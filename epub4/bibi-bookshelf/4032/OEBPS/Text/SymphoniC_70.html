<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>İÇERDEKİ ODA</title>
</head>

<body>
  <h1><a id="a145"></a>İÇERDEKİ ODA</h1>

  <p>Motorun çalışmayı kesmesinden itibaren babamın lütfedip de yardım çağırması hiçbir zaman yarım saatten önce olmazdı. Eğer arızalanma sürecinde bir yokuşu tırmanmış ya da inmişsek, bu taktirde tabii ki arabayı hep birlikte iterek kanter içinde kalacaktık. Eğer çarpışmışsak, önce bir hırgür çıkacaktı mutlaka. Yine, o gün olduğu üzere sahil boyunca seyrederken, motor şöyle bir sarsılıp mırıldanmayı kesivermişse, o zaman babam oto tamirciliğindeki becerisini denerdi. Olasılıkların en kötüsü de buydu,- en azından otomobil kullanmayla ilgili olasılıkların.</p>

  <p>Deneyimlerimle öğrenmiştim ki ne yağmur, ne kar ve kuşkusuz ne de sis fark ederdi,- ama o öğleden sonrası anımsayabildiğim en sıcak gündü. Daha sonra bunun, kuyuların dibindeki suların tuza dönüştükleri ve yılan balıklarının çamurun içinde yenebilecek kadar pişmiş halde bulundukları, 1921 yılının meşhur ve uzun yazı olduğunu anlamıştım. Ama o günlerde bunu bilebilmem için gazeteleri okumuş olmam gerekirdi ve her ne kadar annemin titizliği sayesinde okumayı daha üçüncü yaşıma girmeden öğrenmiş de olsam, uygulamayı genellikle küçük kardeşim Constantin'e bırakırdım. Constantin o sırada yine, irilik ve biçimde kendi kafasını andıran, geniş ve bir o kadar da kalın ve şişman bir cildi okumakla meşguldü. Çalışmalarına hep yaptığı üzere, daha tam olarak durmamızdan bile önce, amortisörü neredeyse hiç kalmamış arabamızın hoplayıp zıplaması biraz kesilir gibi olur olmaz başlamıştı. Annem ön koltukta oturmuş, öğrencilerinin ödevlerini kaçınılmaz biçimde düzeltmekteydi. Anadili olan Almanca'yı beş okulda birden öğreterek &mdash;bunlardan üçü çok uzak, biri de pek şıktı&mdash; dördümüze ve hatta arabamıza da şaşılacak kadar iyi bakabiliyordu. Arabanın sağ ön kapısı vızır vızır işleyen otoyola doğru tehlikeli biçimde açılmıştı.</p>

  <p>"Hey," diye bağırdı babam.</p>

  <p>Kocaman sarı yarış arabasının içindeki genç adam yanımızdan uçarcasına geçerken başını iki yana salladı. Babam yoldaki arabalardan en az uygun olanına seslenmişti.</p>

  <p>"Hey!"</p>

  <p>Bir sonraki otomobilin neye benzediğini bile anımsayamıyorum, ama durmamıştı.</p>

  <p>Babam geldiğimiz yöne doğru dönmüştü ve sol kolunu acemi trafik polisleri gibi aşağı yukarı sallayıp duruyordu. Belki de onun tuhaf bir adam olduğunu düşündükleri için durmamıştı hiç kimse. Sonunda zıt yönden gelen bir araba babamın arkasında durdu. Onunsa hiçbir şeyden haberi yoktu. Sürücü kornaya bastı,- o günlerde kornalar ciyak ciyak bağırıyorlardı ve ben ellerimle kulaklarımı kapadım. Güneşin altında uzun, sarı saçlarım, ellerimle başımın arasında narin keten iplikleri gibiydi.</p>

  <p>Babam trafiğin içine daldı. Sanırım Portsmouth yolundaydık. Diğer otomobildeki adam indi ve yanımıza geldi. Vişne renkli bir şapkası olan ve ondan çok daha genç kız arkadaşının tırnaklarıyla ilgilenmeye başladığını gördüm.</p>

  <p>"Arıza mı var?" diye sordu adam. Caddenin üzeri motor parçalan ve yapış yapış yağ kabarcıklarıyla kaplı olduğuna göre bu bence yeterince aşikardı. Dahası, babam elbette ki açıklamış olsa gerekti.</p>

  <p>"Arızanın yerini tam olarak saptayamıyorum," dedi babam.</p>

  <p>Adam kocaman ve kirli sürücü eldivenlerinden birini çıkardı.</p>

  <p>"Şunu bir saniye tutun hele." Babam tuttu hele.</p>

  <p>Adam elini motorun içine soktu ve rastgele bir hareket yaptı. Çatırt diye bir ses duyuldu.</p>

  <p>"İşi bitti. Bana sorarsanız eğer, bir daha çalışacağından çok şüpheliyim."</p>

  <p>"Öyleyse ben de soracağımı sanmıyorum," dedi babam tatlı tatlı. "Sıcak, öyle değil mi?" Babam geniş, çizgi çizgi alnını silmeye ve kır saçlarını arkaya doğru sıvazlamaya başlamıştı.</p>

  <p>"Çekmemi ister misiniz?"</p>

  <p>"En yakın garaja lütfen." Babam garaj sözcüğünü hep mükemmel bir Fransız aksanıyla söylerdi.</p>

  <p>"Nereye dediniz?"</p>

  <p>"En yakın oto tamircisine. Eğer size çok zahmet olmayacaksa."</p>

  <p>"Şu durumda kabul etmekten başka çarem yok, değil mi ama?"</p>

  <p>Adam arabasının arka koltuğunun altından celladınki gibi kararmış ve yağlı, kalın, iplik iplik bir halat çıkardı. Kız arkadaşı sadece "Memnun oldum," demekle yetindi ve ojeleriyle törpülerini süslü kutularına kaldırdı. Bir ya da iki saat önce geçtiğimiz kasabaya doğru sarsıla sarsıla gitmeye başladık ve bir süre sonra kasabanın girişindeki bir garajın önünde arabamızı çözdük.</p>

  <p>"Tabii ki tatil nedeniyle kapanmış olmalı," dedi annem. Onun sesi her zaman bir anda anımsayabileceğim türdendi: gırtlaksı, doğal, ama çok güzel, altın gibi.</p>

  <p>İpini bir balıkçı edasıyla dolarken "Sanırım birazdan gelir," dedi iyilik meleğimiz. "Önce kapıyı çalalım hele." İnmiş demir kepenge hatırı sayılır üç tekme yerleştirdi. Ardından da başka bir söz etmeden çekti gitti.</p>

  <p>O gün yaşgünümdü, bana deniz sözü verilmişti ve ağlamaya başladım. Constantin, huysuzca kıvranarak kitabına daha da gömüldü; ama annem ön koltuktan eğilip bana kollarını açtı. Ona sarıldım ve parlak kırmızı elbisesinin omzunda hıçkırmaya başladım.</p>

  <p><span class="t14">"Kleine Lene, vir stecken schön in der Tirite."</span></p>

  <p>Altı dili mükemmel telaffuz eden ama sadece birini konuşabilen babam annemin ana dilini aile içinde kullanmasından hazzetmezdi. Kepenge daha sert vurmaya başladı. Annem onun huyunu yakından bilirdi, ama bizim mutluluğumuz söz konusu olduğunda aldırmazdı.</p>

  <p>"Edgar," dedi annem, "haydi çocuklara armağanlar verelim. Özellikle de benim küçük Lene'me." Gözyaşlarına, ilerki yıllarda dökeceklerimden daha çocuksu ve daha sulu olsalar da, kırmızı giysisinin omzunu mora dönüştürmüşlerdi. O ise yaptığım hasara göz ucuyla ve gülümseyerek bakıyordu.</p>

  <p>Babam arabayla ne yapacağı konusunun ertelenmiş olmasından çok memnundu. Ama arabayı yağmalamaktan kaçınmayan annem ödevlerini, Constantin de küçük ve tombul kitabını yanlarına almayı ihmal etmediler.</p>

  <p>Kavurucu, gürültülü ve tarihin sadece daha kibar ve yumuşak dönemleri için uygun olan yol boyunca yürüdük. Havada uçuşan kum ve toz parçacıkları yüzümü, kollarımı ve dizlerimi cam tozu gibi dağlıyordu. Annem ve ben en önde elele yürüyorduk. Babam annemin diğer yanında yürümek için çabalıyordu ama yol bunun için genellikle çok dardı. Constantin, her zamanki gibi kendi alemine dalmış durumda, en arkadan geliyordu.</p>

  <p>Babam, hiddetle, "Gazeteler doğru söylüyor," dedi. "İngiliz caddeleri hiçbir zaman trafik için yapılmadı. Tek tük arabalar dışında, tabii ki."</p>

  <p>Annem başını salladı ve hafifçe gülümsedi. Bal renkli, dalga dalga kır saçları ve bir Yunan tanrıçasını anımsatan hatlarıyla, yirmili yılların astarsız çuvalları içindeyken bile, elinde olmaksızın muhteşem görünüyordu. Sonunda kasabanın ana caddesine vardık. Karşımıza çıkan ilk mağazanın yarı vitrini oyuncaklarla tıkabasa doldurulmuştu,- vitrinin diğer yarısı ise tümü de kasvetli bakkaliye, tuhafiye ve kömür kovalarıyla yüklüydü. Mağazanın cephesi boyunca, tam ortalıklı olmamakla birlikte, tuğlalara yapıştırılmışa benzeyen tahta harflerle HALK PAZARI adı yazılmıştı.</p>

  <p>Bu sadece modası geçmiş bir mağaza değil, ama aynı zamanda kimsenin gerek duymayacağı ıvır zıvırı da bol miktarda bulunduran bir mağazaydı. Babam oyuncak bölümünün envanterini tek bir huzursuz bakışla kavradı ve "canınızın istediğini seçin," dedi. "İkiniz de. Ama önce çok dikkatli bakın. Acele etmeyin." Sonra öte yana döndü ve 'Kamelyalı Kadın'dan bir melodi mırıldanmaya başladı.</p>

  <p>Ama Constantin konuşmak için hiç vakit kaybetmedi. "Şu telgraf tellerini istiyorum." Teller vitrin boyunca uzanan, çoktandır tozu alınmamış ve bükül- meye başlamış teneke bir demiryolunu izliyorlardı. Her bir yanında altışar teli olan yedi ya da sekiz telgraf direği vardı. Constantin'in bunu niçin istediğini kestiremesem de ve onlara sahip olamaması durumunda bile tellerin ve altlarındaki paslı demiryolunun görünüşü, o vitrinden aklımda kalan tek şey olmuştu.</p>

  <p>"Onların satılık olduklarından şüpheliyim," dedi babam. 'Tekrar bak. Aferin oğlum. Acele yok."</p>

  <p>"Tek istediğim onlar," dedi Constantin ve hiç de ilgisini uyandırmaya vitrine sırtını döndü.</p>

  <p>"Pekala, bir bakalım," dedi babam. "Dükkan sahibine özellikle rica edeceğim..." Bana döndü. "Ya senden ne haber? Korkarım ki çok az bebek var."</p>

  <p>"Artık bebek sevmiyorum." Aslında güzel bir bebeğim hiç olmamıştı. Bu gerçek sadece kendimi diğer kızlarla kıyasladığımda rahatsız ediyordu beni, ki bu da çok nadirdi, çünkü çok az ve rastgele arkadaşlarımız vardı. Vitrindeki bebekler sinek pislikleri içinde ve tiksinti vericiydi.</p>

  <p>Annem düzgün ve ağırbaşlı İngilizcesiyle "Lene'ye yaşgünü armağanı almak için sanırım daha iyi bir mağaza bulabiliriz," dedi.</p>

  <p>"Haksızlık etmemeliyiz," dedi babam, "henüz içeri bakmadık bile."</p>

  <p>Mallardaki kalitesizlik ucuzluğa işaret ediyordu ve ne yazık ki bu hep önemliydi,- her ne kadar hiçbirinde bir fiyat etiketi görülmese de.</p>

  <p>"Bu mağazadan hoşlanmadım," dedi annem. "Ölü bir mağaza burası."</p>

  <p>Böyle şeyler söylediği zamanlarda takındığı kraliçelere özgü tavır, babamın İngilizliği için biraz fazlaca Almansıydı sanırım. Bu ve bir de beklenmedik bir kâr olasılığının ortaya çıkmış olması, babamın ödün vermemesine yol açtı.</p>

  <p>"Lene kadar Constantin'in de göz önünde bulundurmamız gereken bir armağanı var. Haydi, içeri girelim."</p>

  <p>Caddenin aydınlığına tezat olarak içeride ilk göze çarpan şey karanlıktı. Birkaç saniye geçtiğinde bir de kokunun var olduğunu fark ettim. Bu koku mağazadaki her şeyin üzerine sinmişti ve herhangi bir büyük bakkalda rastlayabileceğiniz kokular karışımından öte bir şey değildi,- biraz daha kuvvetliydi sadece ve modası geçmiş. Hâlâ burnumda sızlıyor.</p>

  <p>"İlle de bir şey almamız gerekmiyor," dedi babam, "ama eğer alacaksak önce çevreye bir göz atmak istemez misiniz?"</p>

  <p>Bu öneri Mr. Selfridge'in zamanından beri olduğu gibi kabul görürdü, ama o vakitler henüz bu kadar yaygınlaşmamıştı. Mağaza sahibi hiç de hoşnut kalmışa benzemiyordu. Soluk benizli, dazlak ve dikkat çekecek kadar pis de olsa umduğumdan daha genç çıkmıştı (bir çocuk için alışılmadık bir şey, ama uzun, beyaz sakalları olan bir cüce bekliyordum). Derbeder biçimde giyinmişti ve ayaklarında ev terlikleri vardı.</p>

  <p>"Çevreye bakın, çocuklar," dedi babam. "Acele etmeyin. Her gün armağan alamayız."</p>

  <p>Annemin hâlâ kapı ağzında durmakta olduğunu fark ettim.</p>

  <p>"Şu telleri istiyorum," dedi Constantin.</p>

  <p>"Karar vermeden önce diğer oyuncaklara da bir bak."</p>

  <p>Constantin, kitabı ardında, sıkılmış bir ifadeyle sırtını döndü. Ayaklarını sürtmeye başladı. Babamın durumunu kurtarmak bana düşüyordu. Ondan fazla uzaklaşmamaya özen göstererek etrafa ürkek bakışlar atmaya başladım. Mağaza sahibi renksiz gözleriyle loş salonun içinde beni gözetliyordu.</p>

  <p>Babam kısa bir duraksamanın ardından "Vitrininizdeki şu oyuncak telgraf direkleri," dedi, bence endişe ve sorumluluk taşıyan bir sesle. "Onlar için ne istersiniz?"</p>

  <p>"Onlar satılık değil," diye kestirip attı mağaza sahibi.</p>

  <p>"O zaman vitrinde niçin sergiliyorsunuz?"</p>

  <p>"Bir çeşit dekorasyon olsalar gerek." Bilmiyor mu diye geçirdim içimden.</p>

  <p>Benim derbeder babam Rothschild gibi gülümseyerek "Normalde öyle olmasalar bile belki onları bana satarsınız," dedi. "Yani, oğlumun ilgisini çok çektiler de."</p>

  <p>"Üzgünüm," dedi dükkandaki adam.</p>

  <p>"Buranın sorumlusu siz misiniz?"</p>

  <p>"Benim."</p>

  <p>"O zaman eminim ki mantıklı bir kişi olarak..." dedi babam hava basmaktan yağcılığa yatay geçiş yaparak.</p>

  <p>"Onlar vitrini süslemek içindir," dedi mağaza sahibi. "Satılık değiller."</p>

  <p>Küflü malları kendi halimde ve gayretkeşlikle gözden geçirirken bu konuşmaları da kaçırmıyordum. Mağazanın arka tarafında gri renkli tül bir perdeyle örtülü bir pencere vardı: içeri sızmasına izin verdiği ışığa bakılırsa evin oturulan kısımlarına açılıyordu. Bu iyice süzülmüş ışık muazzam bir bebek evinin ön cephesine düşüyordu. O evi istediğimi o anda anlamıştım. Bebekler benim mutluluğumda hiçbir zaman merkezi bir yer tutmamışlardı, ama bu ev mağazadaki en yetişkin nesneydi.</p>

  <p>Burçları, uzun ve düz duvarları, sivri pencereleri vardı. Hiç kuşkusuz Gotik bir ev, hatta bir konaktı. Taş rengine boyanmıştı, onu aydınlatan ışıktan daha gri bir taş. Klasik sütunlu, küçük bir girişi ve çift kanatlı bir ön kapısı vardı. Geniş tezgahın bir köşesinde toz toprak içinde terk edilmiş olduğu için evin bütününü bir defada görmek olanaksızdı.</p>

  <p>Evin iki kenarı mağazanın duvarlarına bitişik ve karanlıkta kaldıkları için diğer kenarlar boyunca yavaş yavaş yürüdüm. Yan duvardaki bir giriş katı penceresinden dışarı, hemen dikkat çeken, bakımsız bir bebek sarkıyordu. Ev, o güne dek gördüğüm gerçek evlerin hiçbirine benzemiyordu ve bebek evleri genellikle, babamın başarılı erkek kardeşinin Gerard's Cross yakınlarında yaşadığı villanın tipinde olurlardı. Amcamın evinin bizzat kendisi bile şu karşımda duran sade yapıdan daha çok andırırdı bir oyuncağı.</p>

  <p>"Uyan," dedi annemin sesi. Hemen arkamda duruyordu.</p>

  <p>"Konuya biraz daha ışık tutmaya ne dersiniz?" diye sordu babam.</p>

  <p>Bir düğme tıkırtısı duyuldu.</p>

  <p>Ev gerçekten de muhteşemdi. Her türlü ekonomik alım gücünün ötesinde olduğu aşikardı.</p>

  <p>"Pentonville Hapishanesi için tasarlanmış bir modele benziyor," diye gözlemledi babam.</p>

  <p>"Çok güzel bir şey," dedim. "Bunu almak istiyorum."</p>

  <p>"Bu güne dek gördüğüm en moral bozucu oyuncak olmalı."</p>

  <p>"Onun içinde yaşadığımı hayal etmek istiyorum," dedim, "ve maskeli balolar verdiğimi." Çok hevesli ama körlemesine bir toplumsal tarih anlayışına sahiptim.</p>

  <p>"Ne kadar?" diye sordu annem. Mağaza sahibi ellerini ovuşturarak geri planda küskün küskün duruyordu.</p>

  <p>"O elden düşmedir," dedi. "Hatta ellerden düşme. Bir hanımefendi getirdi ve ondan kurtulmak istediğini söyledi. Size gerçekten arzu etmediğiniz bir şey satmış olmak istemem."</p>

  <p>"Ama diyelim ki <span class="t14">ediyoruz"</span> dedi babam insafsızca. "Bu mağazada satılık hiçbir şey yok mudur?"</p>

  <p>"Onu size bir tekliğe bırakırım," dedi mağaza sahibi. "Üstelik yer de açılmış olur."</p>

  <p>"Dışarı bakan biri var," dedi Constantin. Emlakçılar gibi eve değer biçen bir havadaydı.</p>

  <p>"İçi bebeklerle dolu," dedi mağaza sahibi. "Ücrete dahiller. Evi taşıyabileceğinizden emin misiniz?"</p>

  <p>"Şu anda değil," dedi babam, "ama birini yollarım.&rdquo; Bu, bildiğim kadarıyla, babamın bahçe işlerindeki arkadaşı, üstü çadır bezi kaplı büyük kamyonetin sahibi tohumcu Moon olacaktı.</p>

  <p>"Kesinlikle emin misin?" diye sordu annem.</p>

  <p>"Çok fazla yer işgal eder mi?&rdquo;</p>

  <p>Annem başını iki yana salladı. Gerçekten de oturduğumuz ev, her ne kadar modası geçmiş ve bakımsız kalmış da olsa, bize göre çok genişti.</p>

  <p>"O zaman, lütfen."</p>

  <p>Zavallı Constantin bir şey alamamıştı.</p>

  <p>Bereket ki tüm odalarımız da çok geniş kapılara sahipti ve bu sayede Moonun şoförü yanında dükkanın sırf bu iş için verilmiş çırağı olmak üzere, yeni yaş günü armağanımı kırıp dökmeden ya da annemin bizzat yaptığı yeni badana ve boyayı çizmeden yerine yerleştirebildiler. Birinci katın yan penceresinden sarkan bebeğin tedbiri elden bırakmayarak içeri kaçmış olduğunu fark ettim.</p>

  <p>Annemle babam, boş odalarımızın en büyüğünü, ortasında çok geniş bir yemek masası olduğu için evime ayırmışlardı. Bir zamanlar babamın çocukluğunu geçirmiş olduğu Lincolnshire'daki malikanenin hizmetçi salonunda durmuş olan bu masa, şimdi en büyük boş odamızın biricik mobilyasıydı (Daha küçük diğer iki yedek oda üst üste yığılı ve zaman zaman devrilerek dingin yaz gecelerinde yüreğimizi ağzımıza getiren mukavva kutularla doluydu). Şoför ve çırak evimi büyük ve geniş masanın üzerine yerleştirdiler. Ev masanın kenarlarına dek yetişiyordu, öyle ki evin kenarı boyunca yürümeye kalkışan biri uçuruma düşme tehlikesiyle yüz yüze kalacaktı. Ama masa enine oranla çok daha uzun olduğu için evin önünde ve arkasında kostikle cam gibi cilalanmış köknar ağacından iki geniş avlu ortaya çıkmıştı.</p>

  <p>İki adam evi ön avlu her iki pencereden de güneş alacak ve arka avludan daha büyük olacak, ayrıca sütunlu ön kapısı odamızın kapısına denk düşecek tarzda tam hizasına yerleştirirlerken uzak bir köşeden izledim.</p>

  <p>Evin iki yanındaki dargeçitler düz ve eşit hale getirildiğinde Moon'un şoförü "Krallara layık," dedi.</p>

  <p>"Hem de en kralına," diye ekledi çırak.</p>

  <p>Yarım ay şeklinde çelik pençelerle zırhlanmış botlarının bizim gıcırtılı, hindistan cevizi ağacından merdivenlerimizin dibine ulaşmasını bekledim ve parmak uçlarıma basarak sahanlığa çıktım, baktım, dinledim. Güneş kamyonetin gelmesinden hemen önce girmişti içeri ve akşam kelebekleri koridorda uçuşmaktan vazgeçmişlerdi. Saat üçtü,- annem okullarından birindeydi hâlâ, babam ise atış poligonunda. Adamların arka kapıyı kapattıklarını işittim. Boş odalarımızın en büyüğünde daha önce hiç oturulmamıştı, bu yüzden anahtarı üzerindeydi. Onu bir saniyede iç tarafa naklettim, kapıyı kapatıp kendimi odaya kilitledim.</p>

  <p>Mağazada da yapmış olduğum gibi evimin çevresini yavaş yavaş dolaştım, ama bu kez dört tarafını birden. Sonra, ince, beyaz işaret parmağımla ön kapıyı hafifçe tıklattım. Yerine tam tesbit edilmemiş olacaktı ki dokunmamla birlikte açılıverdi, hem de iki kanadı birden. İçerisini şöyle bir kolaçan ettim... önce bir gözümle, sonra diğeriyle. Girişteki minyatür holün duvarlarına ışık sivri pencerelerden lekeler halinde dökülüyordu. Bebeklerin hiçbiri yoktu görünürlerde.</p>

  <p>Kenar duvarları tamamen sökülebilen oyuncak evlerden değildi. Evimi iyice tanıyabilmem için, hiç nazikçe olmasa da, pencerelerin içini sırayla gözetlemem gerekecekti. Giriş katından başlamaya karar verdim. Öndeki sütunlu girişi başlangıç noktası aldım ve saat yönünde ilerlemeye başladım. Ön kapı hâlâ açıktı, ama evin dışından onu nasıl kapayabileceğimi çıkaramamıştım.</p>

  <p>Holün sağında bir oda vardı ve buradan da yine içiçe kapılarla evin sağ tarafına doğru iki oda daha açılıyordu. Odaların hepsi de Bayan Fitzherbert'a yaraşır bir zevkle dayanıp döşenmişti: cömertçe çizgili duvar kağıtları, bol çiçekli halılar ve gevrek şekerlemeleri andıran bacaklarıyla altın renkli sandalyeler. Duvarlarda çok sayıda resmin varlığı dikkati çekiyordu. Onların ne olduğunu tam olarak biliyordum: aile portreleri. Hole bitişik olan odayı Arada- bir Odası ve onun ardındakini de Sabah Odası diye adlandırdım. Üçüncü oda çok küçüktü: oraya da, cesur bir kararla, Kanton Bakanlar Kurulu adını verdim... içinde porselenler ve yelpazeler olmasa da. Büyük bir evdeki odaların nasıl adlandırılmaları gerektiğini biliyordum. Çünkü annem, babamın eskicilerden kiloyla satın aldığı kalın ve modası geçmiş dergileri açar ve içlerindeki resimleri bana gösterirdi.</p>

  <p>Sonra, evin bahçeye bakan cephesi boyunca uzanan ve bebeklerin asıl toplanma mekanları olan Uzun Çizim Odası geliyordu. Halen toz ve pasla çerçevelerine kaynamış olsalar da aslında hepsi açılabilen Fransız usulü sivri pencereleri vardı, üstlerinde minicik kar taneleri gibi, renkli, soğan biçimli camlarıyla. Odanın kendisi bir Horace Walpole manastırındaki tecrit odasına benziyordu; kubbe şeklindeki tavanı tonozlar taşıyordu ve bir Pusayite kilisesindeki ortaçağ usulü çeşitli renk ve boylardaki dört köşeli gotik direkler içini örümcek ağı gibi sarmışlardı. Altın renkli duvar kağıdının üzerinde konusu belirsiz ve nezih İsviçre pastelleri vardı. Simsiyah ve kuşkusuz ki gümbür gümbür bir büyük piyano duruyordu,- dört tane güzel avize,- üzerine mitolojik bir arma asılı olan ve baronlara layık bir şömineyle koltuklara ve sedirlere sırtları bana dönük konumda oturmuş hepsi de dişi sekiz bebek. Onların kıvır kıvır saçlarının renklerine bakarken nefesimi tutmuştum: ikisi siyah, ikisi belirsiz ve karmakarışık, biri kırlaşmış, biri tozun altında uçuk gümüşi renkte, biri sarışın ve biri de boyanmışa benzer kızıl. Viktorya devrinden kalma ve diyebilirim evin yapımından daha sonraki bir döneme ait yünlüler giymişlerdi ve çeşitli renklerde, ama hepsi de iç karartıcı olan giysileri o andaki mevsime hiç de uygun değildi. Mutlu insanların bu pas, çivit ve yeşil çeşitlemelerini giymeyeceklerini daha o çocuk halimle bile hissedebiliyordum. Sinsice ilerlemeye devam ettim. Yemek Salonu evin bulunduğu katının yarısını işgal ediyordu.- karanlık ve kasvetli. Belki avizenin parıldadığı ve masalarda, her birinin üzerinde minik, mor bir gölgelik olan mumlar yandığı vakitlerde daha davetkar görünecekti. Masada ne bir örtü vardı, ne de yiyecek bir şey. Ocağın üzerine öfkeli bir ihtiyarın kocaman portresi asılmıştı: beyaz saçları, öfkeden pancar gibi kızarmış çarpık suratının çevresinde dikenli bir hale oluşturuyordu<span class="t22">;</span> ağzı açıktı ve kalın dudakları vahşi, iri dişlerini ortaya koyacak tarzda gerilmişlerdi; elinde resimden dışarı fırlayıp seyredenin kafasına inecekmiş gibi duran kalın bir baston tutuyordu. Dikkat çekmeyecek tarzda giyinmişti ve ressam ona bir fon vermeye zahmet etmemişti,- var olan sadece bütün salonu tehdit eden kendi saldırgan suretiydi. Ödüm kopmuştu.</p>

  <p>Ön kapıya tekrar dönmemden önce iki oda daha kalmıştı. Odaların ilkinde sırtını ışığa ve dolayısıyla bana dönmüş bir kadın bir şeyler yazmaktaydı. O da beni korkutmuştu,- çünkü kırlaşmış saçları darmadağın ve farklı boylardaydı ve bir sepetten çıkan yılanlar gibi, keçeleşmiş örgüler halinde, rastgele dökülüyorlardı. Kaba saba ve gri elbisesinin içinde, bir bebek olduğu için, tabii ki hareket etmiyordu ama başının arkası bana zırdeli olduğu izlenimini vermişti. Kadının varlığı Yazı Odasının mefruşatını dikkatle incelememe engel olmuştu.</p>

  <p>Pusulaya uymaktansa onu es geçerek evin kuzey cephesi diye adlandırdığım tarafına geldiğimde halisiz taş döşemesi ve üzerine birçok hayvanın baş ve boynuzlarının asılı olduğu beyaz duvarlarıyla soğuk görünümlü bir oda çıkmıştı karşıma. Odadaki tek şey bunlardı, ama tüm duvarları tavandan döşemeye kadar kaplamışlardı. Bütün bu hayvanları Yemek Salonundaki vahşi görünüşlü yaşlı adamın öldürmüş olduğundan emindim ve bunun için nefret ediyordum ondan. Ama bu odanın nasıl adlandırılacağını da biliyordum-. Ganimet Odası!</p>

  <p>Bir mutfağın olmadığını işte o zaman fark ettim. Üst katta olması çok düşük bir olasılıktı. Böyle bir şeyi hiç duymamıştım. Ama yine de baktım.</p>

  <p>Orada yoktu. İlk kattaki odaların hepsi de yatak odasıydı. Altı taneydiler ve koyu toprak sarısı duvar kağıtları ve bakımsızlıktan kararmaya yüz tutmuş dar, pirinç karyolalarıyla birbirlerine benziyorlardı ve en azından şimdilik onları birbirinden sadece sayılarla ayırt edebileceğimi düşündüm. Evi daha sonra daha iyi tanıyabilecektim. 2, 3 ve 6 numaralı odaların her birinde ikişer yatak vardı. Evde en az dokuz kişinin yaşamakta olduğunu anımsıyorum. Odaların birinde duvarlar, zemin, çarşaflar ve hatta pencerenin camı bile mürekkep lekeleriyle kaplıydı ve orada kimin uyuduğu yeterince açıktı.</p>

  <p>Bir portakal sandığının üzerine oturarak evimi seyrettim. Boyanmaya, temizlenmeye, fırçalanmaya, cilalanmaya ve yenilenmeye gereksinmesi vardı,- ama işlerin bir bütün olarak daha da berbat olmadığından memnundum. Kimbilir ne zamandan beri mağazanın o kuytu köşesinde beklediğini hissediyordum, ama şimdi görüyordum ki bu bile yeterince doğru sayılmazmış. Onu elden çıkarması gereken hanımefendiyi gözümde canlandırmaya çalıştım. Bunu yapmak zorunda kalmasına rağmen işleri yolunda tutmaya oldukça özen göstermişti. Nasıl becermişti bunu? Eve nasıl girebilmişti? Annemin tavsiyelerini almaya karar verdim. İyi bir ev sahibesi olmaya kararlıydım, her ne kadar böyle karar verenlerin niyetleri hep boş çıksa da. Uzun Çizim Odasını parlak, altın renkli kağıtlarla sil baştan kaplamaya yetecek paramız yoktu işte. Ama halen sıkıntı ve bakımsızlıktan omuzlan çökmüş dokuz bebeğime hayat verecektim.</p>

  <p>Sonra bir şeyi anımsadım. Pencereden sarkan bebeğe ne olmuştu? Taşınırken dışarı düşmüş olabileceğini düşündüm ve kendimi bir katil gibi hissettim. Ama pencerelerin hiçbiri açık değildi. Sarsıntı sırasında pencerenin kanadı rahatlıkla yerine oturmuş olabilirdi; ama daha büyük bir olasılıkla zavallı bebekcik odasının zemininde yatıyor olsa gerekti. Yine odadan odaya geçtim, hem de bu kez parmak uçlarımda yükselerek, ama karanlık pencerelerin hemen ardındaki kısmı görmek mümkün değildi. İçerisi sadece güneşsiz değil, aynı zamanda çok da bulutluydu. En büyük yedek odamızın kilidini açtım, annemin dönmesini ve çayı beklemek üzere dalgın dalgın indim alt kata.</p>

  <p>"O evin çocuklar için olduğunu sanmıyorum, Liebchen," dedi annem o hoş gülüşüyle. "Victorya ve Albert Müzesine danışmak zorunda kalacağız."</p>

  <p>"Tabii ki çocuklara göre değil," diye yanıt verdim. "Bunun için istedim zaten. La Belle Otero gibi alacağım onu."</p>

  <p>Ertesi sabah, annem işe gittikten sonra, babam geldi ve evi beceriksiz elleriyle yoklayıp çekiştirdi.</p>

  <p>"Bir keski alacağım," dedi. "Köşelerinden kanırtıp açacağız onu ve cephelerini çıkardığımız zaman Woolworths'e gidip bir miktar menteşe ve vida alacağım. Ellerinde bir miktar olduğunu sanıyorum."</p>

  <p>Bu sözlerin üzerine babamın göğsüne yumruğumu indirdim. Beni bileklerimden tuttu ve o güzel evime parmağını bile dokunmayacağını, yoksa tabii ki her şeyin berbat olacağını ve kaba kuvvetin kimseyi bir yere götürmeyeceğini bağırdı. Babamı iyi tanırdım: eğer avadanlıklarını kullanmayı aklına bir kez yerleştirmişse, malınızı kurtarmanın tek yolu bu fikrinden vazgeçinceye dek gözyaşlarınızın sel olup akacağını kanıtlayan bir manzara yaratmaktan geçiyordu.</p>

  <p>Ben çığlık çığlığa tepinirken, Constantin kitaplarına gömüldüğü alt kattaki odasından çıkıp geldi.</p>

  <p>&ldquo;Bize bir şans ver, abla," dedi. "Sen sinir krizlerini kontrol edemezsen Otuz Yıl Savaşları'nı aklımda nasıl tutabilirim?"</p>

  <p>Benden iki yıl küçük olsa da, Constantin'in belirli bir amacım olmadıkça yaygara yapmayacağımı bilmesi gerekirdi.</p>

  <p>"Babam kitaplarını ciltlemeye kalkıncaya kadar bekle sen, seni küçük sinsi," diye bağırdım ona.</p>

  <p>Babam bileklerimi bıraktı.</p>

  <p>"Kurtlu Ambar kalabilir," dedi. "Woolworths'e gitmek için başka bir neden bulurum." Tembel tembel uzaklaştı oradan.</p>

  <p>Constantin ciddiyetle salladı başını. "Anlıyorum," dedi. "Ne demek istediğini anlıyorum. İşime döneceğim. İşte, şunu dene." Bana küçük, çentikli bir tırnak törpüsü uzattı.</p>

  <p>Sabahın büyük kısmını bu minik hırsız aletiyle uğraşarak ve pencereden sarkan bebeğe ne olduğunu merak ederek geçirdim.</p>

  <p>Evimin içine girmeyi başaramadım ve annemle babamın bana işe yarayacak herhangi bir yardımda bulunmalarına da karşı çıktım. Belki içeri girmeyi gerçekten istemiyordum artık, her ne kadar pislik, bakımsızlık ve bebeklerin öylesine semirtilmek ve evin odalarına dağıtılmak isteyen uyuşuk halleri beni huzursuz etmeyi sürdürse de. On kapıyı kapatmak için en az bir pencereyi açmak ya da gizli bir yayı (ki bu fikir Constantin'den çıkmıştı) bulmak için harcadığım kadar vakit harcıyordum. Sonunda ön kapının iki kanadını bir kibrit çöpünün iki yarısıyla takozladım,- ama düzeneğin çok entipüften ve yakışıksız olduğunu da hissediyordum. Daha uygun bir yöntem geliştirinceye kadar en büyük yedek odamızı herkese yasakladım. Safahat alemleri düzenleme planlarım ertelenmek zorunda kalmıştı,- tozun ve örümcek ağlarının içinde şamata yapmayı kim isterdi ki?</p>

  <p>Sonra evimle ilgili düşler görmeye başladım... içindekilerle de.</p>

  <p>Gördüğüm ilk düş aynı zamanda en tuhaf olanlardandı. Eve sahip olduğumun üçüncü ya da dördüncü günüydü sanırım. Bu süre zarfında hava hep kapalı ve basık olmuştu, o kadar ki babam örgü yeleğini giymemeye başlamıştı,- sonra gök ansızın gümbürdedi. Uzun, uzak, yavaş ve aralıklı bir gök gürleme- siydi bu ve bütün akşam boyunca ta ki her yer kararıp benim ve Constantin'in yataklarımıza çıkmamız kaçınılmaz hale gelinceye dek sürdü.</p>

  <p>"Kulaklarınız sese alışacaktır," dedi annem. "Sadece aldırmamaya çalışın."</p>

  <p>Constantin hiç de tatmin olmuşa benzemiyordu,- ama ben geçmek bilmeyen gümbürtülü saatlerden bezmiştim ve düşler alemine intikale hazırdım.</p>

  <p>Gökgürültüsü büyük ve oldukça boş sayılabilecek yatak odamın içinde dört dönse, döşemenin üzerinde ve tavanın altında dolaşıp havayı dumanlıymışçasına ağırlaştırsa da, hemencecik daldım uykuya. Arada bir şimşek çakıyordu, pembe ve yeşil. Birikmiş yaz enerjisinin usandırıcı ve hiç de mükemmel olmayan boşalımı yaklaşan bir fırtınanın bitmek bilmeyen ön hazırlığıydı. Gümbürtü ve gurultular düşlerime sızdı... şöyle bir titreşen, değişen, başlar başlamaz yine kaybolan, yoğunlaşmayı ve eve düşmeyi tıpkı şimşekler gibi başaramayan, kısa günün kârı gibi yüzeysel düşlerime.</p>

  <p>Yaşamımın hayal ve vehim dünyalarında harcanan daha nice gecelerini özlemle çektiğim bezdirici saatlerin sonunda, kendimi sık ve muazzam büyüklükte ağaçları olan bir ormanda bulmuştum. Bir patikayı izliyordum,- ama sağa sola yalpalayarak kendimi ağaçlara çarpıyor, sert kabuklarıyla vücudumu yaralıyor, kesiyordum. Ne ormanın ne de gecenin sonu vardı, ama aniden, ikisinin de en karanlık oldukları bir anda, evimle yüz yüze geldim. Üst kat pencerelerinin her birinde yanan ve sadece basit birer gece lambasından öte bir şeymiş gibi görünmeyen tek tek ışıklarla sapasağlam, devasa yükseliyordu (düşlerimde sıklıkla olduğu üzere evimin dört cephesini birden aynı anda görebiliyordum) ve ışıklar ön kapının kanatlarını kapalı tutan iki adet kırık ve şişkin kibrit çöpünü aydınlatıyordu. Koca koca ağaçlar dallarını evin çatısına sarkıtmış salınıyorlardı. Rüzgâr karanlık mazgalların arasında dolanıp gıcırdıyordu. Sonra fırtınanın yaklaştığını haber veren göz kamaştırıcı bir şimşek çaktı. O bir saniye içinde kibrit çöplerinin havaya savrulduğunu ve kapının ardına dek açıldığını gördüm.</p>

  <p>Manzara yüzüncü kez olmak üzere değişti ve şimdi odama dönmüştüm yine ve hâlâ uyuyor ya da uyukluyor olsam da görüntüden görüntüye sürükleniyordum. Gök şimdi müthiş ve hesaplı bombardımanlar halinde gürlüyordu,- şimşekler dur durak bilmiyor, dünyanın suratını kavuruyordu. Fırtına bir eziyet olmaktan çıkmış bir zevke dönüşmüştü. Gökgürültüsü tarafsız ve aldırmaz gücünü tüketmeden önce tüm dünyayı tüketecekmiş gibiydi. Ama, dediğim gibi, sadece yarı uykulu olmalıydım ki kulakları sağır eden gürültülerle parlamaların arasında zaman zaman anlamsız ve karabasansı görüntüler görüyordum uyanıkların dünyasında rastlanmayan türden,- hâlâ, salvoların arasında, kulağıma olanaksız sesler çalınıyordu.</p>

  <p>Fırtına sükunet bulduğunda uyuyor muydum, uyanık mı, bilmiyorum. Havanın temizlenmiş olduğunu hissetmediğim kesindi,- ama şaşırtıcıdır ki bunun nedeni, kapımın önünde, yoksulluk nedeniyle halı döşeyemediğimiz koridorun çıplak zemininde, hafif ve aceleci bir ayak sesi işitmiş olmamdı. Evdeki ayak seslerinin hepsini de çok iyi tanırdım ve bu onlardan biri değildi.</p>

  <p>Belayla yüzleşmekten hiç geri durmayan biri olarak geceliğim üzerimde kapıya koştum. Dışarı baktım. Şafak her yarıktan içeri sakin ve acelesiz sızmaya başlamıştı ve annemin iriliğinde, ama yünü andıran kızıl saçları ve uzun, pas renginde bir giysisi olan bir gölgenin uzaklaşan sırtını aydınlatıyordu. Ayakları döşemelerden yumuşak yankılar yükseltiyor gibiydi. Onun kim olduğu ya da nereye gittiği üzerine kafa yormam gereksizdi. Her zaman küçümsediğim anlamsız gözyaşlarına boğulmuştum.</p>

  <p>Sabah olduğunda ve ne söyleyeceğime henüz tam olarak karar vermeden önce, yanıma Constantin'i alarak eve bakmaya gittim. Büyük değişiklikler bulacağımı umuyordum, ama görünürde her şey aynıydı. Kibrit çöpleri hâlâ yerli yerindeydi ve bebekler her zamanki gibi hareketsiz ve küçüktüler. Tozlu, hatta belki de güveli saçlarıyla sırtlarını bana dönmüş halde uzun Çizim Odasında oturuyorlardı. Constantin bana tuhaf tuhaf baktı, ama hiçbir şey demedim.</p>

  <p>Bunu izleyen başka düşler de vardı, hatırı sayılır aralıklarla olsa da. Birçok çocuk ezici bir gerçekçilik ve dehşet verici bir içerik taşıyan kabusları tekrar görür ve geçmişteki deneyimlerim ya bu huyumdan vazgeçmem ya da evi kaybetmem gerekeceğini bana söylüyordu. Evimin şimdi beni korkutuyor olduğu bir gerçekti, ama aptalca davranmamam ve boyalı tahtalarla içleri yeterince doldurulmamış dokuz bebeğe yetişkin gözüyle bakmam gerektiğini biliyordum. Yine de karanlıkta onları işitmek çok kötüydü,- bazıları sanki parmaklarının ucuna basarak yürüyor, bazıları sert adımlar atıyor, bazıları sinsice sürünüyordu,- dolayısıyla biri değil birçoğu, belki de hepsi oradaydı,- daha da kötüsü deli bebeğin (öyle olduğundan hiç kuşkum yoktu) kimbilir neler yapıyor olabileceğini düşünmek bile istemesem de, aklıma geldikçe korkudan uyuyamıyordum. Bir daha bakmaya cesaret edemedim,- sadece farklı bir şey olduğunda ve bu da bana çok genç olduğum için uzun aralıklar gibi geliyordu. Unutulmuş şiltelerin arasında gergin ve kaskatı yatıyordum. Dahası, adım sesleri diğerlerine söyleyebileceğim kadar belirgin değillerdi. Eğer bir kez gözlerimle görmeseydim kayda değer bir ses duyduğumdan bile emin olamazdım. Ama artık en büyük yedek odamızın kapısını dışarıdan kilitliyordum ve o güzel, girilmez evimi ziyaret etmeyi temelli bırakmıştım.</p>

  <p>Annemin hiçbir yorumda bulunmaması dikkatimi çekmişti. Ama bir gün babam o güzel yaşgünü armağanımla oynamadığım için hiç de kadirşinas davranmadığımı ima etti. Tatil ödevimle uğraşmakta olduğumu ileri sürdüm: <span class="t14">Moby Dick</span>'in özeti. Bu kabul gören ve kısmen de doğru bir yanıttı, her ne kadar kitabı çok amaçsız ve korkunç derecede acımasız bulmuş olsam da.</p>

  <p>"Kurtlu Ambarın yanlış seçim olduğunu söylemiştim sana," dedi babam. "Bir oyuncak için biraz fazlaca marazi."</p>

  <p>"Deneme yanılma olmadan hiçbirimiz bir şey öğrenemeyiz," dedi annem.</p>

  <p>"Öğrenemeyiz," diye kabul etti babam, ama tüylerini de kabartmıştı.</p>

  <p>Bütün bunlar, doğal olarak, tatil zamanındaydı. O günlerde, kesinlikle karar verdiğim üzere bir balerin olmak için çalışmaya başlayıncaya dek, annemin okullarından birine devam ediyordum. Constantin ise, çok zeki öğrencilerin bir çeşit ortak eğitim sürecinden geçirildiği başka bir okula gidiyordu ve burs kazanarak bir üniversiteye, beki de yabancı birine devam edeceği kuşkusuzdu. Giderek büyüyor olmamıza rağmen farklı yollarımıza hâlâ küçük ve derme çatma bisikletlerimizle gidiyorduk. En uzun yol benimkiydi ve eve değişik saatlerde dönüyorduk.</p>

  <p>Bir gün eve döndüğümde yemek odasındaki masamızın üzerini bir yığın, tuhaf çizimlerle dolu buldum. Onlara hiçbir anlam veremiyordum (benim &mdash;maateessüf&mdash; alışkın olduğum geometriye ait bile görünmüyorlardı) ve birini incelemek istediğinizde kıvrılıp parmağınızı ısırıyorlardı. Babam nadir işlerinden birine başlayalı birkaç hafta olmuştu,- bu çok uzak bir yerdeki bir gece işiydi ve arabamızla gidiyordu. Çizimlerin Constantin e ait oldukları aşikardı,</p>
</body>
</html>
