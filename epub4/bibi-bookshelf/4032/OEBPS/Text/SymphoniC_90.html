<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>KORKU</title>
</head>

<body>
  <h1><a id="a161"></a>KORKU</h1>

  <p>Korku kadar zevk veren bir şey yoktur. Herhangi bir trende, herhangi bir bekleme odasında ya da büroda iki insanın arasında görünmez olarak oturmak mümkün olsaydı, konuşmanın dönüp dolaşıp bu konuya geleceği görülürdü. Elbette tartışma tümüyle farklı bir şey hakkındaymış gibi gözükür: ülkenin durumu, yollardaki ölümler üzerine sıradan bir sohbet, diş bakımının artan fiyatları,- ama mecazı, kinayeyi sıyırdığınızda, konuşmanın yüreğinde yuvalanmış korku karşınıza çıkar. Tanrı'nın doğası ya da sonsuz yaşam olasılığından söz bile edilmezken, mutlu mutlu acının ayrıntılarını çiğneriz. Bu sendromun sınırı yoktur,- saunada ve seminer odasında, aynı şekilde, aynı ayin tekrarlanır. Bir dilin ağrıyan dişle uğraşmasını engellemenin olanaksızlığıyla, sürekli, sürekli, sürekli olarak korkularımıza döneriz... dolu ve dumanı tüten bir tabağın önündeki aç bir adamın hevesiyle.</p>

  <p>Henüz üniversitedeyken ve konuşmaya korkarken, Stephen Grace'e niçin korktuğu hakkında konuşması öğretildi. Aslında sadece bunun hakkında konuşması değil, her sinir ucunu parçalara ayırıp en ufak korkularını bile araştırması da öğretildi.</p>

  <p>Bu araştırmada bir öğretmeni vardı: Quaid.</p>

  <p>Çağ guruların çağıydı,- bu onların mevsimiydi. İngiltere'nin altında ve üstündeki üniversitelerde, genç, erkek ve kadınlar batıda ve doğuda koyun gibi izleyecekleri kişiler arıyorlardı,- Steve Grace birçoğundan sadece biriydi. Bulduğu Mesih'in Quaid olması sadece kendi kötü talihiydi.</p>

  <p>Öğrenci salonunda tanışmışlardı.</p>

  <p>"Adım Quaid,&rdquo; dedi barda Steve&rsquo;in dirseğinin dibinde oturan adam.</p>

  <p>"Ya."</p>

  <p>"Sen...?"</p>

  <p>"Steve Grace."</p>

  <p>"Evet. Törebilim sınıfındansın, doğru mu?"</p>

  <p>"Doğru."</p>

  <p>"Seni öteki Felsefe seminerlerinde ya da sınıflarında görmedim."</p>

  <p>"O benim fazladan dersim. İngiliz Edebiyatı bölümündeyim. Sadece bütün bir yılı Eski İskandinav Dilleri derslerinde geçirme fikrine katlanamadım.&rdquo;</p>

  <p>"Bu yüzden törelere daldın.&rdquo;</p>

  <p>"Evet."</p>

  <p>Quaid bir duble brendi ısmarladı. O kadar varlıklı görünmüyordu ve bir duble brendi Steve'in de gelecek haftaki bütçesini sarsabilirdi. Quaid içkisini çabucak yuttu ve bir tane daha ısmarladı.</p>

  <p>"Sen ne istersin?"</p>

  <p>Steve hamam suyu sıcaklığında çeyrek litrelik bir birayı yudumluyordu, içkisinin yarım saat daha yetmesinde kararlıydı.</p>

  <p>"Gerekmez."</p>

  <p>"Evet, gerekir."</p>

  <p>"Böyle iyi.&rdquo;</p>

  <p>"Bir brendi daha ve dostum için de yarım litre bira."</p>

  <p>Steve, Quaid'in cömertliğine karşı koymadı. Doyurulmamış vücudunda bu kadar biranın birazdan başlayacak olan "Sosyal Bir Gözlemci Olarak Charles Dickens" seminerlerinin sıkıntısını gidermeye yetmeyeceği kesindi. Bunu düşünmesi bile onu esnetiyordu.</p>

  <p>"Birisi sosyal bir etkinlik olarak alkol hakkında bir tez yazsa iyi olur."</p>

  <p>Quaid bir an brendisini inceledi, sonra midesine indirdi.</p>

  <p>"Ya da aldırmazlık olarak," dedi.</p>

  <p>Steve adama baktı. Belki Steve'in yirmi yaşından beş yaş kadar daha büyüktü. Giydiği giysilerin karışımı şaşırtıcıydı. Yıpranmış koşu ayakkabıları, daha iyi günler görmüş bir gri-beyaz gömlek,- onun üzerinde uzun, ince bedeninden kötü bir şekilde sarkan çok pahalı bir deri ceket. Yüz uzun ve niteliksiz,- gözler sütlü mavi ve rengin neredeyse kalın gözlüklerinin ardında sadece irislerinin iğne inceliğindeki bebeklerinin görülecek şekilde beyaza sızmasına neden olacak kadar soluk. Dudaklar Jagger gibi dolgun, ama soluk, kuru ve duyarsız. Saçlar kirli bir sarı.</p>

  <p>Quaid, diye karar verdi Steve, Hollandalı bir uyuşturucu satıcısı sanılabilir.</p>

  <p>Rozet takmıyordu. Rozetler bir öğrencinin takıntılarının ortak noktasıydı ve Quaid nelerden zevk aldığını belirten bir şeyler olmadan çıplak gibiydi. Eşcinsel mi, feminist mi, balinaları kurtarın kampanyacılarından mı, yoksa faşist bir vejetaryen miydi? Neler yapıyordu, Tanrı aşkına?</p>

  <p>"Eski İskandinav Dillerini almalıydın," dedi Quaid.</p>

  <p>"Neden?"</p>

  <p>"O derste kağıtları puanlamaya bile zahmet etmiyorlar," dedi Quaid.</p>

  <p>Steve bunu duymamıştı. Quaid vızıldamaya devam etti.</p>

  <p>"Sadece havaya atıyorlar. Yüz üstteyse, A. Yüz alttaysa, B."</p>

  <p>Ah, bir şakaydı. Quaid espri yapıyordu. Steve gülmeyi denedi, ama Quaid'in yüzü kendi espri denemesinden etkilenmemişti.</p>

  <p>"Eski İskandinav Dillerini almalıydın," dedi yeniden. "Kimin Piskopos Berkeleye ihtiyacı var ki? Ya da Eflatuna. Ya da..."</p>

  <p>"Ya da?"</p>

  <p>"Hepsi boktan."</p>

  <p>"Evet."</p>

  <p>"Seni izledim, Felsefe sınıfında..."</p>

  <p>Steve, Quaid hakkında şüphe duymaya başladı.</p>

  <p>",. .Hiç not almıyorsun, değil mi?"</p>

  <p>"Yoo."</p>

  <p>"Senin ya son derece kendine güvendiğini ya da sadece aldırmadığını düşündüm."</p>

  <p>"İkisi de değil. Sadece ipin ucunu kaçırdım."</p>

  <p>Quaid honurdandı ve bir paket ucuz sigara çıkardı. Yine, bu yapılacak şey değildi. Ya Gauloises, ya Camel içerdiniz, ya da hiçbir şey.</p>

  <p>"Sana orada öğrettikleri gerçek felsefe değil," dedi Quaid, yanlış anlaşılamayacak bir küçümsemeyle.</p>

  <p>"Ya?"</p>

  <p>"Kaşıkla bir parça Eflatun ya da bir parça Benthan tıkıyorlar ağzımıza... gerçek bir inceleme yok. Tabii ki bütün doğru parçalar var. Canavara benziyor. .. hatta eğitimsiz biri için canavar gibi bile kokabilir."</p>

  <p>"Ne canavarı?"</p>

  <p>"Felsefe. <span class="t14">Gerçek</span> Felsefe. O bir canavardır, Stephen. Sence öyle değil mi?"</p>

  <p>"Düşünme..."</p>

  <p>"Vahşidir. Isırır."</p>

  <p>Aniden bir tilki gibi sırıttı.</p>

  <p>"Evet. Isırır," diye yanıtladı.</p>

  <p>Ah, bu onu mutlu kılmıştı. Yine, sırf şans olsun diye: "Isırır."</p>

  <p>Stephen başını salladı. Mecaz onu aşıyordu.</p>

  <p>"Bence konumuzun bizi yoğurduğunu hissetmeliyiz." Quaid eğitim tarafından sakatlanmak konusuna ısınıyordu. "Hakkında konuşmamız gereken konuları el çabukluğuyla geçiştirip durmaktan korkmamız gerek."</p>

  <p>"Neden?"</p>

  <p>"Çünkü eğer filozof mayasına sahip olsaydık, akademik nezaket gösterilerinde bulunuyor olmazdık. Esas kaygıları örtmek için kelime oyunları yaparak anlamları konuşuyor olmazdık."</p>

  <p>"Ne yapıyor olurduk?"</p>

  <p>Steve kendini bir komedi gösterisindeki zavallı gibi hissetmeye başlamıştı. Sadece Quaid şaka yapar gibi bir havada değildi. Yüzü sertti: iğne inceliğindeki gözbebekleri minik noktalara dönüşmüştü.</p>

  <p>"Canavara yakın yürümeliyiz, Steve, sence de öyle değil mi? Onu okşamak için uzanmalıyız, evcilleştirmeliyiz, sağmalıyız..."</p>

  <p>"Nedir.. ,eee.. .nedir bu hayvan?"</p>

  <p>Quaid sorunun pragmatizminden dolayı bariz şekilde öfkelenmişti.</p>

  <p>"Herhangi bir kayda değer felsefenin konusu, Steve. Anlamadığımız için korktuğumuz şeyler. Kapının ardındaki karanlık."</p>

  <p>Steve bir kapı düşündü. Karanlığı düşündü. Quaid'in labirentimsi tarzıyla neye varmak istediğini anlamaya başladı. Felsefe, korku hakkında konuşmanın bir yoluydu.</p>

  <p>"Varlığımızın bir parçası olan şeyi tartışmalıyız," dedi Quaid. 'Tartışmazsak. .. tehlikeye soktuğumuz..."</p>

  <p>Quaid'in gevezeliği birden onu terk etmişti.</p>

  <p>"Neyi?"</p>

  <p>Quaid yeniden dolmasını ister bir şekilde boş brendi bardağına bakıyordu.</p>

  <p>"Bir tane daha ister misin?" diye sordu Steve, yanıtın hayır olması için dua ederek.</p>

  <p>"Neyi tehlikeye atıyoruz?&rdquo; diye tekrarladı Quaid,- "Şey, sanırım gidip canavarı bulmazsak..."</p>

  <p>Steve bunu neyin izleyeceğini biliyordu.</p>

  <p>".. .er ya da geç, canavar gelip bizi bulacaktır."</p>

  <p>Korku kadar zevk veren bir şey yoktur. Başkasının olduğu sürece.</p>

  <p>Bir ya da iki hafta sonra, Steve tuhaf Bay Quaid hakkında biraz araştırma yaptı.</p>

  <p>Kimse ilk ismini bilmiyordu.</p>

  <p>Kimse yaşından emin değildi,- ama sekreterlerden biri onun otuzun üzerinde olduğunu söyledi ki, bu bir sürprizdi.</p>

  <p>Cheryl, ailesinin öldüğünden bahsettiğini duymuştu. Ona sorarsanız öldürülmüşlerdi.</p>

  <p>Quaid söz konusu olduğunda, insan bilgilerinin toplamı bu kadar gibi görünüyordu.</p>

  <p>"Sana bir içki borçluyum," dedi Steve, Quaid'in omzuna dokunarak.</p>

  <p>Quaid ona ısılmışçasına baktı.</p>

  <p>"Brendi?"</p>

  <p>"Teşekkürler."</p>

  <p>Steve içkileri ısmarladı.</p>

  <p>"Seni korkuttum mu?"</p>

  <p>"Düşünüyordum."</p>

  <p>"Onsuz bir filozof olmamalı".</p>

  <p>"Nesiz?"</p>

  <p>"Beyinsiz."</p>

  <p>Konuşmaya başladılar. Steve neden yeniden Quaid'e yaklaştığını bilmiyordu. Adam kendisinden on yaş büyüktü ve farklı bir entellektüel ligdeydi. Dürüst olması gerekirse, muhtemelen ödünü de kopartıyordu Steve'in. Quaid'in canavarlar hakkında konuşması aklını karıştırıyordu. Yine de aynısından daha fazla istiyordu: daha fazla mecaz, öğretmenlerinin ne kadar gereksiz, öğrencilerin ne kadar zayıf olduğunu söyleyen o aksi sesin daha fazlasını.</p>

  <p>Quaid'inki kesinliklerle dolu bir dünya değildi. Dünyevi guruları ve kesinlikle bir dini yoktu. İster politik ister felsefi olsun, bir sistemi alaycılığa başvurmadan gözlemleme yeteneğinden yoksun gibiydi.</p>

  <p>Nadiren yüksek sesle güldüğü halde, Steve onun dünya görüşünde acı bir mizah olduğunu biliyordu. İnsanlar çoban arayan birer koyundu. Elbette çobanlar hayal ürünüydü, Quaid'in düşüncesine göre. Koyun sürüsünün dışındaki karanlıkta var olan her şey, masum kuzuya göz dikmiş korkulardı: taş kadar sabırlı, kendi sıralarının gelmesini bekliyorlardı.</p>

  <p>Her şeyden kuşku duyulmalıydı, korkunun var olduğu gerçeğinden başka.</p>

  <p>Quaid'in entellektüel kibri insana canlılık veriyordu. Steve kısa sürede onun inançları arda arda yıktığı geleneklere karşı çıkan rahatlığını sevmeye başladı. Bazen Quaid'in, Steve'in dogmalarından birine karşı göz açtırmaz bir argüman oluşturması acı vericiydi. Ama birkaç hafta sonra, yıkımın sesi bile heyecanlandırmaya başlamıştı. Quaid dipteki çalıları temizliyor, ağaçları kesiyor, ekinleri kırıp geçiriyordu. Steve kendini özgür hissediyordu.</p>

  <p>Ulus, aile, Kilise, yasalar. Hepsi çöp. Hepsi yararsız. Hepsi kandırmaca ve zincirler ve bunaltma.</p>

  <p>Var olan sadece korkuydu.</p>

  <p>"Korkuyorum, korkuyorsun, korkuyoruz," demeyi seviyordu Quaid. "Kadın, erkek, hayvan korkuyor. Dünya yüzünde korkuyu kendi kalp atışlarından daha yakın olarak tanımayan bilinçli hiçbir varlık yok."</p>

  <p>Quaid'in en sevdiği avlarından biri başka bir Felsefe İngiliz Edebiyatı öğrencisi, Cheryl Fromm'du. Kız, Quaid'in öfkeli imalarına balıkların yağmura çıkması gibi atlıyordu ve ikisi birbirlerinin sözlerine karşı bıçak çektiklerinde, Steve geri çekilip, kavganın zevkini çıkarıyordu. Quaid'in ifadesiyle, Cheryl patolojik bir iyimserdi.</p>

  <p>"Sen de pisliğin tekisin," diyordu Cheryl, tartışma biraz kızışınca. "Senin kendi gölgenden korkman kimin umrunda ki? Ben korkmuyorum. Kendimi iyi hissediyorum."</p>

  <p>Gerçekten de öyle görünüyordu. Cheryl Fromm ıslak rüyalardan kopup gelmiş gibiydi, ama kimsenin şevişmeye kalkamayacağı kadar zekiydi.</p>

  <p>"Hepimiz arada bir korkuyu tadarız," diye yanıt verirdi Quaid ve sütlü gözleri kızın yüzünü tepkisini izleyerek ve Steve bundan kesinlikle emindi, kanaatlerinde zayıf bir nokta bulmak için iyice incelerdi.</p>

  <p>"Ben değil."</p>

  <p>"Korkun yok mu? Kabusun?"</p>

  <p>"Yok. İyi bir ailem var,- dolabımda iskelet bulundurmuyorum. Et bile yemiyorum, bu sayede bir mezbahanın önünden geçerken kendimi kötü hissetmiyorum. Görücüye çıkaracak pisliğim yok. Bu benim gerçek olmadığım anlamına mı geliyor?"</p>

  <p>"Bunun anlamı," Quaid'in gözleri yılan gibiydi, "bunun anlamı senin kendine güveninin çok büyük bir şeyi örttüğüdür."</p>

  <p>"Kabuslara geri döndük."</p>

  <p>"Büyük kabuslar."</p>

  <p>"Açık ol: terimlerini tanımla."</p>

  <p>"Neden korktuğunu sana ben söyleyemem."</p>

  <p>"O zaman kendi korkunu söyle."</p>

  <p>Quaid tereddüt etti. "Son tahlilde," dedi, "analiz edilemez."</p>

  <p>"Analiz edilemezmiş, sevsinler."</p>

  <p>Bu, Steve'in dudaklarına elinde olmadan bir gülümseme yerleştirdi. Cheryl'i sevmek zor bir düştü. Yapılabilecek tek şey dizlerinin üstüne çöküp tapınmaktı.</p>

  <p>Quaid yeniden vaaz sandığına çıkmıştı.</p>

  <p>"Korkum bana özeldir. Geniş bağlamda bir anlamı yoktur. Korkumun işaretleri, ya da başka bir deyişle, beynimin korkumu <span class="t14">resmetmek</span> için kullandığı imgeler, kişiliğimin köklerinde yatan gerçek dehşetle karşılaştırıldıklarında hafif kalırlar."</p>

  <p>"Benim de imgelerim var," dedi Steve. "Çocukluğumdan resimler bazen..." Bu itiraftan şimdiden pişman olarak sustu.</p>

  <p>"Ne?" dedi Cheryl. "Kötü deneyimlerle ilişkili şeyler mi demek istiyorsun? Bisikletinden düşmen ya da buna benzer şeyler mi?"</p>

  <p>"Belki," dedi Steve. "Bazen kendimi bu resimleri düşünürken buluyorum. Kasten değil, sadece rastgele düşünürken. Neredeyse beynim onlara otomatik olarak gidiyor gibi."</p>

  <p>Quaid'den bir memnuniyet homurtusu yükseldi. "Kesinlikle," dedi.</p>

  <p>"Freudün bunun hakkında makaleleri var," dedi Cheryl.</p>

  <p>"Ne?"</p>

  <p>"Freud," diye yineledi Cheryl, bu sefer sanki bir çocuğa hitap ediyormuş gibi bir tavır takınarak. "Sigmund Freud: duymuş olabilirsin."</p>

  <p>Quaid'in dudakları kısıtlanmamış bir küçümsemeyle büküldü. "Anne takıntıları probleme yanıt vermez. İçimdeki, hepimizin içindeki, gerçek dehşetler kişilik öncesi dönemdendir. Korku, daha kendimizin birey olarak bilincine varmadan önce oradadır. Rahimde avuç içine kapanmış başparmak korkuyu hisseder."</p>

  <p>"Hatırlıyorsun, değil mi?" dedi Cheryl.</p>

  <p>"Belki," diye yanıtladı Quaid, ölümcül bir ciddiyetle.</p>

  <p>"Rahmi mi?"</p>

  <p>Quaid bir tür yarı gülümseme üretti. Steve gülümsemenin, "Bende sende olmayan bilgiler var," dediğini düşündü.</p>

  <p>Tuhaf, hoş olmayan ve Steve'in gözlerinden silip atmak istediği bir gülümsemeydi bu.</p>

  <p>"Sen yalancının tekisin," dedi Cheryl, koltuğundan kalkıp, burnunun üzerinden Quaid'e bakarak.</p>

  <p>"Belki öyleyimdir," diye yanıtladı Quaid, birdenbire mükemmel bir beyefendi kesilerek,</p>

  <p>Bundan sonra tartışmalar bitmişti.</p>

  <p>Artık kabuslar hakkında konuşmalar, geceleri fırlayıp gelecek şeyler hakkında tartışmalar olmuyordu. Steve, Quaid'i ertesi ay boyunca aralıklı olarak gördü ve her gördüğünde, Quaid'in yanında istisnasız Cheryl Fromm bulunuyordu. Quaid ona karşı nazikti, hatta hürmetkardı. Artık deri ceketini bile giymiyordu, çünkü kız hayvan ölüsünden yapılan malzemelerin kokusundan nefret ediyordu. İlişkilerindeki bu ani değişiklik Steve'in aklını karıştırmıştı,- ama bunu kendisinin cinsel mevzuları anlayışındaki ilkelliğe verdi. Bakir değildi, ama kadınlar hâlâ onun için birer sırdı: çelişkili ve anlaşılmaz.</p>

  <p>Ayrıca kıskanmıştı da, ancak bunu kendine bile itiraf edemezdi. Islak rüya dâhisinin Quaid'in zamanının bu kadar çoğunu almasına içerliyordu.</p>

  <p>Başka bir his daha vardı,- Quaid'in Cheryl'le kendi tuhaf nedenlerinden dolayı flört ettiğine dair bir his. Seks Quaid'in asıl amacı değildi, Steve bundan emindi. Onu bu kadar ilgili kılan şey Cheryl'in zekasına duyduğu saygı da değildi. Hayır, kızı bir şekilde köşeye sıkıştırıyordu,- Steve'in içgüdüleri böyle diyordu. Cheryl Fromm avlanmak üzere çembere alınıyordu.</p>

  <p>Ardından, bir ay sonra, Quaid konuşma sırasında Cheryl hakkında bir görüş belirtti.</p>

  <p>"O bir vejetaryen," dedi.</p>

  <p>"Cheryl mi?"</p>

  <p>'Tabii ki Cheryl."</p>

  <p>"Biliyorum, daha evvel söz etti."</p>

  <p>"Ama bu onun için bir heves değil. Bu konuda tutkulu. Bir kasap vitrinine bakmaya bile dayanamıyor. Ete dokunmuyor, eti koklamıyor..."</p>

  <p>"Ya?" Steve şaşkına dönmüştü. Bu nereye varacaktı?</p>

  <p>"Korku, Steve."</p>

  <p>"Etten mi?"</p>

  <p>"İşaretler insandan insana değişir. O <span class="t14">etten korkuyor.</span> Fazlasıyla sağlıklı, fazlasıyla dengeli olduğunu söyleyip duruyor. Saçmalık! Onu bulacağım..."</p>

  <p>"Neyi bulacaksın?"</p>

  <p>"Korkuyu, Steve."</p>

  <p>"Sakın ona...?" Steve endişesini suçlayıcı olmadan nasıl dile getireceğini bilmiyordu.</p>

  <p>"Zarar vermeyeyim mi?" dedi Quaid. "Hayır, ona hiçbir şekilde zarar vermeyeceğim. Başına gelebilecek herhangi bir zarar kesinlikle kendisi tarafından verilmiş olacak."</p>

  <p>Quaid ona neredeyse ipnotize edercesine bakıyordu.</p>

  <p>"Birbirimize güvenmeyi öğrenmenin zamanı geldi," diye sözüne devam etti Quaid. Öne eğildi. "İkimizin arasında..."</p>

  <p>"Bak, dinlemek istediğimi sanmıyorum."</p>

  <p>"Canavara dokunmamız gerek, Stephen."</p>

  <p>"Canavarın canı cehenneme! Duymak istemiyorum!"</p>

  <p>Steve, konuşmayı sona erdirmenin yanısıra, Quaid'in bakışının yarattığı sıkıntıdan da kurtulmak amacıyla ayağa kalktı.</p>

  <p>"Biz dostuz, Stephen."</p>

  <p>"Evet..."</p>

  <p>"O zaman buna saygı göster."</p>

  <p>"Ne?"</p>

  <p>"Sus. Tek kelime etme."</p>

  <p>Steve başıyla onayladı. Bu tutması zor bir söz değildi. Endişelerini gülünç duruma düşmeden söyleyebileceği birisi yoktu.</p>

  <p>Quaid tatmin olmuş gibiydi. Aceleyle kalkıp, Steve'i kendini hiç istemeden gizli bir topluluğa katılmış gibi hisseder halde bıraktı. Quaid onunla bir anlaşma yapmıştı ve bu sinir bozucuydu.</p>

  <p>Sonraki hafta boyunca bütün derslerini ve seminerlerinin çoğunu astı. Notların kopyalan alınmadı, kitaplar okunmadı, denemeler yazılmadı. Üniversite binasına gittiği iki seferde de, Quaid'le burun buruna gelmemek için dualar ederek, diken üzerinde bir fare gibi dolandı.</p>

  <p>Korkmasına gerek yoktu. Avlunun karşı tarafında Quaid'in çökük omuzlarını gördüğü tek defada, Quaid, Cheryl Fromm'la gülümseme değiş tokuşuna dalmıştı. Kız şarkı söylercesine gülüyordu, mutluluğu Tarih Bölümünün duvarından yankılanıyordu. Steve kıskançlığını tamamen üzerinden atmıştı. Şu anda para verseler dahi, Quaid'in o kadar yakınında, onunla bu kadar samimi olmak istemezdi.</p>

  <p>Derslerden ve fazlasıyla kalabalık koridorlardan uzakta kendi başına geçirdiği zaman, Steve'in düşüncelerinin rahatlamasına neden oldu. Düşünceleri, dilin dişlere değmesi, tırnakların uzaması gibi korkulara geri döndü.</p>

  <p>Çocukluğuna da.</p>

  <p>Altı yaşındayken, Steve'e araba çarpmıştı. Yaraları fazla kötü değildi, ama sarsıntı onu kısmen sağır bırakmıştı. Onu derinden etkileyen, sinir bozucu bir deneyimdi bu: neden birdenbire dünyayla bağlarının kesildiğini anlayamamak. Açıklanamaz bir işkenceydi ve çocuk bunun sonsuza dek süreceğini sanıyordu.</p>

  <p>Bir an hayatı gerçekti, haykırış ve kahkahalarla doluydu. Bir an sonra ise bundan koparılıp atılmıştı ve dış dünya grotesk gülümsemelerle ağızlarını açıp kapatan balıklarla dolu bir akvaryuma dönüşmüştü. Daha da kötüsü, bazen kulaklarının bir kükreme ya da çınlama sesiyle dolduğu, doktorların tinnitus dedikleri şeyi yaşıyordu. Kafası en acayip seslerle, dış dünyanın salınmalarına ses efekti ekleyen bağrışlar ve ıslıklarla doluyordu. Böyle zamanlarda, midesi çalkalanır ve alnına bir demir bant sarılarak düşüncelerini parçalar, kafayı elden, niyeti uygulamadan ayırırdı. Bir panik gelgitine kapılırdı, kafası şarkı söyler ve çınlarken, dünyadan bir anlam çıkarmayı beceremezdi.</p>

  <p>Ama gece dehşetlerin en kötüsünü yaşardı. Bazen, daha önceleri (kazadan önce) yatak odasının güven verici rahminde uyanır, çınlamanın uykusunda başlamış olduğunu fark ederdi.</p>

  <p>Gözleri dört açılırdı. Vücudu terden sırılsıklam olurdu. Zihni, kurtarılma umudu bile olmadan birlikte içine kilitlendiği en boğucu şamatayla dolardı. Hiçbir şey başını susturamazdı ve görünüşe göre, hiçbir şey dünyayı, konuşan, gülen, ağlayan dünyayı ona geri veremezdi.</p>

  <p>Tek başınaydı.</p>

  <p>Bu, korkunun başı, ortası ve sonuydu. Kafasındaki akortsuz seslerle mutlak bir şekilde yalnızdı. Bu evin, bu odanın, bu bedenin, bu kafanın içinde kilitliydi... sağır, kör etten bir mahpus.</p>

  <p>Neredeyse dayanılmaz bir haldi bu. Geceleri bazen yüksek sesle ağlardı bir ses çıkarıp çıkarmadığını bilmeden ve ebeveyni olan balıklar ışığı açıp, ona yardım etmeye çabalarlar, yüzlerini şekilden şekile sokarak yatağının üzerine eğilirlerdi,- sessiz ağızlar yardım etme çabası içinde çirkin şekiller oluştururdu. Dokunuşları sonunda onu sakinleştirirdi; zamanla annesi onu üzerine çöken panikten kurtarmanın hilelerini öğrendi.</p>

  <p>Yedinci doğum gününden önce duyma hissi geri döndü, mükemmel şekilde değil, ama ona bir mucize gibi gelebilecek kadar iyi olarak. Dünya yeniden odak kazandı,- yaşam yeniden başladı.</p>

  <p>Çocuğun hislerine yeniden güvenebilmesi birkaç ay aldı. Hâlâ kafasının içinde sesler duymayı bekleyerek, geceleri yataktan fırlıyordu.</p>

  <p>Ama kulaklarının Steve'in diğer öğrencilerle birlikte rock konserlerine gitmesine engel olacak şekilde en küçük yüksek seste çınlamaya başlamasına rağmen, artık hafif sağırlığının neredeyse farkına bile varmıyordu.</p>

  <p>Hatırlıyordu, tabii ki. Hem de çok iyi. Paniğinin tadını geri getirebilirdi,- kafasının etrafındaki demir cendere hissini. Ayrıca korkudan bir tortu da kalmıştı,- karanlık, yalnızlık.</p>

  <p>Ama zaten herkes yalnızlıktan korkmaz mıydı? Tamamen yalnız kalmaktan?</p>

  <p>Steve'in artık başka bir korkusu vardı, bastırması çok daha zor bir korku.</p>

  <p>Quaid.</p>

  <p>Sarhoş bir itiraf seansında, Quaid'e çocukluğundan, sağırlığından, gece dehşetlerinden bahsetmişti.</p>

  <p>Quaid zaafını biliyordu: Steve'in korkusunun kalbine doğrudan giden yolu. Eğer iş oraya kadar gelirse, bir silahı, Steve'i dövebileceği bir sopası olacaktı. Belki de bu yüzden Cheryl'le konuşmamayı tercih etmişti (onu uyarmak, gerçekten bunu yapmayı istemiş miydi?) ve kesinlikle Quaid'le karşılaşmak istememesinin nedeni buydu.</p>

  <p>Adam belirli durumlarda kötü niyetli görünüyordu. Ne fazla ne az. İçinde, derinlerde kötülük bulunan birisine benziyordu.</p>

  <p>Belki dört ay sese kapalı halde insanları izlemesi, Steve'i, insanların yüzlerinde dolaşan minik bakışlara, küçümsemelere ve gülümsemelere karşı hassaslaştırmıştı. Quaid'in hayatının bir labirent olduğunu biliyordu,- yüreğindeki karmaşanın haritası yüzüne binlerce minik ifadeyle kazınmıştı.</p>

  <p>Steve'in Quaid'in dünyasıyla tanıştırılmasının bir sonraki safhası neredeyse üç buçuk ay boyunca gerçekleşmedi. Üniversite yaz tatili için kapandı ve öğrenciler kendi yollarına gittiler. Steve babasının basım işlerinde olağan yazlık çalışmasına başladı,- iş uzun sürüyordu ve fiziksel olarak yorucuydu, ama onun için inkâr edilmez bir rahatlamaydı. Üniversite zihnini fazlasıyla doldurmuştu, kelimeler ve fikirlerle zorla beslenmiş gibi hissediyordu kendini. Baskı işi bunları içinden terle dışarı atıp, kafasındaki karmaşıklığı düzenlemesine yardımcı oldu.</p>

  <p>İyi bir dönemdi: Quaid'i neredeyse hiç düşünmedi.</p>

  <p>Kampüse eylül sonunda döndü. Etrafta öğrenci sayısı hâlâ azdı. Dersler bir hafta sonra başlayacaktı,- çocukların alışılageldik şikayetleri, flörtleri, tartışmaları olmayınca etrafa melankolik bir atmosfer çökmüştü.</p>

  <p>Steve, dersindeki diğer çocuklar ellerini atmadan önce birkaç kitap kapatmak üzere kütüphanedeydi. Dönem başında kitaplar saf altın gibiydi... özellikle de okuma listeleri dolu ve üniversite kitapçısı sürekli olarak istenen kitapların sipariş edilmiş olduğunu söylerken. Kesinlikle gelecekti bu hayati kitaplar, tabii ki yazarın tartışılacağı dersten iki gün sonra. Steve bu son yılında kütüphanede bulunan temel çalışmaların birkaç kopyasına akının ön saflarında olmaya niyetliydi.</p>

  <p>Tanıdık bir ses duyuldu.</p>

  <p>"Çalışmak için erken."</p>

  <p>Steve başını kaldırıp, Quaid'in iğne inceliğindeki gözlerine baktı. "Etkilendim, Steve."</p>

  <p>"Neden?"</p>

  <p>"İşe duyduğun hevesten."</p>

  <p>"Ya."</p>

  <p>Quaid gülümsedi. "Ne arıyorsun?"</p>

  <p>"Bentham üzerine bir şeyler."</p>

  <p>"Bende 'Ahlak ve Yasamanın İlkeleri' var. İşine yarar mı?"</p>

  <p>Bu bir tuzaktı. Hayır: böyle düşünmek saçmaydı. Bir kitap öneriyordu,- böylesine sade bir hareket nasıl bir tuzak olabilirdi?</p>

  <p>"Düşününce," gülümseme genişledi, "sanırım elimdeki kopya kütüphanenin. Sana veririm."</p>

  <p>"Teşekkürler."</p>

  <p>'Tatil iyi miydi?"</p>

  <p>"Evet. Sağol. Seninki?"</p>

  <p>"Çok tatminkardı."</p>

  <p>Gülümsemesi ince bir çizgiye dönüşmüştü ve üzerinde...</p>

  <p>"Bıyık bırakmışsın."</p>

  <p>Türünün sağlıksız bir örneğiydi. İnce, karman çorman ve kirli sarı bir şekilde, Quaid'in burnunun altında, kaçacak bir yol ararcasına sağa sola sallanıyordu. Quaid hafifçe utanmış göründü.</p>

  <p>"Cheryl için mi?"</p>

  <p>Artık kesinlikle utanmıştı.</p>

  <p>Şey...</p>

  <p>Başka bir şey utangaçlığın yerini almıştı.</p>

  <p>"Elimde harika bazı fotoğraflar var," dedi Quaid.</p>

  <p>"Neyin?"</p>

  <p>'Tatil anıları."</p>

  <p>Steve kulaklarına inanamadı. C. Fromm, Quaid'i evcilleştirmiş miydi? Tatil anıları mı?</p>

  <p>"Bazılarına inanamayacaksın."</p>

  <p>Quaid'in tavrında pis posta kartları satan bir Arap hali vardı. Neyin nesiydi bu fotoğraflar? Cheryl'in Kant okurken basılmış resimleri mi?</p>

  <p>"Seni bir fotoğrafçı olarak düşünemiyorum."</p>

  <p>"Bende bir tutku halini aldı.&rdquo;</p>

  <p>'Tutku' derken sırıtmıştı. Tavırlarında pek de bastırılmamış bir heyecan vardı. Kesinlikle zevkle ışıldıyordu.</p>

  <p>"Gelip görmelisin."</p>

  <p>"Ben..."</p>

  <p>"Bu gece. Aynı zamanda Bentham'ı da alırsın."</p>

  <p>"Sağol."</p>

  <p>"Bugünlerde kendime ait bir yerim var. Pilgrim Caddesinde, Maternity Hastanesi'nin köşesinden dönünce. Altmış dört numara. Dokuzdan sonra olur mu?"</p>

  <p>"Olur. Teşekkürler. Pilgrim Caddesi."</p>

  <p>Quaid başıyla onayladı.</p>

  <p>"Pilgrim Caddesinde yaşanılabilecek halde olan ev bulunduğunu bilmiyordum."</p>

  <p>"Altmış dört numara."</p>

  <p>Pilgrim Caddesi viran haldeydi. Evlerin çoğu şimdiden enkaza dönmüştü. Birkaçı yıkılma aşamasındaydı. İç duvarları doğal olmayan bir şekilde dışarıdan görünebiliyordu,- pembe ve soluk yeşil duvar kağıtları, yukarı katlardaki şömineler dumanı tüten tuğla boşluklarının üzerinde asılıydı. Hiçbir yerden hiçbir yere giden ve dönen merdivenler.</p>

  <p>Altmış dört numara ayakta duruyordu. İki tarafındaki evler yıkılmış ve üzerinden buldozerle geçilmişti, geride birkaç zorlu ve zihin sorunlu, aralarında otların yeşermeye çabaladığı bir tuğla tozu çölü bırakmışlardı.</p>

  <p>Üç bacaklı beyaz bir köpek altmış dört numaranın çevresindeki bölgesinde devriye geziyor, sahipliğinin belirtisi olarak belirli aralıklarla sidik izleri bırakıyordu.</p>

  <p>Quaid'in evi, saray sayılmasa da, çevredeki çöplükten daha sıcaktı.</p>

  <p>Birlikte Steve'in yanında getirdiği kötü kırmızı şaraptan biraz içtiler ve biraz ot çektiler. Quaid, Steve'in kendisini hiç görmediği şekilde keyifliydi, korku yerine havadan sudan şeylerden söz ediyor, arada sırada kahkaha atıyordu,- hatta pis bir fıkra bile anlattı. Evin içi sıradanlığa varacak denli boştu. Duvarlarda resim yoktu,- herhangi bir dekorasyonda yoktu. Quaid'in kitapları, ki kelimenin tam anlamıyla yüzlerce vardı bunlardan, Steve'in çıkartabileceği herhangi özel bir dizilim olmadan yere yığılmışlardı. Mutfak ve banyo ilkeldi. Tüm atmosfer neredeyse manastırımsıydı.</p>

  <p>Birkaç rahat saatten sonra, Steve'in merakı üstün geldi.</p>

  <p>"Nerede şu tatil fotoğrafları?" dedi, sözcüklerin birazını yuttuğunun farkındaydı, ama artık aldırmıyordu.</p>

  <p>"Ah, evet. Deneyim."</p>

  <p>"Deney mi?"</p>

  <p>"Doğruyu söyleleyim, Steve, artık onlara sana göstermem gerektiğinden pek emin değilim."</p>

  <p>"Neden?"</p>

  <p>"Ciddi işlere soyundum, Steve."</p>

  <p>"Ben de ciddi işler için hazır değilim, söylemek istediğin bu mu?"</p>

  <p>Steve, Quaid'in yönteminin üzerinde çalıştığını hissedebiliyordu, ne yaptığı tamamen açık olsa bile.</p>

  <p>"Hazır olmadığını söylemedim..."</p>

  <p>"Ne halt peki bu işler?"</p>

  <p>"Resim."</p>

  <p>"Neyin?"</p>

  <p>"Cheryl'i hatırlarsın."</p>

  <p>Cheryl'in resimleri. Ha!</p>

  <p>"Nasıl unutabilirim?"</p>

  <p>"Bu dönem gelmeyecek."</p>

  <p>"Ya."</p>

  <p>"Bir şeyleri açıklığa kavuşturdu."</p>

  <p>Quaid'in bakışları ejderimsiydi.</p>

  <p>"Ne demek istiyorsun?"</p>

  <p>"Her zaman çok sakindi, değil mi?" Quaid kızdan sanki ölmüş gibi söz ediyordu. "Sakin, rahat ve derli toplu."</p>

  <p>"Evet, sanının öyleydi."</p>

  <p>"Zavallı kancık. Bütün istediği iyi bir düzüşmeydi."</p>

  <p>Steve, Quaid'in küfürlü konuşması karşısında bir çocuk gibi zorla sırıttı. Biraz rahatsız ediciydi,- öğretmenini organı pantalonundan sarkarken görmek gibi bir şey.</p>

  <p>'Tatilinin birazını burada geçirdi."</p>

  <p>"Burada mı?&rdquo;</p>

  <p>"Bu evde."</p>

  <p>"O zaman ondan hoşlanıyorsun?"</p>

  <p>"Kibirli bir inek o. Yapmacık, zayıf, aptal. Ama azıcık bile <span class="t14">vermedi."</span></p>

  <p>"Yani düzüşmedi mi?"</p>

  <p>"Yo, hayır, sana bakar bakmaz donunu indirecek cinstendi. Vermediği korkularıydı.. ."</p>

  <p>Aynı eski plak.</p>

  <p>"Ama onu zaman içinde ikna ettim."</p>

  <p>Quaid bir dizi felsefe kitabının arkasından bir kutu çıkardı. İçinde bir demet postakartının iki katı büyüklüğünde basılmış siyah beyaz fotoğraflar vardı. Demetin birincisini Steve'e uzattı.</p>

  <p>"Onu kapattım, görüyorsun, Steve." Quaid bir haber sunucusu kadar duygusuzdu. "Korkusunu bir parça olsun deşip deşemeyeceğimi anlamak için." "Kapatmakla ne demek istiyorsun?"</p>

  <p>"Yukarıya."</p>

  <p>Steve kendini garip hissetti. Kulaklarının hafif hafif çınladığını duyabiliyordu. Kötü şarap her zaman kulaklarını çınlatırdı.</p>

  <p>"Onu yukarı kata kapattım," dedi Quaid yeniden, "bir deney için. O yüzden bu evi seçtim. Komşu yok."</p>

  <p>Neyi duyacak komşular?</p>

  <p>Steve elindeki kumlu resme baktı.</p>

  <p>"Gizli kamera," dedi Quaid. "Fotoğraflarını çektiğimden hiç haberi olmadı."</p>

  <p>İlk fotoğraf ufak, şekilsiz bir odanındı. Birkaç sade mobilya.</p>

  <p>"Oda bu. Evin üstünde. Sıcak. Biraz boğucu hatta. Ses yok."</p>

  <p>Ses yok.</p>

  <p>Quaid Fotoğraf İkiyi uzattı.</p>

  <p>Aynı oda. Şimdi mobilyaların çoğu boşaltılmıştı. Bir duvar boyunca bir uyku tulumu serilmişti. Bir masa. Bir iskemle. Çıplak bir ampul.</p>

  <p>"İşte burayı onun için böyle hazırladım."</p>

  <p>"Hücreye benziyor."</p>

  <p>Quaid homurdandı.</p>

  <p>Fotoğraf Uç. Aynı oda. Masanın üzerinde bir sürahi su. Odanın bir köşesinde, üstü t ir havluyla kabaca kapatılmış bir kova.</p>

  <p>"Kova ne için?"</p>

  <p>"İşemesi gerekiyordu."</p>

  <p>"Evet."</p>

  <p>"Tüm gereklilikler sağlandı," dedi Quaid. "Amacım onu bir hayvana indirgemek değildi."</p>

  <p>O sarhoş halinde bile, Steve, Quaid'in söylediklerindeki manayı çıkardı. <span class="t14">Amac</span><span class="t14">ı</span> onu bir hayvana indirgemek değildi. Ancak...</p>

  <p>Fotoğraf Dört. Masanın üzerinde, desensiz bir tabakta, bir et parçası. İçinden bir kemik uzanıyor.</p>

  <p>"Dana," dedi Quaid.</p>

  <p>"Ama o vejeteryan.&rdquo;</p>

  <p>"Öyle. Bu da hafif tuzlanmış, iyi pişmiş, güzel bir dana eti."</p>

  <p>Fotoğraf Beş. Aynısı. Cheryl odada. Kapı kapalı. Kapıyı tekmeliyor, ayağı, yumruğu ve yüzü bir öfke karmaşası.</p>

  <p>"Onu odaya sabaha karşı beş gibi kapattım. Uyuyordu: onu eşikten kucağımda geçirdim. Çok romantik. Neler döndüğünün farkında değildi."</p>

  <p>"Onu oraya kilitledin mi?"</p>

  <p>'Tabii ki. Bir deneydi."</p>

  <p>"Hiçbir fikri yok muydu?"</p>

  <p>"Korkudan konuştuk, beni bilirsin. Ne keşfetmeye çalıştığımı biliyordu. Kobay aradığımı biliyordu. Çabuk algıladı. Ne yapmak istediğimi anlayınca, sakinleşti."</p>

  <p>Fotoğraf Altı. Cheryl düşünceli bir şekilde odanın bir köşesinde oturuyor.</p>

  <p>"Bekleyerek beni yenebileceğini sanıyordu herhalde."</p>

  <p>Fotoğraf Yedi. Cheryl masanın üzerine, dana butuna bakıyor.</p>

  <p>"Hoş resim, değil mi? Yüzündeki iğrenme ifadesine bak. Pişmiş et kokusundan bile nefret ediyordu. O zaman pek aç değildi, tabii ki."</p>

  <p>Sekiz: uyuyor.</p>

  <p>Dokuz: işiyor. Steve, kızın donu bileklerinde kovanın üzerine çökmüş halini seyrederken rahatsızlık duydu. Kızın yüzünde gözyaşı izleri var.</p>

  <p>On: sürahiden su içiyor.</p>

  <p>On bir: yeniden uyuyor, sırtı odaya dönük, fetus gibi kıvrılmış.</p>

  <p>"Kaç saattir odada?"</p>

  <p>"Sadece on dördüncü saatti. Zaman kavramını çabuk yitirdi. Işık değişimi olmamasından, bilirsin. Kısa zamanda vücut saatinin feleği şaştı."</p>

  <p>"Orada ne kadar kaldı?"</p>

  <p>'Teorim ispat edilene kadar."</p>

  <p>On iki: Uyanmış, masadaki etin çevresinde dolanıyor, gizli gizli ete bakarken yakalanmış.</p>

  <p>"Bu ertesi sabah çekildi. Uyuyordum: fotoğraf makinesi her çeyrek saatte bir resim çekiyordu. Gözlerine bir bak..</p>

  <p>Steve fotoğrafa daha yakından baktı. Cehryl'in yüzünde kesin bir ümitsizlik vardı: bitkin ve yabani bir bakış. Dana etine bakışı sanki onu ipnotize etmeye çalışır gibiydi.</p>

  <p>"Hastaya benziyor."</p>

  <p>"Sadece bitkin, o kadar. Çok uyudu, sahiden, ama bu onu her zamankinden daha bitkin düşürmüşe benziyor. Şimdi gece mi gündüz mü bilmiyor. Tabii acıktı da. Bir buçuk gün oldu. Midesi kazınmaya başladı."</p>

  <p>On üç: yine uyuyor, sanki kendini yutmak ister gibi daha da sıkı bir top haline gelmiş.</p>

  <p>On dört: biraz daha su içiyor.</p>

  <p>"O uyurken sürahiyi yeniledim. Çok derin uyuyordu: orada dans etsem uyanmazdı. Dünyadan uzak."</p>

  <p>Sırıttı. Deli, diye düşündü Steve, adam deli.</p>

  <p>'Tanrım, içerisi kokuyordu. Bazen kadınların nasıl koktuğunu bilirsin,- ter değil, başka bir şey. Ağır bir koku: etsi. Kanlı. Periyodunun sonuna doğru geldi. Planlarımda bu yoktu."</p>

  <p>On beş: ete dokunuyor.</p>

  <p>"Çatlak burada belirmeye başlıyor," dedi Quaid, sesinde sessiz bir zaferle. "Korku burada başlıyor."</p>

  <p>Steve fotoğrafı yakından inceledi. Baskının lekeleri ayrıntıları bulandırıyordu, ama sakin bayan acı çekiyordu, bu kesindi. Ete dokunurken, yüzü yarı istek, yarı iğrenme arası bir düğüme dönüşmüştü.</p>

  <p>On altı: yeniden kapıdaydı, kendini kapıya fırlatıyordu, vücudunun her parçası sallanıyordu. Ağzı, boş kapıya doğru haykırırken, kara bir öfke deliğiydi.</p>

  <p>"Etle her karşı karşıya gelişinde, benimle uzun bir tirada girişiyordu."</p>

  <p>"Ne kadar oldu?"</p>

  <p>"Üç güne yaklaşıyor. Aç bir kadına bakıyorsun.&rdquo;</p>

  <p>Bunu görmek zor değildi. Bir sonraki fotoğrafta odanın ortasında hareketsiz duruyor, bütün vücudu içine düştüğü ikilemden dolayı gerilmiş, gözlerini yiyeceğin çekiminden kurtarmaya çabalıyordu.</p>

  <p>"Onu açlıktan öldürüyorsun."</p>

  <p>"Bir şey yemeden rahatlıkla on gün dayanabilir. Uygarlaşmış ülkelerde yağ yaygındır, Steve. İngiliz nüfusunun yüzde altmışı yaşamlarının bir aşamasında klinik obezlik yaşamıştır. Zaten fazla şişmandı."</p>

  <p>On sekiz-, şişman kız, oturuyor, odasının köşesinde, ağlıyor.</p>

  <p>"Bu vakitlerde varsanılar görmeye başladı. Sadece minik zihinsel oyunlar. Saçında ya da elinin üstünde bir şeyler hissettiğini sanıyordu. Bazen boşluğu seyrederek havaya baktığını görüyordum."</p>

  <p>On dokuz: siliniyor. Beline kadar soyunmuş, göğüsleri kocaman, yüzü ifadeden arınmış. Et daha önceki fotoğraflardakinden daha koyu bir renkte.</p>

  <p>"Düzenli olarak siliniyordu. Baştan aşağı yıkanmadan on iki saat geçirmiyordu."</p>

  <p>"Etin görünüşü..."</p>

  <p>"Kıvamında?"</p>

  <p>"Daha koyu."</p>

  <p>"Ufak odası oldukça sıcak ve orada onunla birlikte birkaç sinek de var. Eti buldular: yumurtalarını bıraktılar. Evet, hoş bir şekilde kıvama geliyor."</p>

  <p>"Planın bir parçası mı bu?"</p>

  <p>"Elbette. Eğer et tazeyken iticiyse, bozulmuş ete karşı duyacağı iğrenmeye ne demeli? İkileminin merkezi burada, değil mi? Yemek için ne kadar uzun süre beklerse, beslenmesi için kendisine verilenden o kadar fazla iğrenecektir. Bir tarafta kendi et korkusu, diğer tarafta ölüm korkusuyla kapana kısılmış durumda. Hangisi ilk olarak çözülecek?"</p>

  <p>Steve de daha az kapana kısılmış değildi.</p>

  <p>Bir yandan bu şaka şimdiden çok ileri gitmişti ve Quaid'in deneyi bir sadizm alıştırması halini almıştı. Diğer yandan, bu öykünün nasıl bittiğini öğrenmek istiyordu. Kadının acı çekmesini seyretmede yadsınamaz bir çekicilik vardı.</p>

  <p>Sonraki yedi fotoğraf - yirmi, yirmi bir, iki, üç, dört, beş ve altı &mdash; aynı çevrimsel rutini resimliyordu. Uyuyor, yıkanıyor, işiyor, eti seyrediyor. Uyuyor, yıkanıyor, işiyor...</p>

  <p>Ardından yirmi yedi.</p>

  <p>"Görüyor musun?"</p>

  <p>Eti eline alıyor.</p>

  <p>Evet, eline alıyor, yüzü dehşetle dolu. Dana butunun görünüşü iyice berbat, sinek yumurtalarıyla lekelenmiş. İğrenç.</p>

  <p>Isırıyor.</p>

  <p>Sonraki fotoğraf: yüzü ete gömülmüş.</p>

  <p>Steve boğazının arkasında bozulmuş etin tadını hissediyor gibiydi. Zihni hayal edecek bir koku buldu ve dilinin üzerinden kayan sulu çürümüşlüğü yarattı. Cheryl bunu nasıl yapabilmişti?</p>

  <p>Yirmi dokuz: odanın köşesindeki kovaya kusuyor.</p>

  <p>Otuz: masaya bakarak oturuyor. Masa boş. Su sürahisi duvara fırlatılmış. Tabak parçalanmış. Et yerde, kokuşmuşluk içinde yatıyor.</p>

  <p>Otuz bir: uyuyor. Başı kollarının arasında kaybolmuş.</p>

  <p>Otuz iki: ayakta duruyor. Yine ete bakıyor, ona meydan okuyor. Duyduğu açlık yüzünden okunuyor. İğrenme de öyle.</p>

  <p>Otuz üç: uyuyor.</p>

  <p>"Ne kadar oldu?" diye sordu Steve.</p>

  <p>"Beş gün. Yo, altı."</p>

  <p>Altı gün.</p>

  <p>Otuz dört. Belirsiz bir şekil halindeydi, görünüşe göre kendini bir duvara savuruyordu. Belki kafasını vuruyordu, Steve emin olamıyordu. Sormanın ötesine geçmişti. Bir parçasını bile bilmek istemiyordu.</p>

  <p>Otuz beş: kız yeniden uyuyor, bu sefer masanın altında. Uyku tulumu parçalanmış, kumaş parçalan ve dolgu malzemesi odaya saçılmış.</p>

  <p>Otuz altı: kapıya konuşuyor, kapının dışına konuşuyor, yanıt almayacağını bilerek.</p>

  <p>Otuz yedi: kokuşmuş eti yiyor.</p>

  <p>Sakince masanın altında oturuyor, mağarasındaki ilkel bir insan gibi ve ön dişleriyle eti koparıyor. Yüzü yine ifadesiz,- bütün enerjisi o anın amacına aktarılmış. Yemeye. Açlık yok olana dek, midesindeki acı ve başındaki dönme yok olana dek yemeye.</p>

  <p>Steve fotoğrafa bakakaldı.</p>

  <p>"Bu kadar ani teslim oluşu," dedi Quaid, "beni şaşırttı. Bir an için her zamanki kadar karşı koyuyor gibiydi. Kapıdaki monolog gece gündüz söyledikleriyle aynı tehdit, ve özür karışımıydı. Sonra çözüldü. İşte bu kadar. Masanın altında bağdaş kurdu ve eti kemiğe kadar sıyırdı, sanki özel bir seçimmiş gibi."</p>

  <p>Otuz sekiz: uyuyor. Kapı açık. İçeri ışık dolmuş.</p>

  <p>Otuz dokuz: oda boş.</p>

  <p>"Nereye gitti?"</p>

  <p>"Aşağı katta dolandı. Mutfağa gitti, birkaç bardak su içti, sonra tek bir kelime etmeden bir iskemlede üç ya da dört saat oturdu."</p>

  <p>"Onunla konuştun mu?"</p>

  <p>"Normal olarak. Füg konumundan çıkmaya başlayınca. Deney bitmişti. Ona acı çektirmek istemiyordum."</p>

  <p>"Ne dedi?"</p>

  <p>"Hiçbir şey."</p>

  <p>"Hiçbir şey mi?"</p>

  <p>"Hiçbir şey. Uzun bir süre odadaki varlığımdan bile habersiz olduğundan eminim. Sonra birkaç patates haşladım, o da yedi."</p>

  <p>"Polisi aramaya kalkmadı mı?"</p>

  <p>"Hayır."</p>

  <p>"Şiddet gösterisi?"</p>

  <p>"Hayır. Ne yapmış ve neden yapmış olduğumu biliyordu. Önceden planlanmamıştı, ama genel konuşma arasında bu tür deneylerden söz etmiştik. Ona bir zarar gelmedi. Biraz kilo kaybetti belki, ama hepsi buydu."</p>

  <p>"Şimdi nerede?"</p>

  <p>"Bir gün sonra gitti. Nereye gittiğini bilmiyorum."</p>

  <p>"Peki bütün bunlar ne kanıtladı?"</p>

  <p>"Hiçbir şey belki de. Ama araştırmalarıma ilginç bir başlangıç oldu."</p>

  <p>"Başlangıç mı? Bu sadece başlangıç mıydı?"</p>

  <p>Steve'in sesinde Quaid'e karşı açık bir iğrenme vardı.</p>

  <p>"Stephen...&rdquo;</p>

  <p>"Onu öldürebilirdin!"</p>

  <p>"Hayır."</p>

  <p>"Aklını yitirebilirdi. Dengesini tamamen bozabilirdin."</p>

  <p>"Muhtemelen, Ama sanmam. İradesi güçlü bir kadındı."</p>

  <p>"Ama onu yıktın."</p>

  <p>"Evet. Çıkmaya hazır olduğu bir yolculuktu bu. Korkusuyla yüzleşmesi üzerine konuşmuştuk. İşte ben de çıktım, Cheryl'in tam da bunu yapmasını sağladım. Pek fazla bir şey değil."</p>

  <p>"Onu bunu yapmaya zorladın. Kendi başına denemezdi bile."</p>

  <p>"Doğru. Bu onun için bir eğitim oldu."</p>

  <p>"Şimdi de bir öğretmen mi oldun?"</p>

  <p>Steve sesindeki iğnelemeyi bastırabilmeyi dilerdi. Ama olmadı. İğneleme, öfke, biraz da korku.</p>

  <p>"Evet, ben bir öğretmenim," diye yanıt verdi Quaid, gözlerini belirli bir yere odaklamadan Steve'e bakarak. "İnsanlara korkuyu öğretiyorum."</p>

  <p>Steve yere baktı. "Öğrettiklerin seni tatmin etti mi?"</p>

  <p>"Öğrendiklerim de, Steve. Ben de öğrendim. Çok heyecan verici bir açı: araştırılacak bir dünya dolusu korku. Özellikle zeki deneklerle. Mantıklı kılma açısından bile..</p>

  <p>Steve ayağa kalktı. "Duymak istemiyorum."</p>

  <p>"Ya? Pekala."</p>

  <p>"Yarın sabah dersim var."</p>

  <p>"Hayır."</p>

  <p>"Ne?"</p>

  <p>Seken bir kalp atışı.</p>

  <p>"Hayır. Daha gitme."</p>

  <p>"Neden?" Kalbi hızlanmıştı. Quaid'den korkuyordu, şimdiye kadar ne kadar içten korktuğunun farkına varmamıştı.</p>

  <p>"Sana verecek birkaç kitabım var."</p>

  <p>Steve yüzünün kızardığını hissetti. Hafifçe. Bir an için neler düşünmüştü? Quaid'in onu bir ragbi hilesiyle yere indireceğini ve korkuları üzerinde deneyler yapmaya başlayacağını mı?</p>

  <p>Hayır. Aptalca düşünceler.</p>

  <p>"Hoşuna gidecek bir Kirkegaard kitabı var. Yukarıda. Hemen dönerim."</p>

  <p>Quaid gülümseyerek odadan çıktı.</p>

  <p>Steve kalçalarının üzerine çöktü ve fotoğrafları yeniden gözden geçirmeye başladı. Onu en çok etkileyen Cheryl'in bozulmuş eti ilk olarak eline aldığı andı. Yüzü, hiç de tanıdığı o kadına ait olamayacak bir ifade taşıyordu. Orada kuşku vardı ve kargaşa ve derin bir...</p>

  <p>Korku.</p>

  <p>Bu Quaid'in sözüydü. Pis bir sözcük. Müstehcen bir sözcük, bu geceden itibaren Quaid'in masum bir kıza işkence edişiyle ilişkili olacaktı.</p>

  <p>Bir an için Steve fotoğraflara bakarken kendi yüzünde beliren ifadeyi düşündü. Kendi yüzünde de bir parça kargaşa yok muydu? Belki de azat edilmeyi bekleyen bir parça korku?</p>

  <p>Arkasında bir ses duydu, Quaid olamayacak kadar hafif bir ses.</p>

  <p>Tabii sessizce sokulmuyorsa.</p>

  <p>Ah, Tanrım, eğer kendisi...</p>

  <p>Kloroforma bulanmış bir kumaş parçası Steve'in ağzının ve burun deliklerinin üstüne yapıştırıldı. Elinde olmadan soluk aldı ve buhar sinüslerini yaktı, gözlerini yaşarttı.</p>

  <p>Dünyanın ucunda, tam görüş alanının kenarında karanlık bir kabarcık ortaya çıktı ve bu leke Steve'in hızlanan kalbinin ritmiyle atarak büyümeye başladı.</p>

  <p>Steve, beyninin ortasında Quaid'in sesini bir peçe gibi görebiliyordu. İsmini söylüyordu.</p>

  <p>"Stephen."</p>

  <p>Bir kere daha.</p>

  <p>".. .ephen."<span class="t36">ı</span></p>

  <p>.. .phen.</p>

  <p><span class="t14">..</span> .hen.</p>

  <p>...en.</p>

  <p>Leke dünyaydı. Dünya kararmıştı, kaybolmuştu. Gözden ırak, gönülden ırak.</p>

  <p>Steve fotoğrafların arasına yıkıldı.</p>

  <p>Uyandığında, uyandığının farkına varmadı. Her tarafta, her yanında karanlık vardı. Gözleri sonuna dek açık olarak bir saat uyanık yattıktan sonra, onların açık olduğunu anladı.</p>

  <p>Deneme kabilinden önce kollarını ve bacaklarını, sonra başını oynattı. Beklediği gibi bağlı değildi, ayak bileği dışında. Sol bileğinin çevresinde kesinlikle bir zincir ya da benzer bir şey vardı. Uzaklaşmaya çalıştığında derisine sürtünüyordu.</p>

  <p>Altındaki zemin oldukça rahatsızdı ve avcuyla yakından incelediğinde, büyük bir ızgara ya da parmaklık üzerinde yattığını anladı. Izgara madeniydi ve düzgün yüzeyi kollarının ulaşabileceği her yönde uzanıyordu. Bu örgü içindeki deliklerden kolunu soktuğunda, hiçbir şeye değmedi. Altında sadece boşluk vardı.</p>

  <p>Quaid'in Stephen'ın hapsedilmesiyle ilgili çektiği kızılötesi ilk fotoğraflar deneğin araştırışını resimliyordu. Quaid'in beklediği gibi, denek durumu hakkında oldukça mantıklı davranıyordu. Histeri yok. Küfür yok. Gözyaşı yok. Bu özel deneğin zorluğu da buradan geliyordu. Neler olup bittiğini kesinlikle biliyordu,- korkularına mantıklı bir şekilde karşılık verecekti. Bu da çözülmesi Cheryl'inkinden daha zor bir zihin ortaya çıkaracaktı.</p>

  <p>Ama çözüldüğünde ortaya çıkacak sonuçlar ne kadar da tatminkar olacaktı. O zaman ruhu Quaid'in görüp anlaması için açılmayacak mıydı? Orada, adamın içinde, incelemek istediği öyle çok şey vardı ki.</p>

  <p>Steve'in gözleri yavaş yavaş karanlığa alıştı.</p>

  <p>Bir tür baca gibi görünen bir yere hapsedilmişti. Tahminine göre yirmi ayak genişliğindeydi ve tamamen yuvarlaktı. Bir tünelin ya da bir yeraltı fabrikasının havalandırma deliği miydi? Steve'in zihni, Quaid'in kendisini getirmiş olabileceği en mantıklı yeri bulmaya çalışarak, Pilgrim Caddesi civarındaki alanı bir harita haline getirdi. Aklına bir yer gelmiyordu.</p>

  <p>Hiçbir yer.</p>

  <p>Çıkartamadığı ya da tanıyamadığı bir yerde kaybolmuştu. Bacanın, gözlerini odaklayabileceği köşeleri yoktu,- duvarlarda bilincini saklayabileceği çatlaklar ya da delikler yoktu.</p>

  <p>Daha kötüsü, bu bacanın üzerinde asılı bir ızgara üzerinde elleri ayakları ardına dek yayılmış yatıyordu. Gözleri altındaki karanlıktan bir izlenim elde edemiyordu: baca dipsiz bile olabilirdi. Kendisiyle boşluk arasında sadece ızgaranın ince örgüsü ve bileğine sürtünen narin zincir vardı.</p>

  <p>Kendisini kara bir göğün altında ve sonsuz bir karanlığın üstünde asılı dururken hayal etti. Hava sıcak ve bayattı. Birden gözlerine dolan yaşları kurutup yapış yapış olmalarına neden oldu. Gözyaşları durduktan sonra, yardım istemek için bağırmaya başladığında, karanlık sözlerini kolaylıkla yedi.</p>

  <p>Bağırmaktan sesi kısıldığında, örgünün üzerine yeniden uzandı. Bu kırılgan yatağın ötesinde karanlığın sonsuza dek sürdüğünü hayal etmekten alamıyordu kendini. Saçmaydı elbette. Hiçbir şey sonsuza dek sürmez, dedi yüksek sesle.</p>

  <p>Hiçbir şey sonsuza dek sürmez.</p>

  <p>Yine de, asla bilemezdi. Altındaki mutlak karanlığa düşerse, düşebilir, düşebilir, düşebilir ve bacanın dibinin yaklaştığını görmeyebilirdi. Daha parlak, daha olumlu şeyler düşünmeye çalıştıysa da, zihni bedenini bu korkunç bacadan inerken görüntülemekte ısrar ediyordu, dip çarpmak üzere olan vücudundan bir adım ötede ve gözleri onu görmüyor, beyni bunu algılayamıyordu.</p>

  <p>Çarpana dek.</p>

  <p>Çarpışta beyni dışarı fırladığında bir ışık görecek miydi? Vücudu sakakata dönüştüğü anda, neden yaşadığını ve öldüğünü anlayacak mıydı?</p>

  <p>Sonra düşündü: Quaid buna cesaret edemezdi. "Cesaret edemez!" diye ciyakladı. "Cesaret edemez!"</p>

  <p>Karanlık bir kelime oburuydu. Karanlığa doğru haykırdığında, sanki hiç ses çıkarmamış gibi oluyordu.</p>

  <p>Sonra başka bir düşünce: gerçekten berbat bir tane. Ya Quaid onu yerleştirmek için bu dairesel cehennemi <span class="t14">asla</span> bulunmayacağı, <span class="t14">asla</span> araştırılmayacağı için seçtiyse? Belki deneyinin sınırlarını zorlamak istiyordu.</p>

  <p>Sınırlarını zorlamak. Sınırda ölüm vardı. Bu Quaid için en büyük deney olmaz mıydı? Birisinin ölümünü seyretmek: ölüm korkusunun, korkuların anasının yaklaşmasını izlemek. Sartre kimsenin kendi ölümünü bilemeyeceğini yazmıştı. Ama başkalarının ölümlerini bilmek, iyice yakından- zihnin acı gerçeği kabullenmemek için sergileyeceği akrobatik gösterileri izlemek- bu ölümün tabiatı için bir ipucuydu, değil mi? Bir bakıma, bu bir insanı, az da olsa, kendi ölümüne hazırlayabilirdi. Bir başkasının korkusunu vekaleten yaşamak canavara dokunmanın en güvenli, en zekice yoluydu.</p>

  <p>Evet, diye düşündü, Quaid beni öldürebilir,- sırf kendi korkusundan dolayı.</p>

  <p>Steve bu düşünceden buruk bir zevk aldı. Quaid'in, tarafsız deneycinin, sözümona eğitimcinin sırf kendi korkusunun derinliğinden dolayı dehşetleri takıntı haline getirmesinden.</p>

  <p>İşte bu yüzden başkalarının korkularıyla nasıl uğraştıklarını seyretmek zorundaydı. Bir çözüme, kendinden dışarı çıkmak için bir yola ihtiyacı vardı.</p>

  <p>Bunu inceden inceye düşünmek saatler sürdü. Karanlıkta, Steve'in zihni civa gibi, ama kontrol edilemezdi. Bir düşünce katarını uzun süre bir arada tutmak zordu. Düşünceleri balıklar, onları tutar tutmaz avcundan kıvrılıp kurtulan ufak, hızlı balıklar gibiydi.</p>

  <p>Ama her düşünce dolambacının altında yatan Quaid'i onun oyunuyla yenmesi gerektiğiydi. Bu kesindi. Sakin olmalıydı,- kendisinin Quaid'in analizi için yararsız bir denek olduğunu ispatlamalıydı.</p>

  <p>Bu arada geçen saatlerin fotoğrafları Steven'i gözleri kapalı, yüzünde hafif bir somurtmayla ızgaranın üzerinde yatarken gösteriyordu. Arada sırada, duruma zıt bir şekilde, dudaklarında bir gülümseme dolaşıyordu. Bazen uyanık mı uyuyor mu, düşünüyor mu, hayal mi görüyor belli olmuyordu.</p>

  <p>Quaid bekledi.</p>

  <p>Sonunda Steve'in gözleri kapaklarının altında çırpınmaya başladı, rüya görmenin su götürmez işaretiydi bu. Artık zamanı gelmişti işkence aletini sıkmanın, denek uyuyorken...</p>

  <p>Steve uyandığında elleri birbirine kelepçelenmişti. Yanındaki bir tabak içinde duran bir kase suyu görebiliyordu,- soğuk, tuzsuz lapayla dolu ikinci bir tabak da onun yanında duruyordu. Minnetle yiyip içti.</p>

  <p>Yerken iki şey açığa çıktı. Birincisi, çiğneme sesinin kafasının içinde çok yüksek duyulması,- İkincisi şakaklarının etrafında bir yapı, bir sıkılık hissetmesiydi.</p>

  <p>Fotoğraflar Steve'in başına doğru beceriksizce uzandığını gösteriyordu. Başına bir pilot başlığı yerleştirilmiş ve sıkıca bağlanmıştı. Kulaklarını tıkaç gibi kapatıp, içeri en ufak bir sesin sızmasını engelliyordu.</p>

  <p>Fotoğraflar şaşkınlık gösteriyordu. Sonra öfke. Sonra korku.</p>

  <p>Steve sağır olmuştu.</p>

  <p>Tüm duyabildiği kafasının içindeki seslerdi. Dişlerinin birbirine vuruşu. Damağının şapırtısı. Sesler kulaklarının arasında tabanca gibi patlıyorlardı.</p>

  <p>Gözlerine yaşlar doldu. Topuklarının metal çubuklar üzerindeki takırtısını duymadan ızgarayı tekmeledi. Boğazı kanıyor gibi oluncaya dek bağırdı. Çığlıklarının hiçbirini duymadı.</p>

  <p>Paniğe kapılıyordu.</p>

  <p>Fotoğraflar paniğin doğuşunu gösteriyordu. Yüzü kızarmıştı. Gözleri faltaşı gibi açılmış, dişleri ve dişetleri bir sırıtışla ortaya serilmişti.</p>

  <p>Ürkmüş bir maymuna benziyordu.</p>

  <p>Bütün o tanıdık çocukluk duyguları bir dalga gibi örttü onu. Eski düşmanların yüzleri gibi hatırladı onları,- titreyen bacakları, teri, mide bulantısını. Ümitsizlik içinde su kasesini alıp yüzüne boşalttı. Soğuk suyun yarattığı şok zihnini tırmanmakta olduğu panik basamaklarından bir anlığına uzaklaştırdı. Bedeni kalas gibi yeniden ızgaranın üzerine uzandı ve kendisine derin derin ve düzgün olarak soluk almasını emretti.</p>

  <p>Gevşe, gevşe, gevşe, dedi yüksek sesle.</p>

  <p>Kafasının içinde, dilinin tıkırtısını duyabiliyordu. Burnunun panikten darlaşan geçitlerinde tembelce ilerleyen, kulaklarını tıkayıp açan sümüğünü de duyabiliyordu. Artık diğer bütün seslerin ardında bekleyen alçak, yumuşak tıslamayı ayırt edebiliyordu. Zihninin sesi...</p>

  <p>Radyoda istasyonlar arasındaki beyaz gürültü gibiydi, anestezi altında onu almaya gelenle aynı zırıltıydı, uykunun sınırlarında kulaklarında duyduğuyla aynı sesti.</p>

  <p>Bacakları hâlâ sinirle çekiliyordu ve kelepçeleriyle nasıl güreştiğinin hayal meyal farkındaydı, kenarlarının bileklerindeki deriyi sıyırmasına kayıtsızdı.</p>

  <p>Fotoğraflar bütün bu tepkileri anı anına kaydettiler. İsteriyle savaşı: gözlerinin yeniden dolmasını engellemek için yaptığı acınası girişimleri. Gözyaşlarını. Kanlı bilekleri.</p>

  <p>Bir süre sonra, bitkinlik paniğe galip çıktı,- tıpkı çocukken birçok kez olduğu gibi. Kaç kere daha fazla savaşamayarak, burnu ve ağzında gözyaşlarının tuzlu tadıyla uykuya dalmıştı?</p>

  <p>Çabaları beynindeki seslerin düzeyini yükseltmişti. Şimdi, bir ninni yerine, zihni ıslık çalıp uyuması için neşeyle haykırıyordu.</p>

  <p>Unutmak iyiydi.</p>

  <p>Quaid hayal kırıklığına uğramıştı. Verdiği karşılığın hızından, Stephen Grace'in gerçekten de çok kısa sürede çözüleceği açıktı. Aslında, neredeyse çözülmüş sayılırdı, daha deney başlayalı birkaç saat olmuşken. Hem de Quaid Stephen a güvenirken. Aylarca süren bir ön hazırlıktan sonra, bu denek tek bir ipucu bile vermeden aklını yitireceğe benziyordu.</p>

  <p>Bir kelime, tek bir sefil kelimeydi Quaid'in bütün ihtiyaç duyduğu. Deneyin tabiatını belirtir ufak bir işaret. Ya da daha iyisi, bir çözüm sunacak herhangi bir şey, bir iyileştirme totemi, hatta bir dua. İnsan delilik içinde kaybolurken, dudaklarına bir kurtarıcının adı gelirdi, değil mi? <span class="t14">Bir</span> <span class="t14">ş</span><span class="t14">ey</span> olmalıydı.</p>

  <p>Quaid vadesi dolmakta olan ruhunun kalan dakikalarını sayarak, bir lokma ümidiyle, bir katliam alanındaki leş yiyici kuşlar gibi bekledi.</p>

  <p>Steve ızgaranın üzerinde yüzükoyun uyandı. Hava daha bayattı ve madeni çubuklar yanağına batıyordu. Terliyordu ve rahatsızdı.</p>

  <p>Kıpırtısız yatarak, gözlerinin yeniden çevreye alışmasını sağladı. Izgaranın çizgileri kusursuz bir persperktifle bacanın duvarlarıyla buluşuyordu. Çaprazlanmış çubuklardan oluşan basit örgü ona güzel göründü. Evet, güzel. Çizgileri, bu oyundan sıkılana dek, bir ileri bir geri takip etti. Sıkılınca, sırt üstü dönerek ızgaranın vücudunun altında titreşmesini dinledi. Şimdi daha mı dengesizdi? Kıpırdayınca sallanıyor gibiydi.</p>

  <p>Terden bunalmış olan Steve gömleğinin düğmelerini açtı. Uykusunda akan tükrüğü yanağında kurumuştu, ama silmek için uğraşmadı. Tükürük saçıyorsa ne olmuş? Kim görecekti ki?</p>

  <p>Gömleğini kısmen çıkarttı, sonra bir ayağıyla diğerindeki ayakkabıyı tekmeledi.</p>

  <p>Ayakkabı: ızgara: boşluk. Zihni ağır ağır bağlantıyı kurdu. Doğruldu. Ah zavallı ayakkabı. Ayakkabısı düşecekti. Çubukların arasından kayacak ve kaybolacaktı. Ama hayır. Bir deliğin iki kenarı arasında güzelce dengeye oturmuştu,- denerse hâlâ kurtarabilirdi.</p>

  <p>Zavallı, zavallı ayakkabısına uzandı ve hareketi ızgarayı oynattı.</p>

  <p>Ayakkabı kaymaya başladı.</p>

  <p>"Lütfen," diye yalvardı ayakkabıya, "düşme." Cici ayakkabısını, güzel ayakkabısını kaybetmek istemiyordu. Düşmemeliydi. Düşmemeliydi.</p>

  <p>Tutmak için uzandığında, ayakkabı dönerek ızgaranın arasından kaydı ve karanlığa düştü.</p>

  <p>Kaybı için duyamadığı bir çığlık attı.</p>

  <p>Ah, ayakkabının düşüşünü bir duyabilseydi,- inişinde geçen saniyeleri saya- bilseydi. Bacanın dibine vardığında gümbürtüsünü duyabilseydi. En azından o zaman ölümüne ne kadar sürede düşeceğini bilebilirdi.</p>

  <p>Buna daha fazla dayanamıyordu. Karnının üstüne döndü ve iki kolunu da ızgaranın arasından sarkıtarak haykırdı:</p>

  <p>"Ben de gideceğim! Ben de gideceğim!&rdquo;</p>

  <p>Düşmek için sabırsızlanıyordu, karanlıkta, vızıldayan sessizlikte, sadece ayakkabısının peşinden aşağıya gitmek istiyordu, aşağıya, bacadan aşağıya, yok olmaya ve bütün oyunu tamamen bitirmeye.</p>

  <p>"Gideceğim! Gideceğim! Gideceğim!" diye bağırdı. Yerçekimine yalvardı.</p>

  <p>Altında, ızgara oynadı.</p>

  <p>Bir şey kırılmıştı. Izgarayı yerinde tutan bir iğne, bir zincir, bir ip kopmuştu. Artık yatay değildi,- kendisini karanlığa atmaya çalışan çubukların üzerinden kaymaya başlamıştı bile.</p>

  <p>Şaşkınlıkla bacaklarının artık zincirli olmadığının farkına vardı.</p>

  <p>Düşecekti.</p>

  <p>Adam düşmesini istiyordu. Kötü adam... adı neydi? Quake? Quail? Quarrel...</p>

  <p>Otomatik olarak daha da yana yatan ızgaraya iki eliyle yapıştı. Belki ayakkabısının peşinden gitmeyi o kadar da istemiyordu. Belki hayat, bir dakika daha fazla hayat dayanmaya değerdi...</p>

  <p>Izgaranın ötesindeki karanlık öylesine derindi ki,- ayrıca orada neler dolaştığını kim bilebilirdi?</p>

  <p>Kafasındaki, panik sesleri çoğaldı. Lanet olası kalbinin gümlemesi, damağının kuru kum sürtünmesi. Terden kayganlaşan avuçları ızgaradan kayıyordu. Yerçekimi onu istiyordu. Vücudunun kütlesinden kendi hakkını talep ediyordu: düşmesini talep ediyordu. Bir an için, omzunun üzerinden altında açılan ağza baktığında, aşağıda dolanan canavarlar gördü. Saçma sapan, delice şeyler, kabaca çizilmiş, karanlık üzerinde karanlık. Edepsiz duvar yazılan çocukluğundan dışarı göz attılar ve bacaklarını kapmak için pençelerini açtılar.</p>

  <p>"Anne," dedi, elleri kendisine ihanet edince ve içini korku kaplayınca.</p>

  <p><span class="t14">&ldquo;Anne."</span></p>

  <p>Sözcük buydu. Quaid sözcüğü duydu, bütün yavanlığıyla.</p>

  <p>"Anne!"</p>

  <p>Steve bacanın dibine vurduğunda, ne kadar düştüğünü hesap edemeyecek duruma gelmişti. Elleri ızgarayı bırakır bırakmaz ve karanlığın kendisini alacağını anlar anlamaz, zihni kopmuştu. İlkel benliği bedenini korumak üzere hayatta kalmış ve çarpışma anındaki ufak yaralanma dışında her şeyden korumuştu. Hayatının geri kalanında, en basit tepkiler dışında her şey parçalanmış, parçalar hafızasının girintilerine saklanmış olacaktı.</p>

  <p>En sonunda ışık geldiğinde, kapıdaki Miki Fare maskeli adama baktı ve gülümsedi. Bir çocuk gülümsemesiydi, gülünç kurtarıcısına bir teşekkür gülümsemesi. Adamın kendisini ayak bileklerinden tutmasına ve yattığı büyük, yuvarlak odadan sürüklemesine izin verdi. Pantolonu ıslaktı ve uykusunda kendini pisletmiş olduğunu biliyordu. Yine de, Komik Fare onu öperdi.</p>

  <p>İşkence odasından sürüklenerek çıkarılırken, başı omuzlarına düştü. Başının yanında, yerde bir ayakkabı vardı. Yedi sekiz ayak yukarısında da düştüğü ızgara.</p>

  <p>Hiçbir anlamı yoktu.</p>

  <p>Farenin kendisini parlak bir odada oturtmasına izin verdi. Farenin kendisine kulaklarını geri vermesine de izin verdi, oysa onlara ihtiyacı yoktu. Dünyayı sessiz olarak izlemek komikti, onu güldürüyordu.</p>

  <p>Biraz su içti ve kek yedi.</p>

  <p>Yorgundu. Uyumak istiyordu. Annesini istiyordu. Ama Fare anlamıyor gibiydi, o yüzden ağlayarak masayı tekmeledi ve fincanlarla tabakları yere saçtı. Sonra odaya kaçtı ve bulabildiği bütün kağıtları havaya fırlattı. Bazıları düz, bazıları ters düştü. Bazıları yazıyla kaplıydı. Bazıları resimle. Korkunç resimler. Kendini tuhaf hissetmesine neden olan resimler.</p>

  <p>Hepsi ölülerin resimleriydi, her biri. Bazıları ufak çocukların, diğerleriyse büyümüş çocuklarındı. Yatıyorlar ya da yarı oturuyorlardı,- yüzlerinde ve vücutlarında büyük kesikler vardı, alttaki karmaşayı, parlak parçalar ve ıslak parçalardan oluşan karmaşayı, ortaya seren kesikler. Her tarafta ölü insanlar: siyah boya. Düzgün öbekler değil, saçılmış, parmakla işaret edilmiş, elle basılmış ve çok pis.</p>

  <p>Resimlerin üç ya da dördünde kesikleri yapan nesne hâlâ oradaydı. Onun adını biliyordu.</p>

  <p>Balta.</p>

  <p>Bir kadının yüzünde neredeyse sapına kadar gömülmüş bir balta vardı. Bir balta da bir adamın bacağına saplanmıştı ve bir tanesi de bir mutfağın zemininde ölü bir bebeğin yanındaydı.</p>

  <p>Bu adam ölülerin ve baltaların resimlerini topluyordu, Steve bunu tuhaf buldu.</p>

  <p>Fazlasıyla tanıdık kloroform kokusu kafasını doldurmadan ve bilincini yitirmeden önceki son düşüncesi bu oldu.</p>

  <p>Pis kapı aralığı bayat idrar ve taze kusmuk kokuyordu. Kendi kusmuğuydu,- gömleğinin önüne tamamen bulaşmıştı. Ayağa kalkmaya çalıştı, ama bacakları tutmuyor gibiydi. Hava çok soğuktu. Boğazı acıyordu.</p>

  <p>Sonra ayak sesleri duydu. Fare geri geliyor gibiydi. Belki kendisini eve götürürdü.</p>

  <p>"Ayağa kalk, evlat."</p>

  <p>Fare değildi. Bir polisti.</p>

  <p>"Ne yapıyorsun burada? Ayağa kalk dedim."</p>

  <p>Kapı aralığının ufalanmakta olan tuğlalarından destek alan Steve ayağa kalktı. Polis fenerini üzerine tuttu.</p>

  <p>"Aman Tanrım," dedi polis, yüzü tiksintiyle kaplanmıştı. "Boktan durumdasın. Nerede yaşıyorsun?&rdquo;</p>

  <p>Steve utanmış bir okul çocuğu gibi kusmuğa bulanmış gömleğine bakarak başını salladı.</p>

  <p>"Adın ne?"</p>

  <p>Pek hatırlamıyordu.</p>

  <p>"Adın, evlat?"</p>

  <p>Deniyordu. Keşke polis bağırmasaydı.</p>

  <p>"Haydi, kendini toparla."</p>

  <p>Kelimeler pek bir anlam ifade etmiyordu. Steve gözlerinin yaşarmaya başladığını hissetti.</p>

  <p>"Ev."</p>

  <p>Artık burnunu çeke çeke ağlıyordu, kendini tamamen terk edilmiş hissediyordu. Ölmek istiyordu: uzanmak ve ölmek.</p>

  <p>"Buradan gitsen iyi olur."</p>

  <p>"Anne," dedi Steve, "annemi istiyorum."</p>

  <p>Bu sözler durumu tamamen değiştirdi.</p>

  <p>Birden polis durumun tiksindiriciden daha öte olduğunu düşündü,- acıklıdan da öte. Bu ufak piç, kan çanağı gözleri ve gömleğindeki akşam yemeğiyle gerçekten sinirlerine dokunmaya başlamıştı. Çok fazla para, damarlarında çok fazla pislik, çok az disiplin.</p>

  <p>'Anne', bardağı taşıran son damlaydı. Steve&rsquo;in midesine bir yumruk indirdi, düzgün, keskin, etkili bir yumruk. Steve inleyerek iki büklüm oldu.</p>

  <p>"Kes sesini, evlat."</p>

  <p>Başka bir yumruk çocuğu sakatlama işini halletti, sonra Steve'in saçından bir tutam yakalayıp ufak keşin yüzünü kendisininkine doğru kaldırdı.</p>

  <p>"Sokak serserisi mi olmak istiyorsun?"</p>

  <p>"Hayır. Hayır."</p>

  <p>Steve sokak serserisinin ne olduğunu bilmiyordu,- sadece polisin kendisinden hoşlanmasını istiyordu.</p>

  <p>"Lütfen," dedi, gözleri yeniden dolarken, "beni eve götürün."</p>

  <p>Polisin aklı karışmıştı. Oğlan, çoğunun yaptığı gibi, karşı koymaya ve medeni haklar konusunda bağırmaya başlamamıştı. Genellikle sonları böyle olurdu: yerde, burunları kanlı, sosyal görevli isteyerek. Bu sadece ağlıyordu. Polis çocuk hakkında kötü bir his duymaya başladı. Deli ya da öyle bir şeymiş gibi. Ufak pisliğin canını da çıkarmıştı. Tüh be. Şimdi sorumluluk duyuyordu. Steve'in kolunu tuttu ve onu yolun karşısındaki arabasına sürükledi.</p>

  <p>"İçeri gir."</p>

  <p>"Beni eve..."</p>

  <p>"Seni eve götüreceğim, evlat. Seni eve götüreceğim."</p>

  <p>Gece Misafirhanesinde, bir kimlik bulabilmek için Steve'in giysilerini aradılar, bulamadılar, sonra vücudunda pire, saçlarında bit aradılar. Sonra polis onu bıraktı, bu da Steve'i rahatlattı. Adamdan hoşlanmamıştı.</p>

  <p>Misafirhane'dekiler sanki orada değilmişçesine ondan bahsettiler. Ne kadar genç olduğundan konuştular,- zihin yaşım tartıştılar,- giysilerini,- görünüşünü. Sonra ona bir kalıp sabun vererek duşların yerini gösterdiler. Soğuk suyun altında on dakika durdu ve lekeli bir havluyla kurulandı. Bir ustura da vermelerine karşın, traş olmadı. Nasıl yapıldığını unutmuştu.</p>

  <p>Sonra ona hoşuna giden eski giysiler verdiler. O kadar da kötü insanlar değildiler, sanki orada değilmiş gibi onun hakkında konuşsalar da. Hatta birisi ona gülümsedi bile,- ağarmış sakallı iri yarı bir adam. Bir köpeğe gülümser gibi gülümsedi.</p>

  <p>Ona verdikleri tuhaf giysilerdi. Ya fazla büyük ya fazla küçük. Her renkten: san çoraplar, kirli beyaz gömlek, bir obur için yapılmış çizgili pantalon, dikişsiz bir süveter, ağır botlar. Giyinmek hoşuna gitti,- onların bakmadığı bir anda iki fanila ve iki çift çorap giydi. Birkaç kat pamuk ve yünün vücudunu sarması kendini güvende hissettiriyordu.</p>

  <p>Sonra eline bir yatak bileti tutuşturdular ve yatakhanelerin açılmasını beklemesini söyleyerek gittiler. Koridorda kendisiyle bekleyen adamların bazıları gibi sabırsız değildi. Bir çoğu abuk subuk haykırıyordu, suçlamaları küfürlerle süslüydü ve birbirlerine tükürüyorlardı. Bu Steve'i korkuttu. Tüm istediği uyumaktı. Yatmak ve uyumak.</p>

  <p>Saat on birde, bekçilerden biri yatakhane kapısının kilidini açtı ve bütün yitik adamlar gece için kendilerini demir bir yatak bulmak üzere içeri doluştu. Geniş ve kötü ışıklandırılmış yatakhane dezenfektan ve ihtiyar insan kokuyordu.</p>

  <p>Steve, diğer sokak serserilerinin gözlerinden ve sallanan kollarından uzak durmaya çalışarak kendine kötü yapılmış bir yatak ve üzerine serilmiş ince bir battaniye buldu ve uyumak üzere yattı. Çevresinde adamlar öksürüyor, homurdanıyor ve ağlıyordu. Birisi yatmadan önce, gri yastığının üzerinden tavana bakarak dua etti. Steve bunun iyi bir fikir olduğunu düşündü. Kendi çocuk duasını etmeye başladı.</p>

  <p>"İyi İsa, kibar ve uysal,</p>

  <p>Gör bu küçük çocuğu,</p>

  <p>Acı benim...</p>

  <p>Neydi o kelime?</p>

  <p><span class="t14">Ac</span><span class="t14">ı</span> <span class="t14">benim safl</span><span class="t14">ığı</span><span class="t14">ma,</span></p>

  <p>Beni yanına al."</p>

  <p>Bu, kendini daha iyi hissetmesini sağladı ve uyku, mavi ve derin bir avuntuydu.</p>

  <p>Quaid karanlıkta oturuyordu. Yine dehşet duyuyordu, her zamankinden daha kötü bir şekilde. Vücudu korkudan taş kesmişti,- öyle ki, yataktan bile kalkıp ışığı açamıyordu. Ayrıca, ya bu sefer, o kadar defadan sonra bu sefer, dehşet gerçekse? Ya baltalı adam kanlı canlı kapıdaysa? Ona bir deli gibi sırıtırsa, merdivenlerin başında iblis gibi dans ederse, tıpkı Quaid'in onu gördüğü gibi, rüyalarında, dans edip sırıtarak, sırıtıp dans ederek?</p>

  <p>Hiçbir şey kıpırdamadı. Merdivenlerde gıcırdama, gölgelerin arasından kıkırdama sesleri gelmedi. O değildi, neyse ki. Quaid sabaha kadar yaşayacaktı.</p>

  <p>Vücudu şimdi biraz rahatladı. Bacaklarını yataktan indirip ışığı açtı. Açık kapıdan merdivenlerin başını görebiliyordu. Baltalı adam yoktu elbette.</p>

  <p>Steve bağırışlarla uyandı. Hâlâ karanlıktı. Ne kadar süre uyumuş olduğunu bilmiyordu, ama bacakları artık o kadar kötü ağrımıyordu. Dirsekleriyle yastığına dayanarak doğruldu ve kargaşanın neden kaynaklandığını anlamak için yatakhaneye bakındı. Kendisininkinden dört sıra ileride, iki adam kavga ediyordu. Tartışmanın nedeni kesinlikle belli değildi. Sadece kızlar gibi boğuşuyor (onları seyretmek Steve'i güldürdü), haykırarak birbirlerinin saçlarını çekiyorlardı. Ay ışığında ellerindeki ve yüzlerindeki kan siyahtı. Birisi, yaşlı olanı, yatağına devrildi ve bağırdı: "Finchey Road'a gitmeyeceğim! Beni zorlayamazsın. Bana vurma! Ben senin adamın değilim! Değilim!"</p>

  <p>Diğeri dinlemiyordu bile,- ihtiyarın yalnız kalmak için yalvardığını anlayamayacak kadar aptal ya da deliydi. Her taraftaki izleyicilerin de kışkırtmasıyla, ihtiyarın saldırganı ayakkabısını çıkarmış, kurbanını onunla dövüyordu. Steve darbelerin çatırtısını duyabiliyordu,- kafaya vuran topuğun çatırtısını. Her vuruşa eşlik eden alkışlar ve ihtiyardan giderek azalan çığlıklar duyuluyordu.</p>

  <p>Birisi yatakhaneye girdiğinde, alkış aniden kesildi. Steve onun kim olduğunu göremiyordu,- kavganın etrafında toplanmış insan kalabalığı kapıyla arasında kalıyordu.</p>

  <p>Ancak galibin son bir "Hıyarağası!" haykırışıyla, ayakkabıyı havaya fırlattığını gördü.</p>

  <p>Ayakkabı.</p>

  <p>Steve ayakkabıdan gözünü alamıyordu. Ayakkabı havada yükseldi, yükselirken döndü, sonra da vurulmuş bir kuş misali çıplak ahşap zemine düştü. Steve onu oldukça net gördü, uzun zamandır hiçbir şeyi görmediği kadar net.</p>

  <p>Kendisinden pek uzağa düşmedi.</p>

  <p>Bir gümbürtüyle düştü.</p>

  <p>Yan tarafı üzerine düştü. Kendi ayakkabısının düştüğü gibi. Kendi ayakkabısı. Ayağından tekmeyle çıkarmış olduğu. Izgaranın üzerinde. Odada. Evde. Pilgrim Caddesinde.</p>

  <p>Quaid aynı rüyayla uyandı. Hep merdiven. Hep kendisi basamakları oluşturduğu tünelden aşağı bakıyor, bu arada o saçma görüntü, yarı şaka, yarı dehşet, parmak uçlarında ona doğru geliyor, her adımda bir kahkaha.</p>

  <p>Daha önce bir gecede iki kere görmemişti bu rüyayı. Elini yatağın kenarından sarkıttı ve orada bulundurduğu şişeyi arandı. Karanlıkta şişeden koca bir yudum aldı.</p>

  <p>Steve, bağırışlarına ya da yaşlı adamın inlemeleriyle küfürlerine aldırmada, kızgın adamlar yumağının yanından geçti. Bekçiler kargaşayla uğraşmakla fazlasıyla meşguldüler. İhtiyar Crowley'nin son içeri alınışı olacaktı bu: her zaman şiddeti davet ediyordu. Bunda çıkacak olan bir ayaklanmanın tüm belirtileri görülüyordu,- yatışmaları saatler alacaktı.</p>

  <p>Steve koridordan, kapıdan geçip Gece Misafirhanesine girerken kimse onu sorgulamadı. Kapılar kapalıydı, ama gece havası içeri sızarken, şafaktan önceki acılığıyla, canlandırıcı bir koku taşıyordu.</p>

  <p>Dar resepsiyon bürosu boştu ve Steve kapı aralığından duvarda asılı yangın söndürücüyü görebiliyordu. Yanında uyuyan bir yılan gibi kırmızı bir davulun üzerine kıvrılmış uzun, siyah bir hortum vardı. Onun yanında, duvardaki iki desteğin arasında, bir balta duruyordu.</p>

  <p>Oldukça güzel bir balta. Stephen büroya girdi. Biraz uzaktan koşan ayak sesleri, bağırmalar, bir ıslık sesi duyuldu. Ama o baltayla arkadaşlık kurarken, kimse Steve'i rahatsız etmedi.</p>

  <p>Önce ona gülümsedi.</p>

  <p>Balta ağzının eğimi de Steve'e gülümsedi.</p>

  <p>Sonra ona dokundu.</p>

  <p>Balta dokunulmaktan hoşlanmış gibiydi. Tozluydu ve uzun zamandır kullanılmamıştı. Çok uzun zamandır. Ele alınmak, okşanmak ve gülümsenmek istiyordu. Steve onu desteklerin arasından yumuşak hareketlerle aldı ve ısıtmak için ceketinin altına yerleştirdi. Sonra resepsiyon bürosundan, giriş kapısından çıkıp, ayakkabısının diğeri tekini bulmaya gitti.</p>

  <p>Quai d bir kere daha uyandı.</p>

  <p>Steve'in yönünü bulması çok kısa sürdü. Pilgrim Caddesi'ne doğru ilerlemeye başladığında, adımlarında bir yaylanma oldu. Böylesine çok renge bürünmüş, böylesine sarkık bir pantalonla, böylesine salak botlarla, kendini bir palyaço gibi hissediyordu. Komik bir adamdı, değil mi? Kendisini bile güldürüyordu, o kadar komikti.</p>

  <p>Rüzgâr içine işlemeye başladı, çılgınca kırbaçlayarak, saçlarının arasından geçip, gözlerini göz çukurlarında iki buz küresine dönüştürüyordu.</p>

  <p>Sokaklarda koşmaya, atlamaya, dans etmeye, tepinmeye başladı, ışıkların altında beyaz, arasında siyah. Şimdi beni görüyorsun, şimdi göremiyorsun. Şimdi beni görüyorsun, şimdi...</p>

  <p>Bu sefer Quaid'i uyandıran rüya olmamıştı. Bu sefer bir ses duymuştu. Kesinlikle bir ses.</p>

  <p>Ay, ışınlarını pencereden, kapıdan geçirip merdivenlerin başına ulaştıracak kadar yükselmişti. Işığı yakmaya gerek yoktu. Bütün görmesi gerekenleri görebilirdi. Merdivenlerin başı boştu, her zamanki gibi.</p>

  <p>Sonra en alt basamak gıcırdadı, sanki üzerine bir soluk konmuş gibi minik bir ses.</p>

  <p>Quaid o anda korkuyu öğrendi.</p>

  <p>Merdivenlerden kendisine doğru gelirken, o saçma rüya, bir gıcırtı daha oldu. Bir rüya olmalıydı. Ne de olsa, hiç palyaço, hiç baltalı katil tanımıyordu. Bu yüzden o absürd görüntü, her bir geceden diğerine kendisini uyandıran o görüntü, nasıl rüyadan başka bir şey olabilirdi?</p>

  <p>Yine de, belki mantıksızlıklarından dolayı gerçeğin ta kendisi olan rüyalar vardı.</p>

  <p>Palyaço falan yok, dedi kendi kendine, kapıyı, merdivenleri ve ayın projektörünü izleyerek. Quaid sadece zayıf zihinleri tanıyordu,- şimdi kendini esir alan paniğin doğasına, kaynağına ya da tedavisine ilişkin bir ipucu veremeyecek kadar zayıf zihinler. Tüm yaptıkları, yaşamın kalbindeki korkuya ait en</p>

  <p>ufak bir belirtiyle karşılaşınca yıkılmak, toza dönüşmekti.</p>

  <p>Hiç palyaço tanımıyordu, tanımamıştı, tanımayacaktı.</p>

  <p>Sonra ortaya çıktı,- bir aptalın suratı. Ay ışığında beyaza dönüşmüş bir solukluk, genç yüz hatları çürük içinde, traşsız ve şiş, gülümsemesi bir çocuğun- ki kadar açık. Heyecandan dudağını ısırmıştı. Alt çenesine kan bulaşmıştı ve dişetleri kandan neredeyse kararmıştı. Yine de bir palyaçoydu. Kesinlikle bir palyaço, üzerine uymayan giysilerine kadar, öylesine uyuşmaz, öylesine acınacak halde.</p>

  <p>Yalnız balta o gülümsemeye uymuyordu.</p>

  <p>Manyak, minik siyah gözleri birazdan başlayacak eğlencenin heyecanıyla ışıldayarak onunla ufak kesme hareketleri yaparken, balta ayışığında parladı.</p>

  <p>Neredeyse merdivenlerin en üstünde durdu, Quaid&rsquo;ın yaşadığı dehşeti izlerken gülümsemesi bir an bile değişmedi.</p>

  <p>Quaid'in bacakları boşaldı ve dizleri üzerine çöküverdi.</p>

  <p>Palyaço bir basamak daha çıktı, bunu yaparken sıçradı, ışıldayan gözleri Quaid'e kilitlenmişti ve bir tür sevecen kinle doluydular. Balta öldürücü vuruşun minik bir uyarlamasını yapar gibi, beyaz ellerinde ileri geri sallanıyordu.</p>

  <p>Quaid palyaçoyu tanıyordu.</p>

  <p>Kendi öğrencisiydi: kobayı,- kendi korkusunun kopyası haline gelmişti.</p>

  <p>O. O kadar insan içinden. O. Sağır çocuk.</p>

  <p>Sıçrama şimdi daha büyümüştü ve palyaço fantastik bir kuşun çağrısı gibi, boğazının derinliklerinden bir ses çıkarıyordu. Balta havada daha ve daha büyük çemberler çiziyordu, her biri bir öncekinden daha öldürücü.</p>

  <p>"Stephen," dedi Quaid.</p>

  <p>İsim Steve için bir anlam taşımıyordu. Bütün gördüğü ağzın açılışıydı. Ağzın kapanışı. Belki bir ses çıkıyordu: belki çıkmıyordu. Onun için önemsizdi.</p>

  <p>Palyaçonun boğazından bir haykırış yükseldi ve balta iki elinin arasında, başının üzerinde dönmeye başladı. Aynı anda şirin neşeli dans bir koşuya dönüştü,- baltalı adam son iki basamağı sıçrayarak aştı ve yatak odasına, doğrudan projektörün içine koştu.</p>

  <p>Quaid'in vücudu öldürücü darbeden kaçınmak için eğildi, ama yeterince çabuk ya da zarif değil. Baltanın ağzı havayı kesti ve Quaid'in kolunun arkasını dilimledi, kol kaslarının çoğunu ortaya çıkardı, kol kemiğini parçaladı ve dirseğinin altında, atardamarının hemen yanından geçen bir yara açtı.</p>

  <p>Quaid'in çığlığı on ev ileriden duyulabilirdi, ancak o evler enkazdı. Duyacak kimse yoktu. Gelecek ve palyaçoyu kendisinden uzaklaştıracak hiç kimse yoktu.</p>

  <p>İşine devam etmek için hevesle bekleyen balta şimdi Quaid'in baldırını yarıyordu, sanki bir kütük yarıyormuş gibi. On santim uzunluğunda yaralar filozofun kaslarının parlak bifteğini, kemiği, iliği ortaya serdi. Palyaço her vuruştan sonra, dışarı çıkartmak için baltayı şiddetle çekiyordu ve Quaid'in vücudu kukla gibi geriliyordu.</p>

  <p>Quaid haykırdı. Quaid yalvardı. Quaid kandırmaya çalıştı.</p>

  <p>Palyaço tek kelime duymadı.</p>

  <p>Tüm duyduğu kafasındaki seslerdi: ıslıklar, ötüşler, ulumalar, vızıltılar. Hiçbir mantıklı konuşmanın, hiçbir tehditin onu bir daha asla çıkaramayacağı bir yere sığınmıştı. Kalbinin gümlemesinin yasa, kanının sızlanmasının müzik olduğu bir yere.</p>

  <p>Nasıl da dans ediyordu bu sağır çocuk, zekâsının ahlaksızlığı sonsuza dek susturulan işkencesinin balık misali ağzını açıp kapatmasını seyrederken nasıl da dans ediyordu! Kan nasıl da fışkırıyordu! Ne kadar da coşkulu ve boldu!</p>

  <p>Minik palyaço bu kadar eğlence karşısında güldü. Burada bütün gece eğlenebilirim, diye düşündü. Balta sonsuza dek dostuydu, keskin ve zeki. Kesebilir ve çapraz kesebilirdi, dilimleyebilir ve parçalara ayırabilirdi, yine de bu adamı hayatta tutabilirlerdi, eğer yeterince kurnazsalar, uzun, çok uzun bir süre hayatta tutabilirlerdi.</p>

  <p>Steve bir kuzu kadar mutluydu. Önlerinde gecenin geri kalanı vardı ve muhtemelen isteyebileceği tüm müzik kafasının içinde çalıyordu.</p>

  <p>Kanla dolu havaya bakan palyaçonun gözlerindeki boşluğu gören Quaid, dünyada korkudan daha kötüsünün olduğunu anladı. Ölümün kendisinden daha kötüsü.</p>

  <p>İyileşme umudu olmayan acı vardı. Zihnin vücuda yokolması için yalvarmasından çok sonra bile sona ermeyi reddeden hayat vardı. En kötüsü, gerçekleşen rüyalar vardı.</p>

  <p><span class="t14">Çeviren: Ay</span><span class="t14">ş</span><span class="t14">e Gorbon</span></p>

  <p class="p10">&nbsp;</p>
</body>
</html>
