<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>HAYALET ÇİFTLİK EVİ</title>
</head>

<body>
  <h1><a id="a122"></a>HAYALET ÇİFTLİK EVİ</h1>

  <p>New Briarcliff Sanatoryumuna yatışımın üçüncü haftasında evi gerçekten gördüm.</p>

  <p>Sabahları, hemşire ateşimi aldıktan sonra yatağıma uzanırken, yolun dönemecindeki ladin ve köknar korusunun ötesinde nelerin olabileceğini merak ederdim. Yaz kış yeşil kalan bu ağaçların arasından bacalar yükselmedikçe manzara bana hep eksikmiş gibi gelirdi. Bunun üzerinde o kadar çok kafa yormuştum ki ağaçların arasında gerçekten de bir ev olduğuna sonunda kendimi inandırmıştım. İnsanların yaşadıkları, çalıştıkları ve mutlu oldukları bir ev.</p>

  <p>Tekerlekli iskemle kullanmayı öğrenmeye çabaladığım o uzun ve usandırıcı günler boyunca evi ve içindekileri zihnimde canlandırmaya çalışmıştım. Bir baba olacaktı, bundan emindim,- akşamları verandada oturup mısır koçanından piposunu tüttüren, saçları kısmen dökülmüş, güçlü kuvvetli, iyi huylu bir baba. Bir de anne tabii ki,- piposunu tüttürerek salıncaklı sandalyesinde sallanan eşinin yanına kucağında kahverengi sepetiyle oturmuş, saçlarını alnında özenle ikiye ayırmış, ekose etekli ve neredeyse hiç belli olmayan bir anne. Eski bir çorabı elinin iyice açtığı parmakları üzerine geçirmiştir ve hamarat iğnesi hiçbir otomatik dokuma tezgahının boy ölçüşemeyeceği bir işbilirlikle dalıp çıkarak her deliği onarmaktadır.</p>

  <p>Sonra bir de kızları vardı. Onu düşümde çok açık seçik biçimde canlandıramıyordum,- ama uzun boylu ve bir fındık dalı gibi narin olduğunu, kocaman mavi gözleriyle insanın içini ısıttığını biliyordum.</p>

  <p>Yürüme sanatını sil baştan öğrenirken bu evi ve insanlarını hayal etmek en sevdiğim eğlencem olmuştu. Bacaklarıma yürüyebilecek kadar güvenmeye başladığımda düşsel dostlarımın evlerine giden yolu kendi kilise bölgemin sokakları kadar iyi bildiğimi hissediyordum... sanatoryumdan dışarı henüz tek bir adım atmamış olsam bile.</p>

  <p>Gariptir, ilk uzun gezintim için akşam vaktini seçmiştim. Maine eyaletinde eylül ayı için olağanüstü ılık bir akşamdı ve daha dinç olan hastalardan bazıları öğleden sonrayı tenis oynayarak geçirmişlerdi. Akşam yemeğinden sonra verandada oturmuş, griplerinin kendilerine özgü özelliklerini ya da apandisit ameliyatlarında başlarına gelenleri karşılaştırıyorlardı.</p>

  <p>Evi, bir çocuğun yapbozun parçalarını teker teker bir araya getirmesi gibi, zihnimde parça parça inşa etmekteydim. Koru eğer ıssız çıkarsa çok acı bir düş kırıklığına uğrayacağımdan kuşkum yoktu,- ancak yoldaki kavşağı döndüğümde ve düş evimin bir gerçek olduğunu gördüğümde, neredeyse ürkmüştüm. Her santimi ve her parçası tıpatıp zihnimde canlandırdığım gibiydi.</p>

  <p>Gelişigüzel inşa edilmiş, uzun, rahat görünümlü bir çiftlik eviydi bu: asmaların perdelediği geniş verandası ve önündeki küçük avluyu çevreleyen beyaz boyalı tahta çitiyle. Çitin üzerinde köhne bir geçit vardı, hani şu takozlu bir zincirle kapalı tutulan cinsten. Yakından baktığımda takozun kullanılmayan bir saban demiri olduğunu gördüm. Avlunun girişinden verandaya doğru kısa çimenlerin arasına rastgele yerleştirilmiş ve kenarları bir çift midye kabuğu dizisiyle çevrelenmiş yassı taşlarla döşeli bir yol gidiyordu. On odada bir lamba yanıyor ve insana mutluluk duygusu veren sarı ışığı ayın gümüş ışığıyla buluşmak üzere bahçeye dökülüyordu.</p>

  <p>Orada dururken içim tuhaf, ürpertici bir hisle doldu. Her nasılsa, bu evi daha önce de görmüş olduğumu hissediyordum,- hem de birçok defa,- ancak Briarcliff'e gelinceye dek ne Maine'in bu bölgesinde daha önce bulunmuş, ne de birileri burayı bana anlatmıştı. Gerçekten de, avare hayallerimin dışında, çamlıkta böyle bir evin var olduğuna dair en ufak bir ima bile almamıştım.</p>

  <p>Bana bitişik odada kalmakta olan şişman adama "Yolun dönemecindeki evde kim yaşıyor?" diye sordum.</p>

  <p>Ona Choctaw dilinde hitap etmişim gibi boş bir bakışla baktı yüzüme, sonra yanıt verdi: "Hangi yol?"</p>

  <p>"Ama, güneydeki yol tabii," diye açıkladım. "Çamlıktaki evi kastediyorum... hani şu kavşağın hemen ilerisindeki."</p>

  <p>Eğer böyle bir şey açıkça saçma olmasaydı, yanıtım karşısında korktuğunu bile söyleyebilirdim. Zaten belirgin olan gözlerinin yüzünden biraz daha fırladıkları kesindi.</p>

  <p>"Kimse yaşamaz orada," diye temin etti beni. "Yıllardır kimse yaşamadı. Ev falan da yok."</p>

  <p>Öfkelendim. Benim kibarca sorduğum bir soruyu tatsız bir şakaya vasıta etmeye ne hakkı vardı bu adamın? "Keyfin bilir." diye karşılık verdim. "Sana göre bir ev olmayabilir belki, ama dün gece ben bir tane gördüm!"</p>

  <p>"Tanrım!" dedi yüksek sesle ve sanki çiçek çıkarmakta olduğumu söylemişim gibi uzaklaştı benden.</p>

  <p>Aynı gün daha sonra o ve bir arkadaşının salondaki konuşmalarına kulak misafiri oldum.</p>

  <p>"Ama öyle olmalı," diyordu büyük bir ciddiyetle. "Hepsinin ipe sapa gelmez bir sürü palavra olduğunu düşünüyordum, ama onu dün gece şu rahip de gördü. Pilimi pırtımı toplayıp şehre döneceğim ve bunu bir an önce yapacağımdan da emin olabilirsin."</p>

  <p>"Haydi canım!" diye dalga geçti arkadaşı. "Seni makaraya almıştır."</p>

  <p>Bir puro yakmak için döndüğünde beni gördü. "Hey, Mr. Weatherby," diye seslendi, "dostuma dün gece çamlıktan geçerken gerçekten de bir ev gördüğünüzü söylemek istememişsinizdir eminim."</p>

  <p>"Kesinlikle istedim," diye tersledim, "ve size de söylüyorum. Bunda herhangi bir olağanüstülük yok, öyle değil mi?"</p>

  <p>"Yok ha!" diye yineledi. <span class="t14">"Yok ha!</span> Baksanıza, neye benziyordu?"</p>

  <p>Evi ona elimden geldiğince doğru biçimde tarif ettim ve gözleri Mavisakal'ın öyküsünü dinleyen bir çocuğunkiler kadar açıldı.</p>

  <p>"Vay canına!" dedi. "Bu işten bir şey anladıysam Arap olayım. Hem de kapkara!"</p>

  <p>"Bana bakın," diye çıkıştım. "O çiftlik evini saran bütün bu sır perdesi de neyin nesi? Apaçık orada, değil mi?"</p>

  <p>Yanıt vermeden önce sanki ağzı doluymuş gibi birkaç kez yutkundu.</p>

  <p>"Bakın şimdi, Mr. Weatherby, bunu kendi iyiliğiniz için söylüyorum. Geceleri dışarı çıkmamalısınız ve özellikle de o çamlıktan uzak durmalısınız."</p>

  <p>Bu istenmeyen öğüt karşısında şaşkınlığa düşmüş bir halde bir açıklama istemek üzereydim ki adamın nefesinde viski kokusu aldım. İşte o zaman anladım. Bir çift at yarışı kumarbazı tarafından bir sarhoş şakasına hedef yapılmıştım.</p>

  <p>"Size çok müteşekkir olmalıyım, hiç kuşkusuz," dedim vakarla, "ama eğer sizin açınızdan bir sorun olmayacaksa nereye gidip gitmeyeceğime kendim karar vereceğim."</p>

  <p>"Eh, canının istediği yere gidebilirsin...." Tamamen özgür bırakıldığımı belirtir tarzda sallamıştı kolunu. "Ama ben New York'a gidiyorum."</p>

  <p>Gitti de. Öğleden sonra ikisi birden sanatoryumu terk ettiler.</p>

  <p>* * *</p>

  <p>Hastalığımın hafif de olsa nüksetmesi nedeniyle, iki oyunbaz beyefendiyle olan sohbetimin ardından birkaç gün yatağa bağlı kaldım ve dışarı çıkmayı göze aldığım ilk gece dolunay çevreyi neredeyse gün ortasıyla rekabet edebilecek kadar aydınlatmıştı. En küçük ayrıntılar bile günbatımından önceki kadar net biçimde seçilebiliyordu,- hatta o akşamı gümüş kaplanmış bir gün şeklinde değerlendirdiğimi dahi anımsıyorum.</p>

  <p>Çam korusuna doğru yol boyunca ağır ağır yürürken çiftlikteki aileye davetsiz bir konuk olabilmenin hesabını yapıyor, inceden inceye, akla hayale gelmeyecek planlar tezgahlıyordum.</p>

  <p>Yolumu kaybetmiş görünüp sanatoryumun ne tarafta kaldığını mı sorsam, yoksa bir tanıdığımı, sözgelimi John Squires diye birini görmek istediğim şeklinde bir masal mı uydursam, diye kendi kendime soruyordum yolun dönemecine yaklaşırken.</p>

  <p>Vicdanım adına ne mutlu ki bu hilelerin hiçbirine gerek kalmamıştı, çünkü beyaz boyalı çite yaklaştığımda verandadan çıkan bir kız hızla bahçe kapısına geldi ve orada durarak ay ışığıyla yıkanan yola doğru dalgın dalgın bakmaya başladı. Hızımı yavaşlatır ve kendime rastgele dolaşıyormuş havası verirken sanki beni karşılamak için çıktı gibi algılamıştım.</p>

  <p>Kızla neredeyse göğüs göğüse geldiğimde hızımı daha da azalttım ve doğrudan doğruya ona baktım. O zaman evde yaşayan kız hakkındaki hayalimin gerçekten de puslu ve belirsiz kaldığını anladım. Bu Aziz John un Patmos adasında gördüğü düşe kadar Yeni Kudüs'ü tarif etmeyi bir türlü başaramamasıyla aynı nedendi.</p>

  <p>Unutma beni diyen kocaman gözlerinin üzerinde düzgün biçimde ikiye ayırdığı saçlarından pamuklu giysisinin yenine kadar bir Rosetti azizesi kadar ince ve çekiciydi ve bir ortaçağ ozanının düşündeki cennette yitirdiği sevgilisi kadar da harikuladeydi. Dövülmüş bronzu andıran saçının eşit biçimde çerçevelediği alnı geniş, yüksek ve şaşırtıcı biçimde beyazdı ve kaşları da sanki bir ressam tarafından deve tüyü bir fırçayla çizilmişçesine özenliydi. Gözleri eylül gökyüzünü yansıtan orman göllerinin suyu gibi berrak ve hoştu ve kenarlarının bir Doğulu'nunkiler gibi hafifçe çekik olması yüzüne, şu Maine ormanlarının ortasında, olağandışı ve çarpıcı bir görünüm veriyordu.</p>

  <p>Vücudu öylesine inceydi ki göğüslerinin kabartısı giysisinin hafif kumaşının altından güçlükle seçilebiliyordu ve ay ışığında hareketsiz dururken omuzlarından ayak bileklerine kadar tüm kıvrımları ressamların 'hareket eğrisi' dedikleri şeye tıpatıp uyuyordu.</p>

  <p>Bir İtalyan heykelinden alınmışçasına biçimli ve üzerinde durduğu tahta perdeden çok az beyaz eliyle bahçe kapısını kibarca tutmuştu. İşaret parmağının diğer parmaklardan biraz daha uzun, tırnakların ise badem biçiminde ve koyu pembeye &mdash;neredeyse kırmızıya&mdash; boyanmış ve iyice cilalanmış olduklarını fark ettim.</p>

  <p>Böyle üstün körü ve alelacele bakarak bile hiç kimse bir kadın hakkında ona fark ettirmeden değerlendirmede bulunamaz ve gözlerim onun güzelliğini içtiği anda bakışlarımız çoktan birleşmişti.</p>

  <p>Bana yönelttiği bakışları sanki ben hiç yokmuşum gibi sakin ve kaygısızdı,- benim gecenin içinden çıkagelmiş görünmez bir hayalet olduğumu sanabilirdiniz,- yine de boynunda ve yanaklarında kaçışan belli belirsiz bir allık benim varlığımdan ne habersiz ne de umursamaz olduğunu ele veriyordu.</p>

  <p>Alışkanlıkla şapkamı çıkardım ve tamamen istemsiz olarak şöyle konuştuğumu duydum:</p>

  <p>"Rahatsız etmeyeceksem eğer kuyunuzdan bir yudum su içebilir miyim? Sanatoryumdan geliyorum &mdash;yataktan kalkalı sadece birkaç gün oldu aslında- ve korkarım çıktığım yürüyüşü biraz fazlaca uzattım."</p>

  <p>Bahçe kapısını bana açarken oldukça geniş dudaklarının üzerinde küçük bir çocuğun istekleri karşısındaki anne misali bir gülümseme oynaştı.</p>

  <p>'Tabii," diye yanıt verdi ve sesi memleketinin çamları arasında dolaşan güney rüzgârı gibi hoştu, "tabii içebilirsiniz kuyumuzdan ve eğer arzu ederseniz, dinlenebilirsiniz de."</p>

  <p>Eve yaklaştıkça adımlarını hızlandırarak bahçe yolu boyunca önüm sıra yürüdü ve verandanın basamaklarını çevikçe sıçrayarak çıktı. Bir çıkrığı ve bir de kovası olan eski tip kuyunun yanında durduğum yerden ciddi bir konuşmaya dalmış fısıltıları duyabiliyordum. Alçaltılmış da olsa onun sesini bir flüt gibi çağıldamasından tanıdım, diğer iki ses daha derinden ve bence kaba geliyor gibiydi. Her nasılsa, garip görünse de, sanki tuhaf, köpeğimsi bir tınıya sahiptiler, köpeklerin pek de dostça olmayan homurdanmalarını anımsattılar bana... Alaska'da misyonerlik görevi yaparken vahşi, yarı-kurt Eskimo köpeklerinin erzak istasyonlarında yeterli yiyecek verilmediğinde çıkardıkları öfkeli hırıltılar gibi.</p>

  <p>Kızın sesi sanki tartışıyormuşçasına bir parça daha tizdi ve şöyle fısıldamakta olduğunu sandım-, "Bu benim diyorum size, benim! Hiçbir müdahaleyi kabul etmem! Gidin kendi avınızı bulun!"</p>

  <p>Bir saniye sonra verandayı perdeleyen asmaların gölgesinden rıza gösterir tarzda bir homurtu geldi ve kız elindeki parlak teneke maşrapayı sallayarak merdivenlerden aşağı hafifçe gülümseyerek indi. Kovayı taş döşeli kuyudan aşağı sarkıtırken bir an için bana baktı, sonra açıklamaya başladı:</p>

  <p>"Biliyor musunuz, biz büyük avcılarız burada. Av mevsimi yeni başladı ve babamla ben hangi avın kime ait olduğu konusunda tartışırız hep."</p>

  <p>Tartışmalarını anımsayınca bir kahkaha attı ve ben de onunla birlikte güldüm. İlk gençlik yıllarımda ben de hatırı sayılır bir Nimrod olarak tanınırdım ve bahtsız bir tavşanı vuran merminin kimin silahından çıktığına dair arkadaşlarımla yaptığımız heyecanlı tartışmalar dün gibi aklımdaydı.</p>

  <p>Kuyu çok derindi ve kıza çıkrığı çevirmesinde yardım etmeyi bitirdiğimde nefesim çoktan zorlanmaya başlamıştı,- ama su ancak pınarlarla beslenen bir kuyunun olabilecek kadar soğuktu. Kovadan maşrapaya dökerken ay ışığında saf köpükmüşçesine parlıyordu ve suyun alışılageldik lıkırtısı yerine sanki yarı-insanımsı bir sesle fısıldar gibiydi. Yerküresinin hemen her köşesinde su içmişliğim vardır,- ama böylesini değil. Bir buzulun nefesi kadar soğuk, düşsel hava kadar berraktı ve o kadar hafif ve tatsız bir maddesi vardı ki maşrapadaki sıvının görünümü ve boğazımı saran serinlik olmasa sadece bir şey içiyor- muş gibi rol yapmakta olduğumu sanacaktım.</p>

  <p>Maşrapayı üçüncü kez diplediğimde "Şimdi biraz dinlenmek ister miydiniz?" diye davet etti beni.</p>

  <p>Annesiyle babasının asma perdesi ardında ve büyük mutfak lambasının ışığında oturmakta olduklarını gördüm. Tam da hayalimde canlandırdığım gibiydiler: sade, evcimen, dürüst, konuksever ve hasta bir yabancıyı rahat ettirmeye hevesli kır insanları. İkisi de oldukça toplulardı ve bu sıhhatli bir orta yaş gürbüzlüğüydü,- ama ikisinin elleri de şaşırtıcı biçimde narindi. Kızlarının işaret parmağındaki uzunluk onlarda da karakteristikti ve sivriltilmiş tırnakları da kızıla boyanmıştı.</p>

  <p>"Babam Mr. Squires ve Mrs. Squires," diye tanıştırdı kız.</p>

  <p>Elimde olmadan irkilmiştim. Bu insanlar tam da hayalimde rastgele seçmiş olduğum adlara sahiptiler! Şansıma tanışmak için planladığım kurnazlıklara başvurmama gerek kalmamıştı. Mr. Squires ile görüşmek istediğimi söylemeye kalkışmış olsaydım eğer ne manzara oldurdu ama!</p>

  <p>Her ne kadar farkında olmasam da, meraklı bakışlarım kızıl tırnakların üzerinde istediğimden biraz daha uzun kalmış olsa gerekti ki Mrs. Squires ellerini beğenmez gözlerle süzdü. Anlamlı bir işaretle kocasını ve kızını göstererek "Tilki üzümü ezmekle meşguldük," dedi. "Lekesi kolay kolay çıkmıyor,- bilirsiniz, zamanla çıkmasını beklemek gerek."</p>

  <p>Yeni dostlarımla patates yetiştiriciliğinin inceliklerinden on kiloluk bir tatlı su levreğini yakalamanın en garantili yollarına kadar her şeyden bahsederek birlikte yaklaşık iki saat geçirdik. Üçü de sohbete katıldılar ve tartışılan konulara büyük ilgi gösterdiler. Sanatoryum sakinlerinin tatsız sohbetlerinden sonra bu kırsal bölge insanlarının basit ve hevesli konuşmaları şarap gibi canlandırıcı bir etki yapıyordu ve mümkün olan en kısa zamanda yine ziyaret edeceğime ilişkin yürekten söz vererek ayrıldım yanlarından.</p>

  <p>"Ziyaretiniz için akşamın çökmesine dek bekleşeniz iyi olur," diye uyardı Mr. Squires. "Sizi hangi saatte olursa olsun kabul etmekten büyük zevk duyarız,- ama şu sonbahar günlerinde o denli meşgulüz ki yarenliğe ayıracak zaman bulmakta güçlük çekiyoruz."</p>

  <p>Sözlerindeki açık imayı edildiği kadar dostlukla kabullendim.</p>

  <p>Orada otururken hava sandığımdan da çok serinlemiş olsa gerekti, çünkü ayrılmak için tokalaştığımızda dostlarımın ellerini avucumda soğuk balçıkmış gibi hissettim.</p>

  <p>Ev yolunda zihnime aniden öyle tuhaf bir düşünce saplandı ki yüksek sesle gülmekten kendimi alıkoyamadım. Squires ailesinde bir grup köpeği anımsatan bir şeyler vardı, ama ne yaparsam yapayım ne olduğunu bir türlü tam olarak saptayamıyordum. Bütün güzelliğine rağmen kızları Mildred bile açık renk gözleri, belirgin burnu ve oldukça geniş ağzıyla çocukken sahip olduğum sevimli, beyaz çoban köpeğimi açıkça tanımlayamadığım bir biçimde anımsatıyordu.</p>

  <p>Bu fazlaca hayal ürünü benzetmeye gülümserken bir çalı çırpı yığınından sarkan bir demet kurumuş yaprağı tekmeledim. Kurt adam efsanesi -hani insan bedeninde doğan, ama istedikleri zaman hayvana dönüşüp diğer insanları öldüren ve yiyen şu korkunç canavarlar- insanoğlunun karanlıktan korkması kadar eskiydi, ama okumuş olduğum hiçbir mitolojide köpek-adamlardan bahsedildiğine rastlamamıştım.</p>

  <p>Ay ışığı tuhaf düşler kışkırtırmış... bazen.</p>

  <p>* * *</p>

  <p>Eylül ekime erdi ve Squires'lerin evini ilk ziyaret edişimde çok kullanılmaktan aşınmış bir bozuk para gibi yusyuvarlak olan ay incelerek bir kuyumcunun tornasından düşmüş bir gümüş yongasına dönüştü.</p>

  <p>Çamlıktaki evin düzenli ziyaretçisi haline gelmiştim. Gerçekten de o evcimen insanlara yapacağım ve sanatoryumdaki aşırı bilmiş komşularımın usandıracak kadar gayri ciddi arkadaşlıklarından kurtuluş olarak gördüğüm gecelik ziyaretimi dört gözle bekler olmuştum.</p>

  <p>Bazı hastaların zihinlerinde bir rahibin uğraşısıyla kaçınılmaz biçimde iç içe geçmiş bir ayrıksılık olarak değerlendirdikleri, diğerlerinin ise sadece merak ettikleri akşam yemeğinden hemen sonra sıvışıp gitme alışkanlığımın hatırı sayılır ölçüde yoruma ve kurguya konu ediliyordu. Zaman zaman kulağıma çalınan sözler beni akşam yürüyüşlerimin amacı üzerine bahis oynanmakta olduğuna inandırmıştı ve bu gizemi çözmek için yöneltilen üstü kapalı sorular giderek daha ve daha can sıkıcı bir hal alıyorlardı.</p>

  <p>Onlardan hiçbirini beraberimde çiftliğe götürmek gibi bir niyetim yoktu. Squiresler benim dostlarımdı. Onların şen sohbetleri ve alçakgönüllü tavırları sanatoryumun havasıyla bir seranın ağır havasından sonra alınmış bir soluklu dağ havası gibi hoş bir tezat oluşturuyordu,- ama Briarcliff'teki kentsoylu güruhu için bunlar sadece küçümsemeyle karışık bir lütuf, alayla karışık bir acıma hissinden başka bir şey değildi.</p>

  <p>Ancak, bu küstahça merakı diğerlerinden daha ileriye taşıyan Miss Leahy oldu. Bir akşam, tam yola koyulmak üzereyken, beni kapıda karşıladı ve birlikte gelmeye niyetli olduğunu açıkladı.</p>

  <p>Sevimli, boyalı dudaklarım bana doğru büzerek, "Sizi bu şekilde her akşam yollara düşürdüğüne göre <span class="t14">müthi</span><span class="t14">ş</span> <span class="t14">çekici</span> bir şey bulmuş olmalısınız Mr. Weatherby," demeye cesaret etti ve adımlarıma ayak uydurdu. 'Takdir edersiniz ki biz kızlar küçük bir köy yosmasının sizi elimizden almasına izin <span class="t14">veremeyiz.</span> Sözün kısası, bu mümkün değil!"</p>

  <p>Karşılık vermedim. Güzel bir kıza, Sara Leahy gibi kendini beğenmiş küçük bir şıllık bile olsa, işine bakmasını söylemek olanaksızdı. Ama yapmak istediğim de tam olarak buydu. Onu yanımda götürmeyecektim,- bu konuda kararımı vermiştim. Yolun dönemecinde, çiftlik evinin görünmesinden hemen önce duracak ve tarlalara sapacaktım. Eğer yüksek ökçeli terlikleriyle bir arazi yürüyüşü yapmak niyetindeyse sefalar getirmişti.</p>

  <p>Ayrıca, gezintilerimin çevre ormanlara yapılmış gece keşiflerinden öte bir şey olmadığını da anlatacaktı diğerlerine,- bu yanlış bilgilendirme Briarcliff'te- ki işgüzarları tatmin edecek ve maruz bırakıldığım casusluk çemberinden kurtulmamı sağlayacaktı.</p>

  <p>Onu incecik bola giysisi ve boncuklu iskarpinleriyle çitlere tırmanır ve hendekleri aşarken gözümün önüne getirdiğimde kendi kendime acı acı gülümsedim ve kavşağa vardığımızda adımlarımı daha da açarak ağaçlara doğru yöneldim.</p>

  <p>Squireslerin korusunu sınırlandıran tarlalara kadar, ben yanımdaki sevimli küçük işgüzardan alacağım intikamımı düşünerek, Miss Leahy ise bana yetişebilmek için idareli kullanması gereken nefesini konuşarak harcamak istemediğinden, sessizlik içinde yürüdük.</p>

  <p>Ağaçlara yaklaştığımızda yüzünde endişe, neredeyse bir korku ifadesiyle durdu.</p>

  <p>"Daha öteye gideceğimi hiç sanmıyorum."</p>

  <p>"Öyle mi?" diye karşılık verdim biraz istihzayla. "Demek merakınızı tatmin etmek bu kadar kolaymış."</p>

  <p>"Ondan değil." Sanki geldiği gibi gitmek niyetindeymişçesine yarım dönmüştü. "O korudan korkuyorum."</p>

  <p>"Gerçekten mi?" diye kuşkuyla sordum. "Peki bu kadar korkacak ne var? Ayılar mı, Kızılderililer mi, yoksa vahşi kediler mi? Korkacak hiçbir şey görmeden defalarca geçtim içlerinden." Buraya kadar geldikten sonra onu tarlaların ve çalıların içine çekmeye hevesliyim.</p>

  <p>Miss Leahy sesinde sinirli bir titremeyle "Hayır," diye yanıt verdi, "öyle şeylerden korkuyor değilim,- ama... ah, nasıl adlandıracağımı bilemiyorum. Korkunç bir çeşit... lup... lup... ya da bunu gibi bir şey işte. Fransızca bir sözcük ve tam olarak anımsamıyorum."</p>

  <p>Kafam karışmıştı. Pierre Geronte sanatoryumun yaşlı Fransız-Kanadalı bahçıvanıydı ve bütün diğer sarsak ihtiyarlar gibi dinlemeye hevesli herkesle saatlerce konuşabilirdi. Yine bölgenin tüm sakinleri gibi o da atalarının yıllar önce deniz aşırı ülkelerden birlikte getirdikleri çılgın halk öyküleriyle kulaklarına dek dolmuştu.</p>

  <p>"Pierre size ne söyledi?" diye sordum.</p>

  <p>"Şey, yıllar önce bu ormanda çok korkunç bazı insanların yaşamış olduklarını söyledi. Kilometrelerce çevredeki tek ev onlarınkiymiş ve yolcular bazen orada gecelemek amacıyla uğrarlarmış. Ama hiçbir yabancının o evi, bir kez içeri girdikten sonra, yine terk ettiğini gören olmamış. Çiftçiler bir gece evin çevresini sarmışlar ve içinde yaşayan aileyle birlikte yakmışlar. Közler iyice soğuduğunda bir araştırma yapmışlar ve bodrumda gömülü yaklaşık bir düzine ceset bulmuşlar. Eve giren işte bu yüzden bir daha çıkmıyormuş.</p>

  <p>"Öldürülen adamların cesetlerini götürüp mezarlığa defnetmişler,- ama katillerin kavrulmuş vücutlarını arkalarından bir dua bile okumadan çiftlik avlusuna gömüvermişler. Ayrıca Pierre diyor ki... Ah, bak! <span class="t14">Baki"</span></p>

  <p>Yaşlı adamın öyküsünü nakletmeyi kesti ve titreyen bir parmakla açıklığın öte yanında, ağaçların kenarındaki bir noktayı işaret etti. Bir saniye içinde heyecan ve dehşetten çığlık çığlığa büzülerek bana sarılmış ve korkuyla gerilen parmaklarıyla ceketimi kavramıştı.</p>

  <p>Kızın üzerine çöken dehşetten kendim de biraz etkilenerek gösterdiği yöne doğru baktım.</p>

  <p>Beyaz ve hantal bir şey tarlanın karşı kenarında ağaçlara çaprazlama koşuyor ve sanatoryumu çevreleyen çayıra doğru gidiyordu. Daha dikkatli baktığımda bunun bir koyun olduğunu fark ettim,- hastane sofrasının etini sağlamak üzere beslenen sürüden kaçmış olsa gerekti.</p>

  <p>Kızdaki batıl inançlar sürüsünden ayrı düşmüş bir kuzuda bile dehşeti çağrıştıracak kadar güçlü olmasına gülmek üzereydim ki korkudan aklını oynatmış başka bir şey daha çekti dikkatimi.</p>

  <p>Kaçmakta olan koyunun peşinden, biraz daha geride ve ikişer yanda olmak üzere, iki hayvan daha büyük adımlarla sıçrayarak koşmaktalardı. İlk bakışta bir çift iri çoban köpeğini andırıyorlardı,- ama dikkatle bakınca bu hayvanların daha önce gördüğüm hiçbir şeye benzemediklerini anladım. Herhangi bir çoban köpeğinden çok daha iriydiler&mdash;neredeyse bir St. Bernard kadar iri&mdash; ancak genel görünüşleri Alaska kızak köpeklerini andırıyordu.</p>

  <p>İki köpekten daha iri olanı uzak taraftaydı ve sanki patilerinden biri yaralıymışçasına hafif aksayarak koşuyordu. Akşam alacasının belirsiz ışığında seçebildiğim kadarıyla paslı kahve renkte bol tüylü postları ve oldukça hırpani görünüşleri vardı. Ama kuyruksuz olmaları onlara çok ayrıksı bir hava veren en tuhaf özellikleriydi.</p>

  <p>Onlar koşadursun, bir tazı gibi sıska ve çok daha açık renkte bir posta sahip olan üçüncü bir şekil daha ağaçları sınırlayan kısa çalıların arasından fırladı ve bir dizi kısa, tiz havlamayla birlikte kovalamacaya katıldı.</p>

  <p>"Koyun katilleri," diye kendi kendime mırıldandım. "Çok garip. Daha önce hiç böyle köpekler görmemiştim."</p>

  <p>Miss Leahy ceketime sığındığı yerden "Onlar köpek değil," diye sızlandı. "Onlar köpek değil, Ah, Mr. Weatherby, gidelim buradan! Lütfen, ama lütfen beni eve götürünüz."</p>

  <p>Hızla isterikleşmekteydi ve geri dönüş yolunda onunla epey uğraşmam gerekti. İnildeyerek bana yapışmıştı ve yolun büyük kısmında onu taşımak zorunda kalmıştım. Sanatoryuma ulaştığımızda acıklı acıklı ağlıyor, üşümüşçesine titriyordu ve bana teşekkür dahi etmeden kendini bir an önce içeri attı.</p>

  <p>Döndüm ve olabildiğince hızla Squireslerin evine yollandım. Aile yatmadan önce oraya ulaşmayı umut ediyordum. Ama vardığımda ev karanlığa gömülmüştü ve kapıyı çalmam yanıtsız kaldı.</p>

  <p>Dönüş yolunda korunun ötesindeki çayırlardan doğru koyun katili köpeklerin tiz, ürkünç çığlıklarını duydum, belli belirsiz.</p>

  <p>* * *</p>

  <p>Ertesi gün bardaktan boşanırcasına yağan yağmur bizi içeri hapsetmişti. Sürekli olarak bir hemşirenin nezaretinde ve doktorun saat başı yaptığı kontrollerle Miss Leahy odasında bakılmaktaydı. Doktorun bana açıkladığına göre bir sinir krizinin eşiğine gelmiş haldeydi ve isteri sınırlarını zorlarcasına sürekli ağlamakta, tedaviye ise çok yavaş yanıt vermekteydi.</p>

  <p>Büyük salonda ön hazırlık yapılmadan bir dans partisi düzenlendi ve kütüphanede yarım düzine briç masası kuruldu,- ama bu yağmurlu gün meşgalelerinin ikisinde de beceriksiz olduğumdan sırtıma bir yağmurluk geçirdim ve egzersiz olsun diye verandayı turlamaya başladım.</p>

  <p>Evin çevresini üçüncü ya da dördüncü kez döndüğümde yaşlı Geronte'nin kafasını iki yana sallayarak ve meşum bir havada kendi kendine konuşarak verandayı geçmekte olduğunu gördüm.</p>

  <p>"Buraya baksana, Pierre," diyerek yanaştım. "Miss Leahy ye güney yolunun ilerisindeki çamlık hakkında ne tür ipe sapa gelmez masallar anlatıyorsun sen?"</p>

  <p>Yaşlı adam boncuk gibi gözlerini hiç kırpmadan beni süzdü ve alnını bir çeşit yiyeceği incelemekte olan yaşı geçmiş bir babun gibi kırıştırdı. <span class="t14">&ldquo;M'sieur</span> geceleri çok dışarı çıkıyor, <span class="t14">n'est ce pas?"</span> diye sordu neden sonra.</p>

  <p>"Evet, mösyö geceleri çok dışarı çıkıyor," diye yineledim, "ama mösyönün özellikle bilmeyi arzu ettiği şey Matmazel Leahy'ye ne tür masallar uydurduğundur. <span class="t14">Comprenez vous?"</span></p>

  <p>Muammayla gülümser ve gözucuyla beni şüpheli şüpheli süzerken dudaklarını çevreleyen kırışıklıklar iki kat artmıştı.</p>

  <p><span class="t14">"M'sieur</span> bir <span class="t14">anglais,"</span> diye yanıtladı. "O anlayamaz... inanmaz da."</p>

  <p>&ldquo;Neye inanıp neye inanmayacağıma karışma sen," diye tersledim. "O korulukta cereyan eden cinayet ve soygun öyküleri neyin nesidir? Katiller kimlerdi ve nerede barındılar? <span class="t14">Hem?"</span></p>

  <p>Dişsiz damaklarını geviş getirircesine kımıldatarak birkaç saniye dosdoğru gözlerime baktı, sonra çevreye dikkatlice göz gezdirerek ayağının ucuna basa basa yanıma gelip fısıldadı:</p>

  <p><span class="t14">"M'sieur</span> bugünlerde gece sokağa çıkmaktan kaçınmalı. Ay karanlığında habis şeyler dolanıyor, <span class="t14">M'sieur.</span> Daha dün gece en güzel koyunlarımdan üçünü öldürdüler. Unutmayın, <span class="t14">M'sieur, loup-garou'yu,</span> ay ışığını gizlediğinde o dolaşmaya başlayacaktır!"</p>

  <p>Bu sözlerin üzerine ardına dönüp yanımdan ayrıldı ve o esrarengiz uyarısının dışında tek bir söz daha alamadım ondan. "Unutmayın, <span class="t14">M'sieur,</span> unutmayın,- <span class="t14">loup-garou!</span> Unutmayın!"</p>

  <p>Keyfim kaçmış olmasına rağmen yaşlı adamın sözlerinin bende uyandırdığı tatsız duyguyu üzerimden atamıyordum. <span class="t14">Loup&mdash;garou,</span> yani kurt adam, demişti ve bu hortlak kurdun varlığına kanıt olarak da üç koyununun öldürülmesini göstermişti.</p>

  <p>Yağmurla ıslanmış verandayı adımlarken bir gece önce, koyun katilleri iş başındayken, gördüğüm manzarayı düşündüm.</p>

  <p>"Eh," diye geçirdim zihnimden, <span class="t14">"Loup-garou'yu</span> da doğduğu çayırlarda görmüş oldum sonunda. O korkunç kurt adam efsanesinin bu gibi ufak tefek şeylerden doğduğundan kuşkum yok. Zamanında Fransa'nın tümü <span class="t14">loup-garou nun</span> av uluması ile sarsılırdı ve Hıristiyanlığın en cesur şövalyeleri bile kalelerinde titreyip istavroz çıkarırlardı... sırf azgın bir çoban köpeği koyun avına çıktı diye! Halk efsaneleri bu tür temeller üzerine inşa edilir."</p>

  <p>Pinafore'dan ıslıkla bir parça çalar ve bulutların arasından bir parça mavilik görme umuduyla gökyüzünü tararken, yağmurluğumun eteğinin yüz verilmeyen bir finonun yapacağı gibi çekiştirilmekte olduğunu fark ettim. Geronte'ydi yine.</p>

  <p><span class="t14">&ldquo;M'sieur,"</span> diye başladı aynı gizemli fısıltısıyla, <span class="t14">"loup-garou</span> gerçeğin kesinlikle ta kendisidir. Bakın, ben görmüş değilim," bir an haç çıkarmak için sustu, "ama kuzenim Baptiste'i bir kez kovalamışlardı. Evet."</p>

  <p>"Baptiste iyi yürekli Aziz Anne'ın türbesi yakınında otururdu. Bir gece ölmekte olan bir kadıncağız için rahip çağırmak için gönderilmiş. Ağaçların arasında hızla at sürmüşler, rahip ve kuzenim Baptiste, çünkü ayın karardığı bir geceymiş ve ormanın tüm cinleri ayaktaymış. Nereye at sürseler ağaçların içinden gözleri cehennem ateşiyle alev alev yanan bir <span class="t14">loup-garou</span> çıkmış karşılarına. İblisin kulübesinden fırlamış bu kuyruksuz tazı hemen arkalarından gelmekteymiş,- ama eve ondan önce ulaşabilmişler ve rahip kutsal kitabını üzerinde bir haçla birlikte kapı eşiğine bırakmış. <span class="t14">Loup-garou</span> pencerelerin altında acı çekmekte olan bir çocuk gibi feryat etmiş sabaha kadar,- sonra boynunu büküp ormana dönmüş.</p>

  <p>"Kuzenim Baptiste ve rahip dışarı çıktıklarında kapının önündeki yumuşak toprakta ayak izlerini bulmuşlar. Onlar da senin ve benim elleriminki gibiymiş, <span class="t14">M'sieur,</span> sadece işaret parmakları diğerlerinden daha uzuncaymış."</p>

  <p>Yaşlı adamın içtenliği bana da bulaşarak "Peki <span class="t14">loup-garou'yu</span> bulmuşlar mı? diye sordum.</p>

  <p>"Evet, <span class="t14">M'sieur,</span> tabii ki," diye ciddiyetle karşılık verdi. "Uç hafta önce nehirde boğulan bir yabancının cesedi gerekli dini işlemleri yapılmadan gömülmüş. Mezarını açtıklarında tırnaklarının upuzun ve kıpkırmızı olduğunu görmüşler. O zaman anlamışlar, iyi yürekli rahip mezarının başında gerekli duaları etmiş ve müteveffanın günah çukuruna yuvarlanan zavallı ruhu bundan sonra huzur bulmuş."</p>

  <p>Bana soran gözlerle baktı, sanki daha fazla anlatıp anlatmamaya karar veriyor gibiydi,- sonra, bu samimiyet karşısında güleceğimden çekinerek mutfağa doğru gitmeye başladı.</p>

  <p>Bir şeyler daha olduğunu sezinleyerek "Eee, başka bir şey yok mu, Pierre?" diye sordum.</p>

  <p><span class="t14">"Non, non, non,"</span> diye karşılık verdi. "Başka hiçbir şey yok, <span class="t14">M'sieur.</span> M'sieur'nün, kuzenim Baptiste Geronte'un <span class="t14">loup-garou</span>!yu bizzat kendi gözleriyle görmüş olduğunu bilmesini istedim."</p>

  <p>Akşam yemeği için ayrılırken "Boş tevatür işte," diye geçirdim aklımdan.</p>

  <p>* * *</p>

  <p>izleyen yağmurlu hafta boyunca içeri kapanmış olmama özgürlükleri elinden alınmış ayrıcalıklı bir mahkum gibi surat astım ve hapsedilmiş bir çingenenin uzayıp giden yollara baktığı gibi baktım güney patikasına.</p>

  <p>Çiftlik evindeki huzurlu ortam, yaşlı çiftçiyle eşinin içten sohbetleri, Mildren'ın tatlı arkadaşlığı, hepsi de beni karşı konulmaz bir güçle çekiyorlardı. Bu zorunlu ayrılık döneminde bir süredir belli belirsiz hissetmekte olduğum şeyin gerçekliğini anlamıştım. Mildred Squires'i seviyordum ve bu sevgimi ona açmak istiyordum.</p>

  <p>Perde perde inen yağmur neden sonra fırsat verdiğinde, ilk sevgilisiyle buluşmaya giden bir delikanlıdan da hevesli adımlarla, yolun dönemecindeki eve doğru yollandım.</p>

  <p>Dilediğim, ama pek de umut etmediğim üzere, daha kavşağı dönerken Mildred'ın bahçe kapısında durmakta olduğunu gördüm ve yuvasına dönen bir kuş gibi hasretle gittim yanına.</p>

  <p>Yüreğimi gözlerimden okumuş olmalıydı, çünkü bebeğine eğilen bir anneninki gibi tatlıydı gülümsemesi.</p>

  <p>"Sonunda geldiniz, dostum," dedi iki elini birden uzatarak. "Çok sevindim."</p>

  <p>Eli elimde, yüzü ise kaçak yürüdük bahçe yolundan yukarı doğru. Merdivenlerin başına vardığımızda durdu ve sesinde hafif bir utangaçlıkla "Annemle babam dışarıdalar," dedi. &ldquo;Bir... toplantıya gittiler. Ama umarım siz kalırsınız."</p>

  <p>"Tabii," diye rıza gösterdim ve Mildred'ın katışıksız birlikteliği için ne denli müteşekkir olduğumu kendi kendime itiraf ettim.</p>

  <p>O gece çok az konuştuk. Mildred'ın zihni hep başka yerde gibiydi ve ne kadar çok arzu etsem de beni sevdiğine dair bir itiraf koparamadım ağzından. Bir keresinde, sözcüklerimizin arasına giren uzun bir sessizlikte, koyun katillerinin ulumaları kırlardan ve ağaçlardan yansıyarak uzaktan uzağa geldi ve o garip, tiz ses kulaklarımıza eriştiğinde Mildred avını koklayan bir av köpeği gibi başını geriye attı.</p>

  <p>Geceyarısına doğru, aniden açık seçik bir korkuya kapılmış halde, bana döndü.</p>

  <p>"Gitmelisin!" dedi kalkıp elini omzuma koyarak.</p>

  <p>"Ama annen ve baban henüz dönmediler," diye itiraz ettim. "Onlar gelinceye dek kalmama izin veremez misin?"</p>

  <p>"Oh, hayır, hayır," diye yanıt verdi huzursuzluğu artarken. "Derhal gitmen gerekiyor... lütfen!" Omzumu, sanki beni verandadan dışarı itmek istercesine, daha sertçe sıkıyordu.</p>

  <p>Benden kurtulmak için gösterdiği ani istek karşısında şaşırarak şapkamı alırken küçük bir çığlık atıp verandaya koştu ve benimle avlu arasında durdu. Aynı anda, bahçe kapısından doğru vahşi köpeklerin homurdanmalarını andıran boğuk bir sesin geldiğini işittim.</p>

  <p>Geçen gece gördüğüm koyun katili köpeklerin Squires'lerin evine her nasılsa girmiş olabilecekleri düşüncesiyle ileri atıldım. Kan kokusuyla çıldırmış olacaklarından, biliyordum ki, insanlar için de en az koyunlara olduğu kadar tehlikeliydiler ve hastalıktan zayıf düşmüş bedenimdeki her sinir hücresi Mildred'ı korumam için haykırıyordu.</p>

  <p>Aptalca bir şaşkınlık içinde verandadan baktığımda Mr. ve Mrs. Squireslerin bahçe yolundan bu yana sakin sakin yaklaşmakta olduklarını gördüm. Çevrede ne köpeklerden, ne de herhangi başka bir hayvandan eser vardı.</p>

  <p>Yaşlı çift verandaya yaklaştıklarında Mr. Squires'nin belirgin biçimde aksayarak yürümekte olduğunu ve her ikisinin gözlerinin de ay ışığında sanki ıslakmışçasına parladığını fark ettim.</p>

  <p>Benimle yeterince nazik biçimde selâmlaştılar,- ama Mildred'ın huzursuzluğu azalmanın tersine daha da artmışa benziyordu ve kibarca izin istedim.</p>

  <p>Geri dönerken Pierre&rsquo;in Miss Leahy'ye bahsettiği evden bir iz görebilmek umuduyla yol kenarındaki ağaçlıkları gözledim,- ama her nereye baktıysam balta ya da ateş görmemiş sık ağaçlarla örülüydü.</p>

  <p>"Geronte ikinci çocukluğunu yaşıyor olmalı," diye geçirdim aklımdan, "her yaşlı çocuk gibi kendinden genç olanları korkunç cadı masallarıyla korkutmaktan hoşlanıyor."</p>

  <p>Ancak çayırın ötesinde sanatoryumun ilk ışıklarını seçene kadar tatsız bir his vardı içimde ve ışıklara doğru yürürken koyun katillerinin ardımdaki ormanın derinliklerinde uluduklarını birkaç kez duyuyormuşum gibi geldi.</p>
</body>
</html>
