<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>CÜCE</title>
</head>

<body>
  <h1><a id="a143"></a>CÜCE</h1>

  <p>Aimee göğü izliyordu, sessizce.</p>

  <p>Bu gece o kıpırtısız, sıcak yaz gecelerinden biriydi. Beton rıhtım boştu, tele asılı kırmızı, beyaz, sarı ampuller, ruhsuz boşluğun üzerinde havadaki böcekler gibi yanıyordu. Çeşitli karnaval reyonlarının sahipleri, kör gibi bakan gözleriyle eriyen balmumu heykellerden farksız sıralanmış, bekliyorlardı.</p>

  <p>Bir saat önce önlerinden iki müşteri geçmişti. Bu yalnız iki insan şimdi hız trenindeydiler, tren cayır cayır yanan gecede bir boşluktan diğerine daldıkça canice çığlıklar atıyorlardı.</p>

  <p>Aimee, ıslak ellerinde birkaç yıpranmış tahta halkayla yavaşça rıhtıma yürüdü. AYNALAR LABİRENTİ'ne bakan bilet gişesinin arkasında durdu. Labirentin hemen dışındaki dalgalı üç aynada görüntüsünün iğrenç şekilde çarpıtıldığını gördü. Kendisinin bin adet bezgin kopyası -o berrak serinliğin içinde sıcak görüntüler- ötedeki koridorda eriyip kayboldu.</p>

  <p>Bilet gişesine yanaştı ve uzunca bir süre Ralph Banghart'ın sıska ensesine bakıp bekledi. Adam san renkli uzun ve çarpık dişlerinin arasına yakılmamış bir puro sıkıştırmış, gişe tahtası üzerine eski püskü kağıtlarla iskambil falı açıyordu.</p>

  <p>Hız treni feryat edip tekrar korkunç bir çığ gibi düştüğünde, kadının aklına konuşmak geldi.</p>

  <p>"Ne tür insanlar biner hız trenine?"</p>

  <p>Ralph Banghart tam otuz saniye boyunca purosunu çekiştirdi. "İnsanlar ölmek ister. Şu hız treni de ölmek için en kral şey." Atış poligonundan belli belirsiz duyulan tüfek seslerini dinledi. "Bu kahrolasıca karnaval toptan delilik zaten. Mesela şu cüce. Onu gördün mü? Her gece gelir, on senti bastırır, ta Boktan Louis'nin odasına kadar Aynalar Labirentinde koşar. Yerden bitmenin oraya nasıl seğirttiğini bir göreceksin. Ulu Tanrım!"</p>

  <p>"Ah, evet,&rdquo; dedi Aimee anımsayarak. "Cüce olmak nasıldır hep merak ederim. Onu görünce içim öyle fena oluyor ki."</p>

  <p>"Onu bir akordiyon gibi çalabilirim."</p>

  <p>"Böyle konuşma."</p>

  <p>"Ulu Tanrım." Ralph boştaki eliyle kadının kalçasını yokladı. 'Tanımadığın insanlar için bile ağlanıp sızlanışın yok mu!" Başını iki yana sallayıp kıkırdadı. "Cüce ve sırrı. Ama bildiğimden habersiz, anlıyor musun? Vay canına!"</p>

  <p>"Bu gece sıcak." Aimee ıslak parmaklarındaki geniş tahta halkaları sinirli sinirli çekiştirdi.</p>

  <p>"Konuyu değiştirme. Yağmur çamur dinlemeden gelecektir."</p>

  <p>Aimee ağırlığını diğer ayağına verdi.</p>

  <p>Ralph dirseğine yapıştı. "Haydi! Aklını mı kaçırdın? O cüceyi görmek istiyorsun, değil mi? Şşşt!" Adam döndü. "Geliyor işte!"</p>

  <p>Cücenin kıllı ve esmer eli bir gümüş on sentle gişenin penceresine uzandı. Görünmez bir şahıs, bir çocuğun incecik sesiyle "Bir bilet!" diye seslendi.</p>

  <p>Kendini tutamayıp öne eğildi Aimee.</p>

  <p>Cüce başını kaldırıp ona baktı. Bir şarap presine kapatılmış, ta ki geriye beyazlamış ve öfkeli bir yığın kalıncaya kadar sıkıştırılmış, tomar tomar kıvrılmış, kat kat katlanmış, acı üstüne acı çekmiş, kara gözlü, kara saçlı, çirkin bir adamdan öte bir şey değildi bu. Yalnızca bedeni sırt üstü yatmış uyurken, sabahın ikisinde, üçünde, dördünde faltaşı gibi açık gözlerle bakıyor olacağını bildiğiniz, biçimsiz ve şişkin bir yüzü vardı.</p>

  <p>Ralph sarı bir bileti ortadan yırttı. "Bir bilet!"</p>

  <p>Cüce, sanki yaklaşan bir fırtınadan korkmuşçasına ceketinin klapalarını sıkıca boynuna çekip, aceleyle badi badi yürüdü. Bir an sonra on bin adet kayıp ve gezinen cüce aynaların arasında, deli kara böcekler gibi kıpırdandı ve yok oldu.</p>

  <p>"Çabuk!"</p>

  <p>Ralph Aimee'yi aynaların arkasındaki karanlık bir geçide sıkıştırdı. Tünel boyunca ilerleyip, üzerinde gözetleme deliği bulunan ince bir kısma gelinceye kadar Aimee Ralph'in okşayışlarını hissetti.</p>

  <p>"Bu müthiş," dedi adam. "Ne duruyorsun öyle? Bak."</p>

  <p>Aimee duraksadı, sonra yüzünü aralığa yaklaştırdı.</p>

  <p>"Onu <span class="t14">görüyor musun?"</span> diye fısıldadı Ralph.</p>

  <p>Aimee kalbinin güm güm çarptığını hissetti. Tam bir dakika geçti.</p>

  <p>Cüce orada, küçük mavi odanın ortasında duruyordu. Gözleri kapalıydı. Henüz onları açmaya hazır değildi. O anda göz kapaklarını açıp önüne konmuş koskoca bir aynaya baktı. Ve aynada gördüğü şey onu gülümsetti. Cüce göz kırptı, parmaklarının ucunda dönüverdi, yan durdu, el salladı, eğildi, beceriksizce küçük bir dans yaptı.</p>

  <p>Ayna her bir hareketi uzun, ince kollarla,- uzun, upuzun bir gövdeyle, koskoca bir göz kırpışla ve dansın, devasa bir reveransla biten muazzam boyutta bir tekrarıyla, yineledi!</p>

  <p>"Her gece aynı şey," diye fısıldadı Ralph Aimee'nin kulağına. "Müthiş, değil mi?"</p>

  <p>Aimee başını çevirip hareketsiz yüzüyle uzun uzadıya Ralph'e baktı ve hiçbir şey söylemedi. Sonra kendine hakim olamayıp başını yavaşça, ama çok yavaşça hareket ettirdi, bir kez daha açıklıktan dışarı baktı. Nefesini tuttu. Gözlerine yaşların doluşmaya başladığını hissetti.</p>

  <p>Ralph fısıldayarak onu dürtükledi.</p>

  <p>"Hey, bücür <span class="t14">ş</span><span class="t14">imdi</span> ne yapıyor?"</p>

  <p>Yarım saat sonra, Cüce aynaların arasından çıktığında adam ve kadın kahve içiyor ama birbirlerine bakmıyorlardı. Cüce şapkasını çıkarıp kulübeye yaklaşmaya başladı, derken Aimee'yi gördü ve hızla kaçtı.</p>

  <p>"Bir şey istiyordu," dedi Aimee.</p>

  <p>"Öyle." Ralph aylak aylak sigarasını bastırıp ezdi. "Ne istediğini de biliyorum. Ama soracak cesareti yok. Bir gece bu incecik gıcırtılı sesiyle gelip, 'Bahse girerim bu aynalar pahalıdır,' dedi. Eh, ben de aptal ayağına yattım. Öyle olduklarını söyledim. Bana bakıp bekledi, başka bir şey demediğimi görünce de evinin yolunu tuttu, ama ertesi gece, 'Bahse girerim bu aynalar elli papel, yüz papel ediyordur,' dedi. Bahse girerim öyledir, dedim. Bir iskambil falı açtım."</p>

  <p>"Ralph," dedi Aimee.</p>

  <p>Adam başını kaldırdı. "Niye bana öyle bakıyorsun?"</p>

  <p>"Ralph," dedi, "Niye ona elindeki fazla aynalardan bir tanesini satmıyorsun?"</p>

  <p>"Bak, Aimee, ben sana halka gösterisini nasıl işleteceğini söylüyor muyum?"</p>

  <p>"Bu aynalar ne kadara maloluyor?"</p>

  <p>"İkinci elini otuz beş papele kapatabiliyorum."</p>

  <p>"O zaman neden ona satın alabileceği yeri söylemiyorsun?"</p>

  <p>"Aimee, sende hiç kafa yok." Elini kadının dizine koydu. Aimee dizini kaçırdı. "Ona nereye gitmesi gerektiğini söyleseydim bile gidip alır mıydı sanıyorsun? Bunu hayatta yapmazdı. Peki neden? Çünkü o sıkılgan biri. Boktan Louis'in Odasındaki aynanın önünde kıvırttığından haberdar olduğumu bilse, bir daha buraya adımını atmaz. Tıpkı herkes gibi, Labirent'te kaybolacakmış numarası yapıyor. Sanki o özel oda umrunda değilmiş gibi. Daima işlerin savsamasını, gecenin geç saatlerini kolluyor, böylece oda bir tek ona kalıyor. İşlerin tıkırında olduğu geceler eğlenmek için ne yaptığını Tanrı bilir. Hayır efendim, o gidip de hiçbir yerden ayna almaya cesaret edemez. Hiç arkadaşı yok, olsaydı bile onlardan böyle bir şey satın almalarını isteyemezdi. Bana bundan bahsetti, çünkü pratikte tanıdığı tek kişi benim. Üstelik, ona bir bak ...böyle bir ayna almaya yetecek kadar para bulunmaz onda. Biriktiriyordur belki, ama günümüzde bir cüce ne iş tutabilir ki? Hepsi harcı alem, aç bilaç sirklerin kapısında geziniyorlar."</p>

  <p>"Kendimi berbat hissediyorum. Hüzünlendim." Aimee gözlerini boş rıhtıma dikti. "Nerede yaşıyor?"</p>

  <p>"Deniz kıyısındaki sinek kapanında. Ganghes Arms pansiyonunda. Neden sordun?"</p>

  <p>"Eğer bilmen gerekiyorsa, ona deliler gibi aşığım."</p>

  <p>Purosunun etrafından gülümsedi. "Aimee," dedi. "Sen ve şu çok komik şakaların."</p>

  <p>Ilık bir gece, sıcak bir sabah, cayır cayır bir öğlen. Deniz, kızgın teneke ve camdan bir örtüydü.</p>

  <p>Aimee koltuğunun altında güneşten rengi atmış yarım düzine dergiyle, gölgelerde kalmaya dikkat ederek, ılık denize bakan kilitli karnaval sokaklarında yürüdü. Boyası kabarmış bir kapıyı aralayıp sıcak karanlığa "Ralph?" diye seslendi. Aynaların arkasındaki simsiyah koridorda el yordamıyla yolunu buldu, topukları tahta zeminde takırdıyordu. "Ralph?"</p>

  <p>Bez gerili portatif karyolanın üzerinde birisi uyuşukça kımıldandı. "Aimee?"</p>

  <p>Adam doğrulup etajerdeki duya soluk ışıklı bir ampul uydurdu. Gözlerini kısıp yan kör bir vaziyette kadına baktı. "Hey, kanarya yutmuş kediye benziyorsun."</p>

  <p>"Ralph, bodur adam için geldim!"</p>

  <p>"Cüce, Aimee tatlım, cüce. Bodurların sorunu hücrelerindedir, öyle doğarlar. Cücelerinki salgı bezlerindedir..."</p>

  <p>"Ralph! Onun hakkında müthiş bir şey öğrendim!"</p>

  <p>"Tanrı aşkına," dedi adam kendi ellerine, onları inanmazlığının şahidi gibi kaldırarak. "Şu kadın! Beş para etmez küçük, çirkin bir..."</p>

  <p>"Ralph!" Kadın ışıl ışıl gözlerle dergileri uzattı. "O bir yazar! Bunu bir düşün!"</p>

  <p>"Düşünmek için sıcak bir gün.&rdquo; Adam geriye yaslandı, hafifçe gülümseyerek kadını alıcı gözle inceledi.</p>

  <p>"Ganghes Arms yolumun üzerindeydi, ben de müdür Mr. Greeley'le görüştüm. Dediğine göre Mr. Big'in odasından daktilo sesi hiç eksik olmuyormuş!"</p>

  <p>"Adı <span class="t14">bu muymup"</span> Ralph kükreyerek kahkaha atmaya başladı.</p>

  <p>"Ucuz detektif öyküleri yazarak kendini geçindirecek kadarını kazanıyor. Sahafta öykülerinden birini buldum, ve bil bakalım ne var?"</p>

  <p>"Yoruldum, Aimee."</p>

  <p>"Bu küçük adamın ruhu, dışarıdaki koca dünya kadar büyük,- kafasının içinde <span class="t14">her</span> şey mevcut!&rdquo;</p>

  <p>"O zaman sorarım, neden büyük dergilerde yazmıyor?"</p>

  <p>"Belki korkuyordur... belki yazabileceğini bilmiyordur. Böyle şeyler olur. İnsanlar kendilerine inanmazlar. Ama sırf deneseydi, bahse girerim öykülerini dünyanın her yerinde satabilirdi."</p>

  <p>"Neden zengin değil, merak ediyorum."</p>

  <p>"Belki fikirleri yavaş yavaş gelişiyordur, belki böyle perişan halde yaşadığı için. Kim öyle olmazdı ki? O şekilde, o kadar küçük olmak. Eminim ki tek odalı ucuz bir yerde yaşayıp da küçük olmak haricinde bir şey düşünmek zordur."</p>

  <p>"Haydi oradan!" deyip, burnundan soludu Ralph. "Florence Nightingale'in büyükannesi gibi konuştun."</p>

  <p>Kadın dergiyi uzattı. "Sana onun detektif öyküsünden bir parça okuyacağım. İçinde tüm o silahlar, sert adamlar falan var, ama bir cücenin ağzından anlatılıyor. Herhalde editörler, yazarın ne dediğini bildiğini akıllarının ucundan bile geçirmemişlerdir. Ah, lütfen orada öyle oturma, Ralph! Dinle."</p>

  <p>Yüksek sesle okumaya başladı.</p>

  <p>"Ben bir cüceyim ve bir katilim. Bu iki şey birbirinden ayrılmaz. Biri diğerinin sebebidir.</p>

  <p>"Öldürmüş olduğum adam, yirmi bir yaşımdayken beni sokakta durdurur, kucağına alır, alnımı öper, bana çılgınca, yumuşak bir sesle şarkılar okur, ninniler söyler, beni kasap dükkanına sokup tartıya oturtur ve bağırırdı, 'Dikkat et, kasap. Parmağını kefeye bastırma!'</p>

  <p>"Hayatlarımızın nasıl cinayete doğru kaydığını <span class="t14">görüyor musunuz</span>? Bu aptal, ruhumun ve bedenimin işkencecisi!</p>

  <p>"Çocukluğuma gelince: ebeveynlerim küçük insanlardı, tamamen cüce sayılmazlardı. Babamın varlığı bizi beyaz süslü düğün pastasına benzeyen bir bebek evinde yaşattı &mdash;küçük odalar, küçük iskemleler, minyatür tablolar, işlemeli akikler, içine böcek hapsolmuş kehribarlar, her şey küçücük, ufacık, minicikti! Devlerin dünyası uzaklarda, bahçe duvarının ötesinde gezinen çirkin bir söylentiydi. Zavallı anneciğim, zavallı babacığım! Benim için sadece her şeyin en iyisini istemişlerdi. Karınca dünyamızda, kovan odalarımızda, mikroskopik kütüphanemizde, böcek boyunda kapıları, güve kadar pencereleri olan mekanımızda, beni küçük ve üzerine titrenen bir porselen vazo gibi kendilerine saklamışlardı. Psikozlarının akıllara durgunluk verici boyutunu ancak şimdi kavrayabiliyorum! Sonsuza dek yaşayacaklarını, beni camın altında bir kelebek gibi muhafaza edebileceklerini düşlemiş olmalılardı. Ama önce babam öldü, ardından alevler evi, eşekarısı oğulunu, içindeki her posta pulu boyundaki aynasını ve tuzluk kadar dolabını yuttu. Anneciğim de ölmüştü! Bense tek başıma düşen közleri izlemiş, Canavarların ve Devlerin dünyasına fırlatılmış, gerçekliğin heyelanına yakalanıp devrilmiş, yuvarlanmış ve hızla uçurumun dibine vurmuştum!</p>

  <p>"Ayak uydurmam bir sene sürdü. Sirklerde gösteriye çıkmak düşünülemezdi. Dünyada bana yer yoktu sanki. Derken, bir ay önce İşkenceci hayatıma girdi, her şeyden habersiz başıma bir şapka geçiriverip dostlarına 'Sizi küçük kadınla tanıştırmak istiyorum!<span class="t16">1</span> diye haykırdı."</p>

  <p>Aimee okumayı bıraktı. Gözleri kararsızdı ve dergiyi Ralph'e uzatırken elleri titriyordu. "Sen bitir. Tamam. Gerisi bir cinayet hikayesi. Ama görmüyor musun? O küçük adam. O küçük adam."</p>

  <p>Ralph dergiyi bir kenara fırlatıp tembelce bir sigara yaktı. "Westernleri daha çok severim."</p>

  <p>"Ralph, onu okumalısın. Onun ne kadar iyi olduğunu ve yazmaya devam etmesini söyleyecek birine ihtiyacı var."</p>

  <p>Ralph başını bir yana eğip kadına baktı. "Bil bakalım bu işi kim yapacak? Öyle ya, Mesih'in sağ eli değil miyiz biz?"</p>

  <p>"Seni dinlemeyeceğim!"</p>

  <p>"Kahretsin, kafanı çalıştır! Böyle üzerine çullanırsan ona acıdığını sanacak. Avaz avaz bağırıp seni odasından dışarı kovacak."</p>

  <p>Kadın oturdu, bunu yavaşça düşünüp evirip çevirmeye, her açıdan bakmaya çalıştı. "Bilmiyorum. Belki de sen haklısın. Ah, bu sadece acıma değil, Ralph, ciddiyim. Ama belki ona öyle gözükür. Çok temkinli olmalıyım."</p>

  <p>Ralph kadının omzunu ileri geri sallayarak, parmaklarıyla hafifçe yoğurdu. "Kahrolasıca, senden tek istediğim onu rahat bırakman,- çabanın karşılığında başının belaya girdiğiyle kalacaksın. Tanrım, Aimee, seni hiçbir şey için bu kadar hevesli <span class="t14">görmemi</span><span class="t14">ş</span><span class="t14">tim.</span> Bak, sen ve ben, ikimiz bu günü tatil edelim, öğlen için yiyecek bir şeyler ve benzin alalım, sonra arabayla sahil boyunca gidebildiğimiz kadar uzağa gidelim, yüzelim, yemek yiyelim, küçük bir kasabada iyi bir oyun izleyelim... karnavalın canı cehenneme, ne diyorsun? Kahrolasıca güzel ve tasasız bir gün. Birkaç papel biriktirmiştim."</p>

  <p>"Çünkü onun farklı olduğunu biliyorum," dedi kadın karanlığa bakarak. "Çünkü o, bizim -senin, benim ve sahildeki diğerlerinin- asla olamayacağı bir şey. Öylesine komik ki. Yaşam onu öyle bir hale getirmiş ki, karnaval işinden başka bir şeye yaramıyor, yine de ayağı toprağa basıyor. Ve yaşam bizi öyle yapmış ki, karnavallarda çalışmamız gerekmiyor, ama yine de burada, denizin içinde, rıhtımdayız. Bazen kıyı bir milyon mil uzaktaymış gibi görünüyor. Nasıl oluyor da biz bedenlere, o ise beyne sahip ve bizim aklımıza hayalimize bile gelmeyecek şeyler düşünebiliyor, Ralph?"</p>

  <p>"Beni dinlememişsin bile!" dedi Ralph.</p>

  <p>Kadın orada oturdu, adam tepesine dikilmişti ve sesi uzaklardan geliyordu. Kadının gözleri yarı kapalıydı, kucağındaki elleri seyiriyordu.</p>

  <p>"Yüzüne yerleşen bu kurnazca bakıştan hoşlanmıyorum," dedi adam sonunda.</p>

  <p>Aimee el çantasını yavaşça açıp küçük bir tomar para çıkardı ve saymaya başladı. "Otuz beş, kırk dolar. İşte. Billie Fine'a telefon edip uzun gösteren aynalarından birini Ganghes Arms'ta kalan Mr. Bigelows'a göndermesini isteyeceğim. Evet, bunu yapacağım!"</p>

  <p>"Ne!"</p>

  <p>"Onun için ne kadar harika olacak bir düşün, Ralph, canı ne zaman istese odasında bir ayna bulunacak. Telefonunu kullanabilir miyim?"</p>

  <p>"Devam et, aklını peynir ekmekle ye."</p>

  <p>Ralph hemen döndü ve tünelin içine yürüyüp gitti. Bir kapı çarptı.</p>

  <p>Aimee bekledi, bir süre sonra ellerini telefona götürüp ızdırap verici bir yavaşlıkla numarayı çevirmeye başladı. Rakamların arasında durakladı, nefesini tutup gözlerini yumdu, dünyada bu kadar küçük olmanın neye benzediğini ve aniden birinin özel bir ayna gönderdiğini düşündü. Kendi odasında, kocaman, ışıl ışıl yansımasının arkasına gizlenebileceği bir ayna ve birbiri ardına öyküler yazmak, zorunda olmadıkça dışarıdaki dünyaya adımını atmamak. Öyleyse odada tek parça halinde o muhteşem yanılsamayla başbaşa kalmak nasıl olurdu? Mutlu mu ederdi, mutsuz mu? Yazmana yardımcı mı olurdu, ket mi vururdu? Başını öne arkaya, öne arkaya salladı. En azından bu şekilde hiç kimse sana tepeden bakamaz. Geceler boyu, belki sabahın serinliğinde saat üçte gizlice kalkıp, kendine, parlak görünümlü camda upuzun, yakışıklı ve boylu görüntüne göz kırpabilir, karşısında dans edebilir, gülümseyebilir ve ona el sallayabilirsin.</p>

  <p>Telefondan bir ses, "Billie Fine'ın dükkanı," dedi.</p>

  <p>"Ah, <span class="t14">Billie!</span><span class="t17">11</span> diye bağırdı kadın.</p>

  <p>Gece rıhtımın üzerine çöktü. Okyanus kalasların altında karanlık ve gürültülü uzanıyordu. Ralph cam tabutunda soğuk ve balmumundan yapılmışçasına oturmuş, kartlarını açıyordu, gözleri sabit, ağzı sımsıkıydı. Dirseğinin yanında içilmiş sigara izmaritlerinden bir piramit yükselmekteydi. Aimee kırmızı ve mavi sıcak ampullerin altından gülümseyerek, el sallayarak geldiğinde kartları yavaşça, çok yavaşça dizmeye ara vermedi. "Merhaba, Ralph!" dedi kadın.</p>

  <p>"Aşk ilişkin nasıl gidiyor?" diye sordu kirli bir bardaktaki buzlu suyu yudumlayarak. "Charlie Boyer nasıl? Yoksa Carry Grant miydi?"</p>

  <p>"Gidip kendime yeni bir şapka aldım," dedi kadın gülümseyerek. 'Tanrım, kendimi <span class="t14">iyi</span> hissediyorum! Nedenini biliyor musun? Billie Fine yarın bir ayna gönderiyor! Küçük, tatlı adamın yüzünü düşünebiliyor musun?"</p>

  <p>"Hayal gücüm o kadar kuvvetli değildir."</p>

  <p>"Ah, Tanrım, onunla evleneceğimi falan sandın herhalde."</p>

  <p>"Neden olmasın? Onu bavulda taşırsın. İnsanlar, kocan nerede, diye sorunca tüm yapman gereken kapağı açıp bağırmak. İşte, karşınızda! Tıpkı gümüş bir kornet gibi. Canın çektiğinde kutusundan çıkar, bir şarkı çal, sonra zulaya geri koy. Onun için arka bahçede kum dolu küçük bir kutu bulundurmayı unutma."</p>

  <p>"Kendimi çok iyi hissediyordum," dedi kadın.</p>

  <p>"Cömert demeliydin." Ralph ona bakmıyordu, ağzı sımsıkı kapalıydı. "Cömert. Sanırım bunların hepsi onu o gözetleme deliğinden dikizleyip keyif aldığım için, öyle mi? Bu yüzden mi aynayı yollattın? İnsanlar senin gibi ellerinde tefle koşuşturup hayatımın tüm neşesini çalıyorlar."</p>

  <p>"Bir daha içmeye evine gelirsem hatırlat, olur mu? Adi biriyle çıkacağıma kendi başıma olmayı tercih ederim."</p>

  <p>Ralph derin bir nefes aldı. "Aimee, Aimee. O herife yardım edemeyeceğini anlamıyor musun? Tozutmuş o. Senin yaptığın bu delice şey ise tıpkı ona, devam et dostum, tozut, ben de sana yardımcı olurum, demek gibi."</p>

  <p>"Eğer birine faydası dokunacağını düşünüyorsan, ömründe bir kez olsun hata yapmak güzel," dedi kadın.</p>

  <p>"Tanrı beni iyilik meraklılarından korusun, Aimee."</p>

  <p>"Kapa çeneni, kapa çeneni!" diye bağırdı kadın ve başka bir şey söylemedi.</p>

  <p>Adam sessizliğin bir an öylece kalmasına izin verdi, sonra üzeri parmak izleriyle dolu bardağı bir kenara koyup ayağa kalktı. "Benim için gişeye göz kulak olur musun?"</p>

  <p>"Tabii. Neden?"</p>

  <p>Adamın on bin soğuk beyaz görüntüsünün sımsıkı bir ağız ve seyiren parmaklarla camsı koridordan, aynaların arasından geçtiğini gördü.</p>

  <p>Gişede tam bir dakika oturdu, derken aniden ürperdi. Gişede küçük bir saat tıkırdıyordu ve Aimee destedeki kartları birer birer açarak bekledi. Uzakta, Labirentin içinde bir yerlerde bir çekicin ardı ardına indiğini duydu,- bir sessizlik, biraz daha bekleyiş, ardından on bin görüntü katlandı, tekrar katlandı ve kayboldu, Ralph gişedeki Aimee'nin on bin yansımasına bakarak uzun adımlarla dışarı çıktı. Kadın onun rampadan aşağı inerken sessizce güldüğünü duydu. ,</p>

  <p>"Söyle bakalım, keyfini yerine getiren nedir böyle?" diye şüpheyle sordu.</p>

  <p>"Aimee," dedi adam umursamazca, "kavga etmemeliyiz. Billie o aynayı Mr. Big'e yarın mı gönderecek demiştin?"</p>

  <p>"Aptalca bir şeye kalkışmayacaksın, değil mi?"</p>

  <p>"Ben mi?" Ralph kadını gişeden çıkartıp kartları aldı, mırıldıyordu ve gözleri ışıl ışıldı. "Ah, hiç öyle şey yapar mıyım?" Ona bakmadan, kağıtları hızla, rastgele açmaya başladı. Aimee tam arkasında duruyordu. Kadının sağ gözü azıcık seğirmeye başladı. Kollarını kavuşturdu, tekrar çözdü. Tıkırtıyla bir dakika geçti. Sadece gece rıhtımının altındaki okyanusun, Ralph'in sıcakta soluyuşunun ve kartların yumuşak hışırtısının sesleri duyuluyordu. Rıhtımın üzerinde gökyüzü sıcaktı ve bulutlarla doluydu. Denizde şimşeklerin belli belirsiz ışıltıları görünmeye başlıyordu.</p>

  <p>"Ralph," dedi kadın sonunda.</p>

  <p>"Sakinleş, Aimee," dedi adam.</p>

  <p>"Hani beni kumsalda gezmeye götürecektin ya..."</p>

  <p>"Yann," dedi adam. "Belki gelecek ay. Belki gelecek sene. Yaşlı Ralph Banghart sabırlı adamdır. Ben telaşlanmıyorum, Aimee. Bak." Bir elini kaldırdı. "Sakinim."</p>

  <p>Kadın denizden gelen bir gökgürültüsünün dinmesini bekledi.</p>

  <p>"Sadece öfkelenmeni istemiyorum, o kadar. Tek istediğim kötü hiçbir şeyin olmaması. Bana söz ver."</p>

  <p>Rüzgâr, bir sıcak, bir soğuk, rıhtım boyunca esti. Rüzgârda yağmur kokusu vardı. Saat tıkırdadı. Aimee kartların hareketlerini izledikçe her yanından ter boşanmaya başladı. Uzaktan, atış galerisinden tabancaların ve vurulan hedeflerin sesini duyabilirdiniz.</p>

  <p>Derken, o geldi.</p>

  <p>Vızıldayan ampullerin altından, ıssız meydan boyunca paytak paytak yürüdü, yüzü çarpılmış ve kapkaraydı, her hareketi bir çaba gerektiriyordu. Aimee'nin bakışları altında rıhtımda uzunca bir yol katetti. Kadın ona, bu son gecen, buraya gelmekle kendini son küçük düşürüşün, gizli de olsa Ralph tarafından son gözetlenişin, demek istedi. Yüksek sesle bağırıp kahkahalar atabilmeyi ve bunu tam Ralph'in önünde söyleyebilmeyi diledi. Ama ağzını açmadı.</p>

  <p>Ralph, "Merhaba, merhaba!" diye seslendi. "Bu gece şirketten! Eski müşterilerimize özel!"</p>

  <p>Cüce irkilerek başını kaldırdı, küçük kara gözleri şaşkınlıkla fıldır fıldır oynuyordu. Ağzı, teşekkürler, diyecek şekilde büzüldü, boynuna götürdüğü bir eli ceketinin ufacık klapalarını şiddetle sarsılan boğazına kaldırıyor, diğer eliyse gümüş on senti sıkı sıkı kavrıyordu. Geriye bakıp başıyla küçük bir selam verdi, derken ışıkların tuhaf bir renge boyadığı destelerce, düzinelerce basık ve ızdıraplı surat cam koridorlarda gezindi.</p>

  <p>"Ralph." Aimee onun kolunu tuttu. "Neler dönüyor?"</p>

  <p>Adam sırıttı. "Cömertlik yapıyorum, Aimee, cömertlik."</p>

  <p>"Ralph," dedi kadın.</p>

  <p>"Şşt,&rdquo; dedi adam. <span class="t14">"Dinle."</span></p>

  <p>Uzun, ılık bir sessizlikte, gişe kulübesinin içinde beklediler.</p>

  <p>Sonra, çok uzaklardan, boğuk bir feryat yükseldi.</p>

  <p>"Ralph!" dedi Aimee.</p>

  <p><span class="t14">"Dinle, dinle!" dedi</span> <span class="t14">Ralph.</span></p>

  <p>Bir çığlık daha, ardından bir tane, bir tane daha, bir çarpma, vurma ve kırılma, labirentin etrafında ve içinde bir kıpırtı. İşte, işte, Mr. Bigelow, bir aynadan diğerine çılgınca çarparak ve sekerek, isterik çığlıklar atarak, hüngür hüngür ağlayarak, ağzı ardına kadar açık, yüzü yaşlar içinde dışarı fırladı. Cayır cayır gece havasında yere düştü, etrafına deli gibi bakındı, inledi ve rıhtım boyunca kaçarak uzaklaştı.</p>

  <p>"Ralph, ne oldu?"</p>

  <p>Ralph oturup kahkahalarla güldü ve eliyle uyluklarına vurdu.</p>

  <p>Kadın onun suratına bir tokat indirdi. "Sen ne <span class="t14">yapt</span><span class="t14">ı</span><span class="t14">n?'</span></p>

  <p>Adamın kahkahası hâlâ kesilmemişti. "Haydi gel, sana göstereyim!&rdquo;</p>

  <p>Ve peşinden Aimee labirentteydi, akkor aynaların birinden diğerine hücum ediyor, ateş kırmızısı rujunun, kendisine benzeyen garip ve deliye dönmüş kadınların hızla hareket eden bir adamı izlediği, yanan, gümüş bir mağarada bin kez yinelendiğini görüyordu. "Haydi, gel!" diye bağırdı adam. Toz kokulu ufacık bir odaya daldılar.</p>

  <p>"Ralph!" dedi Aimee.</p>

  <p>ikisi de Cücenin bir yıl boyunca her gece gelmiş olduğu küçük odanın eşiğindeydiler. ikisi de Cüce'nin, önünde yer alan mucizevi görüntüyü görmek için gözlerini açmadan önce durduğu yerde duruyorlardı.</p>

  <p>Aimee bir elini öne uzattı, ayaklarını yavaşça sürüyerek loş odaya girdi.</p>

  <p>Ayna değiştirilmişti.</p>

  <p>Bu yeni ayna normal insanları bile küçücük, ufacık, minicik yapıyordu,- uzun boylu insanları bile küçük, kara ve çarpık hale getiriyor, öne yürüyenleri daha da küçültüyordu.</p>

  <p>Aimee aynanın önünde durup düşündü, eğer burada duran koca insanları bu kadar küçültüyorsa, Tanrım, bir cüceye, küçük, esmer, ürkmüş ve yalnız bir cüceye kimbilir ne yapardı?</p>

  <p>Döndü, az kalsın düşüyordu. Ralph ona bakıyordu. "Ralph," dedi. 'Tanrım, bunu neden yaptın?&rdquo;</p>

  <p>"Aimee, geri dön!"</p>

  <p>Ağlayarak aynaların arasında koştu. Buğulanan gözleriyle bakarak yolu bulması zordu, ama buldu. Boş rıhtıma baktı, önce bir yöne koştu, sonra diğerine, sonra bir başka yöne, ardından durdu. Ralph arkasından gelip konuştu, ama gecenin geç saatinde bir duvarın arkasından işitilen, uzak ve yabancı bir ses gibiydi.</p>

  <p>"Benimle konuşma," dedi Aimee ona.</p>

  <p>Rıhtımda koşan birisi vardı. Bu, atış galerisinden Mr. Kelly'ydi. "Hey, aranızda az önce küçük bir adam gören oldu mu? Bastı bacak ben daha yakalayamadan tezgahımdan dolu bir tabanca kapıp sıvıştı! Bulmama yardım eder misiniz?"</p>

  <p>Ve Kelly, asılı duran mavi, kırmızı ve sarı sıcak ampullerin altında koşup, çadır bezinden sundurmaları araştırarak uzaklaştı.</p>

  <p>Aimee ileri geri sallandı ve bir adım attı.</p>

  <p>"Aimee nereye gidiyorsun?"</p>

  <p>Ralph'e sanki köşeyi henüz dönerken çarptığı bir yabancı gibi baktı. "Sanırım," dedi, "yardım arayacağım."</p>

  <p>"Elinden hiçbir şey gelmez."</p>

  <p>"Yine de denemeliyim. Tanrım, Ralph, bunların hepsi benim suçum. Billie Fine'a telefon etmemeliydim! Ayna ısmarlayıp seni bu kadar kızdırmamalıydım. Mr. Big'e gitmesi gereken <span class="t14">bendim,</span> satın aldığım gibi delice bir şey değil! Onu bulacağım, hayatımda yapacağım son iş bu olsa bile."</p>

  <p>Yanakları sırılsıklam vaziyette, hafifçe sallanırken gözü Labirent'in önünde duran titrek aynalara ilişti, Ralph'in yansıması bunlardan birine düşmüştü. Gözlerini görüntüden alamıyordu,- görüntü üşüten ve titreten bir şaşkınlıkla esir etmişti onu.</p>

  <p>"Aimee, kötü bir şey mi var? Öyle nereye..."</p>

  <p>Adam kadının nereye baktığını sezdi ve olup biteni görmek için döndü. Gözleri fal taşı gibi açıldı.</p>

  <p>Kaşlarını çatarak, ışıl ışıl aynaya baktı.</p>

  <p>Soluk ve ezik suratı eski püskü bir hasır şapkanın altında duran, yarım metre boyunda çirkin ve iğrenç küçük bir adam kaşlarını çatarak ona karşılık verdi. Ralph elleri iki yanında, kendine bakıp kaldı.</p>

  <p>Aimee önce ağır ağır, sonra hızla yürümeye, en sonunda koşmaya başladı. Boş rıhtımda koştu ve koştuğu tüm süre boyunca ılık rüzgâr esip, sıcak yağmurun koca koca damlalarını üfürdü.</p>

  <p><span class="t14">Çeviren: Sönmez Güven</span></p>

  <p class="p10">&nbsp;</p>
</body>
</html>
