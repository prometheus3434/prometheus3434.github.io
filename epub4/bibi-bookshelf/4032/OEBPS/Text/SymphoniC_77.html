<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>BAYAN GENTİLBELLE</title>
</head>

<body>
  <h1><a id="a151"></a>BAYAN GENTİLBELLE</h1>

  <p>Robert yaşlı karaağacın en sevdiği dalma yerleşti ve Bayan Gentilbelle'i seyretti. Zifir gibi karanlık bir geceydi, ama o korkacak kadar küçük yaşta olsa da korkmadı. Nefret edecek kadar da büyümüştü, ama nefret etmedi. Seyretti sadece.</p>

  <p>Bayan Gentilbelle pencerenin yanındaki rengi solmuş iskemlede dimdik, kaskatı oturuyordu. Gramofonun sesi kısılmıştı ve o oturmuş dinliyordu. Ellerinde, üzerinde soluk renkli çiçekler olan bir çay fincanı ve fincana uymayan bir çay tabağı tutuyordu. Çok büyük bir incelik ve özenle tutuyordu onları ve çay çoktan soğumuştu.</p>

  <p>Robert, Bayan Gentilbelle'in ellerini seyretmeye karar verdi.</p>

  <p>İnce ve zariftiler, tıpkı çay fincanı ve tabağı gibi. Ama aynı zamanda, onların kendi elleri gibi pürüzsüz değil, kırış kırış olduklarını da gördü. Parmaklarından birine kararmaya yüz tutmuş sarı renkte bir halka takılıydı ve cildi çok, ama çok beyazdı.</p>

  <p>Şimdi, plağın sonlarına doğru gramofon aynı şeyleri yinelemeye başlamıştı ve Bayan Gentilbelle kalkmadan önce bunun bir süre bu şekilde devam etmesine izin verdi.</p>

  <p>Ansızın kalktığında Robert ürktü ve ağzından bir çığlık kaçtı. Ağaçtan aşağı nasıl inileceğini unutmuştu. Bayan Gentilbelle onun çığlığını işitti ve plağı kabına yerleştirdikten sonra pencereye gidip yarıya kadar açtı.</p>

  <p>"Roberta," dedi. "Şaşırdım. Çok şaşırdım." Durakladı. "Ağaçlar, maymunlara ve kuşlara göredir, küçük kızlara değil. Sana bunu ne zaman söylediğimi anımsıyor musun?"</p>

  <p>Bataklıktan kopup gelen hafif bir rüzgâr Bayan Gentilbelle'in kelimelerini aldı ve uzaklara götürdü. Ama Robert ne dendiğini iyi biliyordu.</p>

  <p>"Evet, Anne. Ağaçlar, maymunlara ve kuşlara göredir."</p>

  <p>"Pekala. İn oradan aşağı. Seninle konuşmak istiyorum."</p>

  <p>"Evet, Anne." Robert anımsadı. Önce dikkatle, temkinle, sonra daha büyük bir cesaretle ince dallan elleriyle kavrayarak yere indi. Son atlayışından önce ağaç kabuğunun keskin bir kenarı geceliğine takıldı ve tülümsü giyside uzun bir delik açtı.</p>

  <p>Atlamak ayaklarını acıtmıştı, ama Bayan Gentilbelle'in gözlerindeki bakışı tanıdığı için eski, ahşap basamaklardan yukarı koşarak tırmandı. Oturma odasına vardığında kumaştaki yırtığı sinirli sinirli çekiştirerek kapatmaya çalışıyordu.</p>

  <p>Kapıyı vurdu.</p>

  <p>"İçeri gel, Roberta." Soluk yüzlü kadın eliyle ona gelmesini işaret ediyordu. "Şöyle otur lütfen, büyük sandalyeye." Gözleri ifadesiz ve renksizdi, tıpkı kurumuş balgam gibi. Kadın ellerini kavuşturdu. "Görüyorum ki en iyi geceliğini berbat etmişsin," diye fısıldadı. "Yazık, o bir zamanlar büyükannene aitti. Yatağında uyuyor olman gerekirdi, ama sen ağaçlara tırmandın ve bu nedenden dolayı geceliğini berbat ettin. İpekti o... bunu biliyor muydun, Roberta? Saf ipek. Yumuşak ve narin, bir güvercinin kanatları gibi,- şu sıralarda kullandıkları kaba saba çuval bezlerinden değil. Ne kadar yazık... Telafi etmek olanaksız." Bir süre sessiz kaldı,- sonra öne doğru eğildi. "Söyle bana, Roberta... Sana geceliğini verdiğimde bana ne söz vermiştin?"</p>

  <p>"Ona..." Robert'ın sesi bir makineden çıkıyor gibiydi. "Ona çok iyi bakacağıma."</p>

  <p>"Peki ona çok iyi baktın mı?"</p>

  <p>"Hayır, anne, bakmadım."</p>

  <p>"Bakmadın gerçekten de. Kötü bir kız oldun sen."</p>

  <p>Robert dişleriyle damağını kemirdi. "Onarılamaz mı?" diye sordu.</p>

  <p>Bayan Gentilbelle çok ince işlenmiş bir mendili dudaklarına götürdü ve hayretten nefesini tuttu. "Onarılmak mı! Onu bir terziye götürüp yamalatacak mıyım?" Gözleri çakmak çakmak parladı. "Bir kelebek kanatlarını yitirdiğinde ne olur?"</p>

  <p>"Uçamaz."</p>

  <p>"Doğru. Uçamaz. O artık bir kelebek değildir, ölüdür. Roberta... hiçbir zaman onarılamayacak şeyler vardır. Gerçekten değerli olan her şey." Birkaç dakika boyunca soğuk çayını yudumlayarak ve düşüncelere dalmış halde sustu.</p>

  <p>Robert bekledi. Sidik torbası sızlamaya başlamıştı.</p>

  <p>"Haddini aşacak kadar kötü bir kız oldun sen, Roberta ve cezalandırılman gerek. Seni nasıl cezalandıracağımı biliyor musun?"</p>

  <p>Robert bakışlarını kaldırdı ve annesinin yüzünü gördü. "Beni dövecek misin?"</p>

  <p>"Seni dövmek mi! Gerçekten o kadar kaba mı görünüyorum? Seni ne zaman dövdüm ki? Seni şimdiye dek hiç dövdüm mü? Hayır. Birkaç ufak yara berenin ne önemi var. Kaybolur ve unutulurlar. Sana bir ders vermek lazım. Bir daha hiç kurnazlık yapmaya kalkışmaman için."</p>

  <p>Ilık gece rüzgârı büyük evin içine doldu, Robert'ın vücudunu sardı, ama o, Bayan Gentilbelle elini ellerine aldığında buz kestiğini hissetti. Annesinin parmakları aniden sanki demir gibi gelmişti. Elini acıtıyorlardı.</p>

  <p>Sonra, sessizlikte, birlikte yürüyerek oturma odasından çıktılar, uzun ve karanlık koridorda birçok kirli kapının önünden geçtiler ve sonunda mutfağa ulaştılar.</p>

  <p>"Peki, Roberta," dedi Bayan Gentilbelle, "odana koş ve Margaret'ı getir bana. Derhal!"</p>

  <p>Robert ağlamayı kesmişti; şimdi kendini hasta hissediyordu. Annesinin ne yapacağını biliyordu.</p>

  <p>Uzandı ve annesinin kolunu tuttu. "Ama..."</p>

  <p>"Otuz beşe kadar sayacağım."</p>

  <p>Robert odadan dışarı ve merdivenlerden yukarı koştu içinden sayarak. Yatak odasına girdiğinde küçük kafese doğru yürüdü ve onu rafın üzerinden indirdi. Kafesi salladı. Kafesteki küçük papağan beyaz ve yeşil tüylerini çırptı, başını küçük, mekanik hareketlerle kıpırdattı.</p>

  <p>Yirmi saniye geçmişti.</p>

  <p>Robert kafesin ince tellerinin arasından parmağını uzattı, papağanın sert gagasına dokundu. "Çok üzgünüm, Margaret," dedi. "Çok üzgünüm." Yüzünü kafese iyice dayadı ve papağanın burnunu gagalamasına izin verdi.</p>

  <p>Sonra silkinerek zihnini toparladı ve gerisin geriye merdivenlerden aşağı koştu.</p>

  <p>Bayan Gentilbelle bekliyordu. Sağ elinde büyük bir kasap bıçağı vardı. "Margaret'ı bana ver," dedi</p>

  <p>Robert kafesi annesine verdi.</p>

  <p>"Niye beni böyle şeyler yapmaya zorluyorsun, çocuk?" diye sordu Bayan Gentilbelle.</p>

  <p>Papağanı kafesinden çıkardı ve kuşun çırpınmasını seyretti.</p>

  <p>Robert kımıldayamıyordu ve kalbi hızla çarpıyordu,- ama nefret de etmiyordu... henüz.</p>

  <p>Bayan Gentilbelle papağanı bir kanadı serbest kalacak şekilde sol eliyle tuttu. Odadaki tek ses bu kanadın çılgın çırpınışıydı.</p>

  <p>Bıçağın keskin kenarını kanadın vücutla bitiştiği yere dayadı.</p>

  <p>Robert görmemeye çalıştı. Margaret'ın gözlerinden öteye bakmayı başardı,- bakışları annesinin eline çivilenmişti.</p>

  <p>Annesi bıçağı tüylere dayamış halde, kıpırdamadan, donmuşçasına tutuyordu.</p>

  <p>Niçin bitirmiyordu şu işi? Bir an önce yapmıyordu? Tıpkı Edna'yı öldürdüğü zamanki gibiydi: Bıçağı köpek yavrusunun kamının üzerinde tutması, ta ki...</p>

  <p>"Şimdi, küçük dostunu özlediğinde, belki ağaçlara tırmanmadan önce bir kez daha düşünürsün."</p>

  <p>Hızlı bir devinim ve gümüş renkli bir parıltı görüldü, bir dizi uğursuz ve küçük ses duyuldu.</p>

  <p>Kanat çırpınarak düştü yere.</p>
</body>
</html>
