<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p>"Margaret!"</p>

  <p>Bayan Gentilbelle sıkıp canını alıncaya dek papağan uzun bir süre çığlık attı. Sonunda sustuğunda onu sıkan beyaz parmaklar koyu bir sıvıya bulanmışlardı.</p>

  <p>Bayan Gentilbelle kasap bıçağını bıraktı ve Robert&rsquo;ın elini tuttu.</p>

  <p>"İşte Margaret," dedi. "Al onu. Evet. Şimdi. Margaret'ı onaralım mı?"</p>

  <p>Robert yanıt vermedi.</p>

  <p>"Küçük, sevimli kanadını zamklayarak onu yine birleştirelim mi?"</p>

  <p>"Hayır, Anne. Hiçbir şey onarılamaz."</p>

  <p>"Çok iyi. Belki de öğreneceksin." Bayan Gentilbelle gülümsedi. "Şimdi kuşu al ve sobaya at.&rdquo;</p>

  <p>Robert ölü papağanı incitmemeye çalışır gibi aldı avucuna ve belli etmeden okşadı sırtını. Sonra onu küllerin üzerine bıraktı.</p>

  <p>"Geceliğini de çıkar ve sobaya at."</p>

  <p>Robert ince, mavi geceliği çıkarırken dosdoğru gözlerine baktı annesinin.</p>

  <p>"Bana söylemek istediğin bir şey mi var, Roberta?&rdquo;</p>

  <p>"Hayır, Anne."</p>

  <p>"Mükemmel. Birkaç parça kağıt koy oraya ve tutuştur. Sonra bunu bitirdiğinde süpürge dolabından bir yer bezi al ve döşemeyi sil. Sonra yer bezini de sobaya at."</p>

  <p>"Evet, Anne."</p>

  <p>"Roberta."</p>

  <p>"Evet?"</p>

  <p>"Margaret'ın niçin öldürüldüğünü anlayabiliyor musun?"</p>

  <p>Bu kez hayır demek istiyordu, anlamıyorum! Hem de hiç! Kafası o kadar karışıktı ki!</p>

  <p>"Evet, Anne. Anlıyorum."</p>

  <p>"Bundan sonra yatakta olman gerektiğinde ağaçlara tırmanacak mısın?"</p>

  <p>"Hayır, bir daha ağaçlara tırmanmayacağım."</p>

  <p>"Sanırım bu doğru. İyi geceler, Roberta. Daha sonra odana çıkabilirsin."</p>

  <p>"İyi geceler, Anne."</p>

  <p>Bayan Gentilbelle lavaboya gitti ve ellerini titizlikle yıkadı. Sonra oturma odasına geri döndü ve gramofona bir plak koydu.</p>

  <p>Üst kata çıkmakta olan çocuğa gülümsedi.</p>

  <p class="p27"><span class="t33">* * *</span></p>

  <p>Birkaç gece sonra Robert yatağında kımıldamadan yatıyordu. Bataklık rüzgârı pancurları çarpıyor ve evin her yanında tahtaları gıcırdatıyordu,- bir türlü uyuyamamıştı bu yüzden. Kendi odasının pancurundaki bir çatlaktan içeri ay ışığı parça parça dökülüyor ve tüm eşyaları karanlık ve canlı gölgeler haline getiriyordu.</p>

  <p>Çatlaktan görünen ayı gözleri ağrıyıncaya dek seyretti ve öğrenmeye başladığı şeyleri geçirdi aklından.</p>

  <p>Bunlar onu dehşete düşürüyordu. Kitaplar... Ona benzeyen ve oğlan çocuğu diye adlandırılan, Bayan Gentilbelle'e benzeyen ve kız çocuğu ya da hanımefendi, ya da kadın diye adlandırılan insanların fotoğrafları...</p>

  <p>Yatağından kalktı, bornozunu giydi ve kapıya yürüdü. Kapı sessizce açıldı ve bütün koridorun loş, soğuk bir ışıkla aydınlandığını gördü. Duvara asılı eski Kızılderili maskı alçıdan kaşlarını çatmış ona bakıyordu ve lekeli kahverengi fotoğraflarla garip, kıllı insanları ve olağanüstü dağlarla solmuş çiçekleri gösteren kırış kırış tabloların çoğunu seçebiliyordu.</p>

  <p>Her yer o kadar sessiz, o kadar sessizdi ki dışarıdaki kurbağalarla çekirgeleri, bir de duvarlarla pencerelere çarpıp çırpınan gece kelebeklerini duyabiliyordu.</p>

  <p>Parmaklarının ucuna basarak yürüdü uzun koridor boyunca ve son kapının önüne vardığında gerisin geriye odasına döndü. Koltuk altlarında ve bacak arasında ter birikmişti. Yine uzandı yatağına.</p>

  <p>Ama uyku bir türlü gelmek bilmiyordu. Sadece kitaplar, bilgi ve kafa karışıklığı... Dans etmek... Yanmak...</p>

  <p>Sonunda Robert kalbi güm güm atarken kalktı ve koridorun sonundaki kapıya kadar kendi ayak izlerini sessizce takip etti.</p>

  <p>Kapıya hafifçe vurdu ve bekledi.</p>

  <p>Yanıt yoktu.</p>

  <p>Tekrar ve biraz daha kuvvetlice vurdu,- ama sadece bir kez.</p>

  <p>Ellerini ağzına boru yaptı ve anahtar deliğine fısıldadı: "Drake!"</p>

  <p>Sessizlik. Kapının tokmağına dokundu. Tokmak döndü.</p>

  <p>Küçük bedeninin geçebileceği kadar araladı kapıyı, sonra ardından kapattı. Odanın pancurları çekiliydi, ama çatlak ve aralıklardan çevreyi seçebileceği kadar ışık sızıyordu.</p>

  <p>İri yarı bir adam kocaman bir karyolanın üzerinde yatıyordu. Robert adamın boğazının derinliklerinden çıkan horultuları duyabiliyordu ve bu kendini iyi hissetmesine yol açtı.</p>

  <p>"Drake! Lütfen uyan!&rdquo;</p>

  <p>Robert fısıldamaya devam etti. İri yarı adam irkildi, kıpırdadı ve yan tarafına döndü. "Minnie?"</p>

  <p>"Hayır, Drake. Benim."</p>

  <p>Adam doğruldu, başını şiddetle silkti ve bir pancur açtı. Oda aydınlandı.</p>

  <p>"Seni burada bulursa ne olacağını biliyor musun?&rdquo;</p>

  <p>Robert adamın yanına, yatağın kenarına oturdu. "Uyuyamadım. Seninle konuşmak istedim. O duymaz..."</p>

  <p>"Burada olmamalısın. Ne diyeceğini biliyorsun."</p>

  <p>"Sadece kısa bir süre için. Eskiden olduğu gibi benimle birazcık konuşamaz mısın?"</p>

  <p>Adam karyolanın altına uzanarak bir şişe çıkardı, bir bardağı ağzına kadar doldurdu, yarısını içti. "Bak şimdi," dedi. "Annen bizim konuşmamızdan hoşlanmıyor. Son defasında ne dediğini anımsamıyor musun? Bunun tekrarlanmasını istemezsin, değil mi?"</p>

  <p>Robert gülümsedi. 'Tekrarlamayacak. Öldürebileceği hiçbir şeyim kalmadı. Artık yapabileceği tek şey bana vurmak. Sana zaten vuramaz. Sana hiç vurmaz."</p>

  <p>Adam öksürür gibi kısaca güldü. "Bana saygı duyuyor olmalı," dedi.</p>

  <p>"Drake."</p>

  <p>"Ne var?"</p>

  <p>"Seninle konuşmamı niçin istemiyor?"</p>

  <p>Adam yine öksürdü. "Bu uzun bir öyküdür. De ki ben bahçıvanım, o evin hanımı ve sen de onun... kızısın ve fazla yüzgöz olmamız doğru değildir."</p>

  <p>"Ama niçin?"</p>

  <p>"Boşver."</p>

  <p>"Söylesene!"</p>

  <p>"Yatağına dön, Bobbie. Annen gelecek hafta kasabaya indiği vakit görürüm seni.&rdquo;</p>

  <p>"Hayır, Drake, lütfen benimle biraz daha konuş! Bana kasabadan bahset, lütfen bana kasabadan bahset!"</p>

  <p>"Bir gün sen de göreceksin."</p>

  <p>"Niçin bana hep 'Bobbie' diyorsun? Annem öyle bir ad olmadığını söylüyor."</p>

  <p>Adam bir şey demedi, eli şimdi daha çok titriyordu.</p>

  <p>"Drake."</p>

  <p>"Evet?"</p>

  <p>"Drake, ben <span class="t14">gerçekten de</span> küçük bir kız mıyım?"</p>

  <p>Adam kalktı ve pencerenin önüne gitti. Diğer pancuru da açtı ve uzunca bir süre durdu geceyi seyrederek. Döndüğünde Robert adamın yanaklarının ıslanmış olduğunu gördü.</p>

  <p>"Bobbie, tanrı hakkında ne biliyorsun?"</p>

  <p>"Fazla sayılmaz. Okumakta olduğum George Bernard Shaw kitabında bahsediliyor, ama anlayamıyorum."</p>

  <p>"Eh, tanrı şu anda annene yardım etmesi gereken kişidir, delikanlı."</p>

  <p>Robert yumruklarını sıktı. Biliyordu! Uzun bir süredir biliyordu bunu. Bir <span class="t14">delikanl</span><span class="t14">ı</span> olduğunu...</p>

  <p>Adam karyolanın üzerine yıkıldı. Şişeye uzandı, ama şişe boştu.</p>

  <p>"iyi ya," dedi adam. "Ne istiyorsan sor. Ama bana değil. Git şimdi! Odana dön!"</p>

  <p>Robert arkadaşının hasta olup olmadığını merak etti, ama herhangi biriyle birlikte olmak ona aniden çok tuhaf gelmişti. Kapıyı açtı ve acele acele gitti odasına.</p>

  <p>Yatağına uzanırken beyni yeni düşüncelerle zonkluyordu. Bu gece birçok harikulade şey öğrenmişti. Ne zaman Bayan Gentilbelle'i düşünse midesinin dibini kemiren o hissi neredeyse tanımlayabilecekti...</p>

  <p>Şafağın ilk ışıklarına dek uyuyamadı Robert. Sonra ölü köpek yavruları ve ölü kuşlar gördü düşünde.</p>

  <p>Ona bir şeyler fısıldadılar.</p>

  <p>* * *</p>

  <p>"Ama, Roberta," dedi Bayan Gentilbelle yumuşak, şaşırmış bir sesle. "Bu sabah kokunu sürünmemişsin. Unuttun mu?"</p>

  <p>"Evet."</p>

  <p>"Çok yazık. Yeni açmış çiçeklerin kokusunun verdiği canlılığı başka hiçbir şey veremez."</p>

  <p>"Üzgünüm."</p>

  <p>"Kokunu sürmeyi bir daha unutursan bundan hoşlanmayacağım. Vücut kokusuyla dolaşmak hiç de hanımefendice bir tavır değil."</p>

  <p>"Evet, Anne."</p>

  <p>Bayan Gentilbelle tostunu ağır ağır çiğnedi ve Robert'ın kızarmış yüzüne baktı.</p>

  <p>"Roberta, kendini iyi hissediyor musun?"</p>

  <p>"Evet."</p>

  <p>Bayan Gentilbelle elini Robert'ın alnına koydu. "Sanki biraz ateşin var gibi. Sanırım Jeanne d'Arc üzerine olan bugünkü dersimizi iptal edebiliriz. Bukstehude ile ilgili eleştirini okur okumaz yatağına döneceksin."</p>

  <p>Bayan Gentilbelle bir kitap okurken kahvaltıyı sessizlik içinde tamamladılar. Sonra oturma odasına geçtiler.</p>

  <p>Robert bu müzikten nefret ediyordu. Gramofon rengi solmuş odanın içinde çakıllara basan bir ayakkabı gibi gıcırtılar çıkarıyor ve bas notalar çirkin bir uğultuya dönüşüyorlardı.</p>

  <p>Bir saat kadar konuşmaksızın dinlediler ve Robert sadece plakları değiştirmek gerektiğinde hareket etti.</p>

  <p>"Pekala, şimdi, Robert," dedi Bayan Gentilbelle. "Mr. Locke'ın, Bukstehude'un bu yapıtlarıyla Bach'ın org için bestelediği yapıtlarını aştığı şeklindeki yorumuna katılıyor musun?"</p>

  <p>Robert başını iki yana salladı. Yanıt vermek zorunda olduğunu biliyordu. "Mr. Locke'ın haklı olduğunu düşünüyorum."</p>

  <p>O anda daha önce de yalan söylemiş olduğu aklına geliverdi, hem de birçok kez. Ama müzikten hoşlanmadığını belki daha önce hiç bilememişti.</p>

  <p>"Çok iyi. Devam etmeye gerek yok. Gerçekler ortada. Odana git ve üzerini değiş. Akşam yemeği on iki otuzda hazır olacak."</p>

  <p>Robert dizini kırarak selam verdi ve merdivenlere doğru yürümeye başladı.</p>

  <p>"Ah, Roberta."</p>

  <p>"Evet, Anne?"</p>

  <p>"Acaba dün gece Bay Franklin'i kazara görmüş olabilir misin?"</p>

  <p>Robert'ın gırtlağı kurumuştu. Düşüncelerine güçlükle hakim olabiliyordu. "Hayır, Anne. Görmedim."</p>

  <p>"O kötü adamı hiçbir zaman görmemen gerektiğini biliyorsun, öyle değil mi? Ondan hep uzak durmalısın, tek bir kelime dahi konuşmamalısın. Bunları sana söylediğimi unutmadın, değil mi?"</p>

  <p>"Unutmadım, Anne."</p>

  <p>"Bana bir itaatsizlik ettin. Bunu tekrarlamayı aklının ucuna bile getirmiyorsun, öyle değil mi Roberta?"</p>

  <p>"Getirmiyorum, Anne."</p>

  <p>"Çok iyi . Odana çekil ve saat on ikide akşam yemeği için giyinmiş ol."</p>

  <p>Robert yavaş yavaş tırmandı basamakları, çünkü onları göremiyordu. Gözleri yaşla dolmuştu ve yanıyordu. Üst kata hiç erişemeyeceğini sandı.</p>

  <p>Odasına girdiğinde Margaret bir an göründü gözüne, sonra kayboldu.</p>

  <p>Yatağının kenarına oturdu ve elbiselerini çıkarmaya başladı. Çok fazla özen isteyen narin giysilerdi bunlar, ince ve eski. Onları dikkatlice çıkardı ve her parçasına hafifçe dokunarak uzun uzun baktı.</p>

  <p>Rugan ayakkabılar, pembe çoraplar, soluk sarı bir elbise... Hepsini itinayla dizdi kanepenin üzerine ve seyretti. Sonra, tüm giysilerini çıkardığında aynaya gitti ve kendine baktı.</p>

  <p>Robert ne görmekte olduğunu bilmiyordu ve başını iki yana salladı. Hiçbir şey net değildi,- içinden bağırmak geliyordu bir an, bir an sonra ise uyumak. Sonra aniden bir korku kapladı yüreğini ve büyük, rahat koltuğu üzerine sıçradı, kollarını ve bacaklarını tortop ederek büzüldü. Gözleri açıkken düş görerek ve inleyerek oturdu.</p>

  <p>Odanın bir köşesinden küçük bir kuş havalandı ve kanatlarını ona doğru çırptı. Margaret'ın kanatlarından biri - Bayan Gentilbelle'in kestiği &mdash; tavandan kucağına düştü. Kesik kanadı tutup gözden kaybolmadan önce baktı.</p>

  <p>Çok geçmeden odanın içi kanatlarını çırparak çığlık çığlığa ötüşen, Roberta seslenen kuşlarla dolmuştu. O da çığlık atıyordu, ama sessizce.</p>

  <p>Koltuğun üzerinde daha da büzüldü ve gözlerine düşen sarı buklelerini çekiştirdi. Kuşlar ona doğru ve onun çevresinde uçuştular ve bir süre sonra kanatlan teker teker düşmeye başladı. Düşen kanatların tüyleri aklından hiç çıkmayan o kahverengi sıvıya bulanmışlardı. Sıvının birazı Roberta sıçradı ve o haykırarak gözlerini sımsıkı yumdu.</p>

  <p>Sonra oda boşalmış göründü. Kuşlar gitmişlerdi. Sadece küçük bir yavru köpek vardı. Karnı yarılmış bir yavru köpek dökülmüş barsaklarını sürükleyerek Roberta doğru emekliyordu.</p>

  <p>Robert vücudu titreyerek ve dudaklarından köpükler saçarak düştü yere.</p>

  <p>"Edna, Edna, lütfen gitme!"</p>

  <p>Yavru köpek biraz daha çabaladı yürümeye, ama yapamadı. Yuvarlak, küçük bedeni Robert'ınki gibi titredi ve burnunu çeker gibi sesler çıkardı.</p>

  <p>Robert odanın bir köşesine süründü.</p>

  <p>"Edna, lütfen! Ben yapmadım, ben yapmadım, gerçekten..."</p>

  <p>Sonra kara bir bulut örttü Robert'ın zihnini ve çenesi göğsünün üzerine düştü.</p>

  <p>Uyandığında yatağındaydı ve Drake başucunda durmuş onu omuzlarından sarsıyordu.</p>

  <p>"Bobbie, ne oldu?"</p>

  <p>"Bilmiyorum. Ansızın Margaret'ı ve Edna'yı ve bütün kuşları gördüm. Öfkeliydiler, Drake! ÖfkeliydiLr!"</p>

  <p>Adam Robert'ın alnını şefkatle sildi.</p>

  <p>"Her şey yolunda. Artık korkman gerekmiyor. Kötü bir düş gördün sadece, hepsi bu. Seni yerde yatar halde buldum."</p>

  <p>"Bu sefer gerçekmiş gibi görünüyordu."</p>

  <p>"Biliyorum. Bazen öyle olur. Baksana, ağladığını ta aşağı koridordan duyabiliyordum."</p>

  <p>"Annem duymadı, değil mi?"</p>

  <p>"Hayır, seni duymadı."</p>

  <p>Robert o zaman kaba, kahverengi çantayı gördü. "Drake, o çantayı niçin taşıyorsun?"</p>

  <p>Adam öksürdü ve çantayı karyolanın altına itmeye çalıştı. "Önemli bir şey değil. Sadece bahçe için gerekli araç gereç."</p>

  <p>"Hayır, hayır değil, Drake! Görebiliyorum! Gidiyorsun buradan!"</p>

  <p>"Bahçe için gerekli araç gereç dedim sana.&rdquo;</p>

  <p>"Lütfen gitme, Drake! Lütfen! Lütfen!"</p>

  <p>Adam yumruklarını sıktı ve yine öksürdü.</p>

  <p>"Bak şimdi, Bobbie. Küçük bir yolculuğa çıkmak zorundayım ve en kısa zamanda döneceğim. Belki o zaman birlikte biryerlere gidebiliriz. Bu konuyu araştırmaya gidiyorum, ama bu konuda annene tek bir kelime bile söylememelisin. Duydun mu?"</p>

  <p>Robert kafası karışmış halde baktı. Havada bir şey çırpınıyordu. Göz ucuyla görebiliyordu onu.</p>

  <p>Adamın üstü başı kir içindeydi ve nefesi alkol kokuyordu,- ama Robert ona dokunmaktan hoşlanıyordu.</p>

  <p>"Gerçekten mi? <span class="t14">İ</span><span class="t14">kimiz mi</span> demek istiyorsun?"</p>

  <p>"Bobbie. Önce bana bir şey söylemen gerek. Anneni seviyor musun?"</p>

  <p>Bunu düşünmek zorunda bile değildi. "Hayır, o hep bir şeyleri öldürür ve hep bir şeyleri incitir. Onu sevmiyorum!"</p>

  <p>Adamın sesi dişlerinin arasından tıslar gibi çıkıyordu. "Bunu yapmayı çok uzun bir zamandan beridir istiyordum."</p>

  <p>Bir köşede bir şey süründü. Robert neredeyse görebiliyordu onu. "Drake," dedi, "hiç bugüne dek bir şey öldürdün mü?"</p>

  <p>Adamın alnı ter içinde kalmıştı. Sanki soruyu duymamış gibi yanıt verdi.</p>

  <p>"Sadece bir kaz, Bobbie. Bir insana kıydım... bir cana."</p>

  <p>"Annem bunu hep yapar."</p>

  <p>"Biliyorum. Bu evde çok fazla ölüm oldu... Ama haydi, delikanlı, kabusundan kurtuldun mu?"</p>

  <p>Robert adama bakmamaya çalıştı.</p>

  <p>"Döndüğünde gerçekten de uzaklara gidecek miyiz? Annemden ve bu evden uzaklara, sadece ikimiz, Drake? Söz veriyor musun?"</p>

  <p>"Evet, delikanlı. Evet, gideceğiz."</p>

  <p>Adam Robert'ın elini kendi elleri arasına aldı ve sımsıkı tuttu.</p>

  <p>"İyi dinle şimdi. Eğer annen bunu öğrenirse bir yığın dert çıkacaktır. Bir şeyler ters gidebilir. Dolayısıyla, ne yaparsan yap, ama olan biteni ona belli etme. Yetkilileri göreceğim ve onlara olanları anlatacağım ve sen buradan kurtulacaksın. O zaman özgür olacağız, sen ve ben, delikanlı!&rdquo;</p>

  <p>Robert hiçbir şey demedi. Odanın bir köşesine dikmişti gözlerini.</p>

  <p>"Bobbie, annen hakkında her şeyi bilecek kadar büyümedin henüz. O her zaman şimdi olduğu gibi değildi. Ben de değildim. Bir şey oldu ve... yani, bunu sana daha sonra anlatacağım ki anlayabilesin. Ama şu anda, yapmanı istediğim bir şey var. Ben gittikten sonra kendine yeni bir evcil hayvan bul, bir kurbağa ya da öyle bir şey. Onu bu adada tut. O zaman annen değişen hiçbir şey yok sanacaktır. Al o kurbağayı, Bobbie ve onu bir arkadaş olarak hep saklayabilmen için ben dönmüş olacağım.</p>

  <p>"Hoşçakal, delikanlı. O deli kadınla daha fazla kalmayacaksın, sana söz veriyorum."</p>

  <p>Robert gülümsedi ve Drake'in kapıya gidişini izledi.</p>

  <p>"Dünyada hiçbir şey beni durduramaz, oğlum. Seni geçen gece gördüğümde anladım bunu,- bana o soruları sorduğunda anladım. Çok uzun bir zamandan beridir duyduğum ilk normal sözler... Evet, oğlum, senin için geri döneceğim."</p>

  <p>Robert pek anlamamıştı. Tek anladığı kurbağaydı sadece. Kendine yeni bir evcil hayvan bulacak ve saklayacaktı.</p>

  <p>Odanı köşelerindeki kıpırtılar dinmişti ve Robert derin bir uykuya dalmadan önce sadece kısa bir süre için düşünebildi. O kadar derin bir uykuydu ki daldığı, Bayan Gentilbelle'in merdivenlerden yukarı çıktığını duymadı ve odasına girdiğinde yüzünü görmedi.</p>

  <p>"Roberta, geç kaldın. Tam saat on iki otuzda aşağıda olman gerekiyordu ve bunun yerine seni ehlikeyf bir hanımefendi gibi yatarken buluyorum. Kalk bakayım!"</p>

  <p>Robert gözlerini açtı ve haykırmak istedi.</p>

  <p>Sonra, Drake hakkında hiçbir şey belli etmemesi gerektiğini anımsayarak, özür diledi. Çabucak giyindi ve Bayan Gentilbelle'in ardısıra indi merdivenlerden.</p>

  <p>Ne yediğinin farkında bile değildi,- lokmalar ağzının içinde lezzetsizdi. Ama hep yaptığı gibi bir şeyleri anımsıyor ve sorulara yanıt veriyordu.</p>

  <p>Tatlılarını yerlerken Bayan Gentilbelle kitabını kapatıp bir kenara koydu.</p>

  <p>"Bay Franklin buradan gitti. Bunu biliyor muydun?"</p>

  <p>"Hayır, Anne, bilmiyordum. Nereye gitmiş?"</p>

  <p>"Pek uzağa değil... geri dönecek. Kesinlikle geri dönecek, hep döner o. Roberta, Bay Franklin gitmeden önce sana bir şey dedi mi?"</p>

  <p>"Hayır, Anne, demedi. Bay Franklin'in gittiğini bile bilmiyordum."</p>

  <p>Robert, bayan Gentilbelle'in ellerine baktı, incecik parmakların havada nasıl büküldüklerini, birbirlerine nasıl dolandıklarını seyretti.</p>

  <p>Sarı halkaya baktı ve sonra yine parmaklara. Öylesine beyazdılar ki, öylesine kupkuru ve beyaz...</p>

  <p>"Anne."</p>

  <p>"Evet?"</p>

  <p>"Biraz bahçeye çıkabilir miyim?"</p>

  <p>"Evet. Yaramazlık yaptın ve akşam yemeğinde beni beklettin, ama sana ceza vermeyeceğim. Bu iyiliği unutma ve yarım saat içinde oturma odasında ol. Yazman gereken bir eleştirin var."</p>

  <p>"Evet, Anne."</p>

  <p>Robert merdivenlerden aşağı indi ve bahçeye çıktı. Hafif bir esinti saçlarını okşadı, altın renkli buklelerini kaldırdı ve elbisesini şişirdi. Güneş yakıcıydı ama o bunu fark etmedi bile. Ağaçlara doğru yürüdü ve çimenin üzerine dikkatlice oturdu. Bekledi.</p>

  <p>Sonra, bir süre geçtiğinde, şişman bir kurbağa hoplayarak çıktı meydana ve Robert avucunu derhal üzerine kapattı. Kurbağa bütün gücüyle sıçrıyor, vücudunu Robert'ın avucuna çarpıyordu, ama sonra sakinleşti.</p>

  <p>Robert beline doladığı ince kumaş kemerini gevşetti ve kurbağayı, dışarıdan belli olmayacak biçimde, elbisesinin içine koydu.</p>

  <p>Sonra kumaşın üzerinden hayvanın sırtını okşadı. Kurbağa büzülüyor ya da direniyora benzemiyordu.</p>

  <p>Robert bir süre düşündü.</p>

  <p>"Seni Drake diye çağıracağım," dedi</p>

  <p>Mutfağa geri döndüğünde Bayan Gentilbelle'in hâlâ okumakta olduğu, gördü. Özür dileyerek izin istedi ve yavaşça, gürültü yapmamaya özen göstererek yatak odasına çıktı ve kurbağasını şifonyerine sakladı.</p>

  <p>O zaman kendini bir tuhaf hissetmeye başladı. Ağzının içine salya birikiyor, damağını kavuruyordu.</p>

  <p>Odasının köşeleri canlanmış gibiydi.</p>

  <p>Alt kata indi.</p>

  <p>* * *</p>

  <p>"... ve Jeanne d'Arc kazığa bağlanarak yakıldı, alevler tarafından kül edildi. Alevlerin sesiydi tek duyulan, samanın ve odunların çatırtısı: Jeanne d'Arc bir kez bile bağırmamıştı." Bayan Gentilbelle içini çekti, "işte ceza budur, Roberta. Jeanne d'Arc'ın öyküsünden ders çıkardın mı?"</p>

  <p>Robert evet dedi, ders almıştı.</p>

  <p>"Yaşam da böyledir. Orleans Bakiresi tamamen masumdu,- erdemlerin ve iyiliklerin en büyüğüyle dopdoluydu,- ama yine de katlettiler onu. Kendi halkı ona düşman oldu ve yakarak etini kemiğinden ayırdı. Roberta... sorum şu: Jeanne d'Arc'ın yerinde <span class="t14">sen</span> olsaydın ve kazıktan sağ kurtulabilseydin, ne yapardın?"</p>

  <p>"Ben... bilmiyorum."</p>

  <p>"İşte bu da," dedi Bayan Gentilbelle, "senin bahtsızlığındır. Şimdi seninle konuşmak zorundayım. Bu tartışmayı bugüne dek düşünmeye vakit bulasın diye erteledim. Ama sen düşündün ve hâlâ kendi günahlarının içinde yüzüyorsun. Çocuk, benim haberim olmadan o ayyaş aptalla ev hakkında ileri geri konuşabileceğini gerçekten de sanmış mıydın?"</p>

  <p>Robert'ın yüreği buz kesti, canını yakan iğneler yine batmaya başladılar.</p>

  <p>"Sizi dinledim ve konuştuklarınızın büyük bir kısmını işittim, Önce, bir sorunun yanıtını alalım. Bir oğlan çocuğu olduğunu mu düşünüyorsun?"</p>

  <p>Robert yanıt vermedi.</p>

  <p>"Düşünüyorsun." Bayan Gentilbelle daha yakına geldi. "Eh, gerçek şu ki, değilsin. Hem de kelimenin tam anlamıyla. Çünkü erkekler hayvandır... anlıyor musun? Söyle bana Roberta, sen bir insan mısın, yoksa bir hayvan mı?"</p>

  <p>"Bir insanım."</p>

  <p>"Kesinlikle! Bu taktirde bir oğlan çocuğu olmayacağın açıkça ortada, öyle değil mi? Sen bir kızsın, genç bir hanımefendi,- bunu hiç, ama hiç aklından çıkarma. Duyuyor musun?"</p>

  <p>"Evet, Anne."</p>

  <p>"Ancak, tartışmamızın konusu bu değil." Bayan Gentilbelle çabuk sakinleşmişti. "Aklının sana oyunlar oynuyor olması beni çok rahatsız etmiyor. Hayır. Beni rahatsız eden şey annene bu kadar pervasızca yalan söyleyebiliyor olman. Diyeceğim şu ki, konuştuklarınızı işittim."</p>

  <p>Robert'ın beyni denetlenemez biçimde zonkluyordu. Şakakları acıdan patlayacak gibiydi.</p>

  <p>"Pekala... demek seni benden koparmak için yetkililerle konuşmaya gitti!</p>

  <p>Çünkü annen sana, küçücük masum çocuğa, zalimce davranıyor!... ve siz ikiniz birlikte beyaz bir ata binerek hiç kimsenin kötü olmadığı harikulade ülkelere gideceksiniz..." Yanakları titriyordu. Gözleri donuklaşmıştı. "Nasıl bu kadar saf olabilirsin? Bay Franklin bu tür sözleri çok <span class="t14">rahat</span> verir, biliyorum!" Elini alnına götürdü, ince parmaklarıyla cildini ovaladı. "Şu anda," dedi buz gibi bir sesle, "o bir meyhanede zom olmakla meşgul. Ya da şu zenci genelevlerinden birindedir... oralarda yakından tanınıyor, bildiğim kadarıyla."</p>

  <p>Bayan Gentilbelle gülümsemiyordu. Robert'ın kafası karışmıştı: annesi hiç böyle davranmazdı. Kadının gözlerinden küçük de olsa bir anlam çıkarmaya çalıştı.</p>

  <p>"Sen de ona kulak verdin ve onu sevdin ve bekliyorsun. Anlıyorum, Roberta, gerçekten de çok iyi anlıyorum. Bahçıvanı seviyorsun ve onunla gideceksin!" bir şey olmuştu: kadının ses tonu ansızın değişmişti. Artık soğuk ve duyarsız değildi. "Cezalandırılman gerek! Drake'inin seni götürmek üzere hiçbir zaman geri gelmeyeceğini sonunda idrak etmek sana yeterli olmalı. Ama değil! Daha fazlası gerekiyor!"</p>

  <p>Robert artık çok azını duyabiliyordu söylenenlerin.</p>

  <p>"Beni işitmiyormuşsun gibi uzaklara dalma. Şimdi... küçük arkadaşını getir buraya."</p>

  <p>Robert içinde bir tohumun filizlendiğini hissediyordu. Yüreğinin ta ortasında büyüdüğünü ve sertleştiğini. Artık düşünemiyordu.</p>

  <p>Bayan Gentilbelle, Robert'ın bileğinden yakaladı ve tırnakları ete gömülünceye dek sıktı. "O hayvanı elbisenin içine sakladığını ve odana çıkardığını gördüm. Derhal getir onu bana!"</p>

  <p>Robert annesinin gözlerine baktı. Bayan Gentilbelle, elleriyle giysisinin yıpranmış beyaz yakasını çekiştirerek, tepesinde dikiliyordu. Kadın tir tir titriyordu ve sözcükleri kopuk kopuktu.</p>

  <p>"Al onu, bana getir. Duyuyor musun?"</p>

  <p>Robert sessizce salladı başını ve üst kattaki odasına çıktı. Oda yaşamla dopdoluydu. Kuşlar vardı içeride ve yavru köpekler. Ağlaşan, acıyla inleşen küçücük köpek yavruları.</p>

  <p>Dosdoğru şifonyerine yürüdü ve kurbağayı avcuna aldı.</p>

  <p>Kapıya dönerken beyaz ve yeşil kanatlar çarptılar yüzüne.</p>

  <p>Merdivenlerden aşağı indi ve oturma odasına girdi. Bayan Gentilbelle kapıda, ayakta beklemekteydi,- kadının gözleri kıvranan hayvanın üzerinde gezindi.</p>

  <p>Birlikte mutfağa doğru yürürlerken Robert hiçbir şey demedi.</p>

  <p>"Eminim ki, Roberta, bunu gördüğünde - ve seni götürmeye de hiç kimsenin gelmediğini de gördüğünde - yapılacak en akıllıca şeyin sadece iyi bir kız olmak olacağını anlayacaksın. Bu kadarı yeter. İyi bir kız olup annenin sözünü dinlemek."</p>

  <p>Kurbağayı aldı ve sıkıca tuttu. Robert'ın ağzının kenarında tükrük biriktiğini, gözlerinin elimdik ona ve sanki onun içinden çok ötelere baktığını fark etmedi.</p>

  <p>Robert'a fısıldayan ya da çevresinde toplanan kuşları ve yavru köpekleri görmüyor gibiydi.</p>

  <p>Kurbağayı bir eliyle tuttu ve diğer eliyle raftan uzun, büyük bir bıçak çekti. Bıçak paslı görünüyordu, çeliği ışıltısını kaybetmişti, ama kenarı yeterince keskin, ucu yeterince sivriydi.</p>

  <p>"Bunun üzerinde düşünmen gerek, çocuk. Anneni seni cezalandırmaya nasıl zorladığın üzerinde." Gülümsedi. "Şunu söyle bana: Küçük arkadaşına bir ad takmış mıydın?"</p>

  <p>"Evet. Adı Drake."</p>

  <p>"Drake ha! Ne kadar da uygun!"</p>

  <p>Bayan Gentilbelle oğluna bakmadı. Kurbağayı masanın üzerine koydu ve sırt üstü çevirdi. Yaratık çılgın gibi çırpınıyordu.</p>

  <p>Sonra bıçağın sivri ucunu kurbağanın karnına dayadı, durakladı, biraz bekledi ve batırdı. Kurbağayı tutar ve bıçağı hayvanın ta içinde yavaş yavaş çekerken kurbağa kıvranıyordu.</p>

  <p>Kısa bir süre sonra, hayvan kıvranmayı kestiğinde, onu yakacak odunların arasına attı.</p>

  <p>Robert'ın bıraktığı yerden bıçağı aldığını görmedi.</p>

  <p>Robert düşünmeyi kesmişti. Tükrük lekeleri yüzünde kar taneleri gibi ışıldıyordu ve bakışları cansızdı. Arkadaşlarını dinliyordu. Ayağının dibinde sürünen ve acı içinde havlayan yavru köpekleri... Kanlı kanatlarını düşüren, başının çevresinde çılgınca uçuşarak bağrışan, ona seslenen kuşları... Şimdi de kurbağaları, zıplayan, vraklayan...</p>

  <p>Düşünmedi. Dinledi.</p>

  <p>"Evet... Evet..."</p>

  <p>Bayan Gentilbelle hızla döndü ve kahkahası aniden kesildi. Ellerini kaldırdı ve bağırdı... Ama bıçak soluk renkli giysisini çoktan geçmiş ve soluk etine girmişti.</p>

  <p>Bıçak kadının etinden çıktı ve yine girdi, çıktı ve yine girdi.</p>

  <p>Sonra Robert ıslak zeminde kaydı ve yere düştü. Ağlayarak, gülerek ve başka sesler çıkararak yuvarlandı, yuvarlandı.</p>

  <p>Bayan Gentilbelle hiçbir şey demedi. İnce, beyaz parmakları bıçağın sapını kavramıştı, ama artık onu karnından çekip çıkarmaya çabalamıyordu.</p>

  <p>Isdırap içindeki soluğu da çok kesmeden kesilmişti.</p>

  <p>Robert bir köşeye yuvarlandı, kollarını, bacaklarını, sımsıkı sardı vücuduna.</p>

  <p>Ölü kurbağayı yüzüne yaklaştırdı ve ona bir şeyler fısıldadı.</p>

  <p>İri yarı, kırmızı yüzlü adam selvilerle kaplı koruda ağır ağır yürüyordu. Çalılardan ve çukurlardan ustalıkla sakınarak büyük evin önündeki açıklığa çıktı sonunda.</p>

  <p>Üzeri cam kırıkları ve kıvrık demir dikenlerle kaplı tuğla duvara bitişik işlemeli demir kapıya doğru yürüdü.</p>

  <p>Kapıyı açtı, avluyu geçti ve çürümüş, kıymıkları çıkmış basamaklardan yukarı tırmandı.</p>

  <p>Yekpare meşeden, eski kapıyı anahtarıyla açtı.</p>

  <p>"Minnie!" diye seslendi. "Sana bir haberim var! Hey, Minnie!"</p>

  <p>Sessiz merdivenler yanıtladı onu.</p>

  <p>Oturma odasına, üst kata Robert'ın odasına baktı.</p>

  <p>"Minnie!"</p>

  <p>Koridora geri döndü. Yüzünde belli belirsiz bir gülümseme vardı. "Onu sana bırakmayacaklar! Onu tutmana izin vermeyecekler! Buna ne dersin? Hoşuna gitti mi."</p>

  <p>Ilık bataklık rüzgârı pancurların arasında ıslık çaldı.</p>

  <p>Adam yumruklarını sıktı, durakladı, koridordan aşağı yürüdü ve mutfak kapısını açtı.</p>

  <p>Önce burun deliklerine tiksindirici bir koku geldi. Dudakları "Ulu Tanrım," sözcüklerini söylediler sessizce.</p>

  <p>Uzun bir süre durdu hiç kıpırdamadan.</p>

  <p>Bayan Gentilbelle'in yüzündeki kan pıhtılaşmıştı, ama ellerinde ve döşemede biriken kan hâlâ nemliydi.</p>

  <p>Kadının elleri bıçağı sımsıkı tutuyordu.</p>

  <p>Adamın gözleri mutfağın en uzak köşesine gitti. Robert orada top gibi kıv-, rılmış, alçak sesle sürekli olarak yineliyordu: "...yaramaz... cezalandırılman gerek... yaramaz kız..."</p>

  <p>Robert başını arkaya attı ve tavana doğru gülümsedi.</p>

  <p>Adam odanın köşesine yürüdü ve Robert'ı kucağına aldı ve sımsıkı bastırdı göğsüne.</p>

  <p>"Bobbie," dedi "Bobbie. Bobbie. Bobbie."</p>

  <p>Ilık gece rüzgârı buz gibi oldu o anda.</p>

  <p>Ormandaki büyük evin koridorlarında ve odalarında ıslık çaldı.</p>

  <p>Gitti sonra, korkmuş ve yapayalnız.</p>

  <p><span class="t14">Çeviren: Sönmez Güven</span></p>

  <p class="p10">&nbsp;</p>
</body>
</html>
