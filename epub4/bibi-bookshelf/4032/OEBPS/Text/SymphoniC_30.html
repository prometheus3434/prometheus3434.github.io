<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>FAVORİ: TAHTA AT</title>
</head>

<body>
  <h1><a id="a104"></a>FAVORİ: TAHTA AT</h1>

  <p>Yaşama her türlü avantajla başlamış çok güzel bir kadın vardı, ama hiç şansı olmamıştı. Aşk için evlenmiş ve aşk toza dönüşmüştü. Güzel ve sağlıklı çocukları olmuştu, ama bu çocuklara mecbur bırakıldığını düşünmüş ve onları bir türlü sevememişti. Çocukları, sanki kusur görüyormuşçasına soğuk soğuk bakıyorlardı ona ve o da sanki bir kuşum varmış ve örtmesi gerekiyormuşcasına telaşlanıyordu. Ancak örtmesi gereken o şeyin ne olduğunu tam olarak hiç bilemedi. Yine de, çocukları yanındayken yüreğinin tam ortasının katılaştığını hissedip durdu. Bu onu rahatsız ediyordu ve tavırlarında hep daha şefkatli ve sanki onları seviyormuş, onlar için bir şeyler yapmaya can atıyormuşcasına davrandı. Yüreğinin tam orta yerinde, hiç ama hiç kimse için sevgi taşımayan bir katılığın olduğunu sadece o biliyordu. Onun için herkes şöyle diyordu: "Ne kadar iyi bir anne. Çocuklarını taparcasına seviyor." Sadece kendisi ve bir de çocukları bunun böyle olmadığını biliyorlardı. Bunu birbirlerinin gözlerinden okuyorlardı.</p>

  <p>Bir oğlan, iki de kız çocuğu vardı. Bir bahçesi de olan güzel bir evde, sözünü bilen uşaklarla oturuyor ve kendilerini mahalledeki herkesten üstün görüyorlardı.</p>

  <p>Her ne kadar dört dörtlük bir yaşantı sürüyor olsalar da, evde hep kaygılı bir hava olurdu. Annenin küçük bir geliri, babanın küçük bir geliri vardı, ama korumaları gereken toplumsal konumları için hiç de yeterli sayılmazdı bu. Baba çalışmak için şehirdeki bir büroya gidiyordu. Ama çok iyi beklentileri olsa da, bu beklentiler hiçbir zaman gerçekleşmiyordu. İncelikli yaşantılarını koru- salar bile, paranın kıt olduğu duygusu zihinlerini kemirip duruyordu.</p>

  <p>Sonunda anne şöyle dedi: "Bakalım, ben bir şeyler yapabilecek miyim?" Ama işe nereden başlaması gerektiğini bilmiyordu. Uzun uzadıya kafa yordu, kâh şunu, kâh bunu denedi, ama bir çıkış yolu bulamadı. Başarısızlıkla birlikte yüzüne derin çizgiler gelmişti. Çocukları büyüyorlardı, yakında okula gitmeleri gerekecekti. Daha fazla para gerekliydi, daha fazla para gerekliydi! Her zaman ince ve pahalı zevkleri olmuş olan baba, hiçbir zaman kayda değer bir şey <span class="t14">yapamayaca</span><span class="t14">ğ</span><span class="t14">a</span> benziyordu. Kendine çok güvenen anne de daha iyisini beceremedi ve onun zevkleri de aynı ölçüde pahalıydı.</p>

  <p>Böylece ev dile getirilemeyen şu cümleyle lanetlendi: <span class="t14">Daha fazla para gerek!</span> Daha fazla para gerek! Hiç kimse yüksek sesle söylemese de, çocuklar bunu sürekli duyuyorlardı. Çocuk odasının pahalı ve nefis oyuncaklarla tıkabasa dolu olduğu yılbaşında bile duymuşlardı. Gıcır gıcır sallanan atın ve şık bebek evinin arkasından bir ses fısıldamaya başlıyordu: "Daha fazla para gerek! Daha fazla para gerek!" O vakit çocuklar oynamaya bir an için ara verip, kulak kabartıyorlardı. Duyup duymadıklarını merak ederek, birbirlerinin gözlerine bakıyorlardı ve her biri diğerlerinin gözlerinde, onların da duyduğunu görüyordu. "Daha fazla para <span class="t14">gerek!</span> Daha fazla para g<span class="t14">erek!"</span></p>

  <p>Ses hâlâ sallanmakta olan tahta atın raylarından fısıldadı ve at bile tahta boynunu bükerek dinledi onu. Yepyeni bebek arabasının içinde pembelere bürünmüş, kendinden memnun şekilde gülümseyen taş bebek sesi açıkça işitiyor ve bundan dolayı sanki daha da bilgiççe gülümsüyor gibiydi. Oyuncak ayının yerini alan aptal köpek yavrusu da, sadece evin her köşesinde fısıldayan o sesi duyduğu için bu kadar aptal görünüyordu sanki. "Daha fazla para gerek!"</p>

  <p>Ancak hiç kimse yüksek sesle belirtmedi bunu. Fısıltı her yandaydı ve dolayısıyla hiç kimse bundan bahsetmedi. Tıpkı, sürekli soluk alınıp veriliyor olmasına rağmen, hiç kimsenin kalkıp da "Biz nefes alıyoruz!&rdquo; dememesi gibi.</p>

  <p>"Anne," dedi Paul adlı çocuk bir gün, "niçin kendimize ait bir otomobilimiz olmuyor? Niçin daima dayımınkini kullanıyor ya da bir taksi tutuyoruz?"</p>

  <p>"Çünkü biz ailenin yoksullarıyız," dedi annesi.</p>

  <p>"Ama niçin öyleyiz, anne?"</p>

  <p>"Şey... sanırım," dedi kadın yavaş ve acılı bir sesle, "babanın talihinin hiç yaver gitmemesinden olsa gerek."</p>

  <p>Çocuk bir süre sessiz kaldı.</p>

  <p>"Şans para mıdır, anne?" diye ürkerek sordu.</p>

  <p>"Hayır, Paul. Tam öyle sayılmaz. O, paranın olmasını sağlayan şeydir."</p>

  <p>"Hımm!" dedi Paul belli belirsiz. "Oscar dayım <span class="t14">ş</span><span class="t14">ans</span><span class="t14">ı</span> <span class="t14">bats</span><span class="t14">ı</span><span class="t14">n</span> derken, parayı kastediyordu demek."</p>

  <p>"O şans para anlamına gelmez," dedi annesi.</p>

  <p>"Hımm!" dedi çocuk. "O zaman şans nedir, anne?"</p>

  <p>"Paraya sahip olmanı sağlayan şeydir. Şansın varsa, paran olur. İşte bundan dolayıdır ki, şanslı doğmak zengin doğmaktan daha iyidir. Eğer zenginsen, paranı kaybedebilirsin. Ama şanslıysan, hep daha fazla kazanacaksın demektir."</p>

  <p>"Hımm! Sen kazanacak mısın? Babam şanssız mı?"</p>

  <p>"Diyebilirim ki, hem de çok şanssız," dedi kadın acı acı.</p>

  <p>Çocuk annesini ikircikli bakışlarla izledi.</p>

  <p>"Niçin?" diye sordu.</p>

  <p>"Bilmiyorum. Niçin kiminin şanslı, kiminin şanssız olduğunu kimse bilmez."</p>

  <p>"Bilmezler mi? Hiç kimse mi? <span class="t14">Hiç kimse</span> bilemez mi?"</p>

  <p>"Belki sadece Tanrı. Ama o da hiç belli etmez."</p>

  <p>"Etmeli, o zaman. Sen de şanssız mısın, anne?"</p>

  <p>"Herhalde, şanssız bir kocaya vardığıma göre..."</p>

  <p>"Ama sırf sen... şanslı değil misin?&rdquo;</p>

  <p>"Öyle olduğumu sanırdım, evlenmeden önce. Şimdiyse gerçekten de çok şanssız olduğumu düşünüyorum."</p>

  <p>"Niçin?"</p>

  <p>"Yani... boşver. Belki de değilimdir," dedi kadın.</p>

  <p>Çocuk, bunu gerçekten inanarak söyleyip söylemediğini anlamak için baktı annesine. Ama kadının ağzının kenarındaki çizgilerden, kendisinden bir şeyler saklamaya çalıştığını sezdi.</p>

  <p>"Eh, her neyse," dedi cesaretle. "Ben şanslı biriyim."</p>

  <p>"Neden?" dedi annesi ansızın gülerek.</p>

  <p>Annesine dik dik baktı. Niçin böyle söylediğini bile bilmiyordu. 'Tanrı söyledi bana," diye geçiştirmeye çalıştı.</p>

  <p>"Söylemiştir umarım, canım," dedi kadın bir kez daha gülerek, ama oldukça acı bir gülüştü bu seferki.</p>

  <p>"Söyledi, anne!"</p>

  <p>"Mükemmel!" dedi annesi, eşinin nidalarından birini kullanarak.</p>

  <p>Çocuk annesinin ona inanmadığını, ya da daha çok iddiasına kulak asmadığını anladı. Bu onu biraz kızdırdı ve zorla annesinin dikkatini çekmek istedi.</p>

  <p>Kendi başına, çocuksu bir edayla, 'şans' için bir ipucu arayarak uzaklaştı oradan. Dalgınca, çevreye aldırış etmeden, zihninde hep şansı arayarak, sanki bir sinsilik peşindeymişçesine dolaştı. Şansı istiyordu,- istiyordu onu, istiyordu onu! İki kızkardeşi çocuk odasında bebekleriyle oynarken o, büyük sallanan atının üzerine oturuyor, kızların endişeli bakışlar atmalarına yol açan çılgın bir coşkuyla, boşluğa doğru dörtnala kalkıyordu. At delicesine hız yapar, çocuğun kıvırcık, koyu renk saçları havada uçuşur, gözleri tuhaf bir öfkeyle yalazlanırdı. Küçük kızlar onunla konuşmaya cesaret edemezlerdi.</p>

  <p>Çılgın yolculuğunun sonuna vardığında atından iner ve salıncaklı oyuncağın önünde durarak gözlerini atın öne eğilmiş yüzüne dikerdi. Atın kırmızı ağzı hafifçe aralıktı, gözü iri iri açılmıştı ve cam gibi parlardı.</p>

  <p>"Şimdi!" diye emrederdi içinden, burnundan soluyan bineğine. "Şimdi beni şansın olduğu yere götür! Götür hemen!"</p>

  <p>Oscar Dayı'sına aldırdığı küçük kamçısıyla atın boynuna vururdu. Eğer biraz zorlarsa, atının onu şansın bulunduğu yere götüreceğinden <span class="t14">emindi.</span> Böylece yine biner ve sonunda oraya erişmeyi umut ederek, gözü dönmüş yolculuğuna bir kez daha başlardı. Oraya er geç varacağını biliyordu.</p>

  <p>"Atını kıracaksın, Paul!" derdi dadısı.</p>

  <p>"Hep böyle biniyor! Keşke buradan çekip gitse!" derdi ablası Joan.</p>

  <p>Ama o sadece sessiz ve ters ters baktı onlara. Dadısı vazgeçti. Kadın onunla ne yapacağına bir türlü karar veremiyordu. Her neyse, bakacağı yaşı da geçmek üzereydi zaten.</p>

  <p>Bir gün yine o azgın yolculuklarından birine çıkmışken, annesiyle Oscar Dayısı içeri girdiler. Onlarla konuşmadı.</p>

  <p>"Selam, genç süvari! Favori ata mı biniyorsun?" dedi dayısı.</p>

  <p>"Salıncaklı ata binecek yaşı geçmedin mi? Biliyorsun ki, küçük bir çocuk sayılmazsın artık," dedi annesi.</p>

  <p>Ama Paul birbirine oldukça yakın duran koca koca gözleriyle masmavi bir bakış fırlattı sadece. Hızını tam aldığı zamanlarda, hiç kimseyle konuşmazdı. Annesi endişeli bir yüz ifadesiyle izledi onu.</p>

  <p>Sonunda atını mekanik bir dörtnala koşuya zorlamaktan vazgeçti ve eyerden aşağı kaydı.</p>

  <p>Bacaklarını inatçı bir edayla iki yana açtı ve hâlâ çakmak çakmak yanan mavi gözleriyle, "Eh, oraya vardım!" diye öfkeyle bağırdı.</p>

  <p>"Nereye vardın?" diye sordu annesi.</p>

  <p>"Gitmek istediğim yere!" diye parladı ona.</p>

  <p>"Haklısın, delikanlı!" dedi Oscar Dayı. "Oraya varmadan durayım deme sakın. Atının adı ne?"</p>

  <p>"Adı yok," dedi çocuk.</p>

  <p>"Adı olmadan da yeterince idare edebiliyor demek..."</p>

  <p>"Şey, aslında değişik adları var. Geçen hafta Sansovino'ydu."</p>

  <p>"Sansovino, ha? Ascot yarışını kazanmıştı. Bu adı nereden biliyorsun?"</p>

  <p>"Basset ile at yarışlarından konuşurlar hep," dedi Joan.</p>

  <p>Dayısı küçük yeğeninin en son at yarışı haberlerinin tümünden de haberdar olduğunu büyük bir zevkle öğrendi. Savaşta sol ayağından yaralanmış ve bugünkü işini emir erliğini yaptığı Oscar Cresswell aracılığıyla bulmuş olan genç bahçıvan Basset, tam bir hipodrom faresiydi. Yarışlarla yatıp kalkıyordu ve küçük çocuk da onun peşinden ayrılmıyordu.</p>

  <p>Oscar Crossvvell, Bassett'tan her şeyi öğrendi.</p>

  <p>"Bay Paul bana gelip, her şeyi soruyor," dedi Bassett, sanki dini konulardan bahsediyormuşcasına ciddi bir yüz ifadesiyle, "ben de söylemekten başka ne yapabilirim ki, efendim?"</p>

  <p>"Peki, beğendiği atlar üzerine hiç bahis oynuyor mu?"</p>

  <p>"Yani... onu ele vermiş olmak istemem ama... o iyi bir dost, genç bir dost, efendim. Ona kendiniz sormak istemez miydiniz? Bundan bir çeşit mutluluk duyuyor ve belki onu ele verdiğimi düşünebilir, efendim, eğer sizce bir sorun olmazsa."</p>

  <p>Bassett bir kilise duvarı kadar ciddiydi.</p>

  <p>Dayı, yeğeninin yanına döndü ve onu arabasıyla gezintiye çıkardı.</p>

  <p>"Baksana, Paul, koca adam, hiçbir ata bahis yatırdığın oluyor mu?&rdquo; diye sordu.</p>

  <p>Çocuk, yakışıklı adamı dikkatle süzdü.</p>

  <p>"Niçin, sence böyle yapmamalı mıyım?&rdquo;</p>

  <p>"Hiç de değil! Belki Lincoln yarışı için bana tüyo verirsin diye düşünmüştüm."</p>

  <p>Araba kırda hızla yol alıyor, Oscar Dayı'nın Hampshire'daki evine doğru gidiyordu.</p>

  <p>"İzci sözü mü?"</p>

  <p>"İzci sözü, delikanlı!" dedi dayısı.</p>

  <p>"Madem öyle, Daffodil!"</p>

  <p>&ldquo;Daffodil ha! Çok şüpheliyim, evlat. Mirzaya ne dersin?"</p>

  <p>"Sadece favoriyi bilirim," dedi çocuk. "O da Daffodil."</p>

  <p>"Daffodil demek..."</p>

  <p>Bir sessizlik oldu. Daffodil nispeten az tanınan bir attı.</p>

  <p>"Dayı."</p>

  <p>"Evet, evlat?"</p>

  <p>"Bunu daha fazla kurcalamayacaksın, değil mi? Bassetta söz vermiştim."</p>

  <p>"Bassett'ı boşver, delikanlı! Bunun onunla ne ilgisi var?"</p>

  <p>"Biz ortağız. En başından beri ortaktık. Dayı, bahiste yitirdiğim ilk beş sterlini o borç vermişti bana. Ona sözüm var, izci sözü, bunun sadece ikimiz arasında kalacağına dair. Ancak kazanmaya başladığım o on sterlinlik banknotu da senden ödünç almıştım, dolayısıyla seni şanslı bellemiştim. Bunu daha fazla kurcalamayacaksın, değil mi?"</p>

  <p>Çocuk dayısına o iri, mavi, çakmak çakmak yanan ve birbirine oldukça yakın gözleriyle baktı. Dayı huzursuzca kıpırdanıp, gülümsemeye çalıştı.</p>

  <p>"Hay hay, evlat! Tüyonu ele vermeyeceğim. Daffodil, ha? Onun üzerine ne kadar yatırmayı düşünüyorsun?"</p>

  <p>"Yirmi sterlin dışında ne kadar varsa," dedi çocuk. "Onu yedek saklıyorum."</p>

  <p>Dayısı bunun hoş bir şaka olduğunu sandı.</p>

  <p>"Yirmi sterlini yedek saklıyorsun, öyle mi, genç masalcı? Ne kadar oynayacaksın, o zaman?"</p>

  <p>"Üç yüz yatıracağım," dedi çocuk ciddiyetle. "Ama bu ikimizin arasında kalacak, Oscar Dayı! İzci sözü mü?"</p>

  <p>Dayısı katıla katıla gülmeye başladı.</p>

  <p>'Tastamam aramızda kalacak, seni küçük Nat Gould," dedi gülerek. "Ama neredeymiş bu üç yüz?"</p>

  <p>"Bassett benim adıma saklıyor. Biz ortağız."</p>

  <p>"Ortaksınız demek. Pekala, Bassett ne kadar oynayacak Daffodil'e?"</p>

  <p>"Benim kadar yükselteceğini sanmıyorum. Belki yüz elliye kadar çıkar."</p>

  <p>"Ne, peni mi?" diye güldü dayısı.</p>

  <p>"Sterlin," dedi çocuk, dayısına şaşkınlıka bakarak. "Bassett benden daha büyük bir yedek tutuyor."</p>

  <p>Hayret ve neşe arasında kalan Oscar Dayı suskundu. Konuyu daha fazla uzatmadı, ama yeğenini Lincoln yarışına yanında götürmeye karar verdi.</p>

  <p>"Şimdi, evlat," dedi, "Mirzaya yirmi yatırıyorum ve beş de senin beğendiğin at için ayırıyorum. Favorin hangisi?"</p>

  <p>"Daffodil, dayı."</p>

  <p>"Yoo, beşliğimi Daffodil'e harcayamam."</p>

  <p>"Ben harcardım, eğer beşlik benim olsaydı," dedi çocuk.</p>

  <p>"İyi! İyi! Başüstüne! Daffodil üzerine beş benim, beş de senin için!"</p>

  <p>Çocuk daha önce yarışlara hiç gitmemişti ve gözleri mavi alevler gibiydi. Ağzını sımsıkı büzüp seyretmeye koyuldu. Hemen önlerindeki bir Fransız, parasını Lancelot'ya yatırmıştı. Heyecandan kendini kaybetmiş halde kollarını aşağı yukarı sallayıp, Fransız aksanıyla, <span class="t14">"Lancelot! Lancelot.&rsquo;"</span> diye bağırıp duruyordu.</p>

  <p>Daffodil birinci geldi, Lancelot ikinci, Mirza üçüncü. Çocuk, kızarmış yanakları ve pırıl pırıl gözleriyle, tuhaf biçimde sakindi. Dayısı ona dört adet beşlik banknot getirdi: Bire dört!</p>

  <p>"Bunlarla ne yapacağım?" diye seslendi, paraları çocuğun burnunun dibinde sallayarak.</p>

  <p>"Sanırım Bassett'la konuşmamız gerekecek," dedi çocuk. "Şimdi bin beş yüzümün olduğunu tahmin ediyorum ve yirmi de yedekteydi, şimdi bir de bu yirmi..."</p>

  <p>Dayısı birkaç saniye dikkatle süzdü onu.</p>

  <p>"Buraya bak, evlat!" dedi. "Bassett ve şu bin beş yüz konusunda ciddi değil- sindir umarım."</p>

  <p>"Evet, ciddiyim. Ama bu ikimizin arasında kalacak dayı, izci sözü mü?"</p>

  <p>"Pekala, izci sözü olsun, evlat! Ama Bassett'la konuşmam gerek."</p>

  <p>"Dayı, eğer sen de Bassett ve benimle ortak olmak istersen, hepimiz ortak olabiliriz. Ancak, bundan üçümüzün dışında hiç kimsenin haberi olmayacağına dair bana izci sözü vermelisin. Bassett ve ben şanslıyız ve sen de şanslı adamsın, çünkü kazanmaya ilk kez senin verdiğin on sterlinle başlamıştım..."</p>

  <p>Oscar Dayı, bir öğleden sonra, Bassett ve Paulu Richmond Parkı&rsquo;na götürdü ve orada konuştular.</p>

  <p>"Şimdi, şöyle, efendim," dedi Bassett. "Bay Paul, beni hep yarışlardan bahsetmeye zorlardı,- bilirsiniz işte, öyküler falan anlatmam için. Her zaman da, kazanıp kazanmadığımı öğrenmeye hevesliydi. Yaklaşık bir yıl kadar önce onun için Şafak Parıltısına beş sterlin oynamış ve kaybetmiştim. Sonra şansımız döndü, hani şu sizden aldığı on sterlinle: onu Senghalese'e yatırmıştık. O zamandan beri, düşünüyorum da, düzenli sürdürüyoruz bu işi. Ne dersiniz, Bay Paul?"</p>

  <p>"Emin olduğumuz zaman korkmamıza gerek yok," dedi Paul. "Emin olamadığımız zamanlarda batıyoruz."</p>

  <p>"Ah, ama artık çok dikkatliyiz," dedi Bassett.</p>

  <p>"Ama ne zaman emin oluyorsunuz?" diye gülümsedi Oscar Dayı.</p>

  <p>"Bay Paul, efendim," dedi Bassett gizemli, ilahi bir ses tonuyla. "Sanki ona cennetten geliyor. Şimdi Lincoln yarışında olduğu gibi. Kaçarı yoktu."</p>

  <p>"Daffodil'e para yatırdın mı?" diye sordu Oscar Creswell.</p>

  <p>"Evet, efendim. Bahsimi oynadım."</p>

  <p>"Ya yeğenim?"</p>

  <p>Bassett, Paul'e bakarak inatçı bir suskunluğa gömüldü.</p>

  <p>"Bin iki yüz kazanmıştım, değil mi, Bassett? Dayıma Daffodil'e üçer yüz sterlin yatıracağımı söylemiştim."</p>

  <p>"Bu doğru," dedi Bassett başıyla onaylayarak.</p>

  <p>"Ama para nerede?" diye sordu dayısı.</p>

  <p>"Onu bir kasada saklıyorum, efendim. Bay Paul dilediğinde alabilir."</p>

  <p>"Ne, bin beş yüz sterlin mi?"</p>

  <p>"Ayrıca yarışlarda kazandığı yirmi, hayır, hayır <span class="t14">k</span><span class="t14">ı</span><span class="t14">rk</span> sterlin daha."</p>

  <p>"İnanılır gibi değili" dedi dayısı.</p>

  <p>"Eğer Bay Paul size ortaklık teklif ediyorsa, efendim, sizin yerinizde olsam, kabul ederdim," dedi Bassett.</p>

  <p>Oscar Creswell bunu biraz düşündü.</p>

  <p>"Parayı göreceğim," dedi.</p>

  <p>Arabayla yine eve döndüler ve gerçekten de, Bassett, bahçıvan kulübesine bin beş yüz sterlin tutarında banknotla geldi. Yirmi sterlinlik yedek, hipodrom emanetçisi John Glee&rsquo;de bırakılmıştı.</p>

  <p>"Bak, gördün mü, dayı, <span class="t14">emin</span> olduğum zaman hiçbir sorun yok! O zaman sırtımız yere gelmiyor. Değil mi, Bassett?"</p>

  <p>"Gelmiyor, Bay Paul."</p>

  <p>"Ne zaman emin oluyorsun, peki?" diye sordu dayısı gülerek.</p>

  <p>"Eh işte, bazen <span class="t14">tastamam</span> emin oluyorum, Daffodil'de olduğum gibi," dedi çocuk. "Bazen sadece bir fikir geliyor aklıma ve bazen ise fikir bile olmuyor, değil mi, Bassett? O zaman çok dikkatli davranıyoruz, çünkü batıyoruz."</p>

  <p>"Batıyorsunuz demek! Peki, Daffodil'deki gibi emin olduğunda, bunu sağlayan şey nedir?"</p>

  <p>"Eh, yani, ben de bilemiyorum," dedi çocuk huzursuzlanarak. "Emin oluyorum, bilirsin işte, dayı,- hepsi bu."</p>

  <p>"Sanki cennetten haber geliyormuş gibi, efendim," diye yineledi Bassett.</p>

  <p>"Ne demezsin!" dedi dayısı.</p>

  <p>Ama o da ortak oldu ve Leger yarışı yaklaştığında Paul, önemsiz bir at olan Kıvılcım hakkında 'emindi. Çocuk ata bin sterlin yatırılmasında ısrar ediyordu, Bassett beş yüzle yetindi ve Oscar Creswell de iki yüzle. Kıvılcım birinci geldi ve bire on verdi. Paul on bin kazanmıştı.</p>

  <p>"Gördünüz mü," dedi, "tastamam emindim."</p>

  <p>Oscar Creswell bile iki bin sterlin kazanmıştı.</p>

  <p>"Buraya bak, evlat!" dedi, "bu iş benim sinirimi bozuyor."</p>

  <p>"Bozmasın, dayı!" dedi çocuk. "Belki uzunca bir süre emin olamam."</p>

  <p>"Ama bu parayla ne yapacaksın?&rdquo; diye sordu dayısı.</p>

  <p>"Tabii," dedi çocuk, "buna annem için başlamıştım. Onun hiç şansı yoktu, çünkü babam şanssızdı,- ben de düşündüm ki, eğer ben şanslı olursam, fısıltıyı kesebilirim."</p>

  <p>"Kimin fısıltısını?"</p>

  <p>"Bizim evin. Fısıldadığı için <span class="t14">nefret ediyorum</span> bizim evden."</p>

  <p>"Ne fısıldıyor?"</p>

  <p>"Ama... Ama..." diye huzursuzlandı çocuk, "ama, bilemiyorum ki... Ama para hep kıt oluyor, değil mi, dayı?"</p>

  <p>"Öyle, evlat, öyle."</p>

  <p>İnsanların anneme mahkeme ilamları gönderdiğini biliyorsun, değil mi, dayı?"</p>

  <p>"Korkarım biliyorum," dedi dayısı.</p>

  <p>"İşte o zaman ev fısıldamaya başlıyor, arkandan gülen insanlar gibi. Çok kötü bu! Düşündüm ki eğer şanslı olursam..."</p>

  <p>"...bunu durdurabilirsin," diye tamamladı dayısı.</p>

  <p>Çocuk, onu içlerinde tekinsiz ve soğuk birer ateş yanan iri, mavi gözlerle süzdü ve tek bir söz bile etmedi.</p>

  <p>"İyi ya!" dedi dayısı. "Ne yapıyoruz?"</p>

  <p>"Annemin şanslı olduğumu öğrenmesini istemiyorum," dedi çocuk.</p>

  <p>"Niçin, evlat?"</p>

  <p>"Beni durdurur."</p>

  <p>"Bunu yapacağını sanmıyorum."</p>

  <p>"Ya!" dedi ve tuhaf bir biçimde kıvrandı çocuk. "Bilmesini istemiyorum, dayı."</p>

  <p>"Pekala, evlat! Onun haberi olmadan da beceririz biz bu işi."</p>

  <p>Çok da rahat becerdiler. Paul, diğerlerinin önerisiyle, beş bin sterlini dayısına verdi ve o da parayı, bir akrabaları tarafından gönderildiğini öne sürerek, gelecek beş yıl süreyle annesinin her doğum gününde biner biner ödenmek üzere aile avukatlarına teslim etti.</p>

  <p>"Böylece önümüzdeki beş yıl boyunca, her yıl bin sterlinlik bir yaş günü armağanı alacak demektir," dedi Oscar Dayı. "Umarım bu, sonraki yılları onun için daha da zorlaştırmaz."</p>

  <p>Paul un annesinin yaş günü Kasım ayındaydı. Ev, son sıralarda her zamankinden de beter biçimde 'fısıldıyordu ve tüm şansına rağmen, Paul'ün buna tahammül edecek hali kalmamıştı. Annesine bin sterlini haber verecek olan yaşgünü tebriğinin gelmesini dört gözle bekliyordu.</p>

  <p>Konuklarının olmadığı günlerde, Paul artık çocuk odası yaşını aşmış olduğu için, yemeklerini anne ve babasıyla birlikte yiyordu. Annesi hemen her gün kente iniyordu. Yeni kürk ve elbise modelleri çizmekte umulmadık bir yeteneğe sahip olduğunu keşfetmişti ve önde gelen modaevleri için kürklere bürünmüş ya da pullu ipekliler giymiş kadın figürleri çiziyordu. Modelist kadın yılda birkaç bin sterlin kazanıyor, ama Paul'ün annesi sadece birkaç yüz kazanabildiği için yine tatmin olamıyordu. Herhangi bir alanda en önde olmayı tüm benliğiyle arzu ediyor, ama giyecek reklamlarındaki çizimlerde bile bunu başaramıyordu.</p>

  <p>Doğum günü sabahı, annesi kahvaltıya inmişti. O mektuplarını okurken, Paul dikkatle annesinin yüzünü inceledi. Avukatın mektubunu tanıyordu. Annesi onu okurken yüzü sertleşti ve daha da ifadesiz bir hal aldı. Sonra kadının dudaklarına soğuk ve kararlı bir gülümseme geldi. Mektubu diğerlerinin altına sakladı ve hakkında tek kelime dahi etmedi.</p>

  <p>"Postadan doğum günün için güzel hiçbir şey çıkmadı mı, anne?" diye sordu Paul.</p>

  <p>"Şöyle, böyle," dedi annesi, soğuk ve ilgisiz bir sesle.</p>

  <p>Daha fazla konuşmadan, kente gitti.</p>

  <p>Ama öğleden sonra Oscar Dayı ortaya çıktı. Paul'ün annesinin avukatla uzun bir görüşme yaptığını, borcu olduğu için beş bin sterlinin hepsinin bir defada verilip verilmeyeceğini sorduğunu söyledi.</p>

  <p>"Sen ne dersin, dayı?" diye sordu çocuk.</p>

  <p>"Sana bırakıyorum, evlat."</p>

  <p>"Eh, alsın o zaman! Kalanla daha fazla kazanmaya devam ederiz," dedi çocuk.</p>

  <p>"Bugünkü tavuk, yarınki kazdan yeğdir!" dedi dayısı.</p>

  <p>"Ama Büyük Ulusal Koşuyu bileceğimden eminim,- ya da Lincolnshire&rsquo;ı,- ya da olmazsa Derby'yi. Onlardan <span class="t14">birini</span> bileceğimden eminim," dedi çocuk.</p>

  <p>Böylece Oscar Dayı anlaşmayı imzaladı ve Paul'ün annesi beş bin sterline aynı anda dokunabildi. Sonra çok tuhaf bir şey oldu. Ansızın evdeki sesler, bir bahar akşamı bir araya gelen kurbağalar korosu gibi, çıldırdılar. Eve yeni mobilyalar gelmişti ve artık Paul'ün yeni bir mürebbiyesi vardı. Gelecek sonbaharda Eton'a, babasının okuluna <span class="t14">gerçekten de</span> gidebilecekti. Kışın bile çiçekleri vardı ve Paul'ün annesinin bir zamanlar alışkın olduğu lüks yine canlanmıştı. Yine de evdeki sesler, mimoza ve badem çiçeklerinin ardından, sedefli minderlerin altından, kendilerinden geçercesine seslenip çığlık atıyorlardı. "Daha fazla para g<span class="t14">ereh</span> Ah-h-h<span class="t22">;</span> daha fazla para <span class="t14">olmal</span><span class="t14">ı</span><span class="t14">...</span> Ahh, şimdi, şimdi! Şimdi-i-i daha fazla para <span class="t14">olmal</span><span class="t14">ı</span><span class="t14">!...</span> her zamankinden de fazla!"</p>

  <p>Her zamankinden de mi fazla?</p>

  <p>Bu Paul'ü dehşete düşürdü. Mürebbiyesiyle birlikte Latince ve Yunanca çalışıyordu. Ama daha yoğun saatlerini Bassett'la yaşıyordu. Büyük Ulusal gelip geçmişti,- 'bilememişti' ve yüz sterlin kaybetmişlerdi. Yaz kapıdaydı. Lincoln için azap çekiyordu. Gözleri dönmüş gibiydi ve sanki içinde her an bir şey patlayacakmış gibi garip görünüyordu.</p>

  <p>'Takma kafanı, evlat! Bunlarla canını sıkma!" diye ısrar etti Oscar Dayı. Ama çocuk, sanki dayısının ne söylediğini işitmiyor gibiydi.</p>

  <p>İri, mavi gözleri bir çeşit çılgınlıkla yanarken, "Derby'yi bilmem gerek! Derby'yi bilmek zorundayım!" diye yineliyordu.</p>

  <p>Annesi ne kadar gergin olduğunu fark etti.</p>

  <p>"En iyisi biraz deniz kıyısına gitmen. Şimdi burada beklemektense, sahilde olmak istemez miydin?" dedi ona endişeyle bakarak ve yüreği onun yüzünden sıkışarak.</p>

  <p>Ama çocuk tekinsiz, mavi gözlerini kaldırdı.</p>

  <p>"Oraya Derby'den önce gitmem mümkün değil, anne!" dedi. "Mümkün değil!"</p>

  <p>Sözlerine karşı çıkıldığı için ses tonu ağırlaşarak, "Niçin olmasın?" diye sordu annesi. "Niçin olmasın? Oscar Dayı'nla birlikte Derby'yi görmeye sahilden de gidebilirsiniz, eğer istediğin buysa. Burada beklemen gereksiz. Kaldı ki, şu yarışlara çok fazla önem verdiğini düşünüyorum. Bu kötüye işaret. Ailem hep bir kumarbazlar ailesi olmuştu ve bunun bize neye malolduğunu büyüyünceye dek idrak edemeyeceksin. Ama çok şeylere maloldu. Bassett'a yol verip, seninle bir daha yarışlar konusunda konuşmaması için Oscar Dayını uyaracağım... eğer bana bu konuda mantıklı davranacağına dair söz vermezsen! Deniz kıyısına git ve bunu unut. Sinir düğümüne dönüştün!"</p>

  <p>"İstediğini yapacağım, anne, eğer beni Derby bitinceye dek göndermezsen," dedi çocuk.</p>

  <p>"Nereden göndermezsem? Bu evden mi?"</p>

  <p>"Evet," dedi, annesini süzerek.</p>

  <p>"Ama, seni garip çocuk, bu eve olan ani merak da nereden çıktı? Burayı sevdiğini bilmiyordum."</p>

  <p>Konuşmadan baktı annesine. Sır içinde sırları vardı açığa vurmadığı... Bassett'a ya da Oscar Dayıya bile.</p>

  <p>Ama annesi, birkaç saniye kararsızlık içinde somurttuktan sonra, "Pekala öyleyse!" dedi. "Eğer istemiyorsan, Derby bitinceye dek gitme sahile. Ama sinirlerini bozmayacağına dair bana söz vermelisin. At yarışlarına ve senin deyiminle <span class="t14">olaylara</span> çok kafa yormayacağına söz ver."</p>

  <p>"Yo, hayır," dedi çocuk öylesine. "Onları çok düşünmeyeceğim, anne. Endişelenmene gerek yok. Eğer senin yerinde ben olsaydım, anne, endişe etmezdim.&rdquo;</p>

  <p>"Bunu duyduğuma çok memnun oldum," dedi annesi bezgince.</p>

  <p>"Eh, olmalısın. Yani, demek istediğim, endişelenmen gerekmediğini bilmelisin."</p>

  <p>"Bilmeli miyim? Bir bakalım öyleyse," dedi annesi.</p>

  <p>Paul'ün sırlar içindeki sırrı, bir isim koymadığı tahta atıydı. Çocuk odasından ve dadıdan azat edilmiş olduğu için, sallanan atını evin en tepesindeki kendi yatak odasına çıkarttırmıştı.</p>

  <p>"Hiç kuşkusuz ki, bir tahta at için çok büyüdün artık!" diye itiraz etmişti annesi.</p>

  <p>"Ama, anne, biliyorsun ki <span class="t14">gerçek</span> bir atım oluncaya dek, çevremde bir çeşit hayvanımın olmasını istiyorum," olmuştu tuhaf yanıtı.</p>

  <p>"Sana arkadaşlık ettiğini mi düşünüyorsun?" diye gülmüştü annesi.</p>

  <p>"Ah, evet! Çok iyi bir at, ne zaman odama gitsem, bana arkadaşlık ediyor," demişti Paul.</p>

  <p>Böylece, oldukça da pırtıllaşmış olan tahta at, çocuğun odasında yan şaha kalkmış halde durdu.</p>

  <p>Derby yaklaşıyordu ve çocuk gittikçe daha çok gerginleşti. Onunla konuşulanları zar zor işitiyordu, çok cılızlaşmıştı ve gözleri gerçekten de hiç tekin bakmıyordu. Annesi, çocuğun ani ve tuhaf huzursuzluk nöbetleri geçirdiğini fark etmişti. Bazen yarım saat boyunca oğlunun neredeyse keder denilebilecek bir endişeye kapıldığını görüyordu. Bir an önce yanına koşup, onun güvende olduğunu bilmek istiyordu.</p>

  <p>Derby'den iki gece önce, kentteki büyük partilerden birinde bulunuyordu ki, oğluyla, ilk çocuğuyla, ilgili yoğun endişe ataklarından birine kapıldı ve yüreği konuşamayacağı kadar daraldı. Hep mantığa inanmış biri olarak, bu duyguyla mücadele etmeye çalıştı. Ama çok şiddetliydi. Dansı terk edip, eve telefon açmak üzere alt kata indi. Gecenin bir yarısında telefon alan mürebbi- ye çok şaşırmış ve heyecanlanmıştı.</p>

  <p>"Çocuklar iyi mi, Bayan Wilmot?"</p>

  <p>"Oh, evet, çok iyiler."</p>

  <p>"Ya Paul? O da iyi mi?"</p>

  <p>"Sapasağlam yattı yatağına. Gidip bir bakmamı ister misiniz?"</p>

  <p>"Hayır," dedi Paul'ün annesi tereddütle. "Hayır, zahmet etmeyin. Sorun değil. Bizi beklemeniz de gereksiz. Birazdan evde olacağız zaten." Oğlunun özel yaşantısına müdahale edilmesini istemiyordu.</p>

  <p>"Nasıl isterseniz," dedi mürebbiye.</p>

  <p>Paul'ün annesi ve babası otomobilleriyle eve döndüklerinde, saat gecenin birine yaklaşıyordu. Her şey sakindi. Paulun annesi odasına gitti ve beyaz kürk pelerinini çıkardı. Hizmetçisine beklememesini emretmişti. Alt kattan kendisine bir viski soda hazırlamakta olan kocasının gürültüsü geliyordu.</p>

  <p>Tam o anda, yüreğindeki tuhaf sıkışmanın etkisiyle, üst kata oğlunun odasına doğru süzüldü merdivenlerden. Üst kat koridorunu hiç gürültü çıkarmadan adımladı. Hafif bir ses mi işitmişti? Neydi o?</p>

  <p>Tüm kasları gerilmiş halde, oğlunun kapısının önünde durdu ve dinledi. Tuhaf, ağır, ancak çok da yüksek olmayan bir ses geliyordu içeriden. Kalbi duracak gibi oldu. Gürültüsüz bir sesti bu, ama yine de hızlı ve güçlü. Sanki devasa bir şey sessizce, ama coşkuyla hareket ediyordu. Neydi o? Tanrı aşkına, neydi o? Bilmek zorundaydı. Sesi tanıdığını hissetti. Ne olduğunu biliyordu.</p>

  <p>Ama bir türlü tam olarak yerleştiremiyordu zihninde. Ne olduğunu söyleyemiyordu. Ses devam ediyor, ediyordu,- tıpkı delilik gibi.</p>

  <p>Endişe ve korkudan buz kesmiş halde, yavaşça, kapının tokmağını çevirdi.</p>

  <p>Oda karanlıktı. Ancak pencerenin önündeki açıklıkta bir şeyin ileri geri dalıp çıkmakta olduğunu seçebildi. Dehşet ve hayret içinde bakakaldı.</p>

  <p>Sonra, aniden elektrik düğmesini çevirdi ve yeşil pijamaları içindeki oğluyla sallanan atının dev dalgalar gibi çılgınca yükselip alçalmakta olduklarını gördü. Ani ışık seli, tahta atı zorlayan çocuğu ve buz yeşili geceliğinin içinde kapının önünde durmakta olan sarışın kadını aydınlattı.</p>

  <p>"Paul," diye bağırdı çığlık atarcasına. "Nedir bu yaptığın?"</p>

  <p>"Malabar!" dedi çocuk boğuk, tuhaf bir sesle. "Malabar!"</p>

  <p>Tahta atını zorlamayı kestiğinde, gözleri anlamsız ve zor bir saniye boyunca annesine baktı parıldayarak. Sonra atının üzerinden gürültüyle yıkıldı ve kadın, anneliğin birikmiş tüm ızdırabıyla, onu yerden kaldırmak için koştu.</p>

  <p>Ama çocuk bayılmıştı ve bir çeşit ateş içinde baygın kaldı. Uykusunda konuşuyor, dönüyordu ve annesi taş kesilmişcesine duruyordu ayak ucunda.</p>

  <p>"Malabar! Bu kez Malabar! Bassett, Bassett, <span class="t14">biliyorum!</span> Bu kez Malabar!"</p>

  <p>"Malabar'la ne demek istiyor?" diye sordu yüreği buz kesilen annesi.</p>

  <p>"Bilmiyorum," dedi babası soğuk bir sesle.</p>

  <p>"Malabar derken neyi kastediyor?" diye sordu kadın kardeşi Oscar'a.</p>

  <p>"Derby için koşacak atlardan birisi," diye geldi yanıt.</p>

  <p>Sonra, kendine rağmen, Oscar Creswell Bassett'la konuştu ve kendisi de Malabar üzerine bin sterlin yatırdı: Bire on dört.</p>

  <p>Hastalığın üçüncü günü kritik seyrediyordu: Bir değişiklik olmasını umuyorlardı. Çocuk, uzun ve kıvırcık saçlarıyla dönüp duruyordu yatağında. Ne uyuyor ne de ayılıyordu ve gözleri mavi taşlar gibiydi. Yüreğinin gittikçe eridiğini hisseden annesi ise oturmuş, gerçekten taş kesilmişti.</p>

  <p>Akşam olduğunda Oscar Creswell dönmedi, ama Bassett bir mesaj göndererek bir dakikalığına, sadece bir dakikalığına yanlarına gelip gelemeyeceğini sordu. Paulun annesi bu münasebetsizlik karşısında çok öfkelenmişti, ama tekrar düşündüğünde buna izin verdi. Çocuğun durumu aynıydı. Belki Bassett ayıltabilirdi onu.</p>

  <p>Küçük kahverengi bir bıyığı ve zeki, küçük, kahverengi gözleriyle kısa boylu bir adam olan bahçıvan, ayaklarının ucuna basarak girdi odaya,- olmayan şapkasının kenarına dokunarak Paulun annesini selamladı ve küçük, ışıltılı gözlerini, çırpınarak ölmekte olan çocuktan ayırmadan, yatağın yanına geldi.</p>

  <p>"Bay Paul!" diye fısıldadı. "Bay Paul! Malabar tastamam birinci geldi, hem de açık farkla. Bana dediğiniz gibi yaptım. Kazandınız, hem de yetmiş bin sterlin kazandınız,- şimdi seksen binin üzerinde paranız var. Malabar açık farkla kazandı, Bay Paul!"</p>

  <p>"Malabar! Malabar! Malabar mı demiştim, anne? Malabar mı demiştim? Benim şanslı olduğumu düşünüyor musun, anne? Malabar'ı bildim, değil mi? Seksen bin sterlinin üzerinde! İşte ben buna şans derim, öyle değil mi, anne? Seksen bin sterlinin üzerinde! Bildim... bildiğimi söylemiş miydim? Malabar açık farkla kazandı. Eğer tahta atımı emin oluncaya dek sürersem, o zaman diyorum ki sana, Bassett, istediğin kadar arttırabilirsin. Hepsiyle oynadın mı, Bassett?"</p>

  <p>&ldquo;Bin sterlin yatırdım, Bay Paul."</p>

  <p>"Sana hiç söylemedim, anne, eğer atımı sürer ve oraya varırsam, o zaman tastamam emin olurum... ah, kesinlikle! Anne, sana hiç söylemiş miydim? Ben <span class="t14">ş</span><span class="t14">ansl</span><span class="t14">ı</span><span class="t14">y</span><span class="t14">ı</span><span class="t14">m!"</span></p>

  <p>"Hayır, hiç söylememiştin," dedi annesi.</p>

  <p>Çocuk o gece öldü.</p>

  <p>Oğlu cansız yatarken, annesi kardeşinin sesini duydu: "Aman Tanrım, Hester, ne kadar iyi ki seksen küsur bin sterlinin var ve ne kadar yazık ki yitirilmiş bir oğlun. Ama, zavallı çocuk, favoriyi bulabilmek için sallanan atını sürdüğün yaşamdan çıkıp gitmen belki de en iyisiydi."</p>

  <p><span class="t14">Çeviren: Sönmez Güven</span></p>

  <p class="p10">&nbsp;</p>
</body>
</html>
