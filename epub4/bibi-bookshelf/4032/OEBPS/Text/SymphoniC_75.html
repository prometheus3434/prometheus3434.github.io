<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>KAN OĞLU</title>
</head>

<body>
  <h1><a id="a149"></a>KAN OĞLU</h1>

  <p>Sokak sakinleri Jules'un yazdığı kompozisyonu duyduklarında onun kesinlikle delirmiş olduğuna kanaat getirdiler.</p>

  <p>Kuşkular uzun bir zamandan beri sürüyordu.</p>

  <p>Boş bakışları insanların tüylerini diken diken ediyordu. Kaba ve gırtlaksı sesinin o çelimsiz bedeninden çıkması hiç de doğal gelmiyordu kulağa. Cildinin solukluğu küçük çocukların ödlerini koparıyordu. Derisi sanki etinin üzerine gevşekçe asılmış gibiydi. Güneş ışığından nefret ederdi.</p>

  <p>Fikirleri ise sokak sakinleri için biraz münasebetsiz kaçıyordu.</p>

  <p>Jules bir vampir olmak istiyordu.</p>

  <p>Fırtınanın ağaçları kökünden söktüğü bir gecede doğduğu herkesin malumuydu. Üç dişle doğduğu söylenirdi. Derlerdi ki üç dişiyle yapışırmış annesinin memesine ve sütle birlikte kan da içermiş.</p>

  <p>Derlerdi ki karanlık bastığında beşiğinin içinde gevrek gevrek güler ve havlarmış. Derlerdi ki iki aylıkken yürümüş ve ay parladığında oturup uzun uzun seyretmiş.</p>

  <p>İnsanların dedikleri bunlardı işte.</p>

  <p>Anne ve babası onun için her zaman endişe duymuşlardı. Tek çocuk olduğu için kusurlarını hemen görüyorlardı.</p>

  <p>Doktor sorunun sadece boş boş bakmak olduğunu söyleyinceye kadar onun kör olduğunu sandılar. Doktor onlara Jules'un, o koca kafasıyla, ya bir dahi ya da bir budala olabileceğini söylemişti. Sonunda bir budala olduğu çıkmıştı ortaya.</p>

  <p>Beş yaşına basana dek tek bir kelime dahi konuşmamıştı. Sonra, bir akşam sofraya oturduğunda "Ölüm," demişti.</p>

  <p>Anne ve babası mutlulukla tiksinme arasında helak olmuşlardı. Sonunda iki his arasında bir yerde karar kıldılar. Jules'un kullandığı sözcüğün ne ifade ettiğinden haberdar olamayacağını düşündüler.</p>

  <p>Ama Jules haberdardı.</p>

  <p>O geceden itibaren öyle bir kelime dağarcığı geliştirdi ki onu tanıyan herkesin şaşkınlıktan ağızları açık kaldı. Sadece ona söylenenleri ya da tabelalarda, dergilerde, kitaplarda gördüğü kelimeleri de öğrenmekle kalmıyor, kendi sözcüklerini üretiyordu.</p>

  <p>Dokungece gibi... Öldüraşk gibi... Aslında bir araya kaynaklanmış farklı kelimelerdi bunlar. Jules'un hissettiği ama diğer kelimelerle açıklayamadığı şeyleri ifade ediyorlardı.</p>

  <p>Diğer çocuklar seksek, ya da yakan top, ya da başka oyunlar oynarken o kapılarının önündeki sundurmada otururdu. Orada oturur, gözlerini kaldırıma diker ve sözcükler türetirdi.</p>

  <p>Jules on iki yaşına gelinceye dek beladan uzak durmuştu.</p>

  <p>Tabii bir defasında çıkmaz bir arka sokakta Olive Jones'un elbiselerini soyarken yakalanışı vardı. Bir defasında da yatağında bir kedi yavrusunun karnını yararken enselenmişti.</p>

  <p>Ama bu iki olay birbirinden uzun yıllarla ayrılıyordu. Bu skandallar unutulmuştu.</p>

  <p>Genelde çocukluk yıllarını insanları sadece tiksindirerek aştığı söylenebilir.</p>

  <p>Okula gitti, ama hiç çalışmadı. Her sınıfı iki ya da üç yılda geçti. Öğretmenlerin hepsi de onu ilk adıyla yakından tanıyorlardı. Okuma ve yazma gibi kimi konularda onun üzerine kimse yoktu.</p>

  <p>Kimi konularda ise umutsuz bir vakaydı.</p>

  <p>On iki yaşındayken bir cumartesi günü sinemaya gitti. 'Draculayı gördü.</p>

  <p>Film bittiğinde, küçük kız ve oğlan sıralarının arasından, bir sinir yumağı halinde zonklayarak geçti.</p>

  <p>Eve gitti ve iki saat boyunca kendini banyoya kapattı.</p>

  <p>Sonunda kilidi açtı ve akşam yemeği için sofraya oturdu. Başparmağında bir yara bandı vardı, suratında ise tatmin olmuş bir ifade.</p>

  <p>Ertesi sabah okula gideceğine kütüphaneye gitti yine.</p>

  <p>Rafların arasında <span class="t14">&lsquo;Dracula&rsquo;</span>yı arayıp buldu. Üyelik kartı olmadığından kitabı ödünç alamadı ve üye olabilmek için anne ya da babasından birini getirmesi gerekiyordu.</p>

  <p>Böylece kitabı pantolonunun içine sıkıştırdı ve kütüphaneden ayrıldı ve bir daha geri dönmedi.</p>

  <p>Parka gitti, oturdu ve kitabı baştan sona dikkatle okudu. Bitirdiğinde akşam çoktan çökmüştü.</p>

  <p>Eve varıncaya kadar, sokak lambalarının birinden diğerine koşarak, kitabı bir kez daha sil baştan okumaya başladı.</p>

  <p>Öğle ve akşam yemeklerini kaçırdığı için azarlansa da bunlar bir kulağından girip ötekinden çıktı. Yemeğini yedi, odasına çekildi ve kitabı ikinci kez bitirdi. Kitabı nereden aldığını sordular ona. Bulduğunu söyledi.</p>

  <p>Günler geçtikçe Jules romanı tekrar ve tekrar okuyordu. Okula bir daha gitmemişti.</p>

  <p>Gecenin geç saatlerinde, bitkinlikten uyuklamaya başladığında, annesi kitabı alır ve oturma odasına götürüp kocasına gösterirdi.</p>

  <p>Bir gece Jules'un belirli cümleleri siyah ve titrek kurşun kalem çizgileriyle işaretlediğini gördüler.</p>

  <p>Söz gelimi: 'Taze kan dudaklarını kızıla boyamış ve çenesinden aşağı damlayarak kefenin saflığını lekelemişti.'</p>

  <p>Ya da: 'Kan fışkırmaya başlayınca, bir eliyle ellerimi sımsıkı tuttu ve diğer eliyle boynumdan çekerek ağzımı yaranın üzerine bastırdı...'</p>

  <p>Annesi bunları okuyunca kitabı çöplüğe attı.</p>

  <p>Ertesi sabah Jules kitabını bulamayınca çığlıklar attı ve kadıncağız kitabın yerini itiraf edinceye kadar annesinin kolunu büktü.</p>

  <p>Sonra çöp tenekesine koştu ve kitabını buluncaya kadar eşeledi çöpleri.</p>

  <p>Elleri ve bilekleri kahve telvesiyle yumurta sarısına batmış halde parka gitti ve kitabını tekrar okudu.</p>

  <p>Bir ay boyunca doymak bilmez bir iştahla okudu kitabı. Artık öyküyü o kadar iyi ezberlemişti ki kitabı bir yana atıp sadece düşünmekle yetindi.</p>

  <p>Okuldan devamsızlığına dair uyarılar geliyordu. Annesi bağırıp çağırdı. Jules bir süre için okula devam etmeye karar verdi.</p>

  <p>Bir kompozisyon yazmak istiyordu.</p>

  <p>Bir gün sınıfta kompozisyonunu yazdı. Herkes yazmayı tamamladığında öğretmen kompozisyonunu tüm sınıfa okumak isteyen olup olmadığını sordu.</p>

  <p>Jules parmak kaldırdı.</p>

  <p>Öğretmen şaşırmıştı. Ama cömert davranmaya karar verdi. Onu cesaretlendirmek istiyordu. Küçük çenesini içeri çekerek gülümsedi.</p>

  <p>"Pekala," dedi "Dinleyin çocuklar. Jules bize kompozisyonunu okuyacak."</p>

  <p>Jules ayağa kalktı. Heyecanlanmıştı. Kağıt parmaklarının arasında titriyordu.</p>

  <p>&lsquo;Tutkum. Yazan Jules..."</p>

  <p>"Sınıfın önüne gel, Jules, tatlım."</p>

  <p>'Tutkum. Yazan Jules Dracula."</p>

  <p>Öğretmenin gülümseyen dudakları aşağı kıvrılmaya başladı.</p>

  <p>"Büyüdüğümde bir vampir olmak istiyorum."</p>

  <p>Öğretmenin dudakları yukarı aşağı atmaya başlamışlardı. Gözleri faltaşı gibi açılmıştı.</p>

  <p>"Sonsuza dek yaşamak ve herkesle hesaplaşmak ve kızların hepsini vampir yapmak istiyorum. Ölüm koklamak istiyorum."</p>

  <p>"Jules!"</p>

  <p>"Nefesimin ölü toprağı ve mezarlık ve mayhoş tabut kokmasını istiyorum."</p>

  <p>Öğretmen iliklerine dek titredi. Elleri yeşil not defterini kıvırıp duruyordu. Kulaklarına inanamıyordu. Çocuklara baktı. Şaşkınlık içindeydiler. Bazıları çaktırmadan kıkırdıyordu. Ama kızlar değil.</p>

  <p>"Etlerimin çürümesini ve buz kesmesini istiyorum. Damarlarımda çalınmış kanın dolaşmasını istiyorum."</p>

  <p>"Bu kadarı... guuurkl"</p>

  <p>Öğretmen boğazını temizlemeye çalışmıştı.</p>

  <p>"Korkunç ve bembeyaz dişlerimi kurbanımın boğazına batırmak istiyorum. Dişlerimi..."</p>

  <p>"Jules! Derhal yerine dön!&rdquo;</p>

  <p>"... etin üzerinden damarlara doğru jilet gibi kaydırmak istiyorum."</p>

  <p>Öğretmen ayağa fırladı. Çocuklar yaprak gibi titreşiyorlardı. Hiçbiri kıkırdamıyordu artık.</p>

  <p>&ldquo;Sonra dişlerimi damardan geri çekmek ve kanın ağzıma kolayca akmasını sağlamak ve boğazımdan aşağı ateş gibi..."</p>

  <p>Öğretmen kolundan yakaladı. Jules çekip kurtuldu ve bir köşeye kaçtı. Önüne bir sırayla barikat kurup bağırdı:</p>

  <p>"... kaymasını ve dilimden damlamasını istiyorum. Dudaklarımı kurbanımın boynunda dolaştırmak istiyorum. Kızların kanını içmek istiyorum!"</p>

  <p>Öğretmen Jules'a doğru atıldı. Onu köşesinden sürükleyerek çıkardı. Kapıdan dışarı okul müdürünün odasına kadar bağırıp tırmaladı kadını.</p>

  <p>"Bu benim tutkum! Bu benim tutkum! <span class="t14">Bu benim tutkum:"</span></p>

  <p>Meşum bir tutkuydu bu.</p>

  <p>Jules odasına kilitlendi. Öğretmen ve okul müdürü Jules'un anne ve babasıyla oturdular. Mezar sessizliğinde fısıldıyorlardı.</p>

  <p>Olup bitenin bir dökümünü yapıyorlardı.</p>

  <p>Bütün sokak boyunca anne ve babalar bunu tartışıyorlardı. Çoğu önce inanmak istememişti. Çocuklarının uydurduklarını sanmışlardı.</p>

  <p>Sonra eğer böyle şeyler uydurabiliyorlarsa ne korkunç çocuklar yetiştirmiş olduklarını düşündüler.</p>

  <p>Dolayısıyla inandılar.</p>

  <p>Bundan böyle herkes bir şahin gibi izlemeye başlamıştı Jules&rsquo;u. İnsanlar onun bakışından ve dokunmasından sakınıyorlardı. O yaklaştığında anneler ve babalar çocuklarını sokaktan eve çekiyorlardı. Herkes onun hakkında öyküler fısıldıyordu.</p>

  <p>Okuldan devamsızlık uyarıları gelmeye devam etti.</p>

  <p>Jules annesine bir daha okula gitmeyeceğini söyledi. Hiçbir şey fikrini değiştiremezdi. Bir daha da gitmedi.</p>

  <p>Okuldan bir görevli geldiğinde Jules damdan dama atlayarak kaçardı evden çok uzaklara.</p>

  <p>Bir yıl böyle geçip gitti.</p>

  <p>Jules neyi aradığını bilmeden geziyordu sokaklarda. Çıkmaz sokaklara baktı. Çöp tenekelerine baktı. Arsaları kolaçan etti. Kentin doğu yakasına baktı, batı yakasına baktı, ortasına baktı.</p>

  <p>İstediği şeyi bulamadı.</p>

  <p>Nadiren uyuyordu. Hiç konuşmuyordu. Hep yere bakıyordu. Özel sözcüklerini de unutmuştu.</p>

  <p>Sonra...</p>

  <p>Bir gün parkta hayvanat bahçesine girdi.</p>

  <p>Vampir yarasayı gördüğünde bir elektrik şoku tüm vücudunda dolaştı.</p>

  <p>Gözleri irileşti ve sararmış dişleri koca sırıtışının içinde donk donuk parladılar.</p>

  <p>O günden itibaren Jules her gün gitti hayvanat bahçesine ve yarasayı seyretti. Onunla konuştu ve ona Kont adını verdi. Onun aslında şekil değiştirmiş bir adam olduğunu ta yüreğinde hissediyordu.</p>

  <p>Yeni bir kültür dalgasına kapılmıştı.</p>

  <p>Kütüphaneden bir kitap daha çaldı. Vahşi hayvanlardan bahseden bir kitaptı bu.</p>

  <p>Vampir yarasaların olduğu sayfayı buldu. Sayfayı yırttı ve kitabın geri kalanını bir yana attı.</p>

  <p>Yazılı olanları yürekten ezberledi.</p>

  <p>Yarasanın yarayı nasıl açtığını öğrendi. Kaymağını yiyen bir kedi yavrusu gibi kanı nasıl yaladığını. Arka ayaklan ve katladığı kanatları üzerinde kara tüylü bir örümcek gibi nasıl yürüdüğünü. Niçin kandan başka besin almadığını.</p>

  <p>Jules aylar boyunca izledi yarasayı ve onunla konuştu. Hayatının tek tesellisi buydu. Gerçekleşen düşlerinin biricik simgesi.</p>

  <p class="p25"><span class="t33">* * *</span></p>

  <p>Jules bir gün kafesin alt kısmında tel örgünün gevşemiş olduğunu fark etti.</p>

  <p>Kara gözleriyle fıldır fıldır çevresine bakındı. Ona doğru bakan kimse yoktu. Bulutlu bir gündü. Pek insan görülmüyordu ortalarda.</p>

  <p>Jules tele şöyle bir asıldı.</p>

  <p>Tel biraz kıpırdadı.</p>

  <p>Sonra maymun bölümünden bir adamın çıktığını gördü. Elini hemen çekti ve oracıkta bestelediği bir melodiyi ıslıkla çalarak geziniyormuş gibi yaptı.</p>

  <p>O gece, uyuyor olmasının gerektiği geç bir vakitte, anne ve babasının yatak odalarının önünden çıplak ayaklarıyla geçecekti. Babasının ve annesinin horultularını duyacaktı. Acele dışarı çıkacak, ayakkabılarını giyecek ve hayvanat bahçesine koşacaktı.</p>

  <p>Bekçinin civarda olmadığı her defada Jules tellere asılacaktı.</p>

  <p>Asıla asıla gevşetti.</p>

  <p>İşini bitirdiğinde ve eve dönmesi gerektiğinde teli yine eski konumunda bıraktı. O zaman kimse fark edemezdi.</p>

  <p>Gün boyunca kafesin önünde durur ve Kont a bakar ve kıkır kıkır güler ve yakında yine özgür olacağını söylerdi.</p>

  <p>Konta bildiği her şeyi anlattı. Konta duvardan başaşağı emeklemeyi öğrenmekte olduğunu söyledi.</p>

  <p>Konta fazla tasalanma dedi. Yakında kafesten kurtulacaktı. O zaman, ikisi birlikte dolaşacaklar ve kızların kanlarını içeceklerdi.</p>

  <p>Bir gece Jules teli kaldırdı ve altından sürünerek kafesin içine girdi.</p>

  <p>Çok karanlıktı.</p>

  <p>Dizleri üzerinde küçük tahta evciğe doğru emekledi. Kontun ayaklamakta olup olmadığını dinledi.</p>

  <p>Karanlık kapı deliğinden içeri soktu kolunu. Fısıldamaya devam ediyordu.</p>

  <p>Parmağına iğne gibi bir şeyin battığını hissettiğinde sıçradı.</p>

  <p>Zayıf suratında büyük bir mutluluk ifadesiyle, çırpınan yarasayı kendine doğru çekti.</p>

  <p>Onunla birlikte kafesten aşağı indi ve koşarak hayvanat bahçesinden ve parktan çıktı. Issız caddeler boyunca koştu.</p>

  <p>Sabah olmaya başlamıştı. Gökyüzü ağarıyordu. Eve gidemezdi. Bir yer bulmalıydı.</p>

  <p>Çıkmaz bir sokağa girdi ve bir tahta perdenin üzerinden atladı. Yarasayı sımsıkı tutuyordu. Hayvan parmağından sızan kanı yalamaktaydı.</p>

  <p>Bir avluyu geçti ve terk edilmiş küçük bir kulübeye girdi.</p>

  <p>İçerisi karanlık ve nemliydi. Hurdayla ve konserve kutularıyla ve rutubetli mukavvalarla ve insan dışkısıyla doluydu.</p>

  <p>Jules yarasanın kaçabileceği hiçbir yol kalmamasına dikkat etti.</p>

  <p>Sonra kapıyı sımsıkı kapattı ve halkasına madeni bir sürgü geçirdi.</p>

  <p>Kalbinin güm güm çarpmakta olduğunu hissediyordu ve elleriyle bacaklarının titrediğini. Yarasayı saldı. Hayvan karanlık bir köşeye uçtu ve tavana başaşağı asıldı.</p>

  <p>Jules hummaya tutulmuşçasına yırttı gömleğini. Dudakları titredi. Deli gibi sırıttı.</p>

  <p>Pantolon cebine uzandı ve annesinden çaldığı küçük çakıyı çıkarttı.</p>

  <p>Çakıyı açtı ve parmağını üzerinde gezdirdi. Bıçak etini yarmıştı.</p>

  <p>Titreyen elleriyle çakıyı boynuna vurdu. Doğradı. Kan parmaklarının arasından boşaldı.</p>

  <p>"Kont! Kont!" diye bağırdı çılgın bir neşeyle. "Benim kızıl kanımı iç! İç beni! İç beni!"</p>

  <p>Teneke kutuların üzerinde yalpaladı, ayağı takıldı ve yarasayı aradı. Hayvan tutunduğu tahtadan fırladı ve odanın içinde süzülerek karşı köşeye yerleşti.</p>

  <p>Göz yaşı damlaları süzüldü Jules'un yanaklarından.</p>

  <p>Dişlerini gıcırdattı. Kan omuzlarından aşağı sıska, kılsız göğsüne sızıyordu.</p>

  <p>Vücudu ateşler içinde titriyordu. Kulübenin diğer duvarına doğru sendeledi. Takılarak düştü ve bir teneke kutunun keskin kenarının göğsünün yan tarafını kestiğini hissetti.</p>

  <p>Ellerini uzattı. Yarasayı yakaladı. Hayvanı boynunun üzerine koydu. Serin, nemli toprağa uzandı. İçini çekti.</p>

  <p>İnlemeye, göğsünü tırmalamaya başladı. Karnı yükselip alçalıyordu. Boynundaki kara yarasa sessizce yalıyordu kanını.</p>

  <p>Jules yaşamının akıp gitmekte olduğunu hissetti.</p>

  <p>Geçen bunca yılı düşündü. Bekleyişini. Anne ve babasını. Okulu. Dracula'yı. Düşlerini. Bunun için. Bu ani şeref ve şan için.</p>

  <p>Jules gözlerini kırpıştırarak açtı.</p>

  <p>Kokmuş kulübe başının çevresinde dönüyor gibiydi.</p>

  <p>Nefes alıp vermesi güçleşmişti. Solumak için ağzını açtı. Havayı içine çekti. Hava kokuşmuştu. Onu öksürttü. Sıska vücudu ıslak toprağın üzerinde sarsılıyordu.</p>

  <p>Sis beynine sızıyordu.</p>

  <p>Teker teker açılan peçeler gibi.</p>

  <p>Zihni ansızın berraklaştı.</p>

  <p>Çöplüğün içinde yarı çıplak yatmakta ve uçan bir yarasanın kanını yalamasına izin vermekte olduğunu kavradı.</p>

  <p>Boğuk bir çığlık atarak uzandı ve tüylü, nabız gibi atan yarasayı boynundan kopardı. Onu kendinden öteye fırlattı. Hayvan titreşen kanatlarıyla suratını yelpazeliyerek geri geldi.</p>

  <p>Jules sendeleyerek kalktı ayağa.</p>

  <p>Kapıyı aradı. Zar zor görüyordu. Boğazının kanamasını durdurmaya çalıştı.</p>

  <p>Kapıyı açmayı becerdi.</p>

  <p>Sonra, karanlık avluya fırladı ve uzun çimenlerin üzerine yüz üstü kapaklandı.</p>

  <p>İmdat diye bağırmak istedi.</p>

  <p>Ama dudaklarından ses yerine fokur fokur bir maskaralık çıktı.</p>

  <p>Çarpan kanatları duydu.</p>

  <p>Sonra, kanat sesleri birdenbire kesildi.</p>

  <p>Güçlü eller onu şefkatle kaldırdılar. Jules gözyaşlarının arasından gözleri yakut gibi yanan, uzun boylu, gölgeli adamı gördü.</p>

  <p>"Oğlum benim," dedi adam.</p>

  <p><span class="t14">Çeviren: Sönmez Güven</span></p>

  <p class="p10">&nbsp;</p>
</body>
</html>
