<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.9" name="Generator" />
  <link href="../Styles/style.css" rel="stylesheet" type="text/css" />

  <title>PANJURLU EV</title>
</head>

<body>
  <h1><a id="a135"></a>PANJURLU EV</h1>

  <p>Peter Jepson daha ilk görüşte vermişti kararını. Bütün pencerelerini sımsıkı kapatan koyu yeşil panjurları ve ona kuşkulu bir büyüsellik veren bembeyaz duvarlarıyla ev oldukça çekiciydi. Sokağın ucundaki geniş meydan, bahçeyi çevreleyen kırmızı tuğladan örülmüş eski duvar nedeniyle görülemiyordu,- Jepson bunu değerli bir özellik olarak yorumlamadan edemedi, çünkü Carlotta'nın köylülerin meraklı bakışlarından hiç hazzetmeyeceğini adı gibi biliyordu ve kendisi de mesleğinin bestekarlık olduğu bir kez öğrenildikten sonra ilgi odağı haline gelmeye hiç de hevesli değildi.</p>

  <p>Ayrıca, sadece yaprak kalabalığının derinlerinden arada bir belli belirsiz duyulabilen cıvıltıların bozduğu ve yılın bu mevsiminde bahçenin bir kenarını eflatun bir cümbüşe boğan leylakların tatlı, iç bayıltıcı kokusuyla yüklü tuhaf bir de sessizlik sinmişti evin üzerine. Avluda ve bahçeyi bürüyen otların arasında çok sayıda yaban çiçeği de açmıştı ve dağınık ağaçlarla çiçeğe kesmiş fundalıklar bakımsız olmalarına rağmen pekala da büyümüşlerdi.</p>

  <p>Emlakçı, ansızın konuşmaya başlayarak Jepson'ın dikkatini dağıttı. "Yaşlı Josiah Brendon inşa etmişti bu evi," dedi bir öyküye başlarmışçasına havalı bir edayla. "Pintinin tekiymiş... dediklerine göre altınlarını sayarken ölmüş. Karısı da, değişik bir tarzda da olsa, en az onun kadar berbatmış... hiç dışarı çıkmamış ve herkesten nefret etmiş,- bu yüzden bugün Sac Prairie'de onun huyunda bir sürü kadın var. Ama oğulları Mark ve eşi Elva,- en kötüleri bu ¡kişiydi işte. Bu konuda kuşkuya yer yok. Üstelik bir zamanlar Mark'ı tanırdım da, kafa bir çocuktu. Ona ne olduğunu hiç anlayamadım. Ama insanoğlunu neyin delirteceğini tam olarak kim bilebilir ki?</p>

  <p>"Elva'yı tımarhaneye götürdükleri günü anımsıyorum ve toprağa verilmek üzere geri getirilişini. Sanırım Mark için bardağı taşıran damla bu olmuştu. Eh, hak ettiğini buldu. Sonra tek başına yaşadı burada,- geceleri dışarı çıkar, panjurları yumruklar ve bahçe duvarını elleri kanayıncaya kadar tırmalardı. Sonunda onu da götürmek zorunda kaldılar."</p>

  <p>Sustu ve dudağını büzüp gözlerini kısarak derin düşüncelere daldı. Sonra, "Ancak, onu geri getirdiklerinde yaşıyordu," diye ekledi ve devam etti: "saçları beyazlaşmıştı ve çok yaşlı görünüyordu. Evine dönmedi... otellerden birine gitti ve birkaç oda kiraladı. Evinin civarına bile uğramazdı. Geçen yıl öleceğine yakın görmüştüm onu, emlakçı dükkanımı açmadan."</p>

  <p>"İlginç," diye kısa bir yorum yaptı Jepson. "Demek o zamandan beri kimse yaşamadı burada."</p>

  <p>Şey, ah, evet," diye özür diler gibi mırıldandı emlakçı. "Geçimsiz bekarın teki bir hafta kadar oturdu. Bunu oturulmuşluktan sayamayız. Tuhaf fikirlere kaptırmıştı kendini."</p>

  <p>"Fikirlere mi?" diye yineledi Jepson dalgınca.</p>

  <p>Mr. Burcher hararetle salladı başını. "Onun bedenine girmeye çalışan biri olduğu fikrini edinmişti. Öylesini de hiç duymadım." Bir an sustu, sonra düşünceli düşünceli ekledi: "Onu evden çıkardığıma çok memnunum."</p>

  <p>Jepson Fransız usulü panjurları, ot bürümüş bahçeyi ve sokağın görüntüsünü kesen yüksek, tuğla duvarı süzdü. Kendi kendine gülümsedi, "iyi ya," dedi, "evi en azından yaz için kiralayacağım.&rdquo;</p>

  <p>Burcher hevesle sırıttı. "Sadece siz mi olacaksınız, Mr. Jepson?" diye sordu.</p>

  <p>"Ah, hayır. Hasta kız kardeşim de benimle birlikte kalacak. Ayrıca bir aşçı, bir hizmetçi ve Carlotta için bir hemşire de olacak tabii."</p>

  <p>Evden birlikte uzaklaştılar.</p>

  <p class="p22"><span class="t28">* * *</span></p>

  <p>Peter Jepson ve kız kardeşi Haziran ayının ilk günü taşındılar eve.</p>

  <p>On yıl boyunca sinirlerini toparlamaya çalışmakla uğraşmış sıska ve itici bir kadın olan Miss Carlotta, ağabeyinin ev seçiminden önceleri çok memnun olmuştu. Ancak Peter, yakınmaların bu kadar tez başlayacağını tahmin etmemiş olsa da, kız kardeşinin memnuniyetinin uzun süreceğini sanacak kadar iyimser değildi. Carlotta rutubetin biraz fazla olduğuna dikkat çektiğinde eve yerleşeli daha bir gün olmuştu. Ağabeyi bu fikri sertçe reddetmişti.</p>

  <p>"Ayrıca, Peter," diye devam etmişti Carlotta, "evin havası da bir tuhaf."</p>

  <p>İşte buna hiç kulak asmamıştı. O sırada Leo Sowerby'nin Prarıe'sine gömülmüş haldeydi ve bunun için hevesi günbegün artmıştı. Kız kardeşinin zihnini yakınmalarından uzaklaştırmak için "Bu çok büyük bir yapıt, Carlotta," dedi. Eleştirmenler Ortabatı'dan nadiren iyi besteci çıktığını istedikleri kadar iddia edebilirler,- sana diyorum ki, Sowerby..." O anda tesadüfen başını kaldırdığında kız kardeşinin çalışma odasının Fransız tarzı penceresinden bahçeyi gözetlemekte olduğunu gördü.</p>

  <p>Carlotta da onun bakışını yakaladı ve gözünü bile kırpmadan sertçe fısıldadı: "Dışarıda garip bir adam var!"</p>

  <p>Peter irkilerek döndü. Yağmur ima eden kapalı bir öğle üzeriydi ve boğucu günün dingin havasını hâlâ taşıyan bahçe basık bulutların ve ağaçların sarkık dallarının altında koyu gölgelere gömülmüştü. Uzak kenardaki leylakların yakınında, duvarın dibinde bir şeylerle meşgulmüş gibi görünen, orta boylu, iki büklüm bir şekil vardı. Jepson tam bir yorum yapmak üzereydi ki bulutlar aralandı, bahçe gün ışığına boğuldu ve şekil gözden kayboldu.</p>

  <p>Şaşırmıştı. "Ne garip!" diye mırıldandı. Şeklin kaybolmuş olmasından açıklanamaz bir ferahlık duyuyordu. Kız kardeşine dönerek, "O gölgeyi düşüren bir şey olmalı, Carlotta." dedi.</p>

  <p>Carlotta bahçe duvarına dikmişti gözlerini.</p>

  <p>"O gitti artık, hayatım," dedi kız kardeşine.</p>

  <p>Carlotta dudaklarını iki kez araladı konuşmak için, sonra nefessiz kalarak kapattı yine. Alçak bir sesle "Hayır." dedi. "Hâlâ orada. İki metre kadar yer değiştirdi, tam soldaki çalının arkasında. Onu hâlâ görebiliyorum. Ben... bence o bir gölge değil."</p>

  <p>Besteci döndü ve duvara doğru baktı,- ama yarım dakika kadar süren dikkatli bir gözlemin ardından başını iki yana salladı. "Saçmalık," dedi. "Orada bir şey yok."</p>

  <p>Kız kardeşinin bahçeye bakmaya devam ettiğini gördüğünde görüş açısını engelleyerek, ansızın karşısına dikildi. "Buraya bak, Carlotta," dedi sert bir sesle, "hayal gücünü başıboş bırakıyorsun.&rdquo;</p>

  <p>Kadının gözleri onu görmüyor gibiydiler, sonra yavaş yavaş onda odaklandılar. Carlotta gülümsedi ve başını hafifçe eğerek "Belki de," dedi, "ama gölge hâlâ orada."</p>

  <p>Birkaç saniye birbirlerine bakışlarıyla meydan okuyarak durdular. Sonra kadın ani bir hareketle döndü ve odayı terk etti. Jepson kısa bir tereddütün ardından koltuğuna oturdu, bahçeye kaçamak bir bakış attı ve Carlotta'yı bir hasta olmaktan artık bıkmaya ikna edebilseydi her şeyin ne kadar daha rahat olacağını düşünerek çalışmakta olduğu partisyona döndü.</p>

  <p>Jepsonın, kız kardeşinde onu da rahatsız eden belli belirsiz bir huzursuzluğu sezdiği, dört gün geçti. En ufak bir duyguyu bile açık etmek Carlotta<span class="t16">1</span>nın huyu değildi. Bir sakat yaşantısının yavaş yavaş solmaya başladığını umut etti bir an için, ama bu konuda yanılsamaya kapılmayacak kadar iyi tanıyordu kız kardeşini.</p>

  <p>Bir gün Carlotta, öğle yemeği sırasında, çalışmaları hakkında konuşmakta olan ağabeyinin sözünü olağandışı bir hırçınlık da göstermeden ansızın kesti ve zihnini kurcalamakta olan baklayı ağzından çıkardı.</p>

  <p>"Düşündüm ki, başka bir yerde yaşıyor olmayı tercih ederim," dedi.</p>

  <p>"Ama hayatım!" dedi ağabeyi kararlı bir sesle.</p>

  <p>"Sorun sanırım bu ev," diye devam etti Carlotta. "Benim asabımı bozuyor... neredeyse korkutuyor diyebilirim."</p>

  <p>Ağabeyi bir an sanki yanlış işitmiş gibi baktı ona. Sonra "Boş laf," dedi. "Carlotta, senin temiz havaya ve biraz egzersize ihtiyacın var."</p>

  <p>Kadın "Bilemiyorum." diye yanıt verdi aceleyle. "Belki vardır, ama sanmıyorum. Ben hareketsiz bir yaşantıya uygunum, Peter ve temiz havayla egzersize hiçbir zaman gereksinmem olmadı. Hayır, bu ev olduğundan eminim ve üstelik oldukça da tuhaf."</p>

  <p>"Hem de nasıl," diye kupkuru kabullendi Jepson. Hiç de nazik olmayan bir biçimde homurdandı ve kız kardeşini ağaçların arasından seçilebilen bahçe duvarının sarmaşıklara boğulmuş, ufalanan taşlarını gözetler halde bırakarak izin istedi.</p>

  <p>Ama Carlotta'nın sözleri onu rahatsız etmeye devam etti ve yeterince iyi uyuyamadığını kendi kendine itiraf etmek zorunda kaldı. Carlotta da aynı şekilde etkilenmiş olsa gerekti. Bunu kafasında ölçüp biçti... ta ki kalkıp yaşlı evin çevresinde dolanmaya başlayıncaya dek. Caroltta'nın ilk yakınmasını anımsayarak rutubetten eser olmadığına karar verdi. Yürüdükçe havanın netameli biçimde basık olduğunu hissetti, ama uzun süre kapalı kalmış bir evde bunun anormal bir yanı yoktu. Hava tüm basıklığına rağmen hoştu ve birkaç dakika sonra kız kardeşinin fantezileri yüzünden kaybettiği zamana yanarak işinin başına geri döndü.</p>

  <p>Ertesi gün Carlotta yemek masasında yine aynı şeyleri söz konusu etmişti.</p>

  <p>Jepson sonunda pes ederek, "Pekala," dedi, "hissettiğin tam olarak nedir?"</p>

  <p>Carlotta, geniş alnının olduklarından da iri gösterdiği kocaman, kahverengi gözleriyle ona huzursuzca baktı. Masanın üzerine eğildi ve huzursuzca fısıldadı: "Yalnız olmadığımıza dair korkunç bir his var içimde, burada başkalarının, bazen işitip bazen görebildiğimiz başkalarının da olduğuna dair... geçen gün bahçede olan gibi... ve onlar içeri girmek istiyorlar, bunu hissedebiliyorum... özellikle de geceleri."</p>

  <p>Jepson hayretler içinde baktı ona. "Burada başkaları... içeri girmeye mi çalışıyor?" diye tekrarladı şaşkınlık içinde. "Carlotta, sanırım sen hastasın."</p>

  <p>Carlotta başını iki yana salladı, sesini yükseltti. "Bize ulaşmaya çalıştıklarını hissedebiliyorum, onları hissedebiliyorum. Ne istediklerini bilmiyorum, ama çok korkuyorum, Peter, gerçekten korkuyorum. Geceleri uyanıyorum ve ölümcül bir dehşete kapılıyorum... çünkü birinin panjurları kapattığını ve benim de içeride kapalı kaldığımı sanıyorum. Sonra o adamı gördüğümden beri, bahçe duvarı da beni dehşete düşürüyor. Burada daha fazla kalmak istemiyorum, Peter. Artık pek kendimde değilim. Bazen başka biriymişim gibi geliyor. Dün sana az daha <span class="t14">Mark</span> diye seslenecektim... dilimin ucuna dek gelmişti, ama düşündüm ki, sen nasıl <span class="t14">Mark</span> olabilirsin? Sen Petersın, Mark diye birini hiç tanımadım, işte bunun için gitmek istiyorum bu evden."</p>

  <p>Jepson soluksuz bir an süresince şaşkınlıktan konuşamadı. Sonra, kız kardeşinin sesindeki yoğunluğu hissederek ve akıl sağlığını yitiriyor olmasından korkarak aniden uzandı ve kolunu hafifçe okşamaya başladı. Şaşkınlığını güçlükle bastırdı ve "Elimden geleni yapacağım, canım," diye söz verdi. Carlotta "Bu çok iyi," dedi ve aralarında olağandışı hiçbir şey geçmemişçesine yemeğine devam etti.</p>

  <p>Kız kardeşini kısa bir süre inceden inceye izledi, sonra o da dikkatini yemeğine yöneltti.</p>

  <p>Yemeğini bitiren Carlotta koltuğuna yaslandı ve havadan sudan konuşuyormuş gibi "Bu arada, Peter," dedi, "Schumann'ın <span class="t14">Vogel als Prophet</span> adlı yapıtını dün geceki kadar mükemmel yorumladığını yıllar var ki duymamıştım."</p>

  <p>Jepsonun ağzı şaşkınlıktan açık kalmıştı. Çatalını tabağının yanına bıraktı.</p>

  <p>"Ne?" diye sordu inanamadan. "Ne dedin?"</p>

  <p>Kız kardeşi onu gücenmiş gibi süzdü. <span class="t14">"Vogel als prophet"</span> diye yineledi. "Dün gece çok iyi çaldın."</p>

  <p>"Dün gece..." diye mırıldandı Peter tereddütle. "Dün gece ha? Ama dün akşam yemeğinden sonra piyanonun yanına bile uğramadım." diye itiraz edecek oldu telaşlı bir sesle. <span class="t14">"Vogel als Propbet'</span><span class="t14">ı</span> da aylar var ki çalmadım. Düş görmüş olmalısın, Carlotta."</p>

  <p>Yüzünde bir panik ifadesi belirmeye başlayan kız kardeşi onu bakışlarıyla tarttı. "Ah, ama bu imkansız, Peter. Uyku tutmamıştı. Hatta yatağımda oturuyordum. Ah, onu duyduğumdan hiç kuşku yok... hem de olabildiğince net. Demek ki sen çalıyordun."</p>

  <p>"Ama ben çalmıyordum!" diye neredeyse bağırdı. "Dün gece ben de senden hemen sonra yattım. Piyanonun yanına bile gitmedim." Şiddetle öfkelenmek için mantıksız bir dürtü vardı içinde.</p>

  <p>Carlotta kaşlarını kaldırdı ve afallamış gözlerini ona dikti.</p>

  <p>"Ama Peter," dedi hafifçe, "duyduğumdan eminim. Demek ki uykunda çalmış olmalısın.&rdquo;</p>

  <p>"Ne saçmalık!" diye kestirip attı. "Bir uyurgezer değilim ve hiçbir zaman da olmadım."</p>

  <p>Bir an şaşkınlık içinde baktı kardeşine. Sonra kavga eder gibi "Dün akşam odanda vakit geçirmek için demir çubuklarla ya da buna benzer bir şeyle tempo tuttuğunu da inkar edeceksin sanırım," dedi. "Kafanı sallama... müziği duyduğum kadar net duydum... <span class="t14">klink, klink, klink...</span> başıma ağrılar girinceye kadar! Hem arada bir yüksek sesle saydığını da işittim senin. Yanılmış olamam."</p>

  <p>"Aman tanrım!" diye mırıldandı Peter. Aklına gelen tek söz buydu. Kız kardeşi elini masaya vurup açıklama istediğinde büyük olasılıkla uyurgezerlik yaptığını uysalca kabullendi. Bunun kız kardeşini tatmin ettiğini görünce masadan kalktı ve tanınmış sinir hastalıkları uzmanı Dr. Evans'ın emekliliği için Sac Prarie'yi tercih etmiş olduğu için şükrederek çalışma odasındaki telefona çılgın gibi koştu. Doktoru aradı ve mümkün olan en kısa zamanda gelip Carlotta'yı görmesini istedi.</p>

  <p>Öğleden sonranın geri kalan kısmında Carlotta'nın endişe verecek kadar şiddetli varsanıları kabul ettiği şeyler nedeniyle çalışamayacak kadar gergindi. Önceki gece gördüğü ve tekrarlamakta ısrar eden bir düşü anımsadıkça huzursuzluğu daha da artıyordu... yatağının çevresine dizilmiş ve ona dokunmaya çalışan dört kişi gördüğü tatsız düşü. O sabah çok yakınında tanımadığı birinin var olduğu, ona ulaşmaya çalıştığı hissiyle uyanmıştı ve şimdi Carlotta'nın sözleri aynı duygunun geri gelmesine neden olmuştu. Bir şeyin onun <span class="t14">içine girmeye</span> çalıştığını öne sürerek evi terk eden bekar kiracının öyküsünü de unutmamıştı.</p>

  <p>Doktor Evans, Carlotta'yı o akşam muayene etti. Muayenesini bitirdikten sonra merdivenlerden aşağı inerken, Jepson onu sabırsızlıkla bekliyordu.</p>

  <p>"Evet, doktor, kız kardeşimin durumu hakkında ne düşünüyorsunuz?" diye sordu.</p>

  <p>"Çok garip, çok garip," diye ihtiyatla mırıldandı doktor. "Evin onun asabını bozduğu kesin. Kuşkusuz, bazı yerlerin ve sıklıkla da bazı insanların kişiler ve özellikle de kız kardeşiniz gibi asabi insanlar üzerinde olumsuz etkiler yarattığı hepimizin malumudur. Benzer çok sayıda vaka sayabilirim."</p>

  <p>"Bu durumda, sizin fikrinizce, ev onun üzerinde kötü bir etki mi bırakıyor?"</p>

  <p>Doktor Evans tereddüt etti. "Kötü mü? Eh, dediğim gibi, asabını bozuyor. Onun üzerinde habis bir etkisi olduğunu söyleyemem, ama tabii bu süreğenleşirse sinirleri zarar görecektir. Anladığım kadarıyla evde birinin, ya da bir grup insanın daha olduğuna inanıyor, buraya hapsedildiklerini ve ona ulaşmaya çalıştıklarını düşünüyor. Bu paranoya başlangıcını akla getiriyor tehlikeli bir şekilde. Ona bu fikri panjurlar vermiş gibi, ama hemşiresinden öğrendiğim kadarıyla onlar hiç kapanmazlarmış. İşin doğrusu, bu evde iki kişi delirmişti... sanırım biliyorsunuz." Sanki aklına müthiş bir şey gelmiş gibi aniden sustu.</p>

  <p>"Mark Brendon ve eşi," diye mırıldandı. "Ne tuhaf bir rastlantı! Onların süreğen çılgınlıklarını anımsıyorum. Ailelerinde görülürdü ve onlarda da ortaya çıktı... panjurlar hakkındaki saplantıları. Panjurların ve bahçe duvarının onları kasabadan uzak tuttuğundan yakınırlardı. İlginç bir rastlantı, öyle değil mi?"</p>

  <p>"Umarım görünmez şeylerin <span class="t14">etkisi</span> altında olduğumuzu ciddi ciddi düşünmüyorsunuzdur!" dedi Jepson kulaklarına inanamadan. Ama daha cümlesini bitirmeden derin bir kuşkuya da kapılmıştı.</p>

  <p>Doktor Evans başını iki yana salladı. "Ah, lütfen beni yanlış anlamayınız. O tür bir şeyi ima etmiyorum kesinlikle. Tabii, ev hakkında bazı aptalca söylentiler oldu olmasına, ama bunların çoğunu küçük çocuklar çıkarmıştı ve perili bir evin küçük bir kasabada yaşayan oğlan çocukları için neredeyse psikolojik bir gereklilik olduğunu eminim siz de benim kadar iyi biliyorsunuzdur."</p>

  <p>"Kaçamak konuşuyorsunuz, Doktor."</p>

  <p>"Siz de yersiz sonuçlar çıkarıyorsunuz, Mr. Jepson," dedi doktor biraz sertçe. "Kız kardeşinizin sinirleri altüst olmuş... hepsi bu! Evin onu etkilemekte olduğu fikrindeyim ve yerinizde olsaydım onu bir an önce buradan uzaklaştırmaya bakardım, çünkü fobiler geliştirmek üzere bulunuyor."</p>

  <p>Jepson bir an için meydan okurcasına yüz yüze durdu doktorla. Ama zihninde bir yığın bulanık düşünce vardı ve ansızın sordu: "Söyler misiniz bana, ispritizma gücü diye bir şey var mıdır?"</p>

  <p>Doktor Evans huzursuzlandı ve saatine acele bir göz attı.</p>

  <p>"Evet," dedi biraz isteksizce, "vardır. Nedenini açıklamamı istemeyiniz benden... açıklayamam. Ama böyle bir şey, evet, gerçekten de var. İspritüel kalıntılar diyorlar buna bazıları. Sıklıkla vahşi ölüm ve kaza sahneleriyle duygu patlamalarının ardından kalıyorlar."</p>

  <p>"Delilik gibi mi?"</p>

  <p>"Delilik gibi," diye yanıtladı doktor.</p>

  <p>Doktor şapkasının kenarıyla huzursuzca oynarken konuşmadan baktılar birbirlerine.</p>

  <p>"Peki, bu ispritüel kalıntıları bırakan güçler her ne ise, buraya yine dönebilirler mi?" diye sordu Jepson. "Geri gelebilirler mi... örneğin, ölmüş insanlar?"</p>

  <p>"Bilmiyorum." dedi doktor. "Hayaletlere inandığımı belirtmemi mi bekliyorsunuz?"</p>

  <p>Jepson soruyu duymamazlıktan geldi. "Söyleyin bana," dedi sesi boğuklaşarak, "bu evdeki odalardan hangisi Josiah Brendon'ın yatak odasıydı ve şu anda kız kardeşime ait olan odada kim kalıyordu?"</p>

  <p>Kısmen şaşırmış olan doktor biraz düşündü. Sonra yanıt verdi: "Yaşlı Josiah'ın odası çalışma odanızın tam üstündekiydi ve..."</p>

  <p>"Yani yatak odam," diye araya girdi Peter.</p>

  <p>"... ve kız kardeşinizin halen kullandığı oda da Elva Brendon'a aitti."</p>

  <p>"Ah, evet," dedi Peter. "Para sayılırken sanki biri tempo tutuyormuş gibi işitilebilir, öyle değil mi?"</p>

  <p>Doktor Evans onu mesleki bir gözle süzdü, Jepson&rsquo;ın akıl sağlığından endişe ederek.</p>

  <p>"Söyleyiniz bana, Doktor," dedi Peter derhal, "Elva Brendon'ı iyi tanır mıydınız?"</p>

  <p>"Oh, evet," dedi doktor hevesle ve sayılan paralarla ilgili şu açıkça yersiz sözlerden sonra Jepson'ın sorusunu yeterince normal bulmuş olmaktan dolayı rahatlayarak. "Gümüş rengi saçları olan &mdash;hani şimdi platin sarışın diyorlar ya&mdash; uzun boylu, hoş bir kadındı. Ama çok da duyarlı!<span class="t16">1</span>'</p>

  <p>"Piyano çalar mıydı?" diye araya girdi Jepson.</p>

  <p>"Hem de çok ustaca."</p>

  <p>"Sanırım bir de en sevdiği parça olmalı..." diye üsteledi Jepson sesinde sabırsız bir beklentiyle.</p>

  <p>"Ah, evet, iki ya da üç tane,&rdquo; diye yanıtladı doktor. "Ama bir numaralı favorisi Schumannın, dur bir düşüneyim, evet, <span class="t14">Peygamber Ku</span><span class="t14">ş</span> adlı küçük yapıtıydı."</p>

  <p>Jepson derin bir soluk aldı ve yarı döndü.</p>

  <p>"Pekala," dedi aniden, "tavsiye ettiğiniz gibi yapacağım. Carlotta buradan götürülecek,- evden en kısa zamanda ayrılmamızı sağlayacağım, belki hafta sonunda. Size çok teşekkür ederim, Doktor ve faturanızı bekleyeceğim."</p>

  <p>Doktor Evans gözucuyla Jepson'a kaçamak bir bakış atarak ve bestecinin çok geçmeden tıbbi yardıma ihtiyacı olacağını düşünerek, ayrıldı.</p>

  <p>Doktoru kapıya kadar geçiren Jepson merdivenlerden yukarı, kız kardeşinin yanına çıktı. Uzanmakta olduğu divanın yanındaki rahat bir koltuğa oturdu.</p>

  <p>"Hayatım," dedi birdenbire, "önceki gece işittiğin parçanın Schumannın <span class="t14">Vogel als Prophet</span>'ı olduğundan emin misin?"</p>

  <p>"Oldukça," dedi Carlotta kesinlikle.</p>

  <p>Bunu biraz düşündü. "Bir de duyduğun şu sesler... Birileri para sayıyor olabilirler miydi acaba?"</p>

  <p>Carlotta bu fikri kafasında evirip çevirdi ve sonra başıyla onayladı. "Evet, olabilir." dedi.</p>

  <p>"Pekala," diye yanıt verdi gülümseyerek. "Başka bir ev tutmaya karar verdim, Carlotta. Bu hafta sonunda taşınırız."</p>

  <p>Kadın "Ah," dedi kısaca. Sonra, "Fikrini bu kadar çabuk değiştirmiş olmanı neye borçluyuz?" diye sordu.</p>

  <p>"Doktorun tanısına. Evin sağlıksız olabileceğini düşünüyor."</p>

  <p>Carlotta kendinden memnun biçimde salladı başını. Sonra aniden odaya keyifsiz bir göz gezdirdi. Uzanıp kardeşini ceketinin yeninden yakaladı ve sertçe fısıldadı: "Daha da çabuk, eğer mümkünse. Gittikçe yaklaşıyorlar... içeri girmeye çalıştıklarını hissedebiliyorum. Genç olanları... o kız içlerinde en güçlüsü."</p>

  <p>Jepson kendine hâkim olabileceğini sanmadığından susmayı tercih etti. Eğreti bir gülümsemeyle birlikte odadan çıktı.</p>

  <p>O gece saat onu geçer geçmez, zihninde kaynaşan bir yığın huzursuz düşünceyle, yatağa attı kendini. Kız kardeşinin sanrılarının temelinde gerçeklik payı olabileceğinden ürkmüş halde uykuya daldı.</p>

  <p>Huzursuz zihni çok geçmeden düşlere boyun eğmişti. Daha uzakta bir yerden bakıyordu eve. Evdeydi, kendini evde hissediyordu, yine de yüksekçe bir yerden bakıyormuş gibiydi. Carlottayı, hemşireyi, hizmetçiyi, aşçıyı gördü... ve dört kişiyi daha, dört tuhaf şekli, bahçenin gölgeleri arasında dolaşan yaşlı bir adamı, yaşlı bir kadını ve onlardan çok da uzaklaşmadan öneri sıra yürüyen genç bir adamla genç bir kadını. Onları düşünde görür görmez tanımıştı: Şu pinti Josiah, insan içine çıkmaz karısı, Mark Brendon ve saçı düşlerin uçsuz karanlığının önünde gümüş gibi parlayan eşi Elva.</p>

  <p>Gereksiz en ufak bir kıpırtı göstermeden, dehşet verici bir dinginlik içinde yaklaşıyorlardı eve. Sonra onları evin içinde gördü,- genç kadın yüzünde yırtıcı bir ifadeyle en öndeydi. Bir avcılar kraliçesine benziyordu. Şimdi merdivendeydiler,- genç kadın, piyanonun yanında bir an duraklamış da olsa, hâlâ en öndeydi. Sonra ikinci katın holündeydiler. Yaşlı adam, Jepson'ın bedeninin yatmakta olduğu odaya süzüldü ve yere bağdaş kurup paralarını saymaya başladı. Annesi ve Mark holde beklerlerken, Elva, Carlotta'nın odasına girdi.</p>

  <p>Sonra irkiltecek kadar capcanlı bir manzara gördü: Elva, vahşice hevesli gözlerin ona doğru geldiğinden habersiz uyuyan Carlottaya doğru yaklaşmaktaydı. Bir şeyin içeri girmeye çalışır olduğu hissi çok kuvvetliydi.</p>

  <p>Sıçrayarak uyandı. Yatak odasının kapısı gıcırdayarak açılmıştı. Yatağında doğruldu ve gece lambasına doğru uzandı, ama daha kolunu kaldırırken bileğinden yakalanmış ve tam çekip kurtulmak üzereyken kız kardeşinin karanlığın içinden gelen sesi bunu gereksiz kılmıştı.</p>

  <p>"Ulu tanrım, Carlotta, ne yapıyorsun?"</p>

  <p>"Bahçedeler, bahçedeler, dördü birden," diye cevap verdi Carlotta alçak ve heyecanlı bir sesle. "İçeri girecekler."</p>

  <p>Işığı açmak için uzanmak istedi ama Carlotta yine engel oldu ona.</p>

  <p>"Görebilirler." diye uyardı. "Pencereye git ve bak. Geliyorlar!"</p>

  <p>Yataktan kalktı ve umursamaz bir tavırla pencereye gitti. Sonra hızla ay ışığından dışarı, kenardaki gölgeye doğru çekildi.</p>

  <p>Çünkü bahçede gerçekten de birileri <span class="t14">vard</span><span class="t14">ı</span><span class="t14">.</span> Peter bu hane tecavüzü karşısında bir an öfkelendi,- sonra düşü aklına geldi ve öfkesi buz gibi soğuk bir paniğe dönüştü. Dikkatle baktı aşağıya. Tam Carlotta'nın dediği ve tam kendi düşünde gördüğü gibi dört kişiydiler. Bahçe yolundan eve doğru yavaş yavaş ama özellikle yaklaşmakta olan dört gölge: önde genç bir kadın, ardında genç ama ak saçlı bir adam, son olarak da yaşlı bir adamla yaşlı bir kadın. Suratları ay ışığında ifadesiz ve solgundu ve elbiseleri neredeyse siyah sayılabilecek kadar tuhaf bir yeşildi. Yüzleri durgun ve soluk, genç kadının dudakları hafifçe aralanmış, kaskatı yaklaşmaya devam ediyorlardı. Dalların gölgeleri altında geçici olarak gözden kaybolarak çalıların ve ağaçların arasından süzüldüler.</p>

  <p>Birinci kattaki çalışma odasının Fransız tarzı pencerelerinin altında ay ışığına çıktılar ve Jepson yaz ayının berrak ve soğuk aydınlığında dördünün de gölge düşürmediklerini fark etti... ayın doğrudan doğruya avluya dökülen ışığında açıklanamaz biçimde gölgesiz duran dört şekil!</p>

  <p>Artık daha fazla şüpheye yer yoktu - bu dördü tüyler ürpertici düşünde gördükleriyle aynı kişilerdi &mdash; Brendon'lar! Evi geri almak ve maddi yaşama bir geçit bulabilmek üzere gelmişlerdi.</p>

  <p>Tam o anda Carlotta titreyerek belirdi yanında. "İçeri girmelerine izin verme, içeri girmelerine izin verme!" dedi. "Korkuyorum. Şu kadın &mdash;şu genç olan- daha önce de gelmişti, senin piyano çaldığını duyduğum gece. O zaman söylemek istememiştim. Odama girmişti."</p>

  <p>Peter, daha sözünü bitirmeden Fransız pencerelerini ılık yaz gecesinde açık bıraktığını anımsayarak, "İçeri giremezler," dedi kuru bir sesle. "Onları dışarıda tutacağım." Sonra fırlayarak pencereden öteye, odadan dışarı ve merdivenlerden aşağı koştu.</p>

  <p>Fransız pencereleri ardına kadar açık duruyorlar, ay ışığı engellenmeden odanın içine dökülüyor ve nesneleri gümüş rengi bir pusa boğuyordu. İçeride hiçbir şey yoktu. Yüreği pır pır ederek geri geri girdi odaya ve buz gibi bir korku belkemiğine tırmanırken Fransız pencerelerini kapattı.</p>

  <p>Sonra üst kattan gelen bir ses duydu: <span class="t14">kilnk... klink... klink...</span> Yatak odasından geliyordu bu ses.</p>

  <p>Piyanodan hafif bir tını yükselir gibi olduğunda hızla döndü ama orada da hiçbir şey yoktu. Sonra odanın öte yanına koştu, elektrik düğmesini çevirdi ve hayat verici aydınlıkta bir an duvara yaslanarak durdu. Sonra koridoru dikkatlice gözden geçirdi ve orada da bir şey olmadığını gördüğünde hol ışığını da açtı.</p>

  <p>Gözleri kuytuları tararken yavaş yavaş indi merdivenlerden. Alt kata vardığında çevresine bakındı. Bir şey yoktu.</p>

  <p>Sonra ansızın hemşirenin çığlığını işitti.</p>

  <p>Üst kat ışıkları yanarken olduğu yerde donakaldı ve bir saniye sonra hemşire merdivenin başında gözleri dehşetten irileşmiş halde belirdi.</p>

  <p>"Ah, Mr. Jepson!" diye bağırdı onu gördüğünde.</p>

  <p>Kadının sesi korkudan çatallaşmıştı. Hemşirenin sözlerini belli belirsiz işiterek çıktı basamaklardan. "Miss Carlotta... ona bir şeyler oluyor. Çok tuhaf konuşmaya başladı. Elimden bir şey gelmiyor. Ona yardımcı olamıyorum."</p>

  <p>Peter "Ben bakarım," dedi boğuk bir sesle.</p>

  <p>Bir saniye sonra kız kardeşinin kapısı önünde duruyor ve içeriden gelen sesini duyuyordu. Sonra kapıyı açtı. Carlotta'nın, harap haldeki bahçe duvarına bakarak, pencerenin önünde diz çökmüş olduğunu gördü.</p>

  <p>Ne yapacağını bilemez haldeydi. "Carlotta," dedi sertçe, "orada üşüteceksin. Yatağına dön."</p>

  <p>Kız kardeşi alçak ve hiç de normal olmayan bir sesle "Eğer onları uzaklaştırırsan," diye yanıt verdi yüzünü çevirmeden.</p>

  <p>Jepson ilerledi ve yanında panik içinde durup kız kardeşinin yüzüne baktı.</p>

  <p>"Artık duvarın ötesini bile göremiyorum, bahçeyi de... sadece otlar, iğrenç, çirkin otlar. Bir de şu berbat panjurlar, her yerde! Ah, Mark, sök onları benim penceremden. Ne zaman baksam yüzüme kapalılar. Götür onları!"</p>

  <p><span class="t14">"Carlotta!"</span> diye bağırdı boğuk bir sesle.</p>

  <p>"Götür onları, Mark. Hiçbir şeyi göremiyorum. Kasabayı göremiyorum." Sesi tekdüze ve bitkindi, tanınmayacak haldeydi.</p>

  <p>Kardeşini elinden şefkatle tutup yatağına götürdü. "Carlotta,'' diye mırıldandı ne yapacağını bilemeden. Elini avucuna alıp okşamaya başladı. İfadesiz yüzüne baktı ve onu görmeyen gözlerine. Elleri titriyordu.</p>

  <p>"İyileşebilirim, Mark... ama götür onları buradan."</p>

  <p>Düşünün anısı ve taşıdığı anlam zihninde berraklaşırken titreyerek durdu. Sonra birdenbire yüksek sesle hemşireye seslendi ve doktor çağırmak üzere odadan dışarı koştu.</p>

  <p>Telefonun başına vardığında Fransız pencerelerinin önündeki ay ışığıyla aydınlanmış avluda gözucuyla bir hareket görür gibi oldu. Bahçe yolunda üç şekil uzaklaşıyordu: genç bir adam, yaşlı bir adam ve yaşlı bir kadın. Genç kadın ortadan kaybolmuştu... Elva eski odasındaydı yine. Üst kattan çığlık çığlığa gelen ve saf, çıldırtıcı bir dehşetle giderek yükselen ses artık sadece Car- lotta'ya ait değildi.</p>

  <p><span class="t14">"Götür onlar</span><span class="t14">ı</span> <span class="t14">buradan! Götür-onlar</span><span class="t14">ı&mdash;</span><span class="t14">buradan!"</span></p>

  <p>Çok fazla beklemişti. Artık Carlotta için panjurlar hep olacaktı. Telefon ahizesini bir robot gibi kaldırdı ve doktoru aradı.</p>

  <p><span class="t14">Çeviren: Sönmez Güven</span></p>

  <p class="p10">&nbsp;</p>
</body>
</html>
