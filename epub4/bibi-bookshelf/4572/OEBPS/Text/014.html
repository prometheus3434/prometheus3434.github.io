<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title></title>
</head>

<body>
  <h1><a id="ncx243"></a><a id="a29"></a>E<span class="th12">JDERHAYLA</span> S<span class="th12">AVA</span><span class="th12">Ş</span><span class="th12">AN</span> B<span class="th12">ILGISAYAR</span>ı<span class="th12">N</span> Ö<span class="th12">YKÜSÜ</span></h1>

  <p>Siberya&rsquo;nın yöneticisi Kral Poleander Partobon, büyük bir savaşçıydı ve modern strateji yöntemlerinin destekçisi olduğundan her şeyden çok, askerî bir sanat olarak sibernetiğe önem veriyordu. Krallığı, düşünen makinelerle doluydu, çünkü Poleander bunları her yere koyuyordu; astronomi gözlemevlerinin ya da okulların yanı sıra, tökezleyip düşmesinler diye yüksek sesle yayaları uyarmaları için yollardaki kayaların üzerine; kaybolanlar yollarını sorabilsinler diye direklere, duvarlara, ağaçlara; yağmurun yağacağını önceden haber verebilsinler diye bulutlara, tepelere, vadilere elektrikli beyinler yerleştirtmişti. Kısacası Siberya&rsquo;da akıllı bir makineyle karşılaşmadan yürümek imkânsızdı. Gezegen çok güzeldi, çünkü Kral, uzun zamandan beri varolan gezegenin sibernetik olarak mükemmelleştirilmesi buyruğunu vermiş, ayrıca çıkardığı yasalarla her şeyin düzenini bütünüyle değiştirmişti. Böylece krallığında, örneğin siberböcekler, vızıldayan siberarılar, hatta sibersinekler üretiliyordu - sayıları arttığında mekanik örümcekler bunları yakalıyorlardı. Gezegenin siberkorularında siberçiçekler rüzgârla hışırdıyor, siberorglar ve siberkemanlar çalmıyordu; ama bu sivil cihazlardan iki kat fazla askerî güç vardı, çünkü Kral savaşmayı çok seviyordu. Sarayının kemerlerinde farklı bir yapıya sahip stratejik bir bilgisayarı vardı; ayrıca küçük bilgisayarları, dev sibermatikleri ve barut dahil her türlü silahtan oluşan bir cephaneliği de vardı. Tek bir sorun vardı ve bu sorun onu çok rahatsız ediyordu: Bir tek düşmanı bile yoktu, kimse onun ülkesini istila etmeye niyetlenmiyor ve ona krallara yaraşır cesaretini, taktik dehasını ve tabii ki sibernetik silahlarının olağanüstü gücünü gösterme fırsatı vermiyordu. Gerçek düşmanlar ve saldırganlar olmayınca, Kral mühendislerine yapaylarını yaptırttı; bunlara karşı savaştı ve hep kazandı. Ancak bu savaşlar her zaman gerçekleri kadar korkunç oluyordu ve halk bunlardan çok zarar görüyordu. Siberdüşmanlar köylerini ve kentlerini yok ettiğinde, sentetik düşman üzerlerine ateş döktüğünde Kral&rsquo;ın tebaası homurdanmaya başladı; onların kurtarıcısı olarak ortaya çıkıp yapay düşmanı yok eden Kral, zafer dolu saldırıları sırasında önündeki her şeyi yok ettiğinde, bundan duydukları rahatsızlığı Kral&rsquo;ın kendisine dile getirme cesaretinde bile bulundular. Oysa Kral bütün bunları onların yararına yapmıştı, ama nankör halk onun zaferleri karşısında bile homurdanıp duruyordu.</p>

  <p>Ta ki Kral gezegendeki savaş oyunlarından bıkıp gözlerini yukarıya kaldırmaya karar verene kadar... Artık hayallerini kozmik savaşlar süslüyordu. Gezegeninin tamamen boş ve ıssız olan geniş bir Ay&rsquo;ı vardı; Kral, Ay&rsquo;ın üzerinde tam teşekküllü ordular kurmak ve yeni bir savaş sahnesi yaratmak için halkından yüklü vergiler almaya başladı. Kral Poleander&rsquo;in artık kendilerini sibermatikleriyle kurtarmayacağını, silahlarının gücünü evlerinin ve başlarının üzerinde denemeyeceğini düşünen halk bu vergileri seve seve verdi. Bunun üzerine kraliyet mühendisleri Ay&rsquo;ın üzerinde, her çeşit asker bölüğü ve kendi kendine ateş eden toplar yaratacak olan muhteşem bir bilgisayar yaptılar. Kral, makinesinin gücünü sınamakta hiç vakit kaybetmedi; bir noktada ona -telgraf aracılığıyla- bir eleklro-takla yapmasını buyurdu, çünkü mühendisleri kendisine makinenin her şeyi yapabileceğini söylemişlerdi, o da bunun doğru olup olmadığını görmek istiyordu. Madem alet her şeyi yapabiliyordu, o zaman bir takla atsındı. Ancak telegrafın metninde küçük bir yanlışlık oldu ve makine emri, bir elektrozor yapması gerektiği şeklinde anladı, bunu da elinden geldiğince iyi bir şekilde yerine getirmeye çalıştı.</p>

  <p>Bu arada Kral bir sefer daha yaptı, sibervalyelerin ele geçirdiği topraklarını kurtardı; Ay&rsquo;daki bilgisayara verilen emri tamamen unuttu, sonra birdenbire Ay&rsquo;dan dev kayalar yağmaya başladı; Kral şaşırmıştı, çünkü kayalardan biri sarayın yan kısmına düşmüş, tepki verebilen orman perilerinden oluşan değerli siberad koleksiyonunu yok etmişti. Öfke içinde Ay&rsquo;daki bilgisayara telgraf çekti ve olup bitenler için bir açıklama istedi. Ancak bilgisayar yanıt vermedi, çünkü artık yoktu: Elektrozor onu yutmuş, kendi kuyruğu haline getirmişti.</p>

  <p>Kral, ejderhayı öldürmek için derhal Ay&rsquo;a tam donanımlı bir keşif heyeti gönderdi, başına da ejderhayı öldürmesi için yiğit bir bilgisayar yerleştirdi. Ama Ay&rsquo;dan sadece birtakım ışıklar ve sesler geldi, sonra bilgisayar da keşif heyeti de yok oldu; çünkü elektroejder hayalî değildi ve hiç şakası yoktu, gerçek bir ejderha gibi savaşıyordu; dahası, Kral ile krallığı için çok kötü niyetleri vardı. Kral, sibersubaylarını, sibermühendislerini, siberinlerini ve yüzbaşı sibernetlerini Ay&rsquo;a gönderdi, hatta sonunda bir siberalissimo bile gönderdi, ama hiçbir şey başaramadı; arbede biraz daha uzadı o kadar. Kral, sarayın balkonuna yerleştirilen bir teleskopla olup bitenleri seyrediyordu.</p>

  <p>Ejderha büyüdü, Ay ise küçüldükçe küçüldü, çünkü canavar onu yavaş yavaş parçalayıp kendi bedenine katıyordu. Kral ile halkı, artık durumun vahim olduğunu gördüler, çünkü elektrozorun ayağının altındaki zemin yok olduğunda, gezegene ve halkın üzerine gelecekti. Kral düşündü, düşündü ama durumu düzeltecek bir çare bulamadı; ne yapacağını bilmiyordu. Makine yollamanın bir faydası olmayacaktı, çünkü hepsi de yok olacaktı; kendisinin gitmesi de iyi bir fikir değildi, çünkü korkuyordu. Birdenbire Kral, gecenin sessizliğinde yatak odasından telgrafın sesini duydu. Bu, Kral&rsquo;ın som altından yapılmış, elmastan bir iğnesi olan Ay&rsquo;a bağlı kişisel alıcısıydı; Kral fırlayıp telgrafa koştu, bu arada cihaz, <span class="t1">tak-tak, tak-tak</span> diye ses çıkardı ve şu telgrafı yolladı: EJDERHA DER Kİ: POLEANDER PARTOBON ÇEKİLSE İYİ EDER, ÇÜNKÜ EJDERHA TAHTA ÇIKMAYA NİYETLİ!</p>

  <p>Kral korktu, baştan ayağa titredi ve o haliyle dışarı çıktı; üzerinde siyah benekli kürk geceliği, ayağında terlikleriyle, yaşlı ve bilge strateji makinesinin bulunduğu kemerlere doğru koştu. Kral, Elektroejder&rsquo;in ortaya çıkışından önce bir askerî harekât konusunda tartıştıkları için o günden beri ona danışmamıştı; ama şimdi bunu düşünmenin sırası değildi - tahtı, yaşamı tehlikedeydi!</p>

  <p>Bilgisayarı prize taktı ve bilgisayar ısınır ısınmaz, &ldquo;Benim yaşlı bilgisayarım! Benim iyi bilgisayarım! Ejderha beni tahtımdan indirmek, beni bir kenara atmak istiyor, yardım et, konuş, onu nasıl yenebilirim?&rdquo;</p>

  <p>Bilgisayar, &ldquo;Ha, ha!&rdquo; dedi. &ldquo;İlk önce tartıştığımız durum konusunda haklı olduğumu itiraf etmelisin; ikinci olarak da, bana sadece Dijital Sadrazam diye hitap edeceksin, &ldquo;Yüce Demirmanyetikliğimiz&rdquo; demene de izin veriyorum!&rdquo; &ldquo;Tamam, tamam, seni Sadrazam ilan ediyorum, istediğin her şeyi kabul ediyorum, sadece beni kurtar!&rdquo;</p>

  <p>Makine birtakım sesler çıkarttı ve sonra:</p>

  <p>&ldquo;Çözüm basit. Ay&rsquo;dakinden daha güçlü bir elektrozor yapacağız. Ay&rsquo;dakini yenecek, kendi hâkimiyetini kuracak ve böylece hedefimizi gerçekleştirecek!&rdquo; dedi.</p>

  <p>Kral, &ldquo;Harika!&rdquo; diye yanıt verdi. &ldquo;Peki sen bu ejderhanın planını yapabilir misin?&rdquo;</p>

  <p>Bilgisayar, &ldquo;Bu bir ultraejder olacak,&rdquo; dedi. &ldquo;Senin için sadece planı değil, ejderhanın kendisini de yapabilirim, hemen şimdi, bir dakika bile sürmez, Kral!&rdquo; dedi. Dediğini yaptı ve bir süre sesler çıkarttıktan sonra kendi içinde bir&nbsp; şeyleri bir araya getirdi, sonra yan tarafından, kıvılcımlar saçan ve dev bir pençeyi andıran bir nesne çıkmaya başladı. Kral bağırdı:</p>

  <p>&ldquo;Yaşlı bilgisayar! Dur!&rdquo; diye bağırdı.</p>

  <p>&ldquo;Bana böyle mi hitap ediyorsun? Ben Dijital Sadrazam&rsquo;ım!&rdquo;</p>

  <p>&ldquo;Ah, evet,&rdquo; dedi Kral, &ldquo;Yüce Demirmanyetikliğimiz, yaptığın elektroejderin diğerini yeneceği kesin, ama o zaman onun yerini almış olacak, ondan nasıl kurtulacağız?!&rdquo; Bilgisayar, &ldquo;Ondan daha güçlüsünü yaparak,&rdquo; diye yanıtladı.</p>

  <p>&ldquo;Hayır, hayır! O zaman hiçbir şey yapma, sana yalvarıyorum; ben oradaki ejderhadan kurtulmak isterken Ay&rsquo;da bir sürü korkunç ejderha olacak, bu ne işe yarar ki?&rdquo;</p>

  <p>Bilgisayar, &ldquo;Ah, bu farklı bir mesele,&rdquo; diye yanıt verdi. &ldquo;Neden baştan söylemedin? Kendini ne kadar mantıksız bir şekilde dile getirdiğini görüyor musun? Bir dakika... düşünmeliyim.&rdquo;</p>

  <p>Bir sürü ses çıkarttıktan sonra şöyle dedi:</p>

  <p>&ldquo;Anti-ejderha&rsquo;sı olan bir anti-ay yaparız, onu Ay&rsquo;ın yörüngesine sokarız (bu arada içerden bir kopma sesi geldi), ateşin etrafında oturup şarkı söyleriz: <span class="t1">Ah, ne</span><span class="t1">ş</span><span class="t1">eli bir robotum ben, yoktur korkum sudan, dalar dalmaz içine, kocaman gülümserim, tra la la, hep böyle yapar</span><span class="t1">ı</span><span class="t1">m ben!..</span>&rdquo;</p>

  <p>Kral, &ldquo;Tuhaf konuşuyorsun,&rdquo; dedi. &ldquo;Anti-ay&rsquo;ın neşeli robotun şarkısıyla ne ilgisi var?&rdquo;</p>

  <p>Bilgisayar, &ldquo;Hangi neşeli robot?&rdquo; diye sordu. &ldquo;Ah, hayır, hayır, hata yaptım. İçimde ters giden bir şeyler var, bir tüpüm patlamış olmalı.&rdquo; Kral, sorunun kaynağını aradı, sonunda yanmış tüpü buldu, yerine yenisini taktı ve sonra bilgisayara anti-ay hakkında sordu.</p>

  <p>Bu arada daha önce söylediğini unutmuş olan bilgisayar, &ldquo;Hangi anti-ay?&rdquo; diye sordu. &ldquo;Anti-ay hakkında hiçbir şey bilmiyorum... bir dakika, bunu düşünmem gerek.&rdquo;</p>

  <p>Makine sesleri çıkarttı ve:</p>

  <p>&ldquo;Elektroejderleri öldürmek için genel bir kuram yaratırız, Ay&rsquo;daki ejderha bu kuram için özel bir durum olur, çözüm basit,&rdquo; dedi.</p>

  <p>Kral, &ldquo;Peki öyleyse, öyle bir kuram yarat!&rdquo; dedi.</p>

  <p>&ldquo;Bunu yapabilmek için önce deneysel ejderhalar yaratmalıyım.&rdquo;</p>

  <p>Kral, &ldquo;Kesinlikle hayır! Hayır, teşekkür ederim!&rdquo; diye bağırdı. &ldquo;Bir ejderha beni tahtımdan etmek istiyor, onlardan bir sürü olsa neler olabileceğini bir düşün!&rdquo;</p>

  <p>&ldquo;Öyle mi? Peki, o zaman başka yollara başvurmalıyız. Ardışık tahminler yönteminin stratejik bir türünü kullanacağız. Gidip ejderhaya bir telgraf çek ve aslında çok kolay olan üç matematik işlemi çözmesi şartıyla tahtı ona vereceğini söyle...&rdquo;</p>

  <p>Kral gidip telgrafı çekti ve ejderha şartı kabul etti. Kral bilgisayara döndü.</p>

  <p>Bilgisayar, &ldquo;Şimdi,&rdquo; dedi, &ldquo;ilk işlem şu: Ona kendisini kendisiyle bölmesini söyle!&rdquo;</p>

  <p>Kral bunu yaptı. Elektrozor, kendini kendisiyle böldü, ama bir bölü bir elektrozor bir ettiğinden Ay&rsquo;da kaldı ve hiçbir şey değişmedi.</p>

  <p>Kral, &ldquo;Elinden gelenin en iyisi bu mu?!&rdquo; diye bağırarak kemere öylesine aceleyle koştu ki terlikleri düştü. &ldquo;Ejderha kendisini kendisiyle böldü, ama bir bölü bir bir ettiğinden hiçbir şey değişmedi!&rdquo;</p>

  <p>Bilgisayar, &ldquo;Önemli değil, bunu mahsus yaptım, onun ilgisini dağıtmak için,&rdquo; dedi. &ldquo;Şimdi ona kökünü çıkartmasını söyle!&rdquo; Kral Ay&rsquo;a telgraf çekti ve ejderha çekmeye, itmeye, çekmeye, itmeye başladı, sonunda gerginlikten çatladı ve her yeri titredi; ama birdenbire bir şey bel verdi - ve kendi kökünü çıkarttı!</p>

  <p>Kral, bilgisayara döndü.</p>

  <p>Kapıdan, &ldquo;Ejderha çatırdadı, titredi, hatta dişlerini bile gıcırdattı, ama kökünü çıkarttı ve hâlâ beni tehdit ediyor!&rdquo; diye bağırdı. &ldquo;Şimdi ne olacak benim yaşlı... yani, Yüce Demirmanyetikliğimiz?! &rdquo;</p>

  <p>Bilgisayar, &ldquo;Kuvvetli ol,&rdquo; dedi. &ldquo;Şimdi git, ona kendisini kendisinden çıkartmasını söyle!&rdquo;</p>

  <p>Kral, aceleyle yatak odasına gitti ve telgrafı yolladı; ejderha, kendisini kendisinden çıkartmaya başladı. Önce kuyruğunu, sonra bedenini çıkarttı ve sonunda, bir şeylerin doğru gitmediğini görünce tereddüt etti, ama çıkartma işlemi kendi hızından ötürü devam etti, başını çıkarttı ve bir sıfıra dönüştü, yani hiçbir şeye: Artık elektrozor yoktu!</p>

  <p>Sevinç içindeki Kral kemere koşarak, &ldquo;Arlık elektrozor yok!&rdquo; diye bağırdı. &ldquo;Teşekkür ederim, yaşlı bilgisayarım... çok teşekkür ederim... çok çalıştın... dinlenmeyi hak ettin, onun için şimdi seni kapatıp prizden çekeceğim.&rdquo;</p>

  <p>Bilgisayar, &ldquo;O kadar acele etme, dostum,&rdquo; diye yanıtladı. &ldquo;Ben işi hallediyorum, sense beni kapatmak istiyorsun, üstelik artık bana Yüce Demirmanyetikliğimiz diye hitap etmiyorsun! Bu hoş değil, hem de hiç! Şimdi kendimi bir elektrozora dönüştüreceğim, evet, ve seni krallıktan kovacağım; senden daha iyi bir kral olacağım kesin, çünkü sen her zaman önemli konularda bana danıştın, bütün bu süre boyunca burayı yöneten sen değil, aslında ben oldum...&rdquo;</p>

  <p>Bilgisayar, dumanlar ve sesler çıkartarak elektrozora dönüşmeye başladı; iki yanından alevler saçan elektropençeleri çıkmaya başlıyordu ki korkudan nefesi kesilen Kral ayağından terliklerini çıkartarak ona doğru koştu ve terlikleriyle bilgisayarın tüplerine deli gibi vurmaya başladı! Bilgisayar bir ses çıkarttı, boğulmaya başladı ve programları karıştı - &ldquo;elektrozor&rdquo; yerine &ldquo;elektrosos&rdquo; sözcüğünü okudu ve Kral&rsquo;ın gözlerinin önünde, gitgide daha yumuşak bir şekilde hırıldayarak altın gibi parlayan dev bir elektrosos yığınına dönüştü. Bütün şarjını koyu mavi kıvılcımlarla boşalttı ve aklı başından gitmiş Poleander&rsquo;ı hâlâ dumanı tüten dev bir sos havuzuyla baş başa bıraktı.</p>

  <p>Kral içini çekerek terliklerini giydi ve yatak odasına döndü. Ancak o günden sonra bambaşka bir kral oldu; başından geçenler savaş sevdasını törpülemişti ve ölene dek sadece sivil sibernetikle uğraştı, askerî sibernetiğe bir daha asla bulaşmadı.</p>
</body>
</html>
