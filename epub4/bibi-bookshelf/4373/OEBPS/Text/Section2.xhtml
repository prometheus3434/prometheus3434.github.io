<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>MALATYA NOTLARI 1945</h2>

  <p>Öğle üzeri mahkemecilerle gelen gardiyan Abdullah, zimmet defterini başgardiyanın masası üzerine atarak,</p>

  <p>— Herif karıyı vurdu güzelce! dedi.</p>

  <p>— Bizim mahpuslardan mı?</p>

  <p>— Yok.</p>

  <p>— Kim vurdu? Nerede vurdu? Hangi kızı vurdu?</p>

  <p>Bunu şoför Faik, şişman vücuduna, kırmızı ablak yüzüne hiç yaraşmayan bir heyecanla sormuştu.</p>

  <p>Başgardiyan Ali efendi, yüzünü buruşturarak,</p>

  <p>— Telâş etme şoför! Akşama getirirler, öğrenirsin. Böyle söyleyerek elini bıyığına götürdü. Bıyıklarını kazıttığı halde böyle üst dudağıyla burnunun arasında parmaklarını kımıldatmayı âdet edinmişti. Gardiyan Abdullah zimmet defterini tekrar eline aldı. Aralık duran kapıdan, muhafız jandarmalarla mahkemeden dönen mefkuflar arasındaki konuşmaların, karma karışık sesleri duyuluyordu. Şoför Faik dışarı çıktı, İstanbullu, seslere kulak kabarttı:</p>

  <p>— Amma da vurdu ha!»</p>

  <p>— İyi etmiş.»</p>

  <p>—Biraz sıkı yürüseymişiz, yetişecekmişiz!</p>

  <p>— Yetişip de ne olacak?»</p>

  <p>— Seyrederdik, fena mı?</p>

  <p>— Orası öyle.... Seyrederdik, bir güzel....</p>

  <p>— Ölür mü karı?»</p>

  <p>— İnşallah ölür.»</p>

  <p>— Herif kaçtı. Allah vere de yakalanmasa....</p>

  <p>Gardiyan Abdullah, bu hususta çok şeyler biliyormuş gibi, içinden pazarlıklı gülümsemesiyle İstanbullunun yüzüne baktı, İstanbullu gözlüklerini düzeltti:</p>

  <p>— Hele anlat derviş... Sende havadis var.</p>

  <p>— Vuran bizim o taraflı! Başgardiyan Ali, avucunun içinden alâkasız alâkasız sordu:</p>

  <p>— Kimlerden?</p>

  <p>— Sen tanımazsın. Adı Memet. Bütün Malatyalılar gibi.... Bu adı «Muhammed» diye telaffuz ediyordu: Tepeköy'den....</p>

  <p>— Karısını mı vurmuş? Kötülükte mi yakalamış karısını?</p>

  <p>— Karısını değil, kızını.... Başgardiyan elini yüzünden çekiverdi. Müdde-i umumi muavini, Hükümet doktoru bir de cezaevi müdürü ile karşılaşmadıkça asla telâşlanmaz bir adamdı. (Seferberliğe iştirak edip, İngiliz esir kamplarında bir müddet kalan insanlarımız, ayrı bir millet sayılabilir. Heyecanlanma ve telâşlanma kabiliyetlerini kaybetmişlerdir. Başgardiyan Ali efendi de, Sina cephesinde esir düşüp Seyidbeşir kampında geceleri, gözleri görmez eden ilâçlı suyu içerek mütarekeyi beklemiş ölüm artıklarındandı) Bıyıksız dudağını yoklamaktan başka iki mühim huyu daha vardı. Pantolonunun ütüsünü bozmamak için, oturunca paçalarını baldırlarından yukarıya kadar çekip beyaz yün çoraplarını ve beyaz donunu meydana çıkardıktan sonra daima sağ ayağını sol ayağı üstüne atar, üstteki ayağını bileğinden itibaren fırıldak gibi çevirir, yorulursa, diz kapağına çekiçle vuruluyormuş gibi titretirdi.</p>

  <p>Herifin karısını değil de kızını vurduğunu duyar duymaz, deminden beri dışarıya bakarak çevirdiği ayağını birdenbire zıplatmaya başladı. Yedi çocuğu olmuş, yedisi de yaşamamıştı. Bu sebeple çocukları pek severdi. Kanaatince babası ve anası sağ olan herkes, kaç yaşında olursa olsun, daha «çocuk» sayılırdı. Hiç bir şeye telâşlanmayan, hiç bir zaman kızmıyormuş gibi sakin duran bu adam, oğlu mahpus olup da iyi bakmayan babalara, sık sık gelmeyen analara var kuvvetiyle öfkelenir, kapıda onlara direk direk çıkışırdı.</p>

  <p>Şoför Faik, şişman vücuduna pek yaraşan terlikleri çıplak ayaklarında şıkırdatarak, olup bitenleri beğenip beğenmediği anlaşılmaz bir yüzle içeri girdi:</p>

  <p>— İş anlaşıldı beyim.... dedi. Kezban'ı babası vurmuş.</p>

  <p>— Nerede vurmuş?</p>

  <p>— Şurada....Mahpusanenin ilerisinde.... Basmış bıçağı. «Yaşamaz» diyorlar.</p>

  <p>— Cadde üzerinde, öyle mi?</p>

  <p>— Cadde üzerinde....</p>

  <p>— Yakalamışlardır.</p>

  <p>— Bilmem.</p>

  <p>— Kim bu Kezban?</p>

  <p>— Aman beyim! Bilemedin mi? Demin pencerede konuştuk.</p>

  <p>— Deme, şu kurt kızı mı?</p>

  <p>— Evet.</p>

  <p>Baş gardiyan dargın dargın sordu:</p>

  <p>— Hangisi bey?</p>

  <p>— Demin bize.... Demincek.... «Mahpus ağabeyler! Çarşıya gidiyorum. Canınızın bir çektiği varsa getireyim! Emredin!» demişti ya?</p>

  <p>— Güzel kızdı.... Körpeydi....</p>

  <p>— Yazık! Vah vah! Acıdım. Adı Kezban'dı öyle mi? Pencereye bir jandarma geldi:</p>

  <p>— Katili yakaladık....</p>

  <p>— Nerde?</p>

  <p>— Karakola getirdiler.</p>

  <p>— Bizim karakola mı?</p>

  <p>— Bizim karakola....</p>

  <p>Başgardiyanla şoför Faik derhal dışarı çıktılar. Gardiyan Abdullah etrafına bakmarak, ayaklarının ucuna basa basa İstanbulluya yaklaştı. (Gayet ufak tefek, son derece hafif olduğu için her hareketiyle korkuyor ve kendisini müdafaa ediyor hissini veren bir adamdı.)</p>

  <p>— Çok ceza verirler mi beyim?</p>

  <p>— Verirler.</p>

  <p>— Ne verirler?</p>

  <p>— Onbeş sene verirler. Yirmi iki sene verirler.</p>

  <p>— Ama kız kerhanede....</p>

  <p>— Olsun.</p>

  <p>— Çaresi beyim?</p>

  <p>— Çaresi.... İfadeyi düzgün verirse belki cezası azalır.</p>

  <p>— Nasıl desin?</p>

  <p>— «Kasden vurmadım.» demeli. «Bir erkekle beraber gördüm. «Aklım başımdan gitti» falan demeli.</p>

  <p>— Bilmez bu usulleri fıkara!.... Nasıl etsek?....</p>

  <p>— Git. Söyle!....</p>

  <p>— Bizi mes'ul etmesinler?</p>

  <p>— Yok canım! Defteri koltuğuna al. Soran olursa «Ben mahkemeden geliyorum» dersin.</p>

  <p>Abdullah zimmet defterini yardımcı olarak koltuğunun altına sıkıştırdı. İstanbullu, vurulan kızın yüzünü gözünün önüne getirebilmek için, gözlerini kısarak kendisini zorladı. Gözünün önüne on yaşında bir kız çocuğu geldi. Kerhanede bulunan bir kadına bu hayalin benzer tarafı yoktu. «Öyleyse.... Neden böyle düşünüyoruz? Bugün kısa beyaz çoraplar giymişti. Saçları sarı.... Hani anası tarafından yalanmış küçük bir buzağının tüyleri gibi ıslak dalgalı saçlar.... Çilli bir yüz.» İstanbullu, yorgun bir hareketle cigara yaktı. Kızın ağzı galiba şaşılacak kadar ufaktı. Ağzı bu kadar küçük olduğu için sanki sesi o kadar çocuk sesine benziyor, incecik, şımarık çıkıyordu. «Şoförün hakkı var. Bize «Mahpus ağabeyler!» dediydi. Ben de ona, «evi yapılasıca!» dedim. «Allah senden razı olsun. Çok yaşa!» falan dedim. İstanbullu kibrit çöpünü gizli bir iş yapar gibi yavaşça kırdı. Beş dakika sonra vurulacağını insan nasıl sezmez? Telepati diye bir şeyden laf edilir. Saçlı sakallı herifler ciltlerle yazılar yazmışlardır. «Neden yazıyorlar? Herkesi aldatmak için mi? Hissikablelvuku.... Malûm olma.... Kalbine doğma.... Tahteşşuur. Bari yavrucak ölmese....»</p>

  <p>Birdenbire baskına uğramış gibi şaşırdı. Kaç ay oluyor? Geçen sene.... Sonbaharda.... Yağmurlu bir gün.... Kezban'ı kerhaneye götürürlerken görmüştü. Kız önde.... Sırtında eski, kirli bir entari. Başı açık. Yüzünü eliyle kapatmıştı. Arkasında bir polisle bir bekçi. Polis ikide bir, sırtını dürterek yürütüyor. Öyle ki.... Yaralı, yahut uykuda gibi her dürtüşte Kezban sarsak adımlar atmıştı. Daha arkada, askerlerden, çocuklardan mürekkep bir kalabalık.... Adeta bir cenaze merasimi.... İstanbullu, pencerenin önünden geçen mahpusane müdürüne gülümsedi.</p>

  <p>«Bir baba, evlâdını kolay kolay vuramaz. Yüzüne mi vurdu acaba? Yüzüne vurduysa ölmesi daha iyi.... Zaten güzel değildi ki.... Ama çirkin de sayılmazdı. Vay anasını.... Alıcı gözüyle bakmamışız.... Çok şükür....»</p>

  <p>Tayıncı topal Sefer başını kapıdan uzattı:</p>

  <p>— Müdür bey seni çağırıyor beyim! dedi. Müdür kırk yaşlarında kadardı. Hiç çocuğu olmamıştı. Hovarda ve sofuydu. İstanbullu, bütün kabahat sanki müdürdeymiş gibi somurtarak sordu:</p>

  <p>— Haberin var mı?</p>

  <p>— Olmaz mı? Herifi ben tuttum.</p>

  <p>— Yok canım! Aferin.... Bravo!....</p>

  <p>— Ben henüz Adliyeye gitmemiştim.... Köşe başında onbaşıyla duruyorduk. Kız yanımızdan geçti. Ben yenileri tanımıyorum. Kaç zamandır aşağıya uğradığım yok....</p>

  <p>— Yalan söyleme.... Geçen hafta oradaymışsın....</p>

  <p>— Geçen hafta mı? Yalan!</p>

  <p>— Beni kızdırma.... Tövbe olsun yengeme yazarım. Senin saçlarını yolar.</p>

  <p>— Ben karıdan korkmam.... Karı beni bilir. Onbeş senedir harama uçkur çözmüş değilim.... Allah bana onu sormasın.... Bazı bazı arkadaşlarla uğrarım ama.... Oturmaya, muhabbete meraklıyım....</p>

  <p>— Sen cinayeti gördün mü?</p>

  <p>— Gördüm. Elli adım ilerde ortalık karıştı. Herif meğer vurmaya başlamış.</p>

  <p>— Ayakta mı?</p>

  <p>— Evvelâ ayakta.... Sonra, tabii yere düştü. Birkaç bıçak da yerde vurdu. Baktım kaçıyor. Hemen peşine takıldım.</p>

  <p>— Candarmalığın aklına gelmiş müdür!</p>

  <p>— İyi bildin.... Biz eski candarma çavuşuyuz. Yenilere kulak asma! Bizim zamanımızda dağ, taş eşkıya doluydu.</p>

  <p>— E!.... Peşine takıldın.</p>

  <p>— Takıldım. Onbaşı kızın başına seğirtmiş... Be adam sen zabıta memurusun. Evvelâ katil yakalanacak.... Dedim ya, bilmezler.... Bereket ben arkasını bırakmadım. Su yoluna sapınca yetiştim. «Teslim ol! Davranma» diye bağırdım.</p>

  <p>— Bıçak elinde miydi?</p>

  <p>— Elindeydi.</p>

  <p>— İyi cesaret! Aferin! Saldırdı mı?</p>

  <p>— Ne haddine! Şöyle durakaldı. Adamı kan tutar. Zaten kaçarken sarhoş gibi sallanıyordu. «Sana teslim olmam. Ben valiye teslim olacağım!» dedi. «Neden ulan, eşşoğlueşek?» dedim. «Sen candarmasın, beni döğersin!» dedi. «Ben candarma değilim. Hapisane müdürüyüm!» dedim. «Yalan, vallah billah teslim olmam!» dedi. Gözleri kararmış fıkaranın. Sivili, resmiyi farkedemez olmuş. «Ulan, ben hapisane müdürüyüm. Nasıl olsa bana geleceksin. Teslim ol. Hakkında hayırlıdır,» dedim. «Öyleyse teslim oldum,» dedi. Bıçağı yere attı. Şuradan şuraya koşmuştu ama, istasyona kadar koşmuş gibi soluyordu. Candarmalar gelince el sürdürmedim.</p>

  <p>— Döğmek mi istedilerdi?</p>

  <p>— Hayır! Bağlayacaklar! Razı gelmedim. Kolundan tutup karakola soktum. Çünkü herif haklı!</p>

  <p>— Kızını vurduğu için mi haklı?</p>

  <p>— Elbette.... Rabbim vermesin.... Namus meselesi.... Namus meselesi kolay değil.</p>

  <p>— Şimdi namusu temizlendi mi?</p>

  <p>— Bırak şu lafları.... Bazı seninle anlaşamıyoruz. Tabii temizledi. Kız kerhanede dursaydı, temizlenir miydi?</p>

  <p>— Kan böyle şeyleri temizleyemez müdür bey.... Bilâkis sabit kılar. Hem kerhanede kızım var diye adam utanmamak, iftihar etmeli. Kötü bir şey olsa müsaade ederler mi? Madem ki resmen defteri tutuluyor, vesika veriliyor, tahakkuku almıyor.... Fazladan, düzeni bozulmasın diye kapıya resmî elbesisiyle beli tabancalı bekçi koyuluyor.</p>

  <p>— Tuttu yine tersliğin.... Benim o kadar derin işe aklım ermez. Ben kerhane iyidir demedim. Bizim şeriatimizde zina eden kadın taşa gömülecek....</p>

  <p>— Aldırma.... O da bunun devası değil. Eğer bu derde ilâç olsaydı, hiç değilse Müslüman diyarında orospuluk kalmazdı.</p>

  <p>— Babalık zor mesele arkadaş! Başımızda yok da atıyoruz. Baba yüreği dayanamamıştır. Ben artık Adliyeye gitmeyeceğim. Vakit geçti. Belki müddeiumumi de gelir. Haydi biz ekmek hesabımıza bakalım. Senetleri yazdın mı?</p>

  <p>— Yazdım. Hazır....</p>

  <p>— Hükümetin parası üzerimde geziyor. Mücrimin sevk paraları, masarif, idare, takibat tahsisatı, ben bu hesapları, görürsün, bir gün birbirine karıştırırım. Zaten arada sırada beş lira beş lira kaçırıyorum.... Bu ay başı, maaşı olduğu gibi yatırdım. Dün gece.... Dün geceyi hatırlar hatırlamaz öğürdü, işine bak, midem kabardı. Hep içmekten.... Karı bana kızıyor.</p>

  <p>Zile birkaç kere vurdu. Topal Sefer'den su istedi. Su gelinceye kadar pencereden dışarısını seyrettiler. Karşıda bir kerpiç duvar, bir de tahta kapı vardı. Köşedeki mahpushane bakkalı 'Abu efendi henüz dükkânı açmamıştı. Duvarın dibinde bir ihtiyar köylü, oraya atılmış bir eski paçavra yığını gibi oturuyordu. Müdür bey, birkaç yudum su içti. Masadaki kâğıtları karıştırdı:</p>

  <p>— Sabahtan beri bir şey yemedim. Saat kaç?</p>

  <p>— On ikiye on var.</p>

  <p>— O.... Alâ! Vakit gelmiş... Şapkasını aldı. Hesaplara öğleden sonra bakarız. Saatin doğru mu?</p>

  <p>— Doğrudur.</p>

  <p>— Doğru değilse.... Malum ya cinayet var. Müddeiumumi belki uğrar.</p>

  <p>— Gelsin aldırma, vakit tamam.... Kürt yemekten sonra gelsin. Sen eve git. Yengeme selâm ederim.</p>

  <p>— Eyvallah.... Biraz da karakolda dururum. Bakalım nasıl ifade veriyor? Dışarı çıktılar. Müdür bar bar bağırmaya başladı:</p>

  <p>— Ali nerde? Nerde başgardiyan Ali? Şunu çağırın.... Ben gidiyorum. Ali nerde ulan? İstanbulluya döndü: Söyleyiver, bir yere ayrılmasın. Müddeiumumi mutlaka gelir.... Şuraları süpürtmeli.... Yahu! Bu ne pislik.... Dış kapının nöbetçi gardiyanına çıkıştı: Sizde adamlık yok mu?</p>

  <p>Gübrenin içinde oturuyorsun! İstanbullunun koluna dokundu: Ben tanığım! Suçüstüne giriyor. Öğleden sonra beni arama.... Fırıncı gelirse senetleri imzalat. Parayı yarın alsın., Şapkasını daima yaptığı gibi tersine giymiş, kurdelâyı sağa getirmişti. İstanbullunun ihtarı üzerine başını açtı. Kapıdan çıkınca tekrar yanlış koyup acele acele yürüdü.</p>

  <p>İstanbullu, onu, cezaevi karakoluna girinceye kadar gözleriyle takip etti. İnsanları, tanısın tanımasın, böyle seyrederken, «Şu anda ne düşünüyor acaba?» diye merak etmek âdetiydi. Nöbetçi gardiyan, tayıncı topal Sefer'e, müdürün ağzıyle çıkışıyordu:</p>

  <p>— Sizde adamlık yok mu? Biz gübrenin içinde mi oturacağız? Getir şuradan süpürgeyi.... Temizle şuraları.... Savcı gelecek.... Akşama kadar, cinayet hakkında hep acıklı havadisler duyuldu. Kızın babası askerdeymiş. Askerden gelince.... Kızının kötü yola düştüğünü duyar duymaz.... Namus meselesini Allah kimseye vermesin.... Namusunu temizlemek için.... Lâkin başgedikli kadar bu dünyada gaddar herif yoktur. Adamcağızın şaşkınlığından istifade ederek ifadeyi aleyhinde tutmuş. «Ne olacak! Bacısı metres hayatı yaşıyor. Kendi namusunu bilmeyen elin namusunu nereden bilecek!....»</p>

  <p>Malatya'nın zenginleri biçare babaya avukat tutacak olmuşlar. Avukatlar, «biz para kabul etmeyiz! İcabında davayı bedava göreceğiz» demişler. İki tanesi, yemin etmiş ki.... Eğer burada ceza verilecek olursa Ankara'ya gidecekler. Temyiz mahkemesine.... Baş müddeiumumi, iyi yürekli bir adam. Katili alnından öpmüş. Sorgu hâkimi «Oğlum! Kanunda biraz soluk olsa.... Ben seni mahpus damına bile tıkmazdım,» demiş. Sorgu yargıcı der mi der! Beş vakit namazında.... Ramazanları büyük camide Mevlit bile okuyor ki karılar ağlaşıyor.</p>

  <p>Yalnız, cezaevi karakol kumandanı Aziz Onbaşı, tek başına ve şiddetle katilin karşısına çıkıyordu. Müdür katilin tevkifiyle uğraşırken Onbaşı bir araba çevirip kızı hastaneye yetiştirmeye çalışmıştı. Gidip geliyor, büyük bir öfkeyle bağırıyordu:</p>

  <p>— Pezevenk! Eli kırılsın deyyusun.... Kezban'ı, adam vurur mu? Yahu, kızın ne günahı var? Sen bir hayırlı baba olsan kızın orospuluğa düşmez.</p>

  <p>Katille beraber olduğu için gardiyan Abdullah'a kızıyor, bu sözleri hep ona karşı söylüyordu:</p>

  <p>— Haklı mıyım Abdullah?</p>

  <p>— Haksızsın Onbaşım! Herif ne yapsın? Öyle deme.... Öyle deme.... Rabbim Müslümana böyle belâ vermesin.... Bizim o taraflı olduğundan ben bilirim. Namuslu bir adamdır. Namus işi tevatür müşkül.... İçini çekti: Müşküldür Onbaşım!</p>

  <p>— Pekâlâ! Şimdi daha kolay oldu? Allah belâsını versin! Ulan, siz hepiniz gâvursunuz.... Kürt değil mi kesmeli sizi.... Fıkarayı kucağıma aldım. Arabaya attım. O sıra.... Sen belâya bak ki beyim İstanbulluya döndü: Arabacı «Döşemeler kan olursa....» demez mi? Şuna palaskayı çeker misin! Töbe yarabbi! Yanma bizim Salih efendi bindi. Yahu! Vurulmuş insanla vurulmuş kuşun hiç farkı yok. Yüreği sanki vücuduna yayılıyor da, her tarafında sıcak sıcak çarpıyor. Kızın kolunu tuttum. Kolu da yüreği gibi atıyor. Yüreği gibi.... Bereket kan kesildi. Namert arabacının talihi var. Kızın gözleri kapalı.... «Kezban! Kız Kezban!» dedim. Hani bir şey kaldırmak istersin.... Ağır bir şey!</p>

  <p>Dişlerini sıkar adam. İşte öyle gayrete geldi. Nefes gibi konuştu:</p>

  <p>«Ben ölür müyüm, kardeşim?» dedi. Araba hızlı gidiyor, toz toprak, güneş... Gürültü.... Birdenbire cevap veremedim. Eğildim de neden sonra, «Merak etme, sen bu yaradan ölmezsin!» dedim. Allah yalanı sevmez. Dilimin ucuna «Bacım» lafı geldi. Adam orospuya «Bacım» diyemiyor. Hal buysa bey, sen onlara hep «Bacım» dersin.... Keşke ben de deseydim. Baktım ki ruhunu teslim etmiş. Bizim yalanı artık işitti mi, işitmedi mi bilmem. Gardiyan Abdullah, derin bir hınçla içini çekti:</p>

  <p>— İyi olmuş. Ortalık temizlendi.</p>

  <p>— Neden ulan gardiyan?</p>

  <p>— Gebermesi kendisine de iyi, babasına da iyi.... Ortalık temizleniyor. «Temizlik imandan» demişler.</p>

  <p>— Duydun mu beyim? Şuna bak!....</p>

  <p>— Duydum Onbaşı! İstanbullu kederle güldü: Fazla sıkıştırma. Bizim Abdullah derviştir. «Muzur insanın katli vaciptir» diyerek sana bir de Kur'an lafı söyler.</p>

  <p>Abdullah ikisine de şaşarak baktı:</p>

  <p>— Siz şimdi orospuya acıdınız mı? Diye sordu. Onbaşı cevap verdi:</p>

  <p>— Acıdım elbette.... İnsana acınmaz mı?</p>

  <p>— İnsana acınır. Orospu insan mı?</p>

  <p>— Ya insan değil de nedir?</p>

  <p>— Orospu.... Adı üzerinde.... İstanbullu sözü değiştirmek için sordu:</p>

  <p>— Parası var mıymış?</p>

  <p>— Evet. Yüzon lirası çıktı. Sertabibe teslim ettim. Bir de makbuz aldım. Makbuzu bölük komutanına verdim.</p>

  <p>Abdullah, alâkayla uzandı:</p>

  <p>— Bak burasını iyi yapmışsın Onbaşı.... Makbuz almasaydın para yanardı.</p>

  <p>— Sen sus... Sen gaddar bir herifsin gardiyan!</p>

  <p>— Ben gaddar değilim. Hâşa! Beyi duymadın mı? Ayeti Kerime ne buyurmuş?</p>

  <p>— Ayeti Kerimeye sözüm yok!.... Velâkin sen gaddar bir herifsin.... Şoför Faik başgardiyan odasından İstanbulluya seslendi. İstanbullu, demirlerin arasından uzanıp kendisini bekleyen kızların ellerini birer birer sıktı:</p>

  <p>— Geçmiş olsun hanımlar! dedi.</p>

  <p>— Eksik olmayın.</p>

  <p>— Gördünüz mü başımıza gelenleri? Tözey'in biraz çarpık duran burnu sanki bir misli uzamıştı. Sesi de adamakıllı pürüzlüydü. Ondan daha uzun boylu, daha şişman ve daha güzel olan Ayşe korkuyla arkasına baktı:</p>

  <p>— Hadi Tözey gidelim.</p>

  <p>— Dur biraz.... İstanbulluya dargın başını salladı: Bir ağladım, bir ağladım. Sabandan beri ağlıyorum. Benim kızımdı, anladınız mı?</p>

  <p>Yetişip türemiyesice! Nasıl kıydı kızıma?.... Elleri kırılsın....</p>

  <p>— Nereye gidiyorsunuz?</p>

  <p>— Komiser bekliyormuş... Beklesin.... Komiser! Vay komiser bey vay!</p>

  <p>Bizim eve gelip boy göstermeyi bilirler. Bedavadan yatmayı bilirler. Cadde boyunda adam öldürüyorlar. Birisi yetişmemiş. Ayşe lafa karıştı:</p>

  <p>— Görmemiştir. Görmeden yetişmek Allahın işi....</p>

  <p>— Allaha canım kurban olsun.... Üçüncü kız, şoför Faik'in dostuydu. Kocaman vücuduna ve bir tuhaf bakan mavi gözlerine o anda hiç yaraşmayan bir kederle içini çekti.</p>

  <p>— Malatya'nın genel birleşme evi'nde bunlar dört tane birinci sınıf mal'dı. İstanbullu dördüncüleri olan Münevver'i sordu. Tözey,</p>

  <p>— Evde bıraktık dedi. Kızın ötesi berisi meydanda. Karakola bu mesele için gidiyoruz. Omzunun üzerinden başının bir hareketiyle karşıdaki bakkal dükkânını gösterdi: Baksanıza Bekçi Hasan da beraber. Korkuyoruz. Bizi de vururlar diye.... Herifi getirdiler mi?</p>

  <p>— Hayır. Daha getirmediler.</p>

  <p>— Başgardiyan nerede? Çağırın şunu bana.... Tembihatım var. En kötü koğuşa kapanacak. 'Kızını vurana idam verirler' diye duydum, doğru mu?</p>

  <p>— Zannetmem. İdam vermezler ama cezası ağırdır.</p>

  <p>— Kaç para eder.... idam vermezlerse.... Vallaha, billaha mahkemelerde adalet yok....</p>

  <p>— Cezası en aşağı onbeş senedir. Beğenmiyor musun?</p>

  <p>— Elbette beğenmiyorum. Aşmalı namussuzu.... Aşmalı!.... Size hepimiz ricaya geldik. Sakın ona istida yazmayın. Bak istida yazarsan, ölümü öp.... Nerdeyse ağlayacaktı. Haydi söz verin. Gel buraya Ayşe.... Sen de bir şey söyle canım!</p>

  <p>— Ne diyeyim kardeş? Geç oluyor. Karanlığa kalacağız. Komiser bize öfkelenir.</p>

  <p>— Umurumda bile değil.... Yazmayacaksınız öyle ya?</p>

  <p>— Yazmam.</p>

  <p>Şoför Faik'in dostu, göğsünü sarsarak güldü:</p>

  <p>— Mektup yaz ağabey.... Sizden mektup almayınca Tözey kuduruyor. Bize etmediğini bırakmıyor.</p>

  <p>Tözey somurttu:</p>

  <p>— Yalana bak!. Ben mektup için mi kızıyorum? Çamaşırlarını yollamıyor. Canı bir şey istiyor mu diye sorduruyorum. 'Allah razı olsun' diye karşılık veriyor. Çiğ köfte ister misin?</p>

  <p>Şoför Faik damağını şaklattı:</p>

  <p>— Hastaya çorba sorulur mu? Sesini alçalttı: Çiğ köfte yalnız gitmez.... Artık ağalık sizden....</p>

  <p>— Akim fikrin rakıda.... Biz evde, rakıyı bir hafta yasak ettik.... Bekçi tembihli.... Sarhoşları içeriye almayacağız. Kıza Mevlût okutacağım. Size de şeker gönderirim.</p>

  <p>Bekçi Hasan yaklaştı:</p>

  <p>— Haydi Tözey! Komiser, 'Acele gelsinler' dedi.</p>

  <p>— Aldırma! Katili döğmemiş bile.... insan hiç ölmemeli.... Ölmek kötü bir âdet! İnsan doyasıya yaşamalı. Komiser bey geçen akşam benim odada Kezban'ın saçlarını okşadı, okşadı da, «Sana bir dokunan olsa kemiklerini kırarım!» dediydi. Bugün Münevver duymuş, herkeslere, «Pekâlâ oldu. Herif namusunu temizledi. Aferin!» diyormuş. Erkeklerin hepsini kesmeli.... Hepsini....</p>

  <p>Ayşe güldü:</p>

  <p>— Murat beyi de mi kesmeli? Tözey, İstanbulluya muhabbetle baktı:</p>

  <p>— Murat beyin ne suçu var. Mahpus bir adam. Mahpuslar iyi adamlardır.</p>

  <p>— Şimdi Kezban'ın babası da iyi adam olacak. Mahpusa getirirler. Tözey cevap vermedi. (Buna tenezzül etmedi demek daha doğruydu.) Hiç de şaşırmadı. Bütün emsali gibi, mesleğine ait birkaç meseleden başka bir şey düşünmeye pek alışık olmadığı belliydi. Bir adım geri çekilerek İstanbulluya boydan boya göründü:</p>

  <p>— Bak!.... Nalın giydim. Nalınlarım güzel mi? Ben de senin gibi artık nalın giyeceğim.</p>

  <p>Küçük tombul ayakları tertemiz ve çıplaktı. Çok çocuk doğurmuş genç bir kadın gibi her halinde bir yorgunluk vardı. Yüzünün bütün güzelliği gülümsemesinden ibaretti. Somurtkan durduğu zamanlar, huysuz bir oğlana benziyordu.</p>

  <p>Kızları gören jandarma onbaşısı koşarak geldi. Tözey ona döndü:</p>

  <p>— Hastaneye sen mi götür dün? Onbaşı, hazır ol vaziyetine geçip selâm verdi:</p>

  <p>— Ben götürdüm komutanım!</p>

  <p>— Ne söyledi?</p>

  <p>— «Ben ölüp kurtuluyorum. Allah geride kalanları da tez vakitte bu pis dünyadan kurtarsın!» dedi komutanım.</p>

  <p>— Doğru söylemiş.</p>

  <p>— Doğru söyledi komutanım.</p>

  <p>— Selâm verip durma, sinirime dokunuyorsun.</p>

  <p>Kızlar, genel birleşme evinin bekçisi Hasan efendinin önü sıra yürüdüler. Oturduğu iskemleden kalkmak isteyen İstanbulluyu bir el hareketiyle şoför Faik durdurttu:</p>

  <p>— Hele otur bey.... Şunları bekleyelim.</p>

  <p>— Gene bir domuzluğun var.</p>

  <p>— Bizimki rakı getirecek.</p>

  <p>— Aferin.... İyi yürekli olduğu belli bir şey!</p>

  <p>— O ne yılandır ben bilirim. Kezban'ın ölümüne sevinmiş. Gök gözlerinin içi gülüyor. Ben bindiğim kısrağı tanımaz mıyım? Yüreksiz kahpe!.... Rahmetliyi demek kıskanıyordu.</p>

  <p>— Söylerim ha!</p>

  <p>— Söyle.... Yüreksizdir. Önünde adamı kes, kılı kıpırdamaz. Bak, Tözey merhametli! Bir de kıza edepsiz derler. Adamın hovardasından, sertinden fenalık gelmiyor beyim.... Aman, Abu dükkânı kapatıyor. Şoför Faik, elini pantolonunun kemerindeki saat cebine attı: Abu! Hey madrabaz herif! Selâmsız sabahsız ne cehenneme savuşuyorsun? Hele gel!</p>

  <p>Bakkal Abu, siyah fötr şapkasını azametle düzelterek pencereye yaklaştı. Böyle yeni tıraş olduğu günlerde, vaktiyle ne güzel bir delikanlı olduğu meydana çıkıyordu. Cıgarayı hiç söndürmeyen tiryakilerdendi. Şimdi dükkânı kapatmakla meşgul olduğu için, uzun kiraz ağızlığını yanan cıgarayla beraber, mintanının yakasından ensesine sokmuştu. Biraz sakat olan sol kolunu her hâline bir azamet veren acayip bir şekilde sallayarak yürürdü.</p>

  <p>— Kıza acıdım diye lafa başladı. Kıza çok acıdım. Ben bu fıkaralara hep acırım.</p>

  <p>— Hem acırım dersin, hem de vakit buldukça iman tahtalarına, insaf etmez çökersin.</p>

  <p>— O başka, ahmak şofer! Şoföre şofer diyordu: Ben iman tahtalarına çökerken de acırım. Rospuya (Orospu kelimesinin ilk harfini daima yutuyordu), rospu kısmına acıyacaksın.</p>

  <p>— Ulan, seninki «Kısrağa dost gibi bak, düşman gibi bin!» hesabı!</p>

  <p>— Yahu şofer! Sen kısraktan ne anlarsın. Benzin yağı, dış lastiği, direksiyon.... İşte senin işin bunlar! Kısraktan biz anlarız. Biz, eski adamlar! İhtiyar reis de eski adamlardan olduğu için herif, görürsün, idam eder. İçini çekti: Lâkin herif de haklı! Vurmasın da ne halt etsin? Kızı kerhaneye düşüyor. Velhasıl iki ucu boklu değnek!</p>

  <p>Birdenbire ümitsizlendi ve o kadar süratle öfkelendi: Canım beyim! Şu dünya batacak bir dünya olmuş. Pis bir dünya! Cümlemiz rezil olmuşuz!</p>

  <p>Kezban geçen sene fabrikaya giderdi. Fabrikaya.... Altmış kuruş yömiye! On iki saat ayak üzeri çalışacak. Demek karıya ayakta çalışmak makbul değil! O zaman on iki saate altmış kuruş verirlerdi. Yatıverdi mi, dakikası iki buçuk lira! Şu halde karının yatkını makbul zamanımızda.... Töbe estafurullah! Aklına geldi mi? Geçen kış dükkâna her zaman uğrardı. Bir mum alırdı, yüz gram zeytinyağı alırdı. Borca bırakacak diye suratımı asardım. Sonra mektebe öğretmen olunca.... Allah belâmızı versin! Kerhaneye düşüp sırtına entari giydiydi, sen bendeki iltifatı görme. Kız, sulu bankaya kasadar olmuş. «Kezban hanım hele buyur! Kezban hanım bize merhaba yok mu?» Rospu kısmı parayı düşman gibi sarf eder. Kumarbaz da öyledir. Besbelli, ikisi de hınçlarını alıyorlar. «Sen bizi rezil ediyorsun! Al bakalım!» demeye gelir. Dünya namussuz olmuş. Bizi Tokma <i>(Tokma: Malatya'da bir su ismi.)</i> <span style="font-size: 13.5pt; font-family: Arial, sans-serif;">boyuna götürüp kurşunlamalı....</span></p>

  <p>— Ulan seni bir dinleyen olsa büyük camiin baş hocası beller. Şunda, beyim, üç kâğıtçı Abu hâli var mı? Hele domuz! «Bul karayı, al parayı!» diyerek milleti soyduğun zamanları unuttun mu?</p>

  <p>— Kırk yıl günahkâr bir yıl töbekâr demişler, şöfer. Ben şemsiyenin üzerinde üç kâğıt atıyorum. Parasını kaptıran 'kazanacağım!' diye yutuluyor.</p>

  <p>— Sen uzatma! Şuradan yarım kilo domates, beş kuruşluk soğan, bir demet maydanoz getir.</p>

  <p>Abu ısmarlananları getirdi. Düşünceli düşünceli dükkânı kapattı. Heybesini sırtladı. İstanbullu, geçen kış fabrikada çalışan Kezban'ı düşünüyordu. O kadar genç olduğu halde, bir eski yatak çarşafının içinde o kadar yaşlı, öyle bitkin görünmek amele kadınlara mahsus bir şeydi. Korkunç bir şey! Bunların ne acayip talihleri var. Biraz şık olsalar, orospulaşırlar, biraz kendilerini yamalı bezlere kaptırsalar ihtiyarlık yakalarını tutar. Dükkâna girmeye cesaret edemezdi de yağmurun, karın altında kenarda beklerdi. Delik yün çoraplar bacaklarının yuvarlaklığını kaybetmişti. O zamanlar yüzünü hiç merak etmediğini İstanbullu hatırladı. O zaman da, kerhaneye gittikten sonra da bu kızın yüzüne dikkatle bakmamıştı, ikisinde de acıdığı için galiba! «Sahi! Dur bakalım!» İstanbullu, âdeta yüksek sesle böyle söyleyerek sanki bir şeye hazırlandı. Bir gün, kerhane hizmetkârlarından ihtiyar Cumalı, «Çekil ulan! Yol ver!» diye elindeki sepetle amele Kezban'ın göğsüne vurmuştu. O sıralarda Kezban asker karısıydı. Kocası 3371'i imiş.</p>

  <p>Kerhane hizmetkârlarından Cumalı, topaldı. Seferberlikte, Sina cephesinde yaralanmış. Başgardiyan Ali efendi biliyor. ilkbaharda, kızlar çarşıya giderken Kezban mahpusanenin önündeki çeşmede Cuma'ya kunduralarını temizletmişti, iki ay evvel göğsüne sepetle vuran topal Cumalı, iki ay sonra Kezban'ın kunduralarındaki çamurları temizlemek için — çömelemediğinden — yere diz çökmüş, elleriyle iskarpinleri yıkamıştı.</p>

  <p>«Pekâlâ! Ayrıca cennet cehennem diye neden gevezelik etmişler yahu! işte insanlar öçlerini, birbirlerinden bu dünyada kolayca alabiliyorlar! Aferin Abu! Dünya batacak bir dünya olmuş. Pis bir dünya! Eğer bütün bu olup biten işleri götürüp Tokma boyunda kurşunlayamazsak!.... Aferin Abu! Feylozoflukta Mustafa Şekip'ten de, Rıza Tevfik'ten de ustasın. Üçünüzün işi de 'bul karoyu, al parayı!' ama seninkinde soyulanın yüzde bir kazanması ihtimali var, ötekilerin karşısına gidenler yüzde yüz milyon zararlıdırlar. Aferin Abu!» İstanbullu bir cigara yaktı. Bu gece rakı olmazsa, mahpusluk fena çökecekti. «Ümit orospularda.» diye düşündü. Deminden beri Onbaşının gitmesini bekleyen jandarma Salih buna arkadaşları pek saf olduğundan «Salih Efendi» diyorlardı etrafını kollayarak pencereye yaklaştı.</p>

  <p>— Merhaba beyim!</p>

  <p>— Merhaba Salih efendi. Yak bakalım bir cigara!....</p>

  <p>— İstemez beyim.... Sen iç.... Sen iç....</p>

  <p>— Ben de içiyorum.</p>

  <p>— Yoook.... Cigaran kalmayıverir. Sen mahpussun beyim!</p>

  <p>— Aldırma.... Zaten bir paket cigara oniki sene yetmez ki.... Yak hele.... Salih Efendi cigarayı yaktı. Vaktiyle askerliğini yaptığı halde, şimdi ikinci defa ihtiyata çağırılmıştı. Yorgun ve usanmış gözleri vardı. Çeşmeden ip gibi akan suya bakarak dertleşti:</p>

  <p>— Babalık zor iş beyim!. Babalık gayet zor! Yemez yedirirsin, giymez giydirirsin. Sonra evlât gelir yetişir, başına belâ olur. Ben kıza da acıdım, herife de.... Arabaya Onbaşıyle beraber bindik. Adam kısmı ne kolay ruhunu teslim ediyor. 'Gık' demeden gidiverdi. Yallah! Can çıkınca adam ölür. Can demek, anlaşılan kan demek.... Öyle ya.... Kan sızıldı mı hayvan olsun, insan olsun, işi tamamdır.</p>

  <p>— İyi bildin Salih efendi! Ruh demek kan demek.... İstanbullu kederle güldü: Huy canın altındadır diye bir laf ederler. Can gidince leş kalıyor. Şu halde huy dediğimiz de leşimiz olacak. Ne dersin?</p>

  <p>—Vallaha, biz derinini bilmeyiz beyim.... Sen daha iyisini bilirsin. Ben kur'a askerliğimi de candarmada yaptım. O zaman da, Elâziz'de mahpusane bekledim. Bir işin farkındayım. Buraya iyisini bilenle, hiç bir şey bilmeyen giriyor. Elâziz'de bir doktor vardı. Tanıyor musun bilmem. O da İstanbulluymuş.</p>

  <p>— Evet, Doktor Hikmet!</p>

  <p>— İyi adamdı. Allah selâmet versin! Doktor dedim de aklıma geldi. Kızın çantasında yüzon kayme çıktı. Doktora teslim ettik. Sertabibe verdik.... Doktor kıza bakmadı bile.... Doktor kısmının yüreği katı oluyor. Ölümü göre göre herifler kanıksıyor besbelli! Çantasında nüfus kâğıdı zuhur etmedi. Bu kötü karıların nüfus tezkeresi olmaz mı?</p>

  <p>— Olmaz. Vesikaları var.</p>

  <p>— Ekmek vesikası mı?</p>

  <p>— İyi bildin. Ekmek vesikası....</p>

  <p>— Acıdım fıkaraya.... Yüzon lirayı çantasına koymuş ki pazardan gazyağı, tuz, falan alacak. Alamadı.... Sen ölümü uzak sanırsın, ölüm arkanda gülü gülüverir. Adam öleceğini bilir de ne zaman öleceğini bilmez.... Biraz düşündü. Burnunu çeker gibi omuzundaki tüfeği iki kerre yukarı atıp düzeltti: Adamın ne zaman öleceğini bilmediği daha iyi. Şu ölümlü dünyada en zor mesele namus meselesi.... Bizim karakoldaki arkadaşlardan beş tanesinin karısı kaçmış. Oğlanların tütünü tepelerinden çıkıyor. Gecenin yarısında, uyku arasında 'Of!' çektiklerini duy san gözlerin yaşarır beyim. Namus işi müşkül! Bu kancığın da kocası askerdeymiş. Mektubu okuyan adam, bir akıllı adam olsa da, şöyle şöyle yerine gelince sevabına, öksürüp geçiverse.... Tayıncı topal Sefer içeri girdi:</p>

  <p>— Ne yiyeceğiz beyim?</p>

  <p>— Hiç bir şey yemiyeceğiz.</p>

  <p>— Ciddî mi?</p>

  <p>— Bu akşam oruç tutulacak oğlum!</p>

  <p>— Pekâlâ! Ben yumurta aldım.</p>

  <p>— İyi etmişsin. Tözey bize ilâç getirecek.</p>

  <p>— Ciddî mi?</p>

  <p>— Evet.</p>

  <p>— Anladım. Faik yukarda salata yapıyor. Islık çalıyor keyifle.... Domuz şoför.</p>

  <p>— Başgardiyan nerde?</p>

  <p>— Koğuşlara ampul takmaya gitti. Şimdi Tözey de gelecek mi?</p>

  <p>— Gelecek.</p>

  <p>— Gelsin. Tözey iyi karıdır. Kezban'ın vurulmasına ne diyor?</p>

  <p>— Hiç! Ne diyecek? Ağlamış.</p>

  <p>— Elbette ağlar. Tözey yürekli bir karı. Halbuysa Ali efendinin karısı oh çekiyor. Neden 'oh' çekersin vâlde? Biçare senin sürülerini mi sürdü, götürdü? Töze'yi görünce pencereye yaklaştı: Merhaba bizim Tözey!</p>

  <p>— Merhaba bizim Sefer.</p>

  <p>— Nasılsın?</p>

  <p>— Nasıl ne demek? Baksana bizi vurup öldürüyorlar. Sen imdada geliniyorsun.</p>

  <p>— Hepimize Allah imdat ede. Ölen mi ölüyor, öldüren mi ölüyor daha belli değil....</p>

  <p>Tözey ve şoför Faik'in dostu, etraflarına bakmarak demirlerin arasından kâğıtlara sarılmış iki şişe uzattılar. Sefer, bunları kıl şalvarının derin ceplerine sokuverdi. Kerhane bekçisi Hüseyin efendi, memur olması hasebiyle, tabancasının kılıfını ilikliyor gibi yaparak, mahpusaneye gizlice rakı verildiğini görmemiş oldu. Tözey giderken İstanbulluya parmağını salladı:</p>

  <p>— Dediğim gibi. Pezevenge sakın istida yazmayın. Assınlar namussuzu.... Gidi deyyus! Türeyip türemiyesice.... Evi yıkılasıca....</p>

  <p>— Bâş üstüne....</p>

  <p>— Allah kurtarsın şekerim.</p>

  <p>— Allah kurtarsın ağbi.</p>

  <p>— Allah kurtarsın Murat bey.</p>

  <p>— Allah kurtarsın hepimizi....</p>

  <p>— Yarın çamaşırlarını gönder.</p>

  <p>— Daha temiz.</p>

  <p>— Temiz olup olmadığını siz bilmezsiniz, ben bilirim.</p>

  <p>— Bâş üstüne....</p>

  <p>Geçip gittiler. İstanbullu, bir müddet Tözey'in takunyelerinden çıkan tahta gürültüsünü dinledi. Katili cezaevine ortalık kararırken getirdiler. Sırtında düğmeleri çözük yeni bir asker ceketi, ayağında lâcivert çulâkiden bir külot pantalon vardı. Kelepçenin anahtarını bulamadıkları için ellerini edeple göbeğine bağlamış gibi duruyor, galiba tabiî olmayan bir süratle soluk alıyordu.</p>

  <p>Gardiyan Abdullah, abdest almayı sonraya bırakarak, çıplak ayaklarında takunyeler, yün çorapları elde, koşa koşa geldi:</p>

  <p>— Geçmiş olsun Memet!</p>

  <p>— Eksik olma.</p>

  <p>— Sakın aldırmayacaksın, eline sağlık. Ne verdiler?</p>

  <p>— Onbeş sene!</p>

  <p>— Yok canım! Ne mümkün! Sen yanlış anladın mutlaka! Aman bey!.... Abdullah bir yere tutunmak istiyor gibi İstanbulluya baktı: Kötü yerde olduğunu söylemedin mi?</p>

  <p>— Söyledik.</p>

  <p>— Kerhanede deseydin.</p>

  <p>— Dedim. Zaten bilmeyen mi var?</p>

  <p>— Öyleyse.... Gardiyan Abdullah çoraplarını masanın üzerine attı: Bu nasıl iş beyim? Hem de namus uğruna.... Namus meselesi yüzünden.... Sen haklısın bey. Hak seninle beraber imiş. Bu gidişat, bir vakit böyle kalmaz. Görürsünüz yıkılır bu devran.... Zulm ile âbâd olanın âhırı berbâd olur. Onbeş sene mi? Yanlışlık olacak. Bunun ağır tahriki, hafif tahriki yok mu?</p>

  <p>— Bilmem. «Temiz et» dediler. Temiz nasıl edilecek?</p>

  <p>— Temiz etmeli elbette.... Mutlaka temiz edeceksin. İşte bizim Murat bey sana bir temiz yazıversin. Zorlu yazar. Korkma, para almaz. Bedavadan bir temiz. Tayıncı topal Sefer, sardığı cıgarayı katilin ağzına koydu:</p>

  <p>— Abdullah iyi söyledi Memet dedi, bizim bey yazar. Zaten sen gelmeden «onbeş sene verirler» dediydi. Öyle değil mi beyim? İstanbullu başını salladı:</p>

  <p>— Fazla vermişler. Temiz bozar. Sana beş sene ceza yeterdi. Aldırma.... Onbaşı içeri girdi. Anahtarı hışımla kelepçenin küçük kilidine soktu. Fakat açmadan evvel, sanki kelepçesi alınınca sözünü dinlemeden yürüyüp gidiverecekmiş gibi telâşla söylendi:</p>

  <p>— Hemen vurursunuz! Şimdi ne oldu? Onbeş sene.... Yat bakalım eşek cennetinde.... Hani avukatlar bedava müdafaa edeceklerdi. Hani müddeiumumi alnını öptüydü.... Allah akıl vere.... Murat bey dayansın lâyihaya....</p>

  <p>Katil bileklerini oğuşturdu. İstanbullu, kelepçeyi ilk defa taşıyan insanlardaki bu hareketi iyi tanıyordu. Demirden kalan soğukluğu daha doğrusu pisliği hemen temizlemek arzusu.... Bir rahat nefes almak, bir nekahat!</p>

  <p>Yüzüne birdenbire bir yerden ışık vurmuştu. Elmacık kemiklerinin pek çıkık olduğu, üzerlerinde incecik kırmızı damarlar bulunduğu görünüyor, zaten yüzünde başka bir yere insan dikkat edemiyordu. Ağzına demin tayıncı Sefer'in sıkıştırdığı cigaranın dumanından kurtulmak için bir gözünü yummuştu. Asker ceketiyle zararsız ve merhametli bir köy bekçisini hatırlatıyordu. Mahpuslara yemek getiren kadınlar ve çocuklar, büyük kapının demir parmaklığı önünde ses çıkarmadan toplanmışlardı.</p>

  <p>Gardiyan Abdullah çoraplarını tekrar masaya bırakıp kalabalığa çıkıştı:</p>

  <p>— Kapıyı kestiniz. Geri! Candarma sür şunları.... Başgardiyan Ali efendi, müdahale etti:</p>

  <p>— Bırak çocukları.... Şunun üstünü ara!.... Milleti nereye sürüyorsun?</p>

  <p>Yemek getirmesinler mi?</p>

  <p>— Ben nöbetçi değilim Başefendi.</p>

  <p>— Nöbetçi olmak mutlaka lâzım mı? Arkadaş arkadaşa yardım edecek. Sende hamiyet ne geziyor. Zaten kimse vazifeye bakmıyor. Burası mahalle kahvesi değil. Ara şunu! dedim.</p>

  <p>Başgardiyan Ali efendi, birisine sertelirken, gözlerini tavana diker, nefretle, haysiyet kırıcı bir yüz buruşturması ile konuşurdu. Yine öyle yapmıştı. Nihayet İstanbulluya dostça gülümseyip bir iskemleye oturdu.</p>

  <p>Abdullah «lahavle» mânasına başını sallayarak aramaya başladı. Bu işi zevkle, hattâ ihtirasla yapardı. Evvelâ kasketi çıkardı. Evirip çevirdi, mıncıkladı. Masaya çorapların üzerine bırakıp omuzlarını tuttu. Kolları üstten ve alttan sıvazladı. Ayrıca koltuk altlarına yumruklarıyle birer darbe vurarak oralara sert bir şeylerin gizlenip gizlenmediğini aradı. Her vuruşta Kezban'ın babası bir kerre sıçramıştı. Sıra cüzdana gelince, kâğıtları masaya koydu. Ayrı ayrı açıp baktı. (Halbuki okuma yazma bilmiyordu.) Paraları saydı. Yetmiş kuruş. Cüzdanın tekrar cebe koyulmasını sabırla bekledi. Adamın kuşağını, parmakladı. Yoklaya yoklaya takip ederek beline sarıldı. Bacakları da kollar gibi aşağıya kadar sıvazladı. Apış arasına da hafif bir yumruk indirip Memet'i üçüncü defa zıplattı.</p>

  <p>— Dur hele.... Dur.... Memurlukta ayıp yok! diye güldü. Sonra sırtına bir şamar indirerek 'yallah!' dedi.</p>

  <p>Fakat Başgardiyan bir göz işaretiyle ayakkabıları göstermişti. Abdullah yemenileri çıkarttırdı. Terden siyahlanmış yün çorapları da elledi, yemenilerin içini parmağıyle araştırdı. Tabanlarını yere vurdu.</p>

  <p>— Bir şey yok! dedi. Memet'e aşağıdan yukarıya gülümsedi: Kusura bakma Memet... Vazife.... Sen askerlik ettin. Bilirsin.</p>

  <p>— Bilmez miyim!.... Lâkin çocuklar gelmiş. Yani «karım» demek istiyordu: Biraz diyeceğimiz vardı.</p>

  <p>— Hani nerde? Dur, Ali efendiye danışalım. Ali efendi, 'olmaz' mânasına başını salladı. Katili, demir kapıdan içeriye soktular. Diğer yemeklerle beraber, yeni gelenin karısı da içeriye bir çıkın uzattı. Abdullah bezi çözdü. Tabağın kapağını kaldırdı. Bulgur pilâvı, iki tane kuru soğan. Bir de tahta kaşık. Masanın deliğine sokulu şişi Abdullah pilâvın içinde sağdan sola, soldan sağa gezdirdi. Tekrar bağladı. Kadına Kürtçe bir şeyler söylüyordu ki başgardiyan Türkçe bağırdı:</p>

  <p>— Bir pilâv yapar getirirsiniz! Yahu, herif burada betonun üzerinde mi yatacak? Şimdi,hasta mı olsun! Koş, haydi yatak getir.... Yorgan getir. Cigara içer mi? Cigara getir. Paran varsa harçlık ver.</p>

  <p>— Para ne geziyor Ali efendi.... Bizde fazla yatak ne geziyor.</p>

  <p>— Yatak, getir dedim. Kızı öldürttünüz. Herif içeri girdi. Şunu görüyor musun beyim? Hep kabahat şu rezilde.... 'Anasına bak, kızını al' demişler. Ağlama pis karı! Evvelâ ağlanacaktı. Defol.... Kadın, iki adım gerileyerek durdu. Boynunu bükmüştü. Sırtında çok eski, çok yamalı, rengini kaybetmiş bir yatak çarşafı, çıplak ayaklarında, topukları tamamiyle aşınmış nalınlar vardı. Yüzüne kapattığı eli kir içindeydi, îki yanında iki küçük çocuk sanki yalnız kirden ibaret iki acayip mahlûk trahomlu gözlerine konan sinekleri koğmaya bile lüzum görmeden duruyorlardı. Başgardiyan artık tamamiyle öfkelendi:</p>

  <p>— Ne durdun? Sen lâftan anlamaz mısın?</p>

  <p>— Kabı, kaşığı geri versin!</p>

  <p>— Hangi kabı? Pilâv kabını mı? Hiç şunda akıl var mı? Herif pilâvı</p>

  <p>eteğine mi boşaltacak? Defol! Yıkıl huzurumdan.... Yatağı getirdiğin zaman alırsın. O zamana kadar ziftlenir. Hoş, yemese de bir şey lâzım gelmez. Rızkını tamam aldı. Onbeş senelik rızkını. Kızı yediniz namussuzlar. Fıkarayı, şurada yediniz! Mahpusta rakı içmenin keyfi yoktur da, bir acayip kibri vardır. Yasak edilmiş bir şeyi, birkaç kişiyi atlatarak yapmaktan gelen ve arkadaşları birbirine o ana mahsus, meyhane samimiyeti ile bağlayan biçare bir kibir. (Ama doğrusu gardiyanlar ekseriya farkederler de, yüzlemezler.) Şoför Faik, mezeleri şimdilik duvara dayalı küçük masaya hazırlamıştı. Birer fincan içiyorlar, ağızlarına birer lokma salata alıp, pencerelerin önüne koydukları iskemlelere basarak dışarıya bakıyorlardı. İstanbullu, üçüncü fincandan sonra yine aynı şeyleri düşündü: «Rakı dünyada mahpus olamıyor. Tıpkı dışarıdaki gibi, işte midemi kızdırdı. Cigara daha tatlı....»</p>

  <p>«Dışarıdaki gibi....» Dışarıda akşam olmaktaydı. İstasyon caddesinden ameleler geçiyor, boz mintanlı erkekler, boz entarili kadınlar, işten çıkanlar da, işe gidenler de aynı süratle yürüyorlardı. Amele aileleri.... önde baba.... iki adım arkada ana.... Sonra sekiz yaşından onüç yaşma kadar kızlar ve oğlanlar.... İşten gelenlerin de, işe gidenlerin de üzerlerinde, başlarında pamuk kırıntıları....</p>

  <p>Berikiler oniki saat ayakta durmaktan, ötekileri gündüz ölü gibi uyumaktan yorgun.... Bu da bir çeşit mahpusluk.... Affı, beraatı, şahsî veya nakdî kefaletle tahliyesi kabil olmayan bir mahpusluk.... Biraz daha büyücek tabiî.... Biraz daha genişçe....</p>

  <p>Saçları biryantinli ustabaşı muavinleri, kapları omuzlarında ekserisi çocuk arabaları sürerek memur karıları geçmeye başladı. Daha sonra paytonlara kurulmuş büyükler....</p>

  <p>Karakolun bayrağını indirmek için Onbaşıyla üç jandarma direğin önüne geldiler. Süngüler takıldı. Esas vaziyeti alındı. Bayrak titreyerek iniyor. İki işçi delikanlısı golf pantalonlarından gençlik teşkilâtına mensup oldukları anlaşılan iki çocuk dimdik durarak selâma iştirak etti.</p>

  <p>İstanbullu da mırıldandığı şarkıyı kesti.</p>

  <p>İki payton dolusu sarhoş, bayrağın, amelelerin, memurların farkında olmadan, geniş kol hareketleriyle edepsiz bir gürültü halinde yuvarlanıp gittiler.</p>

  <p>Bir elinde yarım tenekeden saplı kovası, ötekinde çalı süpürgesiyle harp zamanının kadın çöpçüsü, sarhoşları sürükleyen atların bıraktığı şeyleri topladı.</p>

  <p>Şoför Faik öteki pencereden sordu:</p>

  <p>— Neye güldün beyim?</p>

  <p>— Dünyaya güldüm.</p>

  <p>— Nesi var dünyanın? Millet işte yaşıyor.</p>

  <p>— Çöpçü karı da yaşıyor mu?</p>

  <p>— Vızır vızır. Git sor. Haline şükreder. Görürsün.</p>

  <p>— Şu mavi mantolu bayanı gördüğü halde, başka türlü yaşamak olduğuna akıl erdiremediğinden şükreder.</p>

  <p>— Artık orasını bilmem....</p>

  <p>— Bileceğiz. Aklı ermeyenin çoğu, aklı erenlerin omuzunda.... Çöpçü karı kim biliyor musun?</p>

  <p>— Ne bileyim? Buğdayın kilosu yüz otuz kuruşa çıktı. Adıyaman ahalisi olduğu gibi şehre dökülmüş. Kızlar bir ekmeğe uçkuru çözüyorlarmış. Adıyamanlıdır.</p>

  <p>— Adıyamanlı falan değil.... Bizim Memetçiğin anası.... Oğlu vatan müdafaasına.... Anası sarhoşları çeken atların gübrelerini temizlemeye.... Şoför Faik içini çekti:</p>

  <p>— Doğru bey.... Allah belâsını versin!</p>

  <p>Birer fincan daha içtiler. Birbirlerine kederle gülümsediler. Tekrar iskemlelere tünediler. (Pencere insan boyu hizasında yapıldığı için iskemleye çıkmadan dışarısını görmek kabil değildi.) Dışarıda, biteviye akşam oluyor. Kargalar, yanmış kâğıt parçaları gibi, burasını hiç tutmayan yüksek bir rüzgârın içinde simsiyah savruluyorlar, kavaklara konup kalkıyorlardı.</p>

  <p>Şehirde ağaçlar pek sık olduğundan akşam yemekleri için yakılan ateşler kerpiç bacalardan çıkar çıkmaz dalların arasında, mavi sis parçalan gibi kala kalmıştı. İngiliz adasına benzeyen bir bulut, tek başına kırmızı gökte yüzüyordu. Şoför Faik, güzel sesiyle hafiften bir türkü tutturdu:</p>

  <p>— Mendilin işle yolla! Ucun gümüşle yolla, İçine beş elma koy Birini dişle yolla!</p>

  <p>— Yaşa şoför! Kesme arkasını....</p>

  <p>— Şu dağlar kömürdendir, Geçen gün ömürdendir, Feleğin bir kuşu var, Tırnağı demirdendir.</p>

  <p>— Kezban'la yattın mıydı? Doğru söyle....</p>

  <p>— Kısmet olmadıydı, yetişemedik.</p>

  <p>— Kerhaneye düştüğü zaman sen dışardaydın.</p>

  <p>— Dışardaydım ama, bir kerre bizim kaltaktan göz açamadım. Sonra karı ilk düştüğü zaman kenef gibiydi. Fabrikada çalışanları görüyorsun. Açlıktan, uykusuzluktan avurdu avurduna çökmüştü. Canlı cenaze.... Üst yok, baş yok. Alt odalardan birisinde pis, sünepe geziyor. Senin Tözey acıdı. Para verdi. Yukarıya aldı. 'Kızım' dediğini duymadın mı? Sonra da biz içeri düştük. Kezban yürümesini, sırıtmasını öğrendi. Dost tuttu.</p>

  <p>— Kim dostu?</p>

  <p>— İsmetpaşa'dan bir Hüseyin var. Hukumat Hüseyin Hükümet kelimesini Hukumat diye söylüyordu. Dur hele.... Sen onu bileceksin. Burada mahpus yattı.</p>

  <p>— Bildim.... İyi çocuktu. Acımıştır.</p>

  <p>— Acımaz mı? Ben bile acıdım. Yazık.... İstanbullu, miyop olduğundan fazlalaşan karanlıkta gittikçe bir şey görmemeye başlamıştı. Birdenbire arkasında elektrik yandı. Pencereden indiler. İstanbullu:</p>

  <p>— Yazık!.... dedi. Hepimize yazık.... Haydi sofrayı kur. Elleri pantalonunun cebinde, canı cigara isteyerek, fakat inadına içmeden odada «volta vurmaya» girişti. Bu odada yalnız yatıyordu. Burası kendi odası.... Kapı aralığı da sayılırsa genişliği sekiz, uzunluğu yedi adımdı. Sol köşede portatif karyolası duruyor. Ortada, hem yemek, hem çalışmak için büyük bir masa. Sağ köşede bir dolap, dolabın üstünde iki gözü kitapla dolu, boyasız çam tahtasından kitap rafı. Bunların üzerinde hikâye ve romanlar için not dosyalan, müsvedde kâğıtları, bir çay fincanının içinde dört, beş günlük kurumuş çiçekler.... Kapının karşısındaki köşede şair Nâzım Hikmet'in yağlıboya büyük portresi. Bunun altında kızıl ordunun kadın birliklerine mensup bir süvari resmi. Duvarda boydan boya Cumhuriyet gazetelerinden kesilmiş renkli haritalar. Libya, Balkanlar, Şark cephesi.... Uzak şark ve kurşun kalemle çizilen hareket mevkileri. Stalingrad'da henüz döğüşülüyor. Alman ordusu Vladikafkas'a inmiş. Elalemeyn tehlikede.... Dünya sanki burada nefesini kesmiş... Baskın bekliyor. Bir silkinecek.... Bir davranacak. Çörçil'in sözüyle: «Bir hedef ya boğazınıza sarılmıştır yahut ayaklarınızın dibindedir.» İstanbullu yavaşça, «Allah belâsını versin!» dedi.</p>

  <p>— Kimi kalaylıyorsun bey? Kızın babasını mı?</p>

  <p>— Yok canım! Şurayı yapan mimarı.... Bu nasıl bir mimar? Pekâlâ!</p>

  <p>Haydi diyelim ki sana pencereleri yüksek yapmanı emrettiler. Planı çizerken yüreğin titremedi mi? Ulan namussuz desem, şuraya oğlunun üç tekerlekli ve lespitini koyar mısın? Çürür, paslanır diye koymazsın. Anladın mı şoför?</p>

  <p>— Hayır beyim.</p>

  <p>— Pekâlâ! Bak ben ne düşünüyorum: Şurasını mutlaka kız mektebi yapmalı. Pencereleri yıktırman boydan boya her taraf cam olacak. Camlı köşk gibi. Tavanları bile buzlu cam olmayacak. Pencereye, kapıya demir takmak yasak!. Demir yasak.... Kilit yasak.... Kelepçe yasak.... Hepsi yasak.... Adamı bağlamak yasak....</p>

  <p>— Rezil kısmını nasıl zaptetmeli?</p>

  <p>— Rezil kısmını mı? Rezilliğini dünyadan sürüp çıkararak....</p>

  <p>— Hele iç bakalım bey.... Çabuk olalım. Nahiye müdürleri belki misafir gelir. Hele içelim. Bu dünya, böyle gider....</p>

  <p>— Yağma yok. Böyle gelmiş ama, böyle gitmez. Bir yerde, görürsün, tekerlenir. Boynu altında kalır.</p>

  <p>— İnşallah.... istemeyenin gözü kör olsun!</p>

  <p>Şoför, dışarı çıkıp aşağı seslenerek topal Sefer'i çağırdı. Sefer içeri girince havayı sevimli bir hayvan gibi kokladı:</p>

  <p>— Kokuyor beyim!</p>

  <p>— Koksun oğlum! Gardiyan kısmı, fıkara olduğundan, ömründe rakı içmemiştir. Bir şey anlamaz. Karnın aç mı?</p>

  <p>— Aç değil....</p>

  <p>— Yak bir cigara.... Rakı vereceğim ama koğuşta kokar.</p>

  <p>— İstemez. Ben şu kıza acıdım.</p>

  <p>— Hep acıdık.</p>

  <p>Sefer, İstanbullunun verdiği cigarayı kulağına koyup kendi tabakasını çıkardı.</p>

  <p>Yirmi beşlik tütün içiyordu. Fakirdi ama gönlü zengindi. Büyük bir ciddiyetle, — ameliyat yapan bir operatör gibi. Onu şimdi neden operatöre benzettiğini İstanbullu bir türlü anlayamadı cigara sardı.</p>

  <p>— Herif ağlıyor beyim! dedi.</p>

  <p>— Babası mı?</p>

  <p>— Babası!....</p>

  <p>— Neden ağlıyor? O da mı acımış.</p>

  <p>— Bilmem. Söz söyleyemiyor. Ağlıyor. Bu herif bu cezaya dayanamaz.</p>

  <p>— Hangi koğuşa verdiler. Namusçuların yanma mı?</p>

  <p>— Hayır.... Nahiye müdürlerinin koğuşuna.... Müdürler yemeye buyur ettiler. İçi almadı. Müdürler oturmaya gelecekler.</p>

  <p>— Öyleyse.... Biz rakıyı çabuk bitirelim. Sen şurada biraz kâğıt, paçavra yak. Anason kokusu kaybolsun. Ali efendi yemeye gitti mi?</p>

  <p>— Gitti.</p>

  <p>— Nöbetçi gardiyan kim?</p>

  <p>— Banazlı Hacı!</p>

  <p>Geri kalan rakıyı acele acele içtiler. Onlar yemek yerken Sefer, beton döşemeye biraz pamuk, bir iki gazete koyarak yaktı. Sonra kapıyı ardına dayadı. Masa örtüsünü savurarak her zaman yaptığı gibi rakı kokusunu dışarıya kovaladı. Nahiye müdürleri dört taneydiler. Köylüden toplanan hükümet hissesi buğdayı aşırıp satmaktan mevkuftular, ikisi yerli, ikisi yabancıydı. Yerliler zengin ailelerin çocuklarıymışlar. Yabancılardan bir tanesi de İzmir eşrafından Rıza beydi. Hukukta okumuştu. Her gün tıraş oluyor, mahpusanede entariyle dolaşan yerli meslektaşlarını ayıplıyordu. Ağlayan babanın tesirine kapılmıştı. Adamcağız ağlıyormuş. Boğulacakmış. Yemek yiyememiş. Abdest alıp namaz kılmış, insan bu dünyada namusu için yaşadığından.... İstanbullu, 'namus' sözüne gülümsedi:</p>

  <p>— Efendiler! dedi, İstanbul tevkifhanesinde bir kurt Musa ile beraber yattık, idam altındaydı. Yalancı şahitlere hakim yemin verdirirken zıplayıp kalkmış. «Namus dedikleri hangi köydür. Ne tarafa düşer! Bir kerre onu sor!» diye bağırmış.</p>

  <p>— Namus yok mu dünyada? İstanbullu, sesini mahsus tatlılaştırdı:</p>

  <p>— Dünyada, tabiî, namus var. Lâkin akıllı adamlar için.... Bütün mefhumlar akıllı adamlar için var. İşte o sebepten ben dil inkılâbı ile ne halt etmek istediklerini anlayamıyorum. Complexe d'inferiorite'yi aşşağılık duygusuna çevirirsek bundan Kezban'ın babası ne anlar? Namusu da Allah gibi beliyorlar.</p>

  <p>— İyi söylediniz.... Herkes namusu kendine göre anlar. Bu sebeple, ben olsam, meselâ Kezban'ın babasına hiç ceza vermem, iğneyi kendimize batıralım çuvaldızı âleme.... Hâşâ huzurunuzdan.... sözüm meclis harici, kızınız kerhanede.... Kahveye çıkamazsınız, memleketi bırakıp defolmalı.... Vuruyorsunuz. Mahkeme onbeş sene veriyor.</p>

  <p>— Aklıma şöyle bir şey geldi Rıza bey. Zenginlerin, şu zenginlerin kızları hiç mi kötülük etmez? Kadınları hiç mi hovarda taşımaz? Neden hep fıkaralar namus uğruna katil oluyorlar?</p>

  <p>— Bu onların namusu olmadığına mı delâlet eder? Yani fakirlerin demek isdedim.</p>

  <p>— Namusu bilmediklerine.... Onlar kan her şeyi temizler zannediyorlar. Halbuki kan, herhangi bir lekeyi silmez, bilâkis sabitleştirir. Ben Memet'i tanımıyordum. Benim gibi buradaki üçyüzelli mahpus da tanımıyordu. Şimdi bedin, mecmuu dünyayı tutar. İşte namusu temizlenmedi, tersine, payimal oldu. Bir bu.... Bir de Kezban'ı vurmak neyi halleder? Kezban'ı vurmak.... Kız kötü olmuş. Bunda sizin de benim de hissem yok mu? Orospuluk tek başına icra olunur bir zenaat değildir. Belki tek başınıza her şeyi yaparsınız. Lâkin orospuluk mutlaka iki kişi ister. Hattâ ikiden de çok fazla.... Bir kadın.... Bir sürü erkek.... Bir tek orospuya, binlerce hovarda.... Ekserisi aile babası, kız çocuk sahibi insanlar. Namuslu insanlar.... Camiye gidenlerden, kurban kesenlerden, mevlüt okutanlardan....</p>

  <p>— Bütün bunların kötü olan kadınla suç ortaklığını anlayamadım.</p>

  <p>— Anlatayım: Komşumuzun kızı, yahut karısı oynak.... Durun daha baştan başlayacağım. Hepimiz zampara adamlarız. Bununla öğünürüz. Bu işin ustasıyız. Söyleyin bakalım, ne kadar orospu olursa olsun ilk defa gördüğümüz bir kadından sıkılır mıyız?</p>

  <p>— Sıkılırız.</p>

  <p>— Biz erkekliğimizle sıkılırsak, kadın elbette bizden daha utangaç olur. Şu halde, benim talip olmamdan ziyade, onun yabancı bir adam önünde soyunması daha zordur değil mi?</p>

  <p>— Tabiî, evvelâ zordur.</p>

  <p>— Tamam.... İşte oraya gelmek istiyordum. Evvelâ zordur. Şimdi kaldığımız yere geliyorum! Komşumuzun kızı, yahut karısı oynak. (Komşu misâldir. Kızı karıyı ve bizi mahalleden alıp istediğiniz yere götürebiliriz.) Bu oynak kız bana —ben soldaki komşuyum— göz ediyor. Yumuşak davranıyor. Tenhada tutup, «Yavrum! Bu işin sonu fenadır. Sen anlayamıyor sun. Doğru durmazsan, babana yahut kocana söylerim,» diyorum. Evvelâ zor olduğuna mutabıktık değil mi? Öyleyse fena halde utanır. Utanmak da elbette mutlak ve ebedî bir şey değil. Bir müddet sonra size döndü. Siz sağdaki komşusunuz. Siz de aynı şeyi söylediniz. Karşıdaki komşu bizim şoför. O da öyle söyledi. Zina nasıl vuku bulur?</p>

  <p>— Orası doğru.... Evet... Lâkin bizim konuştuğumuz kerhane meselesi!....</p>

  <p>— Gelelim kerhaneye. Kezban kerhaneye düşeli şu kadar ay oldu. Siz de zaman zaman oralara gittiniz. Kezban için söylemeyeyim. Diğer kızların orada bulunması yüzünden hiç vicdan azabı duydunuz mu?</p>

  <p>— Vicdan azabı büyük kelime. Tabiî insan olarak acıdım.</p>

  <p>— Pekâlâ! Siz, ben, buradakiler vicdan azabı duymadık, birisini vurup öldürmek istemedik de Memet neden Kezban'ı vurdu?</p>

  <p>— Babası değil mi?</p>

  <p>— Babalığın sosyal menşeini burada araştırmak uzun olacak. Demek ki o biçarenin bizden fazla bir şeyler duyduğu, kendisini bir başka türlü mesul saydığı muhakkak.</p>

  <p>— Muhakkak.</p>

  <p>— İyi ama Kezban kerhaneye kendi isteğiyle gitmediği gibi, kerhaneyi de kendisi icat etmiş değildir. Ben gördüm. Bir bekçi, bir polis bir sürü de kalabalık yavrucağı arkasından iteleyerek zorla oraya götürdüler. Bir sürü nizam onu orada, aynen bizi burada tuttuğu gibi, zorla tuttu. Şu halde, Memet'e fenalık eden sâde Kezban değil, aynı zamanda kerhane ve kerhaneyi zarurî kılan şartlar.</p>

  <p>— Haydi buna da doğru diyelim.</p>

  <p>— Kerhane kalûbelâdan beri mevcut olduğuna ve hayırlı bir rüzgâr esmedikçe daha asırlarca mevcut olacağına göre ve bu akşam artık Kezban orada yok diye Malatya şehrinin genel birleşme evinde sermayelerden birisinin eksil meşinden başka bir değişiklik vuku bulmadıysa, kızı öldürmek neyi halletti?</p>

  <p>— Doğru, tabiî.... Cehalet de bu işte....</p>

  <p>— Evet, cehalet bu işi biraz daha karıştırdı. Beş çocukla bir kadın daha sokakta kaldı. İşte o kadar. Buna karşı biz yalnız acıyoruz. Ve acımakla vazifemizi yaptığımıza inanarak vicdan huzuru bile duyuyoruz. Neden hükümetimiz tekkeleri kapattığı halde kerhaneleri kapatmıyor? diye düşünmüyoruz.</p>

  <p>— Kerhane olmasa fuhuş gizli yapılır da ondan.</p>

  <p>— Gizli fuhuş yok mu? Barları, çalgılı gazinoları, müstahdemin idarehanelerini, güzel daktiloları, metres hayatını saymıyorum. Mahalle aralarında kaç tane kerhane dolduracak umumî kadın var. Bu mükemmel bir teşkilâttır. Bu mükemmel teşkilâtın resmî pençesine düşen Kezban'ı öldürmek bir şey halletmiyorsa baba kabahatlidir ve onbeş sene ceza hakkıdır efendim. Meseleyi şöyle düşünmeli sanırım: Kerhane ve orospu topyekûn bir milletin yüzkarasıdır. Bir memlekette açık veya kapalı orospuluk yapılıyorsa orada istiklâlden, milliyetten, vatan sevgisinden, şereften ve namustan bahsetmek için insanın hiç değilse kerhanedekiler kadar yüzsüz olması lâzımdır. Ne çare ki bu işler giderek tabiî hale gelmiş. Bir tarafta namusunu temizlemek meşru hakkı, bir tarafta hastalık korkusuyle kerhaneyi devam ettirmek meşru mazereti.... Biz nelere alışmışız yarabbi! İstanbullu bir an durdu. Bir şey hatırlamış gibi elini kaldırdı. Yüzü karma karışık olmuştu. Durun bakalım! Daha âlâsı var. Orospuluk bile milliyetçiliği, yüksek ırkçılığı propaganda eden vasıta haline geliyor. Yani birkaç sene sonra onu, yalnız mazur görmeyeceğiz, bir taraftan da alkışlayıp tamime çalışacağız.</p>

  <p>— Artık mübalâğa ediyorsunuz;</p>

  <p>— Mübalâğa nasıl söz! Mübalâğa birisini aldatmak için kullanılır. Şaşırtıp aldatmak için. Eğer, burada kim olursa olsun birisini aldatmak istesem, ben de sabahtan beri herkese uyardım. «Herif iyi etti, namusunu temizledi,» derdim. İnsanları aldatmanın en doğru yolu, en kestirme yolu, sözlerini tasdik etmektir. Orospuluk bir yüzkarası olmaktan maalesef çıkıyor müdür bey, bir ırk üstünlüğü misali oluyor. Kezban'ın babasına ben işte o sebepten kızıyorum. Şoför, şuradan kitabı ver. Başta duruyor. Küçük, pis bir kitap.... Şurada canım.... Kalktı. Kitapları raftan çıkardı. Birisini getirip masaya koydu: İşte beyler, güldü: Ne tuhaf! Sizin evden getirttiğiniz kitaplardan birisi imiş. «İzmir Hikayecileri Antolojisi». Okumadığınız anlaşılıyor.</p>

  <p>— Küçük kardeşim göndermişti. Okumaya vakit bulamadım.</p>

  <p>— Öyleyse.... Lütfen sabredeceksiniz. Yaprakları acele acele çevirdi: Size efendiler, İncili şerif okumuş bir muharrirden bahsedeceğim. İncili şerif okumuş bir muharrirden ve bir Türk orospusundan.... Halis kan bir orospu.... Aradığı yeri buldu: İncili şerif okumuş muharririn adı ve soyadı: Ertuğrul Deliorman. Tanıyor musunuz? Müdür bey?</p>

  <p>— Hayır. Gençlerden olacak.</p>

  <p>— Evet, gençlerden.... Babası adı Salih. Anası adı: Sıdıka, Doğum tarihi: 1332. Ooo, pek de genç değil. 26 yaşında.... Tahsili: İlk tahsilini Bulgaristan Eskicuma Türk rüştiyesinde ikmal etmiş. Türk sefareti vasıtasıyle Balıkesir muallim mektebine yerleştirilmiş. 1936'da Sivas'tan mezun olmuş. Şimdi, inkılâp sayesinde kızlarla erkeklerin bir arada okudukları ilk mekteplerden birisinde hocadır. Kendi ifadesine göre ilk dinlediği kitap Süleyman çelebinin mevlidi.İlk okuduğu İncili şerifmiş. Muharririn hayatına gelince: İlk yazısı Balıkesir'de «Türk ili» gazetesinde çıkmış ve daha onaltı yaşındayken aynı gazetede «Sesler» başlığı altında her gün bir fıkra ve muhtelif imzalarla röportajlar, hikâyeler, romanlar yayınlamış. Vallaha uydurmuyorum. Aynen okuyorum. Gelelim eserlerine ve edebî mesleğine: İlk öğretmenliği Malatya vilâyetinde olduğundan tesadüfe ne dersiniz? hemen bütün hikâyelerinin mevzularını buradaki Ayvalık köyünden almışmış. Son üç dört senedir, İzmir kazalarında öğretmenlik yapmış. Şimdi «Yeni Asır» gazetesinde muharrirlik etmekteymiş. Mecmua ve gazetelerde çıkmış hikayeleriyle, henüz neşredilmemişlerinden meydana getirdiği dört, beş kitabı varmış. Kendi tabiriyle «iki yakası bir araya gelince» neşredecek. Size şimdi hikâyeyi okuyacağım. Aynen: İsmi: «Gâvur!». Başlıyorum: «Geceleyin kasabanın en canlı sokağı muhakkak ki «kırmızı fener» sokağıdır. Meyhanede ipi kıranlar, içkinin ve ebedî kadın daüssılasının köpürttüğü hakikî hüviyetlerini etrafa taşıra taşıra faytonlarla o sokağa girerler.</p>

  <p>Hadisenin olduğu gece «kırmızı fener» iki tarafa yalpa vuranlar, kapı kapı dolaşanlar, karışık içkilerin kamçıladığı seslerle doluydu. Çünkü gündüz çılgın bir neşeyle Cumhuriyet bayramı kutlanmıştı. Böyle gecelerde Allah'ın affedemeyeceği hiç bir günah yoktur. Kapısında gemici feneri yanan evlerden üçüncüsü âdeta kudurmuştu. İçerisi hınca hınçtı. Dışardan kapıya yüklenenlere «anakadm» ağız dolusu küfürler savuruyordu. Fakat laf anlamayan, «Kezban, Kezban» diye haykırsan....» İstanbullu gülümseyerek durdu: — Beyler! İşte bakın. Vallaha uydurmuyorum. Hâdise garip bir tesadüften ibarettir. Belki bu mevzuda bu kitabı hatırlayışım da bu tesadüften ileri geldi. Vaka Malatya'nın «kırmızı fener» inde ceryan ediyor. Kahramanının ismi de «Kezban». Size de öyle gelmiyor mu? Biz sanki hikâyenin şu anda, vaktiyle yazılmış bu hikâyenin mabadini yaşıyoruz. Devam ediyorum.</p>

  <p>Müsaadenizle diye hay kırışan bu insanlara küfür para etmeyince tatlı dil dökmek mecburiyetinde kalıyordu:</p>

  <p>— Beyler! Kezban değil ya, marsık Emine bile boş değil bu gece.... Başka akşam buyurun, yarın akşam buyurun.</p>

  <p>Kezban iki aydır bu kasabada çalıştığı halde, bir türlü doyulamayan bir kadındı. Nereden geldiğini, nenin nesi olduğunu doğru olarak bilen yoktu. Bu hayata yeni mi atılmıştı, yoksa tramvaylı şehirlerin umumhanelerinden mi buraya gelmişti? Soranlara kahkahayla gülerek:</p>

  <p>— Bir orospunun hayatı ne olacak arslanım! derdi. Bak keyfine sen. Son derece neşeliydi. Müşterilerini eğlendirmek, memnun etmek hususunda müthiş sabır sahibiydi. Oturduğu yerde duramazdı. Gramofona oynak bir plak kor, mayosu içindeki (geceleri kırmızı mayo giyerdi) kıvrak vücudunu kıvıra kıvıra döner, dönerdi. Yorulunca başım avuçlayarak oturan müşterilerden birinin kucağına yığılır, fıkır fıkır gülerek gözleri kapalı birkaç dakika öylece kalırdı. Gece bir hayli ilerlemiş, sokağın yükü biraz hafiflemişti. Kezban gene gramofona uymuş, tahta döşemeleri zıngır zıngır titretiyor, çaça kadının:</p>

  <p>— Deli misin sen ayol? Akşamdan beri yirmi müşteri savdın otur, dinlen biraz. Aa, böylesini hiç görmedim. Şeytan kulağına kurşun, hasta olacaksın, kız! diye bağırışına mukabele olmak üzere karşısında parmaklarını şakırdatarak göbek çalkalıyordu.</p>

  <p>Tek, tük müşteri kapının küçük penceresinden şöyle bir göz atıyor, içeri girmeden geçip gidiyordu.</p>

  <p>Saatin onikiye yaklaştığı sırada, kapı çalındı. İçeriye ağızlarında pipo, sarı saçlı, uzun boylu iki kişi ile beraber yine şık giyinmiş, göbekli bir adam girdi. Kezban oyununu bozmamıştı. Gelenler garip bir dille selâm vererek hasır iskemlelere yerleştiler. Plak durmuştu. Uzun boylulardan biri ağzındaki piponun yanı başından dumanla karışık birtakım anlaşılmaz kelimeler çıkararak ellerini çırptı.</p>

  <p>Kezban onlara bakmadan ana kadının kollarına yığıldı. Yabancılar, alâkayla Kezban'ı, laubalilikten fazla kadın samimiyetiyle dolu vücudunu seyrediyorlardı. Karşılarında, oturdukları yerde uyuklayan biri şişman, öteki geçkin, üçüncüsü çukulata renkli kızların varlıklariyle yoklukları birdi sanki.</p>

  <p>Kezban çaça kadının kucağında kalakalmıştı. Gözleri hâlâ kapalıydı. Belki de uyuyordu.</p>

  <p>İstanbullu nefes aldı:</p>

  <p>— Buraya, hikayeci üç yıldız koymuş. Yani tasvir ve takdim bitti. Bu hikâyenin yazılmasına sebep olan asıl vaka başlıyor demek. Birer cigara buyurun. Devam ediyorum:</p>

  <p>«Bu iki yabancı, mütehassıs sıfatıyle bir dost memleketden getirtilmişlerdi. Harp yangınından çok uzakta bulunan bu kasabada yaşamak onlara sonsuz bir zevk ve huzur veriyordu.</p>

  <p>Sabahleyin, bol kahvaltılarından sonra iş otomobillerine binerler, toz, toprak içinde «askerlik» oynayan çocukların, sığır mayıslarını eşeleyen tavukların ve kaldırım üzerinde güneşleyen komşu köpeklerin, daracık sokağın iki keçesine kaçışlarını keyifle seyrederek ve onlara anlamadıkları bir lisanla bağırarak kasabaya onbeş kilometre mesafedeki işlerine giderlerdi. Onları zaman zaman yoklayan bir yokluğun sıkıntısı vardı: Kadın! Hayır, güzel olması şart değildi.</p>

  <p>Sadece kadınlık edecek kadınların yokluğu. Kendi memleketlerini düşünüyorlardı. Akşam paydosundan sonra mendil, gömlek, kravat gibi sık sık değiştirdikleri şuh kızlarla herhangi bir parka, herhangi bir gazinoya, herhangi bir kabareye giderler, bol bol dans ederek doyasıya eğlenirlerdi. Ne kaygısız hayattı o!....</p>

  <p>Fakat burada? İşte bir yıl oluyordu ki aşağı yukarı yirmi beş bin nüfusu bulunan bu Anadolu kasabasındaydılar. Bu bir yıl içinde hiç bir genç kıza kur yapmak fırsatını dahi ele geçirememişlerdi. Ne taassuptu bu!.... Her pazar günü park, tren zamanı istasyon, hınca hınç kadınla dolardı. Fakat bu, iriyarı endamlı, geniş omuzlu, mavi gözlü, sarışın, pipolu delikanlılara «alıcı gözüyle bakan» bir tek genç kıza rastlamamışlardı.</p>

  <p>Bu akşamki baloya, onlar da usulen davet edilmişlerdi. Her zaman, bir veya iki erkeğe mukabil, tümen tümen kadın ve genç kız vardı. Daha evvel tecrübeyle öğrenmişlerdi ki bunlardan herhangi birisini dansa kaldırmaya teşebbüs etmek kös kös geri dönmekle neticelenirdi. Bu yüzden kendi dillerini pürüzsüz konuşan genç kaymakamın kendilerini büfeye davet edişinden istifade ederek bir aralık ondan «dam» rica ettiler. Netice hiç de ümit ettikleri gibi çıkmadı. Bu teklif karşısında genç kaymakamın yüzü birdenbire karıştı. Böyle bir şeyin olamayacağını, burasının bar olmadığını, arzu ederlerse falanca yerdeki «Türk Barı» na gitmelerini izah ve tavsiye etti.</p>

  <p>Bunun üzerine sarı saçlı ve pipolu iki genç tercümanlarını yanlarına alarak faytoncunun rehberliğiyle buraya geldiler.</p>

  <p>Kaymakam «Türk barı» demişti. Lâkin ne garipti bu Türk barları!.... Sokak başında faytondan inmişler, biraz yürüdükten sonra bir kapıyı çalmışlardı.</p>

  <p>Kapının üzerindeki küçük pencereye çıkartma resim gibi ihtiyar bir kadın yüzü yapışmış, sessiz bir kritiği müteakip, onları içeriye, bir toprak avluya, oradan da yarı çıplak vücutlu bir kadının oyunu ve şakrak sesi ile dolup taşan basık tavanlı bir sofaya almıştı.</p>

  <p>İlk dakikalarda yadırgadıkları bu yer, git gide hoşlarına gidiyordu. Hele o kadın, ihtiyar ana kadının kucağında, bir ortaçağ ressamına model olacak derecede nefis vücutlu kadın! Onlara her şeyi unutturmuştu. İki yabancı</p>

  <p>Kezban'ı işaret ederek burnundan geliyormuş hissini veren yumuşak ve sisli kelimelerle şişman tercümanlarına bir şeyler söylediler. Tercüman gözlerini kendilerinden ayırmayan çaçaya Kezban'ı göstererek:</p>

  <p>— Mösyöler, bayanı istiyorlar! dedi.</p>

  <p>— Müthiş yorgunum anne, beni mazur görsünler!</p>

  <p>Cevap yabancılara tercüme edildi. Fakat şişman tercümanın yanındaki uzun boylusu sertleşen sesi ile bir şeyler söyledi:</p>

  <p>— Ne demek? Böyle yerlerde müşteri reddedilmez.... demiş. Kezban birdenbire doğruldu. Kaşları çatılmış, avurtları sıkılmıştı:</p>

  <p>— Yorgunum efendim! insanı hasta yapan yorgunluktan anlamaz mı bu adamlar? diye hiddetle söylendi. Onları, düşman gibi, kinli bakışı ile süzüyordu. Tercüman bu cevabı ötekilere tercüme etmeye lüzum görmeden,</p>

  <p>— Bu mösyölerin kim olduklarını bilmiyorsun galiba hanım? dedi. Hem ne olursa olsun, bir orospu, müşterisinin arzularını yerine getirmeye, zevkini yapmaya mecburdur .</p>

  <p>Kezban göğsünü yumrukluyordu:</p>

  <p>— İşte ben, orospuyum ve müşterimin zevkini yapmayacağım. Anladınız mı? Mösyöler kim olursa olsunlar. Arzularını yerine getirmiyeceğim işte.... Dudakları titriyor, göğsü hızlı hızlı inip çıkıyordu. Diğer kadınlar, şaşkın şaşkın ona bakıyorlardı. Kendi aralarında sık sık Kezban'ı çekiştirirlerken «Ne para canlısı karı!</p>

  <p>Ölecek kadar yorgun oluyor da, gene müşteri kabul eder, altın bileziklerden artık kolları görünmez oldu,» derlerdi. Çaça kadın bile hâlâ şaşkınlıktan kurtulamamıştı. iki yabancı, yerlerinden kalkmışlar, tercümana asabî asabî bir şeyler söylüyorlardı. Tercüman lalettayin bir umumî kadından yediği bu hakareti hazmedememiş gibi yerinde duramıyor, oflayıp poflayarak;</p>

  <p>— Senin gibilerin hakkından polis gelir. Polis lâzım polis! diye yüksek perdeden söyleniyordu.</p>

  <p>Kezban iradesini kimsenin eğiltemiyeceğinden emin halile ve gururla cevap verdi:</p>

  <p>— Buyrun efendim! Polis iki adımlık yerde.... Arzu ederseniz ben çağırayım. Şişman adam, hakikaten dışarı çıkmıştı. Biraz sonra yaşlıca bir polisle içeri girdi. Gürültüyü duyan diğer evin sermayeleri açık saçık kıyafetleri ile birer ikişer geliyorlar, onların etrafında halka oluyorlardı.</p>

  <p>Tercüman, hiddetli bir sesle, vaziyeti polise izah etti. Kezban bir sandalyeye çökmüş, onlarla alâkadar değilmiş gibi bir tavır almıştı. Ecnebilere daima nazik olmayı, onlara kolaylık göstermeyi kendi vazifesinin mühim bir düsturu sayan polis, Kezban1 a döndü:</p>

  <p>— Mösyöler içeri girdikleri vakit, seni çiftetelli oynarken bulmuşlar. Demek ki yorgunluk bahane.... Şu halde, buna sebep ne Kezban?</p>

  <p>Genç kadın sandalyesinden tekrar fırladı. Sabrı tükenmiş gibiydi. Kollarını savurarak,</p>

  <p>— Sadece istemiyorum. Anladınız mı sebebini? Evet, yorgunluk falan hepsi bahane.... İstemiyorum efendim, istemiyorum.</p>

  <p>— Fakat vazifeni unutuyorsun.</p>

  <p>— Vazifem mi? Yapmıyorum vazifemi....</p>

  <p>— Mecbursun.... Polis,</p>

  <p>— Sonra, senin için fena olur.... deyince «kırmızı fener» in dilberi, âdeta deliye döndü. Zaten tırnaklarını avuçlarına geçirecek derecede asabi idi. Birden parladı:</p>

  <p>— Bana hiç bir şey olmaz polis bey. Boğazına bir şey tıkanmış gibi boğularak devam etti:</p>

  <p>— Ben gâvurlara orospuluk yapmam polis bey.... Yutkunuyor, dudakları daha fazla titriyordu. Kendisini tutmak istediği besbelliydi. Fakat rolünde muvaffak olamadı. Gözlerinden iri iri taneler dökülmeye başladı. Boğuk bir sesle:</p>

  <p>— Beni nihayet buradan başka bir yere sürebilirsiniz. Elinizden bundan başka ne gelir polis bey? Fakat sürüleceğim yer gene bir Türk memleketi değil midir?</p>

  <p>Herkes susuyordu. Polis bile söylemeye hazırlandığı cümleleri yutmuştu. İki yabancı alık alık kadına bakıyorlardı. Kezban sıkılan yumruklarını kalçalarına vurarak kesik kesik söyleniyordu:</p>

  <p>— Ben gâvur orospusu değilim polis bey!</p>

  <p>Bir sandalyaya yığılmış, başı kolları arasında hıçkıra hıçkıra ağlarken ağzından,</p>

  <p>— Ben Türk orospusuyum polis bey.... Ben Türk erkeklerinin orospusuyum. sözleri döküldü.</p>

  <p>Diğer kadınlar başları önlerinde susuyorlardı. Yaşlı polis, gözlerindeki ıslaklığı etrafa göstermemek için ağır ağır bahçeye çıktı. İstanbullu kitabı ileri doğru sürdü. Yumruğunu üstüne koydu:</p>

  <p>— Anladınız mı? «Ben Türk erkeklerinin orospusuyum polis bey.»</p>

  <p>Sırtında kırmızı mayosu.... Bir saat, kendi kendine dans etmiş, bundan başka, akşamdan beri yirmi Türk erkeği ile yatmış, kanı yüzde yüz hâlis bir Türk kadını.... Yüzde yüz ırkçı bir hikâye.... Hem de realist... Hem de yanık.... Yalnız «Kezban» ismini beğenmedim.</p>

  <p>«Ayhan», «Gökhan», «Kayahan», «Begümhan» falan olmalıydı da okuyucunun fikrini Turanlara, Anayurda doğru sürüp götürmeliydi. Irkçılık artık kerhaneye kadar girdi. Millî bünyemize elhamdülillah yerleşti. Gayrı bize hamdolsun zeval yoktur.</p>

  <p>— Böyle şey olmaz. Uydurduğu belli bir şey!</p>

  <p>— Zanneder misiniz? Size bir küçük hikâye daha anlatacağım. Bunu birisinden dinledim. Bir şair mebusun oğlu anlattı, iş Bankasını soyduğundan mahpustu. Almanya'ya gidip gelmiş yiğitlerden. Orada Naziliğin Alman milletinin ruhuna nasıl yerleştiğini ispat için insanın gözlerini yaşartan bir hikâye söylemişti: Bir «kırmızı fener»li haneye gitmiş. Berlin'de.... Bereket versin orada nüfus kâğıdı sormuyorlar. Bir mayolu kız beğenip yukarı çıkmış. Soyunmuşlar. Kadıncağız bizim oğlanın sünnetli olduğunu görür görmez yataktan sıçrayıp duvara kadar kaçmış, var kuvvetiyle bağırarak, eline ne geçerse Türk delikanlısının suratına fırlatmaya başlamış. Feryada yetişmişler. Vaziyeti öğrenen feryada iştirak etmiş. Aralıkta «yahudi» kelimesinin sık sık geçtiğini bizimki fark edince işi anlamış. O da bilmukabele «Türk, vallaha Türk, billaha Türk!» diye narayı basmış. Polis gelmiş. Artık orasını sormadım. Bizdeki gibi ihtiyar, gözü yaşlı, bir kanun mümessili mi, yoksa bıyığı terlemiş bir S.S. muharibi mi? Her neyse.... Pasaport meydana koyulmuş, hecelenmiş. Türklük, güneş gibi, meydana çıkmış. Gürültü bastırılmış. Oğlan zifafa nail olmuş. Kanının hakkını Aryen kızından parası mukabilinde almış, îşte iki hikâye. Yalnız bizimki daha orijinal. Bir kerre vaka Cumhuriyet bayramı gecesine denk getirilmiş. Aferin!</p>

  <p>Demek radyolarımız, Türk kadınının nasıl olup da esaretten kurtulduğunu ballandırırken bizim Kezban kırmızı mayo ile göbek atıyormuş. Tabiî atacak. Vazifesidir. Duymadınız mı, ırkdaşımız ve aynı zamanda kanun mümessili polis bey, o ihtiyar ve gözü yaşlı memur ne diyor? «Fakat vazifeni unutuyor musun? Mecbursun.... Sonra senin hakkında fena olur,» demiyor mu? Göbek atmak da, gâvurlarla yatmak da bazı Türk kızları için, Cumhuriyet bayramı gecesi demek vazife imiş. Vazife. Aksi takdirde sonu fena olur. Buna adıyla sanıyla «grev » derler. Halbuki dünya iş bölümü üzerinde durur. Ne yapalım?</p>

  <p>Ben muharrirlik edeceğim. Bizim kız katili Memet'in oğlu amele.... İkimiz de hakkımıza bu memlekette kanuna hürmet için razı olacağız, işbölümünü inkâr mı ediyorsunuz? işbölümü var! Siz harpte öleceksiniz. Ben Patagonya'da sefaret kâtipliği yapacağım. Bazı Türk kızlarına, «şu kefere misafirlerimizle dans ediversenize» diye teklif edemiyen kaymakam bey, aynı kefereleri «Türk barına teşrif buyurun» diyerek yine bir Türk kızı olan Kezban'ın başına neden musallat ediyor? Hep işbölümü denilen muvazeneye riayet için....</p>

  <p>— Şu halde, iş bölümünün aleyhinde misin? Kanaatinizce işbölümü olmamalı mı?</p>

  <p>— İş bölümünün lehinde ve aleyhinde olmak diye bir hadise yoktur. Hepimiz işbölümünün içinde doğar, içinde ölürüz. Mesele iş bölümünde değil, iş bölümünün zor yerine düşmüş vatandaşın orada ebediyen kalmasının vatan ve millet selâmeti sayılmasındadır. Vazife, her şeyden mukaddes... Hangi vazife? Orası belli değil.... Bizim Trahom hastanesindeki doktor da vazifesini yapıyor, şu anda polis dairesinde, yahut jandarma tavlasında vatandaşa sopa atan, işkence eden insan da vazifesini yapıyor. Bu iki vazife arasında hiç mi fark yok? En büyük Türk âlimi merhum Ziya Gökalp, «Gözlerimi kaparım vazifemi yaparım» buyurmuş. Kezbanlar, gözlerini kapayıp vazifelerini yapmaya mecburdurlar. Eskiden bu iş için şart aranmazdı. Şimdi, küçük bir fark oldu. Kezbanlar, «Türk erkeklerinin orospusu olduğunu» hiç unutmadan gözlerini kapayacak, vazifesini yapacak!. Kezban'ın babasına neden kızıyorum? Yahut da ona niçin sizin gibi acımıyorum! Bir evi yahut bir sokağı, kerhane yapıyoruz. Kızların ellerine vesika vererek oraya doldurup zenaatlerinden temettü alıyoruz. Fazla olarak vazifesini yapmak istemeyince üstüne kanunun beli tabancalı mümessilini göndererek cebretmeye kalkacak kadar hayasızlığı gökyüzüne çıkarıyoruz. Bizi bıçaklayacağına, yani bütün Kezbanların namusunu arayacağına evlâdım öldürüyor. Hepimiz de öyle yapıyoruz. Gücümüzün yettiğine vuruyoruz. Biz âdinin bayağısı, bayağının âdisi olmuşuz. Kendimizi methetmemizin sebebi burada, ihtiyar Rum karısı, Beyoğlu'nun güneş görmez sokağında komşusuyla yaptığı bir kavga esnasında Türklüğe hakaret edebilir mi? Kanun «eder» diyor. Yaramızı bildiğimizden gocunuyoruz. Namus telâkkisi vardır. Lâkin tersine çevirip fıkaranın boynuna bukağı gibi geçirilmiş duruyor. Zenginlerin namusu başka, fıkaranın namusu başka.... Bir kadın operatör ahbabım vardı. Kadınları doğurtur. Kürtaj değil. Doğurtur. Kibar ve zengin kızların zedelenmiş bekâretlerini pis bir usulle tamir ederdi. «Doğurttuklarını beni çok severler. Her zaman gelir ararlar. Fakat kızlıklarını tamir ettiğim hanımlar, beni o andan itibaren unutmayı seviyorlar. Ben de onların bu unutkanlıklarından memnunum. Çünkü bir anlık zaaf denilen yalana inanmam. Beş bayan pekâlâ, küçük bir «nahiyeyi» her felâkete karşı muhafaza edebilir, içlerinde üç kere önüme kadın yatıp kız oğlan kız kalkanlar oldu. Uç kere aynı soğuk ve utanmaz eda ile beni tanımazlıktan geldiler,» demişti, işte görüyorsunuz, operatörlük de bazen nankör bir zenaat oluyor.</p>

  <p>— Haklısınız. Fenalık yok demiyorum ama, yavaş yavaş düzelteceğiz. Bu biraz da tahsil ve seviye meselesi.... Eski telakkiler birdenbire sökülüp atılamaz. Yavaş yavaş hepsi yoluna girecek.</p>

  <p>— Eski telakkilerden iyiye doğru değil, hayasıza doğru «yükseliyoruz.» Eskiden, taassubun yol kestiği devirde, İslâm orospusu olduğu için gâvurla yatmayan Kezban'ın macerasından, bir hoca, cami kürsüsünde vaaz mevzuu çıkaramazdı. Haya ederdi. Şimdi, Türk ırkından olduğu için gâvurla yatmayan orospucuğun acıklı, pardon, şerefli hayatı, babayiğit ırkçılarımızın millî ideallerini ispat eden bir vesile oluyor. Bir antolojiye bilhassa o hikâye almıyor, iyilik yapmak için vakit geçirmek mazeret değildir. Yavaş yavaş fenalık yapılır. Komşunun karısını yavaş yavaş kandırır da baştan çıkarırız. Harf değişmesi, şapka giymemiz, hep birdenbire olduğu için tuttu, yaşadı. Düşman yenilince «yavaş yavaş» diyerek imha muharebesi durdurulur mu? İzmir'e, Sakarya'dan onbeş günde inmek yanlış da, oraları köy köy zaptederek gitmek mi doğru.... Orospuluk püsküllü festen daha ehemmiyetsiz püsküllü belâ mı ki yavaş yavaş kaldıracağız? Hayır. Orospuluğun kökleri iktisadîdir. İktisadî temele dokunmak kabil olamıyor. Bu iktisadî temel durdukça orospuluk, içtimaî zaruretlerden madut olmakta devam edecektir. Yerli nahiye müdürlerinden Sadık bey, gayet haklı bir söz bulmuş gibi, masasında otururken şüphesiz kendisine pek yaraştırdığı bir azametle lafa karıştı:</p>

  <p>— Geçenlerde de «iktisadî» dediniz. Her şeyi iktisada getiriyorsunuz? Bundan başka, insanları idare eden bir kuvvet yok mu?</p>

  <p>— Meselâ nasıl bir kuvvet?</p>

  <p>— Manevî bir kuvvet.</p>

  <p>— Yani Allah mı?</p>

  <p>— Evet.</p>

  <p>Sadık bey, gecelik entarisiyle bıyık takmış bir kadına benziyordu. Ona bakarken, İstanbullu, deminden beri derdini bol bol döktüğü için duymaya başladığı ferahlığı birdenbire kaybetti. Tekrar öfkelendi:</p>

  <p>— Yani, Memet'in kızını öldürmesi Allah tan mı?</p>

  <p>— Tabiî.... Takdiri ilâhi.</p>

  <p>— Kezban'ın orospu olması da mı Allahtan?</p>

  <p>— Elbette.</p>

  <p>— Öyleyse.... Siz Allaha pek acayip bir iş gördürüyorsunuz.... Kirli bir iş... Ertesi gün, cezaevi müdürü İstanbullunun odasına çıktı. Kederli ve ümitsiz bir hâli vardı:</p>

  <p>— Onbeş sene verdiler. Duydun mu?</p>

  <p>— Onbeş sene vermişler, idamdan başladı. Esbabı muhaffefe görülerek onbeş seneye indi. Aklında mı damadını öldüren Ömer'e de on beş sene verdilerdi.</p>

  <p>— Yahu, bunlar namus uğruna başını belâya sokanlara düşmanlık mı ediyorlar?</p>

  <p>— Hayır. Namusçular, işi bilmiyor. Millette tabiî cahillerde bir kanaat var: İnsan karısını canı istediği zaman vurabilir sanıyorlar.</p>

  <p>— Kötülükte görürse vurmasın mı?</p>

  <p>— Bir erkek karısını kötülükte görüp öldürürse zaten ceza on dört aya kadar indiriliyor. Bir şartla: Kadınından şüphelenmemiş olacak ve oda kapısından girince münasebet halinde bulacak. Vazııkanunun kanaatince erkek kısmı, bu vaziyette mutlaka adam öldürürmüş ve mazur imiş.</p>

  <p>— Öyleyse neden bu kadar ağır ceza veriyorlar?</p>

  <p>— Dedim ya şartı var.</p>

  <p>— Şartın da Allah belâsını versin, şurtun da. Sen bir kahve pişirt.</p>

  <p>— Başüstüne.... İstanbullu, kapıdan Sefer1 e seslendi. Kahve söyledi. Müdüre bir cigara verdi Tabiî sade içersin?</p>

  <p>— Sade elbette. Dün akşam....</p>

  <p>— Haberim var. Başçavuş söyledi. Kafayı çekmişsiniz. Havadis dinlemeye vakit bulabildin mi?</p>

  <p>— Ne havadisi! Ben bu sözlerin hiç birisine inanmıyorum. Bu kadar adam ölse dünyada insan kalmaz. Yalnız Almanlar kazanıyor.</p>

  <p>— Sen şuna bak. Bizde civcivleri sonbaharda sayarlar.</p>

  <p>— Hep «Almanlar yenilecek» diyorsun. Herifler ilerliyor.</p>

  <p>— Aldırma.... Keskin sirke küpüne zarar.</p>

  <p>— Hayır! Ben İngilizlerden şüpheleniyorum. Kancık bir hükümet. Rusları ezdirecek. Hani ikinci cephe açılmıyor ki....</p>

  <p>— Açılır. Stalingrad düştü mü, düşmedi mi?</p>

  <p>— Mahallelerini alıyorlar. Bugün, yarın düşer.</p>

  <p>— Bizim radyo ne söylüyor?</p>

  <p>— Hep aynı laf. Biz bitarafız. Hangisi bize vurursa gözünü oyarız. Alman dostumuz, İngiliz müttefikimiz. Yok, doğrusu iyi idare ediyorlar. Allah razı olsun. Bizimkiler doğrusu kurnaz....</p>

  <p>— Evet, kurnaz.</p>

  <p>Sefer kahveleri verdi. Müdüre bir de cigara sardı. Başgardiyan Ali efendi bir kâğıt getirip imzalattı. Müdür işlerini hatırladı:</p>

  <p>— Ben ekmek parası almak için Maliyeye gideceğim. Dün gelen herif, ana tarafından bize akraba olurmuş. Şuna bir temyiz lâyihası yazıver, sevaptır.</p>

  <p>— Pekâlâ!</p>

  <p>— Karar sureti çıkaralım mı?</p>

  <p>— İstemez. Lüzumsuz masraf etmeyelim. Vakayı biliyorum. Bir şey yazarız.</p>

  <p>— Hiç olur mu? Sen masrafa bakma! Karar suretini çıkarsınlar. Bir istida vermeli, karar sureti istemek için. Bir istida da müddet talebi.... Şöyle dokunaklı yazacaksın. Okuyanlar ağlamalı.</p>

  <p>— Kolay. Yanık yazacağız.</p>

  <p>— Artık, sen idare ediver. Ben gidiyorum.</p>

  <p>— Güle güle....</p>

  <p>Müdür gittikten sonra İstanbullunun üzerine bir tembellik çöktü. Kendisinden ne zaman bir istida yazması istense bu vıcık vıcık tembelliği hissediyordu. Cezaevi atölyesine kundurasının söküğünü diktirmek için inse, marangozlara takunyasının kopmuş kayışını yaptırmak istese, terziye söküğünü diktirmek lâzım gelse, aynı duyguyu karşısındaki insanların da duyabileceğini düşünerek üzülürdü. Bugünkü devirde her şeyin parayla alınıp satılması bir bakıma güzel bir icattı, «insanlar, zenaatlerinden zaman zaman öyle bıkıyorlar ki onlardan, böyle bıkkınlık sıralarında yardım istemek âdeta gaddarlık oluyor.» İstanbullu kurşun kalemini yokladı. Bir parça kâğıt aldı. Takunyalarını tıkırdatarak aşağı indi. Asıl mahpusanenin kapısını açtırıp koğuşlara geçti. Birkaç kişi, Asrî cezaevine gönderilmeleri için yol paralarının gelip gelmediğini sordular. «Arslan» tayın parası istedi, İstanbullu verdiği on kuruşun derhal kumara gideceğini bildiği için:</p>

  <p>— Bununla katık al. Sefer sana yarım tayın versin....dedi. Üst kata çıkan merdivenin başında «ağa» lardan ikisine rastladı:</p>

  <p>— Safa geldin bey. Haydi kahve içelim.... — dediler. Çok da ısrar ettiler.</p>

  <p>— İşim var! Sonra.... Öğleden sonra., diyerek zorla ellerinden kurtuldu. Sağdaki kısma girdi. Bahçe açık olduğundan koridorda kimse görünmüyordu. Sokak üstündeki koğuşa baktı, ilerde, köşede kalabalık vardı. Memet de aralarında oturuyordu. İstanbulluyu görünce hepsi birden sıçrayıp kalktılar.</p>

  <p>— Oturun! Oturun rica ederim.</p>

  <p>Elini sallayarak hızla koştu. Kayserili Tevfik, yatağına örttüğü seccadeyi derhal yere serdi. Üstüne iki büyük minder attılar. İstanbullu, Tevfik'i de beraber çekerek oturttu.</p>

  <p>— Merhaba!</p>

  <p>— Merhaba bey.</p>

  <p>— Merhaba!</p>

  <p>— Ateşi yak!....</p>

  <p>— istemez. Beş dakika oturacağım.</p>

  <p>— Yağma yok. Gelmek senden ama gitmek bizden.... Sen ateşi yak.... Kulak verme.... Taze kahve çektik ki....</p>

  <p>— Ah Kayserili, tezgâhtarlıktan vazgeçmezsin. Siz neden dışarıya çıkmadınız?</p>

  <p>— Kitap okuyorduk.</p>

  <p>— Ne kitabı?....</p>

  <p>— Bir iyi kitap. «Uğru Abbas» derler bir kitap,</p>

  <p>— Haydi devam edin. Ben de dinlerim. Tahsildar Dursun efendi, gümüş kenarlı gözlüğünü düzeltti. Kürtçeyi hatırlatan tuhaf Türkçesiyle kaldığı yerden okumaya devam etti:</p>

  <p>«Bunda hikmet ne ola....»</p>

  <p>— Durun bakalım.... Yeni başlamışsınız. Dursun efendi şunu başdan oku!</p>

  <p>— Gözüm olasın beyim.... Senin yanında ne haddimize al sen oku....</p>

  <p>— Olmaz. Ben dinlemeyi severim.</p>

  <p>— Sen bilirsin. Günah benden gitti.</p>

  <p>«Rivayet olunur ki Hazreti Peygamber aleykisselâm zamanında bir uğru var idi. Adına Uğru Abbas derler idi. Her gece uğruluk eder idi. Hazreti Peygamber aleykisselâm ona ve onunla söylesene lanet eyler idi. On yıl bu kişi daima bu işi işledi. Çünki ecel geldi. Akibetilemir vefat eyledi. Kavim ve kabilesi bu adamı götürüp bir kuyuya bıraktılar. Derhal Cebrail aleykisselâm gelip hazreti Peygamber'e haber verdi ve etti ya Muhammed Rabbin Hakcelallâ hazretleri sana selâm eyledi ve buyurdu ki benim has kullarımdan bir velî kulum vefat eyledi. Anı kuyuya bıraktılar. Var anı çıkarup eshap ile namazını kılasın ve her kim anın namazını kıla ehli cennet ola dedi. Çünki Hazreti Peygamber işitti. Taaccüp eyledi. Gelip ol kuyudan Uğru Abbas hazretlerini çıkardılar. Hazreti Resul aleyhisselâm etti, suphanallah on yıldır ben buna lanet ederdim. Bunda hikmet ne ola dedi. Anda ol meyti yuyup ve kefenleyip namazını kılmaya hazır oldular. Resul aleyhisselâm mübarek baş parmağının üzerine durdu. Eshap sual eylediler ki Ya Resulallah niçin mübarek ayağınızı düz basmadınız. Resulekrem buyurdu ki gökten ol kadar ferişte indi ki ayağım basacak yer bulamadım dedi. Hakkın hikmetine hayran oldular. Ol kişiyi defneylediler. Hazreti Resul aleykisselâm buyurdu ki ol Uğru Abbas akrabasından bir kimse bulup getürün. Amelinden sual edelim ne amel işler idi ve bu mertebeye neden erişti. Vardılar bir bâliga kızın bulup Hazreti Resule getirdiler. Resulekrem etti ya kız! Senin baban ne amel işlerdi? Biliyor musun? Ol kız etti:&nbsp;</p>

  <p>Ya Resulallah babamın hakka yarar bir ameli yoğidi. On yıl uğrılık ederdi. Yalnız anı biliyorum ki geçen Recep ayı geldikte heman pâk gusul edip ol ayda artık uğrilik etmezdi. Ve evden dışarı çıkmayıp bu ay Allahı tealânın ayıdır deyu bu duayı okurdu. Hazreti Resul aleyhisselâm işidicek, ya kız, ol dua kandedir dedi. Kız ol duayı sandıktan çıkarıp Hazreti Resule götürdü, Resul aleyhisselâm dahi duayı okuyup yüzüne sürüp bu duanın nuruna taaccüp eyledi ve etti acaba Uğru Abbas bu duayı kande buldu derken derhal Cebrail nazil olup etti ya Muhammed Hakcelallâ hazretleri sana selâm edip buyurdu ki bu duayı Uğru Abbas bir zahit kulumun evine uğruluğa girdi idi. Sandığını açıp mal ve akçe ararken sandık derununda bir hokka bulup anın içinde bu duayı buldu. Sevinerek evine geldi. Okuyup acebe kaldı. O zamandan beri uğruluk etmeyip bir kerre sabah ve bir kerre yatsı namazından sonra okumaya başladı .Ve dahi çok çok sevaplar eyledi. Gayrı uğruluk eylemedi. Daima elinden ve dilinden bırakmayıp okurdu, imdi ya Muhammed senin ümmetinden bir kimse bu duayı okusa veya bile götürse Hak Celallah buyurur ki azmi celâlim hakkı için ol kuluma yerler ve gökler ağırlığınca ve göklerde melekler ve yer yüzünde olan mahlukat adedince ve denizler katresi kadar sevap yazarım. Ve cennette nice köşkler ve saraylar veririm ve kavimler sağnışınca günahı olsa bağışlarım eğer bir kişi bu duayı yazdırıp kefenine koyup kabire götürse kabir azabından ve Münkirnekir heybetinden emin ola ve kabrine cennet pencereleri açıla ve mağrip ile maşrık miktarı vâsi ola ve Huri kızları yoldaş ola. Kıyamet günü yüzü ayın on dördü gibi ola ve kıyamet ehli anı tazim ile görüp kendi hallerine pişman olup diyeler ki alemi dünyada ol duayı bulup okuya idin şimdi biz dahi bu sevabı bulurduk diyeler imdi bu duayı zinhar gaflet etmeyip yazıp götüreler ve okuyalar ve kabrine koyalar şek ve şüphe etmeyeler her kim şek getürse kâfir olur neuzubillah teala hazreti Resulallah salıyılalallah aleyhivesselâm emreyledi cümle sahabeler yazıp götürdüler ve ümmetine tekrar vasiyet eyledi ki bu duayı yazdırana ve okuyana ve bir şehirden bir şehire götürene ve yazmaya heves edenlere yarın kıyamet gününde şefaat ederim ve her kim bu duayı daim okusa arş âlâda bir melek çağıra kim muştuluk olsun ya Tanrı dostu Hak tealâ senin günahını yargıladı diye allahu âlem duayı Uğru Abbas... » Tahsildar Dursun efendi, gözlüğünü düzeltti. Öksürdü. Kitabı pencerenin ışığına kaldırarak derin bir besmele çekip uzunca bir dua okudu. Herkes gözlerini yarım kapamış dinliyordu. İstanbullu fark ettirmeden, kızını öldüren Memet'e bakıyordu. Dün akşam hiç uyumadığı yüzünün sarılığından belliydi. Gözlerini duman yakmış gibi kırpıştırarak anlamaya çalışıyordu. Dimdik oturduğu ve parmağını bile kımıldatmadığı halde, dehşetli bir telâş içinde bulunduğunu İstanbullu, galiba gözlerini kırıştırmasından sezdi. Hiç hazır olmadığı halde uçsuz bucaksız bir merhamet hissetti ve yavaş yavaş Dursun efendinin kekeleyerek okuduğu Arapçaya öfkelendi. Elini kaldırıp susturacağı sırada Arapça bitti tekrar Türkçe başladı:</p>

  <p>«Evvelki günü iki rekat namaz kıla, surei fatihadan sonra her ne okursa okusun namazdan fariğ olmaya burada bir kerre Selevatı şerif getire. Bin altı yüz altmış kerre ya Allah diye andan sonra her gün bin yüz kerre Lâilâhe illallah diye yüz kerre de Muhammeden Resulallah diye ramazan ayının aherine değin doksan bin kelimei tevhid eder. Ol kişi kabre girincek Münkir Nekir suali gelincek ol meytin çevresi timur hisar olur Hak teala hazretlerinden nida gelür ki ya Münkir ve Nekir dünün ger diye siz benim o kuluma sual edemezsiniz. Zira benim ol kulum dünyaca Kelimei tevhid okudu. Kıyamete kadar rahat ola....»</p>

  <p>Dursun efendi içini çekti. Ötekiler de «amin» der gibi aynı ıslak sesleri çıkardılar. Dursun efendi acıklı bir ciddiyetle gizli bir şey söylüyor gibi:</p>

  <p>— Mühre geldik dedi, iyi dinleyin,</p>

  <p>Hak celallah hazretleri buyurdu ki benim kullarımdan her kim bu mührü görüp ve işidip yazdırmazsa, azmi celâlim hakkı için ol kulumun imanı şüphelidir ve Habibimin ümmeti değildir. Ol kulum cehennemden halas olmaya, imdi her kim ümmeti Muhammetten ola azmi celâlim hakkı için bir akça verip yazdırsa kalmış orucunu öderim ve eğer üç akça verip yazdırsa cümle günahını bağışlarım. Dört akça verip yazdırsa dünyasını mamur ederim. Eğer beş akça verip yazdırsa ahiretini ruşen ederim. Ve dahi oğlunu ve kızını bağışlarım. Altı akça verip yazdırsa cennette bir köşk veririm. Ol köşkü havaya kaldıralar ve eğer yedi akça verip yazdırsa sekiz cennet kapıları açılır. Dokuz akça verip yazdırsa cümle malın ve rızkın Allahu teala hıfzede on akça verip yazdırsa bir feriştah yaratırım ol feriştahın yetmiş bin ağzı ve yetmiş bin dili ola anın için kıyamete kadar teşbih edeler ve sevabın okuyana ve okutana bağışlayalar ve bu mührü götürene bağışlayalar ve her kim iki rekat namaz kıla ve el kaldırıp hacet dilese cemi haceti reva ola....» İstanbullu dayanamadı:</p>

  <p>— Dursun efendi, bu kitapta mühür de var mı?</p>

  <p>— Var beyim.</p>

  <p>— Hele oku bakalım....</p>

  <p>— İste buyur: «Lailâheillallah Muhammeden Resulallah ya rahman ya rahim ya mestean ya Muhammed ya Ebubekir ya Ömer ya Ali ya Hasan ya Hüseyin ya Yahya ya Ha Um ya Allah lahavle velâkuvvete ı la bıllaahySazim celli celalehu.» İşte mühür bu. Niye güldün?</p>

  <p>— Aklıma bir şey geldi.</p>

  <p>— Anlat allasen....</p>

  <p>— Fareye demişler ki.... «Şu delikten bu deliğe gir, sana bir tulum peynir vereceğiz». Fare bakmış bakmış da «olmaz »demiş. «Neden yahu! Sen deve mısın?» diye şaşmışlar. «Yol yakın, navlun çok Bunda bir it oğlu itlik var» demiş. Siz bu kitabı nereden buldunuz?</p>

  <p>— Memet'e mührü şerifi söylemiş de Memet okutmak için getirdi. İstanbullu, Kezban'ın babasına döndü:</p>

  <p>— Bir akçe bu günkü parayla kaç kuruş tutuyormuş? Fıkaralar için on kuruş.</p>

  <p>— Sen fıkara mısın?</p>

  <p>— Fıkarayız.</p>

  <p>— Kaç akçalık mühür alacaksın Memet gülümseyerek önüne baktı, İstanbullu ısrar etti:</p>

  <p>— Söylesene....</p>

  <p>— Bakalım.... Kısmet...</p>

  <p>— İyi ama.... Yahu sizin fare kadar aklınız yok Üç akçaya cennette köşk alınır mı?</p>

  <p>— Beyim, dünya Kuran üzerine duruyor. Biz iman etmişiz.</p>

  <p>— İyi ama, buradaki dolandırıcılık meydanda. Müslümanlıkta duayı parayla satmak olmaz. Sonra ne güzel!.... Uğru Abbas duasını oku! Cennete geç. Peki namaz, oruç, hac, zekât nerede kalıyor? Elli sene rezillik edeceğiz, elli birinci sene Şeyh Yusuf a bir mührü şerif yazdıracağız, Feriştah bize dua edecek. Üç akçaya Müslümanlığı değişmek olur mu, günahtır.</p>

  <p>Kayserili Tevfik'ten başka herkes yarım ağızla «evet» dedi. Kayserili Tevfik;</p>

  <p>— Bey doğru söylüyor diye devam etti, böyle saçma şey olmaz. Bu kitabı mahpusları aldatmak için yazmışlar. Gönlümüze ferahlık vermek için.... Yalana bak! Ben adam vurmuşum. Uğru Abbas duasını okursam günahım silinecek.... Yağma mı var! Doksan bin defa Allahuekber denilecekmiş. Bunu Müslüman nasıl sayacak? Buna teşbih dayanmaz. Elâzizli şeyh Kâmil efendinin müritlerinden birisi izahat verdi:</p>

  <p>— Teşbih doksandokuz tanedir. Her devir edişte bir tanesini sol elinin iki parmağına sıkıştıracaksın. Yirmi devirde yirmi çekirdek. Tespih tamam olunca doksan dokuz tane yüz. Doksan dokuz tane yüz ne tutar bey?....</p>

  <p>— Dokuz bin dokuz yüz.</p>

  <p>— Öyleyse doksan bini bulmak için tespih kaç kere devredilecek?</p>

  <p>— On kere....</p>

  <p>— İşte gördünüz mü? Her işin kolayını Allah bize göstermiş. Lâkin bir şartı var: Bıkmıyacaksın. Yarın yine çekersin. İbadetten bıkmak Rabbimin gönlüne güç varır, günahtır.</p>

  <p>— İbadetten bıkılma mı? Töbeyarabbi! Kayserili Tevfik yüzünü buruşturdu:</p>

  <p>— Biz nelerini gördük. Hele ceza tasdik gelsin.... Bakalım nasıl bıkarsın Memet ağa!</p>

  <p>— Aman tasdik gelir mi?</p>

  <p>Hepsi İstanbulluya döndüler. Dursun efendi sordu:</p>

  <p>— Tasdik ederler mi dersin beyim?</p>

  <p>— Belli olmaz.</p>

  <p>— Şuna bir lâyiha yazıver, sevaptır.</p>

  <p>— Yazacağım. Müdür beyle görüştük. «Karar sureti çıkarmalı» dedi. Sen bana künyeni söyle bakalım Memet.</p>

  <p>— Künyemiz.... İzollunun Tepe köyünden Kadir oğlu Memet Arslan. Tevellüt de ister mi?</p>

  <p>— İstemez. Karar sureti için bir istida yazacağım. Bir de mühlet isteyeceğiz. Birisi, merakla sordu:</p>

  <p>— Temyiz bozar mı beyim?</p>

  <p>— İnşallah bozar.</p>

  <p>— İnşallah....</p>

  <p>— Bozmaz mı ne mümkün?</p>

  <p>— Ben ummuyorum. Uç sene de aşağı vermişler. Cezası onsekiz seneydi. Buna Kocareis merhamet etmiş.</p>

  <p>İstanbullu, böyle söyleyene hayretle baktı. Pek uzun yüzlü, gözleri siyah bir sicim gibi yumuk, dişlek bir adamdı. Kendisinden pek emin konuşuyordu. İstanbullu sordu:</p>

  <p>— Senin fişin dolduruldu mu?</p>

  <p>— Hayır beyim. İki ay sonra dolacak.</p>

  <p>— Sana onsekiz sene mi verdiler?</p>

  <p>— Onsekiz sene.</p>

  <p>— Sen de mi kızını öldürdün?</p>

  <p>— Hayır. Ben de namus uğruna yatıyorum. Karının oynaşını vurdum.</p>

  <p>— Ceza verileli çok oldu mu?</p>

  <p>— İki sene oldu.</p>

  <p>— Ben gelmeden evvel. Tevekkeli, tanışmıyoruz. Neden «esbabiye» ye sokmadılar?</p>

  <p>— Sokmadılar. Kocareis bana öfkelendi.</p>

  <p>— Öfkelenmekle olmaz. Sen işi anlatıver.</p>

  <p>— Karı başkasına kaçtı. Biz düşünüyoruz. Aklım başımda yok beyim.... Böyle bir gece.... Gece. dedimse akşam üzeri. Amcam eve geldi. «Sen yiğit olsan karın başkasına kaçmazdı ulan!» dedi. Amcam yabancı değil. Karının babası.... Bize bu lafı kaçan karının babası söylüyor böylece.... «Vay Allah! Vay Allah! Sen benim kusuruma artık bakmayacaksın Allah! Amcam böyle derse eller ne demez», diye düşündüm. Gözüm karardı. Böyle ekin biçme zamanı.... Soyunmadım. Ay ışığı var. Bir yorgunum, bir yorgunum.... Bel kemiğim yılan gibi ürperiyor. Baltayı aldım. Kötü bir balta.... Yukardan aşağı bir denedim. Fırladı şuraya.... İndim derenin içine.... Baltanın arasına bir yonga soktum. Koltuğuma aldım. Gittim karının kaçtığı evin altına çömeldim. Köy uyumuş. Arada, tek tük uyumayanlar da belki vardır. Köpek gibi emekliyerekten dama çıktım. Hey köylü milleti! Sen bir kerre komşunun karısını çileden çıkarıp kaçırmışsın. Hisarda yatar gibi dama yatak serilir mi? Bizim köylümüz bey, hem kendine eder, hem komşusuna.... Ev içinde yatsaydı vurmazdım. O da kurtulurdu, ben de kurtulurdum. Hep kurtulurduk. Daha öylece, soluyarak çıktım. Yukarda aklım başıma geldi. «Elin garibini yanlışlıkla öldürürsün. Günah Hüseyin!» dedim. Kurnaz kurnaz güldü: Mahkemede «Aklımız başımızda yoktu» dedik. Aldırma.... Adamın aklı başında oluyor. Baltayı kaldırmışken öylece durdum. Yorganı açtım. Rabbim bizi korumuş bey. Herifin anasını, az kaldı doğradık gittiydi. Kocakarı adam gibi horul horul uyuyor. «Tövbe yarabbi!» diye yorganı çektim. Ayıp bir şey. Malûm ya, bizim oralarda anadan üryan yatarlar. Karı namahrem! Öteye gittim. Yıldız alacası, birden açıldı. Herifi gördüm. Öküz gibi soluyor. Dudağı davul gibi şişiyor da hemen boşalıyor. «Ulan sen adamla eğleniyor musun, rezil!» Baltayı kalasına «Hmhhh!» diyerek yallah ettim. Yorgandan bel tarafı, kazan gibi kabardı. Tekrar yere düştü. Bu sefer balta kemiğe sıkıca gömülmüş. Çekeriz çıkmaz, çekeriz çıkmaz. Odun yarar gibi bir ayağımı omuzuna bastım. iki tarafa ırgalayarak yavaş yavaş çektim. Bir taraftan da gülmem tuttu. «Yarılacak kütüğün kaması kendinden olacak», diye gülüverdim. Herifin eski karısı ötede yalnız yatarmış. Benim altımdan kaçan da herifin koynundaymış. Ben koynundaki kocasını çam gibi doğruyorum. Gözlerini vıcır vıcır açmış bakıyor da, korkudan kalkıp kaçamıyor. «Hıhhh!» diye vurdukça kafa, çeneye kadar yarıldı. Burnuma taze et kokusu, kan kokusu çarpınca ayılmışım.</p>

  <p>«Ceza şimdi karıya geldi. Yarabbi! Sen günahımı affet!» dedim. Lâkin elim bir türlü varmıyor. Bereket eski karı bir kerre bağırdı. Adam gibi değil, kurt dalamış gibi bir ses. Bu ses ovayı tekmil tuttu beyim. Gök gürlemesi gibi meret! Karı bağırınca benimkine bir gayret gelmiş. Kendini damdan attı. Ayağımın arasında çıplacık kımıldadığından, besbelli, öfkelenmişim. Baltayı bir kerre salladım. Sol kulağına değmiş. Adam, el terazisiyle öldürüp öldürmediğini bilir beyim. O dakikada bir cesaret gelseydi, onu da bitirirdim. İslâm dini aşikâre bey, ben korktum. Üstümde bir bıçak kaldı. Çünkü baltayı savurmuşuz. Bir bıçak.... Kaçtım tarlalara doğru.... «Vay Hüseyin, vay Hüseyin! Artık sen Allaha karşı âsi oldun!» dedim, içime bir ağlamak gelsin, bir ağlamak. Dizlerim tutmaz. Boğazım kurumuş. Sıtma bastırınca adam nasıl takattan düşer, işte öyle bir iş geldi başıma.... Şaşırmışım. Nereden bildin diye sor. Karıma acıdım. Herifin ilk karısına değil, benimkine acıdım. Karı yüklü idi beyim. Sonra biz mapustayken doğurdu. Dinim gibi biliyorum ki oğlan benim. Lâkin mahkemede bize öfkesinden «Bundan değil, ölenden!» dedi. Herifle on iki gün yattılardı. Harman zamanı on iki gün neye yarar? Harman zamanı, köy yerinde çocuk tutmaz. Bir de karı kısmı bir kerre kötü oldu mu, öldüm Allah çocuğu tutmazmış. Biz böyle biliriz. Reise bunları hep söyledim. Kanlı gibi yalvardım. «Reis bey, benim kanımı bir şişeye, çocuğun kanını bir şişeye koy. Tıbbı adli doktoruna yolla!.... Tabancanın kurşununu bilirlermiş, çocuğun babasını haydi, haydi bilirler» dedim. Bunları ayağa kalktım da, edepli edepli, yalvararaktan söyledim. «Suçlu otur!» diye bağırdı. Kocareis, «suçlu otur» diye terslerse artık ne diyeceksin. Oturdum. Şimdi mahkemede kayıtlıdır. Çocuk ne benim ne de o herifin.... ikimizin arasında sayılıyor.</p>

  <p>— Karı duruyor mu?</p>

  <p>— Karı başka kocaya gitti.</p>

  <p>— Karıyı neden evvelâ öldürmedin?</p>

  <p>— Amcam «Karıyı öldüreceksin! Bunun usulü böyledir. Pislik temizlenir» dediydi. İki gün düşündüm. Karı milletinde bir vakit suç olmaz. Eksik etek!.... Aklı yoktur. Hayvan gibi bir mahlûk. Aklı var, fikri yok.... Karı milletini tekmil biz kandırırız. İncik verirsin, boncuk verirsin. Bir laf söylersin. Karı aldanır gider. Karı su gibidir. Be herif! Sen bir karıyı baştan çıkarır, evine götürürsün. «Bu Hüseyin ne der bu işe?» demezsin. Suç erkeklerde.... Sen erkeği görüyor musun beyim? Hüseyin nasıl sığdırdığına herkesi şaşırtacak kadar uzun uzun içini çekti. Kendi kendine konuşuyor gibi dalmıştı</p>

  <p>— Lâkin. Cesaret edip karıyı öldürmek varmış beyim.</p>

  <p>— Hüseyin, sen karıyı seviyormuşsun. Adam sevdiğine kıyamaz.</p>

  <p>— Gayrı orasını bilmem!.... Reis de senin gibi söyledi: «Anlaşıldı» dedi</p>

  <p>— karıya kıyasıya vurmadın. Niyetin herifi öldürüp sonunda karıyı tekrardan kabul etmekti» dedi.</p>

  <p>— Doğru mu?</p>

  <p>— Bilmem ki.... Adam kendi yüreğini hiç bilmez. Yürek, dünya gibidir. Bir günü bir gününü tutmaz. Bu gün seversin, akşam için geçer. «Şunu öldürsem de kurtulsam» dersin. Gece koynuna girer, bu sefer de «hey Allah, benim ömrümden al da şunun ömrüne ekle», dersin. Karı kısmı şeytanın kendisi beyim. Bize onsekiz sene dört ay gün verdiler.... Parmaklarını birbirine geçirdi</p>

  <p>—Öldürdüğüm gece herifle bir yatakta yatıyordu. Kim bilir. Belki herif de kendi kendine, «Hey Allah! Benim ömrümden alda şunun ömrüne kat!» demiştir.</p>

  <p>— Duası kabul mu oldu? Gözlerini yere aldı</p>

  <p>— Bizim oralarda geceleri çıplak yatarız. Onlar da çıplak yatıyordu. Eski karısı ilerde yalnız yatıyordu. Bunlar beride, sıcacık sarılmışlar.... On iki günlük karı olduğundan demek hevesi geçmemiş. Herif öldü kurtuldu. Biz burada her gün ölüyoruz. Adam, adamı vurmamalıymış. Adamı vurmuyorsun, kendini vuruyorsun. Varsın yaşasınlar. Elbet karıdan bıkardı. Sopayı çalardı. Sopayı yerken benimki «Aman ne olaydı da eski kocamda otursaydım», derdi. Pişman olurdu. Öyle değil mi beyim?</p>

  <p>— Öyle....</p>

  <p>Mahkeme kararlarını pek ziyade merak eden Kayserili Tevfik yavaşça sordu:</p>

  <p>— Neden tam ceza vermişler beyim? Ahmet İstanbulluya bırakmadan elini kaldırdı:</p>

  <p>— Bize de tam ceza verdiler. Demek ki usul böyle.... Karın kötüye düşünce, bu mahkeme hazzediyor. «Oh, tamam! İyi bir iş.» diye seviniyor.</p>

  <p>Ahmet çenelerini sıkmıştı. Çıkık elmacık kemikleri ve çukura kaçmış gözleriyle tatara benziyordu. Yumruğunu hafif hafif dizine vurarak, dargın ve kindar anlattı:</p>

  <p>— Köy yerinde hizmetkâr kısmının ırzı, namusu ağanın elindedir. Ağa kısmı hizmetkârının ırzına ters bakmayacak. Lâkin dünya bozulmuş beyim. Bende çocuk dokuz tane. Bir karıdan dokuz çocuk. Dördü kız, beşi oğlan.... Benim karıyı bizim oralarda bilmeyen yoktur. Osmanlı bir karı. Boy, benim ikim kadar. Çalışır, amma öylesi çalışır. Değirmende çoğu zaman erkeklerin yükleyemedikleri çuvalları «hele çekilin yavrularım!» diyerek bir koniyle hayvana atıverir. Küreği, yabayı çekti mi, sekiz dokuz erkek önünde duramaz. Büyük kızı, bizim ağanın oğluna verecek oldu. Ben razı gelmedim. Ağa oğlu! Baş üstüne! Zengin yer.... Kız rahat edecek. Lâkin adam o adam değil.... Babası üç evli, en küçük kandan doğma bir kız kardeşi vardı, onbir oniki yaşında, şuncacık bir kız! Bunun ırzına geçmiş dediler. Kardeşinin ırzına geçmiş...</p>

  <p>— Tuh, Allah belâsını versin!</p>

  <p>— Razı gelmedim. Lâkin karı, «ille de olacak!» dedi. Dırdır dan bıktım. Usandım. Bir gün tarladayım. Oğlan geldi. «Ahmet, Sen kızı neden vermezsin?» dedi. Yüz yüzden utanıyor. «Ağa sen bilirsin! Kız senin, götür kes... Lâkin daha ufak!» dedim. «Ulan nere si ufak? Erkek gördü mü, kısrak gibi sağrısını titretiyor», diye güldü. Gülüştük. Kızı verdiler. Aradan bir ay kadar geçti. Bir gün anası evde yok. Kız geldi. Ağlıyor çocuk. «Ne var?» Dedim. «Ağa, benim herif anamla yatıyor.» dedi. «Ulan o nasıl bir lakırdı! Kemiklerini kırarım!» dedim. Kız yemin etti. «Yalandır, hele sen dur. » diyerek kızı yolladım. Girdim düşünmeye.... Bizim karı damadını hakikat çok seviyordu. O günden sonra kollamaya başladım. Bir gün ilerde yatıyorum. Karı ocağa su koydu. Su kaynayınca kenardan işmar edip güveysini çağırdı. Beraber bizim eve girdiler. Sıçradım pencereye.... Bizim karı, damadı önüne almış yıkıyor. Biraz bekledim. Baktım, başka bir kötülükleri yok. İçeri girdim. «Kolay gele!» dedim. «Hoş geldin!» dediler. Konuştuk. «Bunda bir fenalık yok ama kız daha çocuktur. Aklı ermez. Bu işler yapılmasın!» dedim. Karı birdenbire öfkelendi. «Bu da benim bir oğlum! Kafamı kızdırma, sana inat, soyunur koynuna girerim! Ne olurmuş?» dedi.</p>

  <p>Ertesi gün, ağa değirmenden gelirken atın başını tuttum. Meseleyi şöyle şöyle anlattım. Hiddetlendi. Oğlanı, bizim kızla beraber çiftliğe yolladı. Aradan iki gün geçti. Karı, tavuk pişirdi. Yağlı ekmek yaptı.</p>

  <p>«Kızı görmeye gideceğim» dedi. Yalvardım, etme karı! Bu kadar çocuk sahibi olduk biz. Günahtır!» dedim. Razı gelmedi. Kız cahilmiş. Yalnız başına.... Çiftlik gibi yerde.... «Şuna bir sopa çekeyim.» dedim. Gücüm yetmeyecek. Gülmeyin kardaşlar.... Doğrusu bu! Karı gitti. Ben aşdan yemekten kesildim. Meğer, köylü işin farkında imiş. Böyle şeyleri dünya işitiyor da sen duymuyorsun. Odada böyle oturuyoruz. Canım da fena sıkılmış. Birisiyle atıştık. Bize «namussuz» demesin mi? «Ulan» dedi</p>

  <p>— Karın güveyinle yatıyor pezevenk!» dedi. Akşam eve gittim. Çocukları bir kerre sırasıyla dayaktan geçirdim. Yüzlerini, gözlerini paraladım. O gece ekmek yemedim. Büyük oğlan, sofrayı hazırladı:</p>

  <p>«Haydi!» dedi. «İstemez!» dedim. «Ne var?» dedi. «Bir şey yok», dedim. Sabah da ekmek yemedim. Halbuki ben bir dakika ekmek yemesem duramazdım. O günden beri, beyim, yüreğim şişti. Sonra şişlik keseye vurdu. Hayalarımıza.... Şimdi, canım çekerek abdest edemiyorum. Ertesi gün akşama kadar sırt üstü yattım. Ben şöyle el gibi çocukken işe girmişim. Ben boş oturamam. Boş oturdum mu hasta olurum. Adam boş durur mu? Boş adam mezarda olur. «Dur bakalım, o da orada boş mu? Ona da orada, mutlaka bir iş bulmuşlar», derim, düşünürüm de.... O akşam da çocuklara bastım sopayı. Ertesi gün de karı gelmeyince, çarıkları çektim. Bize iki saat bir köy var. «Kızılibrik» derler. Ağası bizim ağaya düşmandır. Oraya gittim. Macerayı bir bir anlattım. «Ben bunları vuracağım ağa, sen ne dersin?» dedim. Bana bir kurt tüfeği verdi. Kürt tüfeği bilir misin beyim?</p>

  <p>— Bilmem.</p>

  <p>— Uzun olur bizim tüfekler. Uzaktan iyi vurur. Lâkin tek atar. Bir kerre attın mı, namluyu temizleyeceksin, yeniden dolduracaksın. Yarım saatin işi! Velhasıl uzatmayalım, tüfeği sırtladım. Oradan gece vakti yola çıktım. Çiftliğe vardım. Bir çalılığın dibine silâhı sakladım. Eve yanaştım. Bereket köpekler bizi tanır. Ay ışığı gündüz gibi. Yaz ayları damda yatar insan.... Damı gözlemeye başladım. İki yatak serilmiş. Birisinde kızla güvey olacak yatıyor, birisinde benim karı. O gece bir şey fark edemedim. Sabah olurken Muradın kenarına indim. Sazların içine, kuma yattım. İkindiye kadar uyumuşum. İkindi üzeri, Allahdan olacak kız yalnız başına suya geldi. Sordum. «Baba, gece oldu mu, beni uyutup yanımdan kalkıyor. Anamın koynuna giriyor. Ben uykuya vuruyorum. Halbuki uyumuyorum.</p>

  <p>«Aman buna bir çare!» dedi. «Ağlama! Sen ağlama sus! Al gözünden bu gece!» dedim. Kız gitti. Belimdeki ekmeği çıkardım. İçim hiç istemiyor, ama bir iki lokma yiyeceğiz. Öylece dalmışım. Bir de ayıldım. Akşam olmuş. Bir mendil ekmeği bütün bitirmişim. Susuzluk beni sarmuş. Yanıyor şuram. Ateş düşmüş yanıyor. Belli bir şey! O gece elimizden kaza çıkacak. Yatsıdan sonra tüfeği besmeleyle doldurdum. Eczasına iyice baktım. Yavaş yavaş eve yaklaştım. Dama yakın büyük bir dut ağacı var. Onlar hayvanlara bakmaya gidince ben ağaca çıktım. Benim karı yatakları serdi. Bir taraftan da türkü söylüyor. Keyifli.... Ay ışığı adamı büyük gösterir. Karnım her tarafı gözümde büyüdü. Yataklar serilince seslendi. Geldiler. Kızla herif bir yatağa girdi. Öteki ilerdekine yattı. Ağa kısmının karıcılığı fıkaranınkine benzemez beyim.... İyi yediğinden, toprakta yıpranmadığından beli kuvvetli olur. Kızın iki defa icabına baktı. Sonra kız uykuya vardı. Biraz sonra herif kafasını at gibi havaya kaldırdı. Kaynanası olacağın tarafına baktı. Meğer domuz karı uyumazmış. Kolunu beyazca çıkarıp işmar etmez mi? Güvey, kızın adını sesledi. Cevap çıkmayınca kalktı. Adamın eti ay ışığında gümüş gibi parlıyor beyim. Şavkı gözümü aldı. Güveyle kaynana yatağa girdiler. Yüzüme bir rüzgâr çarptı. Fırından çıkmış bir rüzgâr. Dudağım ossaat çatladı. Zırıl zırıl ter bastı bize.... Dutun yaprakları da inadına hışırdıyor. Töbeyarabbi! Benim karının huyudur, Allah'ın emri sırasında keçi gibi bağırır. Adamın göğsünü paralar. Yüzlerini karaladıktan sonra güvey, «Kız orospu! Boynumu kopardın!» dedi. Kıçına bir şamar attı. Allahdan da utanmaz mı adam. «Ulan, çekin yorganı üstünüze!» diyerek az kalsın bağıracağım. Avuçlarım terden ıslanmış. Tüfeği doğrultmak ne mümkün? Kız uyanır diye de korkmuyorlar. Herif «Yarın gidecek misin?» diye sordu. Karı «tıh» dedi. «Babam gelirse kız!», «Baban değil ya isterse Malatya valisi gelsin! Ben bir kerre çileden çıkmışım Bekir!» dedi. «İyi öyleyse....» dedi bizim damat... Gülüşüyor reziller.... Benim karnıma bir sızı düştü. Yanıyor içim, yanıyor.... Ağzıma bir dut yaprağı aldım. Acı geldi, tukurdum. Ateş, başıma çıktı. Şuralarım bir hoş oldu beyim.... Seslere kulak veriyorum. Kafamın içindeki gümbürtüden, silâh atılsa nafile, duyulmaz. Yalnız anladım ki oğlan geri gelecek, bu sefer karı bırakmıyor. İt gibi yalvarıyor. İşte o, zaman anladım ki benim kan azmış. Gayrı faydasız.... Yalvarıyor.... «Bir soluk dur. Dur hele.... Vallaha bırakmam.... Seni paralarım. Dur!» diyor. Arada bir de gülüşüyorlar. Oğlan, «Yoruldum, orospu! Ben yoruldum.» dedikçe.... Ahmet gözlerinin yaşardığını, eline bir damla düşünce anladı. Kibrit çöpüyle betonu çizmekten vazgeçti. İstanbulluya gülümsedi: — Kusura bakma beyim.... Namus meselesi zor mesele.... Tüfeği doğrulttum. Baktım ki ellerim titriyor. Lahavle çektim. Üç Kuluvallah bir Elham okudum. Tekrar tüfeği gözüme aldım. Aklıma geldi!.... Ya vuramazsam.... Ya ölmezse.... Oğlanın başı altında haraketli Nagant tabanca var. «Dur hele.... Bekle hele....» dedim. Nihayet karı, oğlanı kıza göndermeye razı oldu. Lâkin kıza değmeyeceğine yemin verdirdi. Titreme ellerimden yüreğime vurdu. Yüreğim, karnım titriyor. Dişlerim birbirine çarpıyor. Boğulacağım ötesi yok. Sesinden uyanacaklar diye dilimi aralarına sokmuşum. Sabahleyin küçük aynaya baktım. Dilimin kanı, ağzımın iki yanından çeneme akmış. Dilim delik delik olmuş. İlerden bir köpek uludu. Sesi duyunca, içimde titreyen damar şırpadak durdu. Artık kaç saat geçmiş bilmem. Dam üstündekiler uyumuşlar. Karı da horluyor, herif de.... «Zamandır» dedim. Ağaçtan sıyrıldım. Beni adanı dam saymadıkları belli bir şey.... Merdiveni bile çekmemişler. Yukarı çıktım. O sıraya kadar niyetim karıyı vurmak.... Lâkin dam üstünde dura kaldım. Kızla oğlanın yattığı yatak önümde.... «Ahmet! Sen karıyı vuracaksın. Karı ölecek.... Sen dama gireceksin. Bu namussuz, başka bir hizmetkârın namusuna dolaşacak.... İyisi mü....» dedim. İşte orada aklım değişti. Yatağa yaklaştım. Benim kız, uyku içinde kocasının göğsüne iyice sokulmuş. Ne olacak? Onüç yaşında bir çocuk. İyiliği ne bilsin, kötülüğü ne bilsin!.... Şurada ağlar, şurada unutur. İyi, ama biz bunları nasıl ayıracağız. Tüfeği yere uzattım. Kızı yavaşça geri çektim. Bak şu bendeki fikre bey. Uyanırlar da beni vururlar diye düşünemiyorum. Aklıma bile gelmiyor. Bereket uyanmadı benim kız.... İyice ayırdıktan sonra tüfeği aldım. Kızın üzerinden damadım olacağın şakağına namluyu uzattım. Öylesine ki namlunun demiri kızın yanağına değdi değecek.... Tetiğe basacağım sırada bir de baktım, yatağın ilerisinde kuru ot var. «Şimdi barutun harile bunlar tutuşur. Ev bunun babasının malı. Bunun babasının bize iyiliği var.» dedim. Adam o sırada her şeyi düşünüyor. Şakaktan sıkmak olmaz. Öyleyse.... Yatağı dolandım. Baş ucuna dikildim. Namluyu tam alnının ortasına dayadım. Tetiği çektim. Ne dersin bey, tüfeğin sesini hiç duymadım. Kafa kemiği, bakır tas gibi şuraya yuvarlandı. Damadın gözleri açıldı. Bana baktı, kapandı. Kız silâhın sesine uyanmadı ama, bizim karı ilerden, «Ne o gürültü!» diye doğruldu. Beni görünce güveyi si zannetmiş olmalı ki «Bekir!» dedi. Seslenmedim. Seslenmedim ama beni tamdı. «Ne bok yedin!» diyerek sıçradı. Tüfeği atıp merdivene koştum. Peşime düştü. Artık kaç saat bilemem, bana oraları dar getirdi beyim.... İki kerre Murat kenarına indirdi beni. İki kerre çiftliğe sürdü. Bâzı öküz gibi böğürüyor, bâzı çakal gibi inliyordu. Hitanımda bacaklarımın kuvveti kesilince baktım beni öldürecek, çiftlikteki yanaşmalara doğru kaçtım. Beni karının elinden kurtardılar. İşte bizim iş böyle oldu beyim.</p>

  <p>— Sana evvelâ üç sene mi vermişlerdi?</p>

  <p>— Üç sene.... Mustantik iki defa sordu. «Oğlum dedi. Tüfeği dayayınca gözünü açtı mı?» dedi. «Açmadı. Sonra açtı.» dedim. «İyi düşün evlâdım. Ateş etmeden evvel, demek açmadı mı gözlerini?» diye bir daha sordu. «Açmadı.» dedim. «Açtı» demeliymiş. Biz bilemedik. «Öyleyse, yavrum, sana üç sene gün verdireceğim. Evrakı öyle tuttum. Var, yürü ellerin yeşil olsun.» dedi.</p>

  <p>— Şu halde, mustantik işi beğendi öyle ya?</p>

  <p>— Beğendi beyim. Çünkü bizim ağa oğlunun üzerine şahitlik etti. Ağa mustantiğe dedi ki: «Ölen domuz, bir yerde Ölecekti ya.... Ne faydaki geldi bu fıkaranın başında akşamladı.» dedi. Kızma el uzattığım söyledi. Kırdığı cevizleri hep hikâye etti.</p>

  <p>— Mahkemede söyledi mi?</p>

  <p>— Söylemez mi? İşte o sebeple Kocareis üç sene verdi ya.... Lâkin temyiz mahkemesi onbeş seneye çıkardı. Ben böyle bir kanun görmedim.</p>

  <p>— Kanunu bırak....</p>

  <p>— Oğlum, kanun değil bunların ki, orospu uçkuru....</p>

  <p>— Lastik, birader, uzadıkça uzar.</p>

  <p>— Allah belâlarını versin....</p>

  <p>— Ulan Alman! Yetiş kâfir oğlu kâfir! İstanbullu, son sözü söyleyene ters ters baktı:</p>

  <p>— Almanı karıştırma.... Alman'ın daha iyi olduğunu nereden bildin?</p>

  <p>Dursun efendi, gözlüklerini emniyetle düzeltti:</p>

  <p>— Şuradan bilir ki beyim, bunlardan yezidi olmaz. Bunlar Allanın bir belâsı.... Yahudinin hesabı.... Vaktile Sivas'a vali göndermiş padişah!</p>

  <p>Vali, geldiğinin akşamı ağa, tüccar, bezirgan takımını ziyafete çağırmış. Yedirmiş, içirmiş. Kahveden sonra, Sivas'ın en zenginini aşağıya buyur etmişler. Ahıra sokmuşlar. Direkte bir tiftik keçisi bağlı duruyor. Vali sormuş: «Ağa bu nedir?» «Bu mu? Sayenizde tiftik keçisi Devletlum!» «Vay bu mu tiftik keçisi! Hele yıkın!» Adamı sopanın altına yıkmışlar. Bir, beş, onbeş, valinin çavuşu yaklaşmış,</p>

  <p>«Lüzumsuz yere dayak yeme efendi, beş yüz lira ver de hayatım kurtar.» demiş. Adamcağız beş yüzü saymış. Duvarları tutunarak giderken bir takrip meseleyi yukardakilere çıtlatmış, ikinci zengini buyur etmişler. Vali sormuş: «Bu nedir bu?» Adam bakmış bakmış.</p>

  <p>«Keçi» dese dayak muhakkak.... «Bu mu Vali paşa hazretleri!. Bu halisinden koç.... Hem de Erzurum koyunu.... Mor koyun cinsi....» «Bire yıkın!» Yıkmışlar. Onu da sızdırmışlar. Velhasıl, sıra yahudiye gelmiş. Yahudi ahıra girince vali, «Bu nedir bezirgan?» demiş. Yahudi derhal elini belindeki kemere atmış, «Paşam demiş, bu ne keçidir, ne koyundur. Bu Allah'ın bir belasıdır.</p>

  <p>Her kaç lira iktiza ise emret!» Onun gibi.... Bunlar da ne Alman'a benzerler, ne de İngiliz'e benzerler. Bunlar Allanın bir belasıdır.</p>

  <p>— İyi ama Alman daha beter....</p>

  <p>— Sen beter diyorsun, ben değil diyorum. Herifin biri yola çıkmış. Yol çatında başka bir yolcuya rastlamış. Beraber giderlerken yağmur başlamış. İkinci yolcu heybeyi açmış, birinci yolcuya bir muşamba vermiş. Biraz gitmişler. İkinci yolcu, «Nasıl muşamba?» diye sormuş. «İyi kardeşim!» «İyi elbette. Gördün mü, ben ihtiyatkâr adamım. Muşamba olmasaydı, şimdi ıslanacaktın....» Sağ ol kardeş.»</p>

  <p>Biraz daha gitmişler.... «Muşambada maşallah muşamba.... İyi düşünmemiş miyim? Yolda birine rastlarım, yardımım dokunur, diyerek bir tane fazla aldım. Zibidinin iti gibi sır sıklanı olacaktın. Ha?»</p>

  <p>«Eksik olma efendi!» Biraz daha gitmişler. «Babadan vasiyet var, diye başlamış, muşambanın sahibi, ihtiyatı elden koma dediydi. Cennetlik bir adam bizim peder. Muşamba olmasaydı, suya düşmüş sıpaya dönecektin.» «Sahi.... Öyle.... Allah razı olsun....» Biraz daha gitmişler. Yolları bir ırmağa uğramış. Köprüyü geçerlerken muşamba sahibi tekrar, «Nasıl muşamba! Hey pederim. Toprağın bol olsun.... Sana bu muşambayı vermeseydim....» derken öteki artık dayanamamış, muşambayı yere çalmış. Kendini köprüden suya atmış, bir dalmış çıkmış, bir daha dalmış çıkmış. Nihayet yarı beline kadar suyun içinde doğrulmuş... «Ulan namert! Muşamba olmasaydı bundan daha beter mi ıslanacaktım. Yürü, seni gözüm görmesin!» demiş. Biz de öyle olduk beyim!. Bir ıslandık ki, Alaman bile gelse bundan beter ıslatamaz.</p>

  <p>— İyi ama, bak bizim Abuzer'e bir sene ceza verdiler.</p>

  <p>— Aman! Ona da mı çok vereceklerdi, yahu! Oğlan öz babasını, karısının koynunda yakalamış... Böyle sırada adam vurmayacağız da ne zaman vuracağız?</p>

  <p>— Sen ona bakma! Abuzer.</p>

  <p>— Buyur beyim.</p>

  <p>— Babandan şüphelendin miydi?</p>

  <p>— Ne mümkün beyim! Adam babasından şüphelenir mi?</p>

  <p>— Nasıl ifade verdin?</p>

  <p>— Olduğu gibi söyledim. «Biz bıraktık askere gittik reis bey dedim, ondört ay sonra izin çıktı. Köye geldik. Üç gün evde oturdum. Babam beni alacak toplamaya yolladı. Bir gün sonra yallah değirmene.... Postalları çıkarmadan, bu sefer de kaçak almaya.... Yahu biz karının yüzünü hiç görmeyecek miyiz? Bir gün «bostanı bekleyeceksin» dedi. Gittim. Gece yarısı, canım karıyı çekti. Kusura bakma reis bey, burası mahkeme olduğundan doğrusunu söyleyeceğiz. Burada siz, peygamber postunda oturuyorsunuz. Eve geldim. Gürültü etmeden içeri girdim. Bir de ne bakayım, yatakta iki kişi yatıyor. «Ulan! Dinini imanını!» diye bir nara vurmuşum. Babam karşıma dikildi. «Sen misin baba!» «Benim eşşoğlu eşek, bostanı neden bıraktın?» «Şu sebepten bıraktım ki....» tamam beş kurşun sıkmışım göğsüne.... Bir elimle yakasını tutup, göğsüne sıktım kurşunları.... Pisin kanı suratıma fışkırdı. Can verirken kolumu, zelzele gibi sarstı. Yere çaldım. Gürültüye çıra yakmış, anam koştu. «Kız bu ne rezillik!» dedim. «Sen gittin arayı uydurdular. Bir senedir her gece beraber yatıyorlar hey oğlum!» diye başladı ağlamaya.... «Bana neden söylemedin?» «Geline kaynanalık ediyorsun, diyerek inanmazdın yavrum!» «Ulan Allah topunuzun belâsını versin!»</p>

  <p>Bir sene verdiler. Bir şey kalmadı. Biz cezayı tükettik bey.... Allah size yardım etsin!</p>

  <p>— Karı ne oldu?</p>

  <p>— Korkudan çatlamış. Kırk gün sonra öldü.</p>

  <p>— İfadede ne söylemiş?</p>

  <p>— Evet, kaynatam üstüme çöktü. Ne yaptımsa elinden kurtulamadım. Sonunda razı oldum.» demiş. Daha çocuktu bey.... Oniki yaşında var yoktu.... Aklı mı erer?</p>

  <p>— Bak, Abuzer, eğer anan söyleseydi, onları kollasaydın cezan idamdan, Memet gibi, onbeş seneye inerdi. Bizim millet cahil olduğundan ifade vermesini bilmez. Karıdan şüphelenince, kanun «vurmayacaksın, boşayacaksın» diyor. Ama şüphelenmeden, apansız üstlerine varır da, kötülükte rastlar vurursan, o zaman mesele başkalaşıyor. Erkek kısmı, aklını kaybediyormuş. İstanbul'da böyle bir vaka oldu. Bir şoför karısından şüpheleniyor. Lâkin kimseye fark ettirmiyor. Karının oynaşı, oğlanın en aziz arkadaşı. Hangi gün, nerede buluştuklarını iyice öğreniyor. O gün şirkete gidince doktora çıkmış. Hasta olduğuna dair bir rapor almış. Eve uğramış, bakmış karı yok. Komşulara sormuş. Anasına gitti demişler. Anasına gitmiş. Kocakarı «Buraya gelmedi» demiş. «Öyleyse söyle de eve erken dönsün. Ben hastayım valde,» demiş. Doğru arkadaşının evine. Kapıyı çalmış. Arkadaşı açar açmaz, herif göğüsleyip içeri dalmış. Kan karyolada anadan doğma yatıyor. Kocasını görür görmez yatağın altına girmiş. Oğlan eğilmiş, tabancayı boşaltmış. Gitmiş karakola teslim olmuş, ifadesinde «Ben bunca senelik karımdan hiç şüphelenmemiştim. O gün hastalandım. Eve geldim. Kaynanama gitmiş olduğunu anlayınca oraya gittim. Sonra «Evde kimse yok. Arkadaşa uğrayım da bir çay pişirteyim,» dedim. Kapıyı açıp beni görür görmez, benzi attı. Kekeledi. «Hayrola!» dedim, demedim, içerden bir karı sesi, arkadaşımın adını seslendi. Karımın sesini tanıdım. Odaya yürüdüm. Sonrasını bilmiyorum.» Ondört ay verdiler. Yattı, çıktı.</p>

  <p>— İyi ama bey, biz bu usulleri bilmeyiz.Biz kurduz!</p>

  <p>— Kabahat sizde değil, kabahat evvelâ fıkaralıkta, sonra cahillikte.... Fıkaralık şu sebepten kabahatli ki.... Karıyı parayla satın alıyorsunuz. Kötü yola saptığını sezince boşayamıyorsunuz. Kolay mı? Üçyüz lira masraf etmişsiniz, batmışsınız. Halbuki adam bindiği kısrağı bilmez mi? Karının fikri bozulunca. Su vermesinden bellidir. Lâkin doluya koyarsın almaz, boşa koyarsın dolmaz. Sopa atarsın, kötü söylersin. Daha beter yüz göz olursunuz. Cahillik sonra yakanıza sarılır. «Şunu yakalayıp hovardasıyla birlikte öldüreyim.» dersiniz. Cahil adam aklına bir şey kilitledi mi kurtulamaz. Konu komşu da, «Vur, namusunu temizle», derler.</p>

  <p>— Haklısın bey.</p>

  <p>— Boşamak gitsin.</p>

  <p>— Lâkin adamın nefsi bırakıyor mu? Adam öcünü arayacak oluyor.</p>

  <p>— Peki, zenginler neden bizim gibi düşünmüyorlar?</p>

  <p>— Bırak namertleri.... Zengin demek namussuz demek....</p>

  <p>— Hepsi değil tabiî.... Zengin kısmının da elbet namuslusu var. O karıyı boşar, kurtulur, iki ay sonra parayı sayar, onbeş yaşında bir kız daha alır. Memet, ağır ağır sordu:</p>

  <p>— Kızı kötü yola düşerse?.</p>

  <p>— Oraya hiç aldırmaz. Meseleyi biraz da unutturur da birisine veriverir. Tahsildar Dursun efendi güldü: — Hakkın var beyim. Bizde bir Nail ağa vardı. Şimdi para babasıdır. Parayı pezevenklikte kazandı. Bu Malatya'ya çalgılı kahveyi ilk defa o açtı. Bir gün paydostan sonra Mazmanoğluyla çekişmişler. Mazmanoğlu «kavat» diyecek olmuş. Nail ağa, gülmüş. Okumak, yazmak da bilmez. Otelin kâtibini çağırmış. «Yaz şuraya bir 'kavaf kelimesi», demiş. Kâtip kocaman bir kavat yazmış. Ağa cebinden keseyi çıkarmış. Şarkadak altını devirmiş. «Haydi Mazmanoğlu, oku bakalım....» demiş. Akıllı adamlar gülmüşler. Mazmanoğlu, «Allah belânızı versin» demiş, yürümüş. Sen parayı bilir misin?</p>

  <p>— Bir de, paralı adam sinirli olmuyor. İşi tıkırında.... Düşünüyor besbelli. Diyor ki: «Bir orospu yüzünden hapse gireceğiz. Kârımız kesilecek. Adam sende. Affederim gider kaltak!» diyor. Sen halbuki, zaten barut gibisin. Yarı aç, yarı tok.... Köy yerinde karın, kızın kötü yolda değilken odaya koymazlar. Bir de alnına kara bulaşmışsa, iki adam arasına hiç çıkılmaz. Her dert fıkaranın başında arkadaşlar.... Asıl namussuzluk, bu devirde fıkaralık....</p>

  <p>Memet, yere bakarak ihtiyatla sordu:</p>

  <p>— Demek, bizim cezayı temyiz tasdik mi eder beyim?</p>

  <p>— Belli olmaz Memet. Biz elimizden geleni yapacağız. Namuslarına kalmış bir mesele.</p>

  <p>— «Sizin kız kerhaneye düşerse ne halt edersiniz?» diye yaz.</p>

  <p>— Yazacağız.</p>

  <p>— Vicdanları varsa.... Kayserili Tevfik, elini kaldırdı:</p>

  <p>— Vicdanı karıştırma....</p>

  <p>Bu sırada, kapıdan içeriye «kavat Alo» girdi. Elli, elli beş yaşlarında, saçları, sakalları bembeyaz, fakat son derece güçlü kuvvetli bir adamdı. Bacağında beyaz bir dondan başka elbisesi yoktu. Pazıları, göğüs adaleleri pehlivana benziyordu.</p>

  <p>— Ulan, burada mısınız reziller! Diye bağırdı.</p>

  <p>Gözleri pek fena gördüğü için yaklaşınca İstanbulluyu fark ederek durakladı:</p>

  <p>— Kusura bakma bey.... Seni fark edemedim. Ben bu namussuzları arıyorum sabah beri....</p>

  <p>— Kimleri arıyorsun Alo?</p>

  <p>— Hüseyin ile Ahmet'i.... ikisinin de tepelerine dikildi. Balyoz gibi yumruklarını başlarının üzerinde savurmaya başladı: Ulan avratlarını.... ettiğimin kavatları.... Sabah beri.... Ulan deyyuslar.... Ulan kelime-i şehadet getirin....</p>

  <p>Elden gidiyorsunuz.... Düşün önüme.... Yallah! Bedri efendi çağırıyor.... «Nerde bizim pezevenkler! Şunları sür, getir!» dedi. Haydi!</p>

  <p>Herkes ve herkesle beraber Hüseyin'le Ahmet de gülmeye başladılar.</p>

  <p>Kavat Alo bir nara attı:</p>

  <p>— Kalkın dedim, avratlarını.... Ulan kalkın....</p>

  <p>«Namusçular» gözleriyle müsaade isteyerek kalktılar. Kavat Alo iterek onları dışarı çıkardı. «Kavat Alo» da adı üstünde namusçulardandı. O da karısını vurduğundan onsekiz seneye mahkûm edilmişti. İstanbullu içini çekti. Dursun efendi gözlüğünü düzeltti:</p>

  <p>— Ne oldu bey! Sen daha, bizim namussuz Bedri'nin tayfasına alışamadın mı?</p>

  <p>— Alışamadım Dursun efendi!</p>

  <p>— istidadın yok....</p>

  <p>— Hamdolsun evet....</p>

  <p>— İstidadın yok dedim ya.... Bak görürsün. Onbeş güne varmaz, Memet'i nasıl alıştırırlar.</p>

  <p>Memet korkuyla sordu:</p>

  <p>— Beni neye alıştıracaklar Dursun efendi?</p>

  <p>— Okumaya alıştıracaklar!</p>

  <p>— Allah razı olsun. Şeyh Yusuf efendi de alıştıracak. Ben Kuranı kolayca söker miyim?</p>

  <p>— Kolayca sökersin.</p>

  <p>Ötekiler gülmeye başlayınca Memet hepsinin yüzüne ayrı ayrı baktı. Neden olduğunu kendisi de bilmeden başını önüne eğdi. İstanbullu yavaşça sordu:</p>

  <p>— Bedri efendi, niçin hep namusçulara musallat oluyor?</p>

  <p>— Namusçu olduklarından....</p>

  <p>— Anlıyorum. Hazin şey!</p>

  <p>— Hazin ama, bir bakıma haklı!....</p>

  <p>— Haklı olamaz. Çünkü bunlar maksadı sezemiyorlar ki.... Büsbütün şaşırıyorlar. Bir kötülüğü, bir başka kötülük ile tedavi etmek mümkün değil....</p>

  <p>— Bizim Bedri hiç bir şeyi tedavi etmek gayreti göstermiyor ki.... Eğleniyor.</p>

  <p>— Ben insanlarla eğlenilmesini sevmiyorum.</p>

  <p>— Sen insanları mahpus etmeyi de sevmiyorsun ama beyim, kanun bu işi pek seviyor.</p>

  <p>Kayserili Tevfik, garip olduğu için Malatyalıların birçok hususiyetlerini tenkit etmekten hoşlanıyordu. Güzel yüzünü astı:</p>

  <p>— Ben Bedri efendiye bu işleri hiç yaraştırmadım dedi. Kendi kredisini de düşürüyor. Fıkaralara da yazık.</p>

  <p>— Siz yalnız «yazık» dersiniz. «Aferin, herif namusunu temizlemiş» dersiniz. Herkes de öyle söylüyor. Lâkin bir lokma ekmek isteseler veren bulunmaz. Bedri'ye gelince: Söğer, sayar ama, kumarda kazanırsa bunlara para dağıtır. Kayserili Tevfik, gönülsüz gönülsüz tasdik etti:</p>

  <p>— Orası doğru.... Eli açık bir adam. Lâkin o huyu olmasa.... İstanbullu kederle gülümsedi:</p>

  <p>— Dünya, tersine dönmüş Tevfik. İyi adam bile iyiliği fenalıkla beraber yapıyor. Galiba bir gün gelecek, hepimiz yalnız iyilik yapmaktan hem korkacağız, hem utanacağız.</p>

  <p>Cezaevinin o sıralarda mevcudu üçyüzelli üçyüzaltmış arasındaydı ve iki günden beri esas defterlere göre iki kişi fazla çıkıyordu. Mahkûm defterini saydılar: Yüzsekseniki, mevkuf defterini saydılar: Yüzyetmişüç. Para cezasından da iki kişi var. Yekûn: Üçyüzelliyedi. Ekmek defteri de tadat edildi. Sekiz kişi ekmeksiz olduğu için, işte, hasılı cem: Üçyüzkırkdokuz. Gel gelelim, iki günden beri, daha doğrusu iki gün iki gecedir içerisi sayılıyor, mahpus iki kişi fazla görünüyordu. Başgardiyan, İstanbulluya kim bilir kaç defa tekrar hesaplattırdı:</p>

  <p>— Yaz bakalım beyim: Onbir karı koğuşu. Ondört çocuk koğuşu. Sağ alt koğuş: Seksenbir. Sol alt koğuş sekseniki, sağ üst koğuş yetmişdokuz, sol üst koğuş doksaniki. Topla şunları allasen....</p>

  <p>— Topla diyorsun ama, benim hesabım kuvvetli değildir ki.... Sen bu hesabı tahsildarlara yaptırmalısın.</p>

  <p>— Topla beyim.... Hele topla.... Ben şaşırdım.</p>

  <p>— Neye şaşırıyorsun? Dışarda ahval perişan olduğundan.... Ekmek bulmak gayet müşkül olup.... İki kişi, ziyaret günü içeri kaçmıştır.</p>

  <p>— Alayın sırası değil beyim.... Müdür bey bana kızıyor. Hele şunları vur biribirine....</p>

  <p>— Alay mı? Yahu, ben doğru söyledikçe bu bizim millet alay zanneder. Gözünü aç sergardiyan.... Buğdayın kilosu yüz kuruş... Burada tayın bedava. Duyan olursa iki kişi değil, ikiyüz kişi gelir. Jandarmalara tembih et... Ondokuz dokuza dokuz elde var bir. jandarmalara tembih et, «içerden dışarı kaçan olmaz, duvardan atlayı atlayı vermesinler.» dersin. Dokuz, elde kaç vardı. Elde bir. iki, üç, onbir, ondokuz, yirmialtı, otuzbeş. Üçyüzelli dokuz, iki mahpus fazlamız var. Sergardiyan bu iş, gayet tehlikeli bir hal aldı. Akim varsa, iki kişiyi gizlice bırakıver. Beni bırakırsan, müddeiumumiye gidip söylemem.</p>

  <p>— Ah bizim elimizde olsa.... Hele bir daha yazı ver elim.... Şuraya, şu temiz kâğıda çek.... Başgardiyan artık rakkamları ezberlemişti. Gözlerini tavana dikerek yazdırmaya başladı: Karı koğuşu onbir.... Çocuklar ondört, alt sağ koğuş seksenbir....</p>

  <p>Netice tabiî değişmedi. Kanuna rağmen Malatya cezaevinde iki tane suçsuz vatandaşın yatmakta olduğu rakamların belagatli diliyle meydana çıkıyordu. Başgardiyanda nihayet telâş başlamıştı. Bir kişi noksan çıksa maazallah bu telâş iki gün evvel kıyametleri koparırdı. Galiba «Fazla mal göz çıkarmaz» diye düşünmüş, aldırmamıştı.</p>

  <p>— Müdür bey gelecek. «Gelirsem mevcudu tamam isterim. Sonra sen bilirsin,» dedi. Aman beyim, kalk şunları beraber sayalım.</p>

  <p>— Şimdi herkes bahçede, koridorda.... Atölyede.... Gece sayarız.</p>

  <p>— Gece mi? Müdür bey gelecek diyorum. Ben şimdi hepsini koğuşlara tıkarım. Herkes, beş dakika yatağının üzerine oturuversin.... Geberirler mi bu reziller? Düdükler çalındı. Gardiyanlar koşuştu. Mahpus, gülüşerek, homurdanarak, ümitsizlikle başını iki tarafa sallayarak koğuşlara girdi.</p>

  <p>Koğuşları görmedikçe sefalet kelimesinin lisana hangi sebepten girdiği ve nerede kullanılacağı anlaşılmaz.</p>

  <p>Herkes betonun üzerinde yatıyordu. Ranzaların beheri seksen dört liraya çıkıyormuş. Karyola getirmek, tahtadan kerevet yaptırmak şimdilik nedense yasaktı. Dünya üzerinde kaç çeşit çul, kilim parçası, halı eskisi, çuval, bez, hasır varsa yerlere serilmişti. Bunların üstüne, duvarların dibine minderler, yataklar toplanmış duruyordu. Pencere içlerine kâseler, tabaklar, tuz kabakları, sabun kutuları, küçük çıkınlarda biber, nane, bulaşık bezleri, cigara tablaları, kurutulan meyve çekirdekleri koyulmuş, duvarlara erzak torbaları, elbiseler, kasketler, çay ibrikleri, yarım gaz tenekeleri, bağlamalar asılmıştı. İnsanların mütemadi kederi ve öfkesi bütün bu eşyaya ve duvarlara sinmiş gibi içeri girenlerin yüreğine birdenbire merhamet ve ürperme çöküyor, hele gece olup tavandaki yirmibeş mumluk ampuller yanınca, ancak evinden uzakta kalmaya mecbur köylülerin duyabileceği iflah etmez gurbet hissi ve yalnızlık âfeti de bütün bu uygunsuzluğa karışıyordu. Karanlıkla beraber başlayan kurt kavalı, geç vakitlere kadar kaybolmuş çocukların korkusunu ve şikâyetini uzatır dururdu. Kürtler, iki kerre ezilmiş bütün milletler gibi insanların yüzüne daima gülümseyerek, keder ve korkuyla bakarlar ve bu gülümsemeyle bu korkulu bakışlar, koğuşa yaraşırdı.</p>

  <p>Mahpusane köylüler için bir çeşit hastalıktır. «Dermanı yok, bu cenabet illetin dermanı yok bey!»</p>

  <p>İstanbullu saymaya başlayınca birisi yumuşak yumuşak sordu:</p>

  <p>— Af mı var beyim? İstanbullu gülerek başını salladı. Artık hepsi, küçük sesleriyle tek tek konuştular:</p>

  <p>— Af olmaz mı? Hükümet uykusunu kaybetmiş... «Ben burada padişahlık edeyim, tahta oturayım da.... Hem de koca hükümet olup.... Ne demek!» diye uyku arası zıplıyormuş.</p>

  <p>— Verirler öyleyse.... Görürsünüz.... Affı bize verirler.</p>

  <p>— Verirlermiş ama ırzına geçeriz diye korkuyorlarmış.</p>

  <p>— Bu af dediğin de dişi mahlûk mu?</p>

  <p>— Dişi mahlûk. Sen ne sandın?</p>

  <p>— Öyleyse ağırlık almadan vermez.</p>

  <p>— Bu hesap af hesabı değil....</p>

  <p>— Ya ne hesabı?</p>

  <p>— Kayıp hesabı! Bizden biri inşallah kay, bölmüştür.</p>

  <p>— Çobanlığın zorluğu burada.... Bakarsın, hayvanlardan birisi noksan.... Arayıp bulacaksın. Mal canın yongası....</p>

  <p>— Susun yahu! Biz vazife görmeyecek miyiz?</p>

  <p>— Vazifeye canım kurban olsun Başefendi. Biz Murat beyle konuşuyoruz. Bey, eksik miyiz, fazla mıyız?</p>

  <p>— Fazlayız Abuzer! İki kişi fazla çıkıyor. Bak bakalım, yabancı var mı?</p>

  <p>— Yabancı ne demek. Türk umum Türk demektir. Hep kardeşiz. Sen şu dağdan, ben bu dağdan.... Gazete ne yazıyor beyim?</p>

  <p>— Aman gazeteden de haberi var. Bu nasıl bir kurt....</p>

  <p>— Beğenmedin mi? Arslan gibi bir kurt.</p>

  <p>— Oğlum, kürdün arslan gibisi olmaz. Eğer bunu gazeteden öğrendinse, belli bir şey, gazeteler yalan yazar.</p>

  <p>Saymadan bir netice çıkmadı. Üçyüzellidokuz rakkamı sanki cezaevi idaresiyle iddiaya girmişti. Müdür bey, telâş içinde geldi. (Her zaman gelirken ve giderken telâş içindeydi? O kadar yumuşak bir adam olduğu halde bu telâşın sebebini İstanbullu bir türlü anlıyamıyordu.) Başgardiyana, yukarda İstanbulluyu sinirden öldürecek kadar manasız surette bağırdı. Nihayet bir gardiyan,</p>

  <p>— Murat bey! Müdür seni çağırıyor! diye posta geldi.</p>

  <p>— Hayrola müdür bey!</p>

  <p>— Ben istifa edeceğim. Artık Ali de vazifeye bakmıyor. İstifa edeceğim. Gidip dut kurusu satacağım. Ben bıktım.</p>

  <p>— Ne olmuş. Telâşlanma canım....</p>

  <p>— İki kişi fazla geliyor. İki kişi....</p>

  <p>— Canım, defterlerde bir yanlışlık vardır.</p>

  <p>— Kâtip nerde?</p>

  <p>— Kâtip geldi, gitti. Başkâtip çağırmış.</p>

  <p>— Yahu! Ben ne halt edeyim? Kâtip hafız imiş. Türkü söylemeye çağırıyorlar.</p>

  <p>— Kabahat senin. Şuraya bir daktilo alalım, dedim.</p>

  <p>— Etme birader. Benim eğlenecek sıram değil.... Bir de daktilo eksikti. İşte bizim kâtipten âlâ daktilo mu olur. Götürüp yanağını</p>

  <p>okşuyorlarmış. Namusum berbat oldu.</p>

  <p>— İyi türkü söylediğinden kanları kaynıyordur. Sen şöyle otur. Bir kahve pişirsinler.</p>

  <p>— Kahvenin sırası mı? Ali! Eşşek herif!</p>

  <p>— Buyur.</p>

  <p>—&nbsp;Mahpusu bahçeye cemet. Bir masa ile iki iskemle çıkarsınlar. Defterleri götür. Defterleri sen götür. Bir de esas defterleri kaybolur. Yahu siz beni astıracak mısınız?</p>

  <p>İstanbullu, müdür beye bir cigara verdi. Ali dışarı pencereden dışarıyı işaret etti:</p>

  <p>— Kırmızılı geçiyor. Koş müdür!</p>

  <p>— Hangi kırmızılı.... Vay canına! Bu kıza gittikçe bir hal oluyor. Şuna bak.... Töbe yarabbi! Allah beterinden saklasın! Sen de şimdi bana kız gösteriyorsun. Ne halt edeceğiz?</p>

  <p>— Canım müdür bey, eksik olmasın da fazlanın zararı yok.</p>

  <p>— Nasıl zararı yok?</p>

  <p>Daktiloyu kenara bırakarak küçük masayı koşturdular. Sergardiyan Ali efendi, defterleri koltukladı.</p>

  <p>Müdür bey, dışarı gidecekmiş gibi şapkasını başına geçirdi. Tesadüfen olsun, kurdelenin fiyongasını sola getiremiyordu. İstanbullu her zamanki gibi ihtar etti.</p>

  <p>Müdür bey, her zamanki gibi evirip çevirip şapkayı yine yanlış giydi.</p>

  <p>— Radyoya bakarsan seninkiler yenilecek.</p>

  <p>— Kim benimkiler?</p>

  <p>— Ruslar.</p>

  <p>— Neden benimkiler imiş. Kuvâyi milliyeye sandık sandık altın, gemiler dolusu tüfek, cephane verirlerken ben iptidai mektebine gidiyordum. Eski harflerle elifba okuyordum. Şimdi benimki mi oldu?</p>

  <p>— Ruslar yenilecek.</p>

  <p>— Zannetmem. Stalingrad düşmüş mü?</p>

  <p>— Düşmemiş ama, bir şey de kalmamış.</p>

  <p>— O «bir şey» mühim meseledir.</p>

  <p>— Canım efendi! Bok mu kaldı, dünya kadar toprağını aldı.</p>

  <p>— Almak marifet değil, oradan çıkmak marifet. Bu iş «baba hırsız tuttum» a dönecek görürsün.</p>

  <p>— İngiliz kalleşlik ediyor. Hani ikinci cephe....</p>

  <p>— Elbette kalleşlik edecek. Onun da zenaatı o. Bak görürsün. İşte buraya yazıyorum müdür bey.... Hitlerin eline Malatya cezaevi de geçmeyecek.</p>

  <p>— Neme lâzım herif, Allah için, yiğit herif.... Dünyayı önüne kattı. Yenilirse de kabadayılıkla gidecek. Helâl olsun....</p>

  <p>— Birisi evini bassa, karının ırzına geçse «Neme lâzım, yiğit herif!»</p>

  <p>der misin?</p>

  <p>— O nasıl söz?</p>

  <p>— İşte dosdoğru bir söz.</p>

  <p>— Bana dokunmayan yılan bin yaşasın!</p>

  <p>— Yahu müdür, nasıl dokunmadı, işte ayağında kundura yok. Şu haline baksana....</p>

  <p>Müdür, terbiyeli bir çocuk gibi eğilip kunduralarına baktı. Bunların yüzü parça parça olmuş, bombeleri çökmüş, topukları çarpılmıştı. Bakıştılar. Müdür kederle gülümsedi.</p>

  <p>— Allah hepsinin belâsını versin! Doğru! Alavere, dalavere kurt Memet nöbete! Adı «Memet» olduğu için bu söz kendisine pek münasip düşüyor, her tekrarlayışında seviniyordu.</p>

  <p>Cezaevi avlusu, küçük taşlarla dolu, çırçıplak bir toprak bahçesiydi. Çimento ve kireç tozları toprağına o kadar sinmişti ki, oraya her çıkışında yapılmakta olan bir binayı insan arıyordu. Güneş burada daha kuvvetli, daha parlaktı. Duvarlar, üzerlerinde jandarmaların gezinmesi için alçak yapıldığından bahçe ferah görünüyordu. Kenara, betondan bir havuz yapılmıştı. Bir karış derinliği olan bu havuzun üzerinde, ince borudan on iki musluk akıyordu. Muslukların çoğu bozulmuş, kopmuş, su lüzumsuz yere akmasın diye, buralara bezden ve ağaçtan tıkaçlar koyulmuştu.</p>

  <p>Mahpusları doğru saymak istisna edilirse, işi pek iyi bilen başgardiyan, masa ile iskemleleri kapının yanma, gölgeye koymuştu. Müdür bey birisine, İstanbullu birisine oturdu. Evvelâ mahkûm defterini açtılar.</p>

  <p>Anadolu'nun her mıntıkasından fazla burada isim benzerliği vardı. Malatyalılar:</p>

  <p>«Malatya'nın «hacısı», Besni'nin «Vakkas» ı, Urfa'nın «Vahap» ı, Hekimhan'ın «Aliseydi» si, Adıyaman'ın «Abuzer» i pek boldur,» derlerdi. Mahkûm defterinin birinci numarası «Hüseyno» ya aitti. Mahalle bekçisini öldürdüğü için, dokuzyüzotuzüçteki aftan istifade edememişti. On beş sene dört aydan beri yatıyordu.</p>

  <p>Adı okununca, başını iki yana sallayarak, sırtında arkası tamamiyle kopup düşmüş paltosunu kavuşturarak sola geçti. (Başını iki tarafa sallamasının sebebini İstanbullu merak edip sormuştu. Küçüklüğünde, tepesini ustura ile kazıtıp perçem bırakmışlar, alnındaki kâkülün ucuna para ve nazarlık bağlamışlar. Çocuk gözünü kapatan bu çıngırdakları her saniye, bertaraf edebilmek için başını sallamış, senelerce aynı hareketi yaptığından artık huy olup kalmıştı. Önden de, arkadan da bakılsa yorgun bir öküzü hatırlatıyordu.)</p>

  <p>İkinci mahkûm, İsmet Paşanın uzak akrabalarından dokumacı Hamdi idi. O</p>

  <p>kadar zayıftı ki her an nefesi tıkanmış da boğulacakmış gibi insana sıkıntı veriyordu. Üçüncü numarada yemenici Memet Emin.... Dördüncüsü.... Mahkûmlardan sonra mevkufların yoklaması başladı. Bu defterin de en başında idama mahkûm edilmiş bulunan Tecdeli Ali bulunuyordu, (idamlıkların hazin bir talihi var: idamlık mahpus asla mahkûm defterine kaydolunmaz. Evrakı bozulmazsa bir gece saat üçte götürülüp asılır. Ertesi gün mevkuf defterindeki kaydına kırmızı mürekkeple hükmün infazı yazılır.) İstanbullu okuyup dururken kızını öldüren Memet, sıradan çıkıp azametle yaklaştı:</p>

  <p>— Beni de okuyuver beyim!</p>

  <p>— Dur, sıran gelsin!</p>

  <p>— İyi ama bizim işimiz var. İstanbullu şaşırarak başım kaldırdı. Kezban'ın babası omuzuna bir torba asmış, bu torbanın içine kaim bir kitap galiba Kur'an koymuştu. Müdürle akraba olduğundan âdeta şımarıyordu. Müdür, dalmış gitmişti. Yoklama sesi kesilince işi fark etti:</p>

  <p>— Ne oluyor? diye sıkıntı ile sordu.</p>

  <p>— Hiç.... Kezban'ın babası atıldı:</p>

  <p>— Memet bey.... Diyorum ki.... Beni evvelâ okusun.... Benim işim var.</p>

  <p>— Ne? Ne diyorsun herif?</p>

  <p>— Beni evvel okutuver. işimiz var. Kur'an okuyacağız.</p>

  <p>— Kur'an mı? Sen mi okuyacaksın?. Ulan sen okuma bilir misin?</p>

  <p>— Bilmem.</p>

  <p>— Öyleyse.... Ulan rezil! Yıkıl....</p>

  <p>— İyi ama.... Evvelâ okuyuverse....</p>

  <p>— Git... Git dedim.... Gitsene eşşoğlusu.... Elini o kadar şiddetle salladı ki, sanki bu şiddetle ayağa kalktı. Memet korkarak geri çekildi. Mevkuf defteri bittikten sonra, ekmek defterini beriye aldılar. Adı okunan sıçrayıp içeri giriyordu. Sıra Memet'e gelince, müdüre de, İstanbulluya da darılmış olduğu pek belli olan bir yavaşlılıkla duvarın dibinden ayrıldı. Kur'an torbasını bir eliyle göğsünden iki karış ilerde tutarak bahçeyi terk etti. Müdür arkasından,</p>

  <p>— Allah beterinden saklasın! diye homurdandı. İstanbullu güldü:</p>

  <p>— Aldırma.... Cezası daha tasdik edilmedi. Allah imdada yetişsin diyerek namaz kılıyor, okuyor.</p>

  <p>— İyi ama okuma bilmez ki....</p>

  <p>— Burası neresi müdür bey, dakikada öğretmişlerdir. Arapça değil mi uydur uydur oku!</p>

  <p>— Töbe de.... Günah!. Yahu! Bu dünyada akıl kalmamış mı?</p>

  <p>— Ya kalmamış, yahut lüzumundan fazla....</p>

  <p>— Yahu! Ben bıktım.... Haydi karıları, çocukları da sayalım. Müdde-i umumiliğe gideceğim.</p>

  <p>Kadınlar koğuşunda onbir kişi vardı. Adile'nin anası çocuğunu kucağına almıştı. Müdür Adile'nin yanağını okşadı. Çocuk koğuşunu sayarken yer değiştiren küçük kurt çocuğunu tokatladı.</p>

  <p>İki kişi tahliye edildiği halde, deftere işlenmemişti. Adları okununca arkadaşları bu hakikati meydana çıkarmışlardı. Müdür bey, hafız kâtibe söve saya tahliye tarihlerini işaretledi. Şapkasını alelusul ters giyerek çıkıp gitti. İstanbullunun ilk işi tayıncı Sefer'i çağırmek oldu:</p>

  <p>— Bana baksana....</p>

  <p>— Buyur beyim. Tözey çamaşırları yolladı.</p>

  <p>— Onu bırak. Kezban'ın babası var ya....</p>

  <p>— Memet. Biliyorum.</p>

  <p>— Boynuna bir kuran asmış. Okuyor mu?</p>

  <p>— Okuyor.</p>

  <p>— Okuma bilmiyormuş. Geleli yirmi gün olmuyor. Nasıl öğrenmiş?</p>

  <p>— Adam gibi okumuyor.</p>

  <p>— Ya....</p>

  <p>— İşte. Kitabı önüne alıyor, yapraklarını çeviriyor. Hani sen şu kitabı çevirirsin Sefer, Fransızca lügati gösterdi: İşte öyle çeviriyor.</p>

  <p>— Eee....</p>

  <p>— E'si yaprağı bir bir çevirirsen okumuş gibi sevabı varmış.</p>

  <p>— Kim söylemiş?</p>

  <p>— Şeyh Yusuf....</p>

  <p>— Kitabı da o satmıştır.</p>

  <p>— O sattı. Beş liraya....</p>

  <p>Sefer gittikten sonra İstanbullu bir cigara yaktı ve birdenbire Memet Akif ten bir mısra hatırladı:</p>

  <p class="MsoNormal" style="text-indent: 12.2pt;"><i><span style="font-size: 13.5pt; font-family: Arial, sans-serif;">«Din de kürkün aynı olmuş, ters çevirmiş giymişiz!»</span></i></p>

  <p>Tahsildar Bedri ve arkadaşları, İstanbullunun kanaatine göre ayrı bir insan cinsi, nevi bu dünyada ya inkiraza yüz tutmuş, yahut da yeniden yeniye türemeye başlamış bir kabile idi.İstanbullu Çankırı cezaevinden Malatya cezaevine sürgün edildiği sırada, yola çıkmadan evvel ve trende Malatya hakkında duyduğu ve bildiği şeyleri birer birer gözden geçirmiş, yeniden tasnif etmiş ve birtakım peşin kanaatlere gelmişti. Bu kanaatlere göre Malatya derebeyliğine ve isyana yakındı.</p>

  <p>Haklı olsun, haksız olsun, siyasî bir mesele uğruna silâha sarılmış insanların bu şehirde kendilerine mahsus âdetleri cari olmak lâzımdı. Şarklılar derebeyliğin romantik meziyetlerini hâlâ muhafaza ediyorlardı. Eşkiyalık ederken kadını soymazlar, birbirlerini vururken araya bir kadın girse ona hürmeten silâhlarını indirirlerdi. Namus ve din meselelerinde son derece mutaassıp idiler. Mert ve açık yürekli, yani iptidaî insanlardı.</p>

  <p>Geldiğinin ikinci günü, bahçeye indiği zaman kendisini duvarın gölgesinde hazırlanmış bir yere davet ettiler. Burası kilimler, halılar ve döşeklerle döşenmişti. Çaylar kaynıyordu.Orada, beş tane ihtilastan mahkûm tahsildar, dört tane ağa, iki tane şeyh ile tanışmış ve o zamana kadar hiç işitmediği «kirve» kelimesini öğrenmişti.</p>

  <p>Tahsildarlardan birisi ve belli ki memur takımının elebaşısı Bedri efendi idi. Bu, gayet uzun boylu, gayet şişman, kırmızı yanakları, elleri hele parmakları şişman vücuduna göre son derece güzel ve nazik bir adamdı. Lisanı, İstanbul şivesinden pek az ayrılıyor, hiç gülmeden şakalaşmasını biliyordu. Çay dağıtılırken diğer bir tahsildara, Argalı Vahap ismindeki güzel ve kibar delikanlıya mütemadiyen «Kirve» diye hitap ettiğini İstanbullu nihayet fark ederek sordu:</p>

  <p>— Affedersiniz, bu kirve ne demektir Bedri bey?</p>

  <p>— Kirveyi mi merak ettiniz beyim? Kirve buraların bir âdeti.... Çocuğunuzu sünnet ettireceksiniz. Kendi vaziyetinize göre mahallenin, yahut kasabanın ileri gelenlerinden birisine gidersiniz. «Ben bizim oğlanı sizin kucağınızda kestireceğim.» dersiniz. Bu teklifi yaptığınız adam hemen hemen mutlaka kabul etmeye mecburdur. Kabul etti mi sünnet düğününün masrafını yüzde doksan kendisi yapacaktır. Sünnetçinin önünde çocuğu kucağına alır. O andan itibaren iki aile akraba olur. Nasıl akraba, birbirlerine nikâh düşmez halde akraba. Adeta kardeşlik. Ekseriya namahremlik kalkar. Ölünceye kadar, hattâ babalar öldükten sonra bu akrabalık sürer. En müşkül vaziyetlerde kirveyi hiç çekinmeden imdadınıza çağırabilirsiniz.</p>

  <p>— Ne güzel bir adetmiş! Bu kirve sözü Kürtçe midir?</p>

  <p>— Malumuâliniz Kürtçede birçok Farisî söz var. Ben esasını pek bilmiyorum. Ama bu kelime «girift» kelimesinin değiştirilmişi olmalı.... Arada sırada «kiriv» diye kullanırlar da ondan çıkarıyorum. «Kiriv» derler. Bir de kibrite kirbit denildiği gibi «kivre» şeklinde de telaffuz ederler.</p>

  <p>Tahsildar Bedri efendi bu izahatı verirken İstanbullu, trende gelirken Kürdistan'ın derebeylik romantizmi hakkında düşündüklerini tasdik eden ilk dostluk ve yardımlaşma alâmetine rastladığından memnun oluyor, etrafındakilerin neden gülümsediğini ve Diyarıbekir ağalarından Hamdi bey oğlu Süleyman beyin Bedri efendiye neden kaş, göz eğdiğini anlamaya lüzum görmüyordu. Nihayet beğenen bir gülümsemeyle sordu:</p>

  <p>— Şu halde, siz, beyefendinin kirvesi misiniz, yoksa bey efendi.... Adınızı belleyemedim. Kusura bakmayın.</p>

  <p>— Vahap.</p>

  <p>— Yoksa Vahap bey sizin kirveniz mi?</p>

  <p>— Ben onun kirvesiyim! İstanbullu öğreneceğini öğrenmiş gibi susunca üçüncü taksildar vaiz efendi, hiç ummadığı bir sualle lafa karıştı:</p>

  <p>— Neden sen Vahab'ın kirvesi oluyor muşsun bakalım?</p>

  <p>— Çünkü karısı kucağımda....</p>

  <p>— Karısı mı kucağında?</p>

  <p>— Evet.</p>

  <p>— Karısının nesini sünnet ettirdin.</p>

  <p>— Şeyini.... Biraz biçimsiz imiş. Konudan komşudan ayıp olacak diye.... Malum ya bizim yenge her gece bir yerde misafirdir. Tahsildar Vahap,</p>

  <p>— Ulan avradını.... diye başlayacak oldu.</p>

  <p>— Sus kardeşim. Beyefendi henüz acemidir.... Benim avrat sana feda olsun....</p>

  <p>— Bırak şu pisi.... Malatya'da kullanmayan kalmadı. Ben senin avradı değil, şu vaiz olacak pezevengin avradını.... Meclis hep bir ağızdan kahkahayla gülmeye başlamıştı, İstanbullu kendi hesaplarının böyle bir netice vermesi karşısında öyle şaşırmıştı ki artık hayret bile edemiyordu. Asıl şaşılacak taraf, bundan, bu muazzam ve müthiş küfürlerden en fazla konuşan üç kişinin keyiflenme siydi. Buna yalnız keyiflenmek de denilemezdi. Âdeta mütelezziz oluyorlar, uçsuz bucaksız bir saadet duyuyorlardı. Yavaş yavaş aklını başına toplayan İstanbullu, sözü bu mecraya getirmek isteyenlerin daha başlangıçta önlerine dikilen Süleyman beye hayretle bakarak âdeta imdat istedi.</p>

  <p>Süleyman bey, mecliste kendisinden başka bu türlü şakadan hoşlanmayan ikinci adamdı. Elli yaşında gösterdiği halde bir genç kız gibi utanarak Bedri efendiye çıkıştı:</p>

  <p>— Sizde hiç namus yok mu? Beyden ayıp.... imansız herifler!</p>

  <p>— Süleyman bey, kabahat şimdi bizim mi? Bey kirveyi kendisi sordu.</p>

  <p>— Sizin bedhah olduğunuzu nereden bilecek.... Hepinizi kurşunlamak. Kanınızı aramasalar, sizi vurmak helâldir.</p>

  <p>— Hep akim fikrin vurmakta.... Vura vura bu hale gelmişsiniz. Süleyman bey, kabahat kendisinde imiş gibi mahcup bir yüzle İstanbulluya döndü:</p>

  <p>— Bey, kusura bakma! Bunları işte gördün....</p>

  <p>— İyi ama....</p>

  <p>— İşte bu kadar. Allah belâlarını versin bunların. Bizde, bu lakırdı için adam ölür.</p>

  <p>Bedri efendi, koca göbeğini hoplatarak güldü:</p>

  <p>— Gördünüz mü? Hemen ölüm, hemen ölüm!.... Sizde bu laf için adam ölürmüş de sen bu yaşa kadar nasıl yaşadın a, Süleyman bey....</p>

  <p>— Yeter dedim ya....</p>

  <p>Herkes gülüyordu, İstanbullu o zaman, bu taifenin «ham» bir insan bulmanın tadını güzelce çıkardıklarını anladı.</p>

  <p>Ağaların içinde en uzun boylusu, dudağı yarık bir adamdı. Gülerken yüzü âdeta iki parça oluyordu. Bu iki parça gülüşün acayipliğini seyrettiği için, uzun ağa kendisini hemen topladı:</p>

  <p>— Bedri efendi, ilk günüdür, keselim bu sohbeti! dedi. Bu kadarcık söz Bedri efendiyi hakikaten öfkelendirmeye yetmişti. Elini hışımla kaldırdı:</p>

  <p>— Süleyman bey malum! Bey de yeni geldi. Acemidir. Ya sana ne oluyor avradını.... kavatı....</p>

  <p>Ötekiler eskisinden daha çok güldüler. Uzun ağanın yüzü büsbütün iki parça oldu. Bedri efendinin karışma kirvelik ettiği tahsildar Vahap efendi masum bir çocuk gibi sordu:</p>

  <p>— Hangi karıyı kasdettiğin anlaşılamıyor. Bizim ağa da karı beş tane.</p>

  <p>— Hangisi olacak pezevenk.... En küçük karısı.... Küçük karının şanı</p>

  <p>buraya kadar geldi. Bir sağrı varmış, Macar katanası gibi....</p>

  <p>— Öyleyse bu herif ona binicilik edebilir mi?</p>

  <p>— Sorduğuna bak. Kendi binmeye almamış ki.... Kaymakam, jandarma kumandanı şikâyet etmişler: «Ağa biz gayrı eski karılardan bıktık, usandık. İllallah! Bir yenisini al, başlarız avratların geçmişinden» demişler. Onların hatırı için aldı yeni karıyı....</p>

  <p>— İyi öyleyse.... Ağa hapse düştü düşeli ev misafirsiz kalmıyörmüştür.</p>

  <p>— Kalır mı? Rakıyı gönderen bu deyyusun evine iniyormuş. Süleyman bey «ne yaparsın» manasına, İstanbulluya bir işaret verdi. Hakikaten yapılacak bir şey de yoktu. Uzun ağanın en küçük oğlu ile torunu da kendisi ile beraber mahpus idiler. Birisi babasına, birisi dedesine söylenen bu sözlere, yakın oturdukları yerden kirli kirli gülüyorlardı. Tahsildar Bedri efendi işin felsefesini izaha başlamıştı:</p>

  <p>— Herkes evvelâ bir şaşar. Sonra alışır.</p>

  <p>— Neye alışır Bedri efendi?</p>

  <p>— Şakaya alışır. Çocuk olmak neye delâlettir. Kadınla yatmaya. Ben karıyla yatıyorum efendim. İyi amma ben karımın nesiyim? Anası değilim, babası değilim, kardeşi değilim. Benim karımla benim aramdaki sıhriyet meselâ bizim hatunla Vahap arasındaki sıhriyetten farksızdır. Şu halde, avrat dediğine sövülünce bundan bana hiç bir hata gelmemek icap eder. Bilâkis ben onu, bir muayyen mesele için almışım. Eve oturtup besliyorum. Sözle de olsa bir başkası aynı meseleden dolayı kendisini methederse, kendisine talip olursa sevinmeliyim. Gurur duymalıyım. Arkadaşlarımın arasında kadrim itibarım artmalı.</p>

  <p>— Bir türlü anlayamıyorum efendim!</p>

  <p>— Belli.... Vah vah!</p>

  <p>— Hanımefendi duyarsa....</p>

  <p>— Neyi duyacak?</p>

  <p>— Böyle şakaya alındığını....</p>

  <p>Müdür efendi, İstanbulluya acıyarak baktı, sonra arkadaşlarına döndü.</p>

  <p>— Vaiz, bak bey ne diyor? Vaiz efendi, ağdalı ağdalı anlattı:</p>

  <p>— Bir gece bunlara gittim. Parayı muhasebeye yatırmışım. İçtik. Otele döneceğim zaman sofrada beni dürttü. Karının oturduğu odanın kapısını açtı: «Kız bana bak! dedi, Vaiz efendi misafir gelmiş. «Ben yalnız yatamam, diye tutturdu bu gece berabersiniz. Göreyim beni mahcup edersen karışmam....» dedi.</p>

  <p>— Tabiî lâtife ediyorsunuz, böyle şey olmaz.</p>

  <p>Vaiz yemini bastı. Ötekiler de tasdik ettiler, İstanbullu hayretten ziyade korkuya yakın bir hisse kapılmıştı. Yavaşça sordu:</p>

  <p>— Hanımefendi ne dedi?</p>

  <p>— Ne diyecek efendim. Terliği çekip üstümüze yürüdü, ikimizi de kapıya kadar kovaladı.</p>

  <p>— Şu halde, haberi var....</p>

  <p>— Olmaz mı? Haberi olmasa şakanın tadı çıkmaz ki.... Vaiz efendi, Bedri efendiye döndü: Haydi beye anlat şu bizim Adana seyahatini....</p>

  <p>— Adana seyahati iyi akıldı. Lâkin dünyadaki bütün Nahiye müdürlerini Allah kahretsin....</p>

  <p>Bedri efendi, çaydan bir yudum aldı. Hudutsuz bir öğünme içinde anlatmaya başladı:</p>

  <p>— Bir gün bu vaiz, bir tahsildar arkadaş daha, bir de ben içmeye başladık. Bilmem kaçıncı şişede Nuri olacak pezevenk şeytan gibi aklımıza girdi, «Haydi Adana'ya gidelim» diye tutturdu. Barda para yiyecekmişiz.</p>

  <p>Biraz yalvarttık, razı olduk. Bu sefer de «iyi ama karıları da beraber götüreceğiz.» demez mi? Bak, buna fikrimiz yattı. Fikrimizin yatması şu cihetten ki.... Bizim avratlar huyumuzu bilirler. Bildikleri için de bizimle şuradan şuraya gitmezler. Aman şunları kandırmanın kolayı.... Bereket versin şansımız iyi rasgeldi. O sıralarda bizim oğlanı evlendirmek gayretine düşmüşüz, karı içerden, ben dışardan kız arıyoruz. Hemen evlere dağıldık. Adana'da bir zenginin kızı koca arıyor oldu. Bize «Yetişin bre gelin,» diye haber uçurulmuş. Benim karı evlâdının mürüvvetini görecek, hemen davrandı. Bunların avratları da dünür gitmeye meraklı.... Taktılar takıştırdılar, sürdüler sürüştürdüler. Sepetlere nevaleleri doldurduk. Akılları başlarına gelmeden üçünü de trene attık. Adana'yı düşünüp gülüyoruz kendi kendimize, keyifleniyoruz. Karıları orada bir otele yerleştireceğiz. Biz yallah bar'a.... Tren Gölbaşı'na yaklaşırken ben bu vaiz olacak avradını.... me «Oğlum, pencerede görünmiyelim, Sıtkı istasyona inmiştir,» dedim. Sıtkı oranın Nahiye Müdürü. Tabiî her trende gelir. Piyasaya bir kere çıkar, ben böyle dememişim, pencereye abanın demişim. Herif bizi gördü. Görmesiyle içeriye hücum etmesi bir oldu. Bir taraftan da «inin, haydi aşağı. Bırakmam şartolsun. » diye bağırıyor. Yalvarmaya başladım. Nihayet «Karılar da beraber. Biz Adana'ya gidiyoruz. Mesele şöyle şöyle.... Aman oyunu bozma,» dedim. Namusu tuttu pezevengin. Bizim karıyı buldu. «Yengeciğim. Bu namussuzların arkasına düştünüz siz nereye gidiyorsunuz. Kız lafı bütün yalan. » dedi. Yemin etti. Karı milleti değil mi beyim, hemen kandılar. Bize laf düşürmeden sepetleri toplayıp aşağı indiler. Çaresiz biz de beraber. Oraları kalabalık olmasa, rezillik alıp yürüyecek. Bereket versin ahali çok. Sıtkı, «Hele siz önden yürüyün. Doğru bizim eve. Hay yengeciğim, sen bu deyyusun huyunu bilmez misin?» diye gülüyor. Karılar önde biz arkada Nahiyeye doğru yola çıktık. Nahiye ile istasyonun arasında bir kıraç tepe vardır. Yokuşa sardık, sarmadık arkamızdan «Pat pat...» bir ayak sesi. Sıtkı döndü. «Vay Recep bey.... sen de mi istasyonda bulunuyordun?» dedi. Herifi bize takdim etti. Yol müteahhidi imiş. Herif yanımıza geldi ama, gözü ilerde yürüyen karılarda. Nihayet dayanamadı, sordu: «Kim bu hanımlar?» Ben Sıtkı'ya meydan bırakmadan anlattım: «Velinimet dedim, biz kumpanyayız....» «Ne kumpanyası bu böyle. ?» «Halis tiyatro kumpanyası»«Deme. », «Dedim gitti. Şartolsun biz kumpanyayız. Vaizi gösterdim: İşte komik. » Herif bunu tepeden tırnağa bir kere süzdü. Besbelli bu bizim Vaiz komiğe pek benziyor. Şüphesi kalmadı bunun soytarı olduğuna, sevindi. «Demek şimdi bu karılar oyuncu karıları mı?» «Ne sandın velinimet., çekirdekten yetişme oyuncu karıları bunlar. » Benimkini tarif ettim: «Şu yeşil mantolusu bir göbek çalkalar, alimallah, bulgur kaynatıyor sanırsın. Damarların boşalır. Yanındaki kahve rengi manto giyenin marifetini nasıl anlatmalı. İşte müdür bey şahit... Sor da bak.... Bir gözler var can alır. Üçüncüsü velinimet en az kullanılmışı odur. Biz buraya gelmeden Malatya'da oynadık. Vali bir gece muhabbetine üçyüz lira verdi. Lâkin huyludur. Genç meraklısı....» Müteahhit yutkunmaya başlamıştı. «E, şimdi ne olacak?» diye yalvarmaya başladı. «Efendimiz, biz buraya geldik ama müdür bey oyun oynamaya müsaade etmiyor. Karılar cilveli olduğundan cinayet falan çıkar diye korkuyor. Halbuki evet, karılar cilvelidir. Lâkin öyle işin acemisi değiller. Üçü de eski kulağı kesiklerden.... Onar hovardayı bir kapıdan alır bırakırlar da biri birinin ruhu duymaz. Biz bu kadar masraf ettik. Şimdi oyun oynamadan gidersek....» Müteahhit yumruğunu sıktı. Belli ki müdürle araları iyi.</p>

  <p>«Oyun kolay. Müdür beyden ben size müsaade alırım. Yalnız bir şartla, bu akşam biz bize bir muhabbet yaparız. Yarın akşam oyuna başlarsınız. Kabul mü»? «Artık orasını müdür bey bilir.» «Müdür bey ne bilecek. Bu akşam ziyafet benden, bağın birine çekiliriz. Saz çalan var mı içinizde?» Nuri'yi gösterdim. «Mükemmel cümbüş çalar. Her telden çalar ya.... dile cümbüşü meşhurdur» «iyi öyleyse.... Bu akşam biz bize....», «Emredersiniz velinimet...»</p>

  <p>Kanlar müdürün evine girdiler. Biz kahveye gittik. Müteahhit hazırlık yapmak için koşarak gözden nihan oldu.</p>

  <p>Herif bir sofra hazırlamış Başvekile mahsus... Başına çöktük efendim. Etrafa bakmadan atıştırmaya, çekiştirmeye başladık. Bizim velinimet evvelâ ses çıkarmadı. Sonra kıvranır oldu. Hakkı var. Karıları bekliyordu. Karılar nerde? Biraz içtik, iki amele hizmet ediyor. Velinimet kendi kendine söylendi: «Kebap hazır ama, misafirler hazır değil. » «Hangi misafirler velinimet?» dedim. «Bayanlar tabî. » dedi.</p>

  <p>«Bayanlar gele dursunlar, hele kebap teşrif etsin. » dedim. Kebap geldi. Biz kolları sıvadık. Kebaba hücum ettikçe adamcağız imdat arar gibi etrafına bakıyor. Nihayet rakının verdiği cesaretle, «Nerde kaldı bu bayanlar?» diye ciddî ciddî sordu. Kulağına eğildim. Bağıra bağıra meselenin içyüzünü anlattım: «Velinimet., yeşil mantolu afetin burada bir belâlısı varmış. Tabiî son dakikada haber verdi. Yavrucuk utandı besbelli. Jandarma başçavuşu olacak habis kendisini kerhaneye atmakla tehdit ediyormuş. Ortalıkta kimse kalmadığı zaman mahfi gelecek. Tabiî velinimet... Kadıncağız istikbalinden havfediyor. Kahverengi tayyörlüsü derseniz zaten körpe.... Nüfus memurunun metresi imiş. «Şimdi bir duyarsa beni de sizi de perişan eder» diye ağlıyor. Hiç merak etmeyin. Bizim komik bu işlerin erbabıdır. Tertibatını almıştır. Biraz vakit geçsin. Sabır.... aman sabır. »</p>

  <p>Somurttu ama seslenmedi. On dakka sonra bizim keyfimiz sinirine dokunmuş olmalı ki. «Nerde kaldı bu kaltaklar?» diye bir kerre celallendi. Komiğe döndüm: «Hakikat geç oluyor. Git getir....» dedim.</p>

  <p>«Ulan sen git getir.» dedi. «Sen gideceksin pezevenk!» diye davrandım. «Ölsem gitmem....» «Gitmezsen avradını....» «Aman kardeşim bu nasıl bir söz. Müdür beyden ayıp. » «Müdür beyin de avradını....» «Yahu., sen serhoşladın. Hiç olmazsa velinimetten sıkıl. »«Velinimetin de izzetli saadetli avradını....» deminden beri kendisini zorla zapteden Nahiye müdürü makaraları koyuverdi. Velinimet öyle kızdı ki yekden o da bize sövdü. Sabaha kadar bir eğlendik, bir eğlendik....</p>

  <p>— İyi ki sizi çekip vurmadı.</p>

  <p>— Yiğit yiğiti gözünden tanır demişler. Biz adamımızı tanırız beyim. Eğer her avradına söğdüğüm çekip beni vursaydı, abdi hakirin şimdi kemikleri dahi çürümüştü. Dünyada böyle avradını.... ettiklerim kıyamet gibidir.</p>

  <p>Bedri efendi, böyle söyleyerek o zamana kadar lafa karışmadan gülümseye gülümseye dinleyen kısa boylu, çember sakallı ağa efendiyi gösterdi. Bu ağa efendi, fazladan hacı idi. Şimdi beş oğlu ile beraber bir cinayet meselesinden dolayı mevkuf bulunuyordu. Güzel ve tatlı küfüm aynı lezzetle iade ettikten sonra vaiz efendiye döndü:</p>

  <p>— Hele mademki açtınız, beye, hapisane müdürüne oynadığınız oyunu da anlat bari....</p>

  <p>— Şimdi pezevengin lafını etmeyelim. Keyfimize bakalım.</p>

  <p>— Olmaz, anlat...</p>

  <p>— Efendim. Malatya'ya bir jandarma bölük kumandanı gelmişti. Anlı, şanlı bir yüzbaşı. Ayağı bu toprağa basar basmaz, «Aman benim avrada söğecek bir ahbap yok mu? Huyluyum ben.... Ölürüm vallaha. » demiş. Gelip yeşil otelde beni buldu. Tanıştık, biliştik. On dakikada kırk yıllık dost olduk. Haşa meclisten dışarı, ben çok pezevenk gördüm. Lâkin yüzbaşı Kani bey gibi işinin ehli deyyusa rastlamadım. Şimdi Bedri'ciğim kızar. «Benim hakkım zayi oluyor. Benden baskını yoktur», diye öfkelenir ama, siz kulak asmayın. Yüzbaşı Kâni'nin yanında bu pezevenk on para etmez.</p>

  <p>— Kirve.... Haşa meclisten avradını bellerim. Kısa kes...</p>

  <p>— Derken efendim, günün birinde bizim cezaevi müdürü Mehmet bey telâşlı telâşlı Adliyenin merdivenlerini çıkarken yüzbaşı Kani bey yolunu kesip yakasını toplarladı. «Ulan sen hapishane müdürü müsün?», «Evet yüzbaşım.», «Bir de evet diyor, ulan sen benim karıya söğmüşsün.» «Aman estağfurullah ben mi?» «Sen.» «Kurban olayım yüzbaşım yanlışlık vardır.» «Yanlışlık ne demek? Burada kaç tane hapishane müdürüsünüz siz?» «Ben yalnız başıma hapishane müdürüyüm ama....» «Herif aması kalmış mı? Karıya söğmüşsün»</p>

  <p>«Vallaha, billaha yalandır yüzbaşı bey. Ben de eski jandarmalardanım. Senelerce karakol kumandanlıkları yaptım. Bana Mehmet Çavuş derler. Eşkıyaları yakaladım, iki kere yaralandım.» Ben orasını bilmem. Sana tekaüt maaşı bağlayacak değilim. Benim avrada sen nasıl söğersin» Beyefendi, bir yanlışlık olmuştur. Haşa sümme haşa.... Benim hanımefendiye sebtetmek ne haddime....», «İnkâr etme, ben yerinden haber aldım. Söğmüşsün» «Vallahi söğmedim» «Söğmüşsün»</p>

  <p>«Billaha söğmedim», «Söğmüşsün» «Siz Müslüman değil misiniz. Dinim Rabbane hakkı için söğmedim. Allah beterinden saklasın.», «Söğmüşsün ulan, bundan daha beteri mi olur. 'Ben bu yeni yüzbaşının avradını şöyle şöyle edeyim.' demişsin ya....» «Demedim yüzbaşım, şartolsun demedim.» Etrafa toplananlara yanık yanık bakıp yardım istedi. Bulamayınca, «Size bu iftirayı kim söyledi?» diye sordu.</p>

  <p>«Ben birinden haber aldım.» «Kam bu biri?», «Orası sizi alâkadar etmez.» Bizim müdür, Allah selâmet versin fazla sıkıştırılmaya gelmez. Yumşak adamdır, lâkin birdenbire öfkelenir. «Mademki inanmıyorsunuz. Ne yapalım yüzbaşı. Benim işim var. Bırak yakamı», dedi. «Yaka bırakılır mı? Avradıma söğ.... Bir de geçip gidecek....»,</p>

  <p>«Yahu söğmedim diyorum.» «Söğmüşsün. Haydi itiraf et. Sonra fena olur.» Bir, iki kere sarsınca müdürün artık tahammülü kalmadı. O da yüzbaşının yakasını kavradı. «Yüzbaşı! diye bağırdı, ben senin avradına söğmedim. Lâkin inanmıyorsun. Yemin ettim, şart ettim inanmıyorsun. Söğmeden Söğdün diyeceğine söveyim de elinden geleni arkana koyma.... Al işte yüzbaşı senin avradını bende, bütün Malatya ahalisi de evire çevire....» Artık dayanamadık, Bedri ile kapının arkasından meydana çıktık. Biz güleriz, yüzbaşı güler, ahali güler.... Müdür bizi görünce işi anladı. Artık sövmeye kantar aramayın.... Güle güle karnımız yarıldı.</p>

  <p>— Bundaki zevki anlayamadım....</p>

  <p>— Ayrıca bir zevki yok. Zevki içinde. Biz avrat meselesine lüzumsuz ehemmiyet atfedenlere kızıyoruz. Bir küf üre adam öldürüyorlar, birbirlerine dargın duruyorlar. Bunlar hep cahillik alâmeti.</p>

  <p>— Tellâkkilerde asriliğe doğru bir inkilâp yapıyorsunuz demek?.</p>

  <p>— Çok doğru söylediniz beyim.</p>

  <p>— Lâkin dikkat ettim. Yalnız hanımefendileri yad ediyorsunuz. Valdelerle hemşireler, kerimeler....</p>

  <p>— Yok.... Oraları karıştıramayız. Kötülük eden karıyı boşar kurtulursunuz. Ehli namus valdeyle hemşirede. Değil mi beyim.... Siz de pek doğru bulmadınız mı? İstanbullu korkuyla dikildi:</p>

  <p>— Hayır, hayır yanlış anlaşılmasın. Filhakika ben bekâr bir adamım, size nazaran bu eğlenceden daima kârlı çıkarım. Fakat zevkine varamadım, varamayaçığımı da anladım. Beni denemeyeceğinizi ümid ederim.</p>

  <p>— Estağfurullah beyim.... Cebir yok.... Arzu var. Vaiz efendi, Bedri beye döndü</p>

  <p>— Gördün mü kavat? «Beyfendi bizden değil» dedim. Nasılmış?</p>

  <p>— Zarar eder....</p>

  <p>— Ben zarara razıyım Bedri Bey.</p>

  <p>— Siz bilirsiniz. Bir kere deneseydiniz fena olmazdı.</p>

  <p>— Bu gidişle daha epey buradayız. Biri birimizi tanımaya vakit var. O zaman göreceksiniz ki ben küfürden nefret eden bir adam değilim. Bilâkis küfürün yerinde yapılanını severim. Bu huyu mahpusanede peydahladığım da zannedilmesin, İstanbul'un kibar âleminde küfürleriyle meşhur bir arkadaşım vardı. En nazik hanımlar ellerini öpen, önlerine diz çöküp hüngür hüngür ağlayan baylardan usandıkları zaman ona müraacat ederler, «Rica ederim. Bir küfür ediverin. Erkeğe hasret kaldım,» derlerdi. Demek bazı kibar hanımefendiler de benim kanaatımda. Sizden ayrıldığım nokta şudur: Ben küfürün çok ciddî bir iş olduğuna kaniim. Alay mevzuu edilmesine yüreğim razı olmaz. Sizi ayıplamıyorum. Belki bugünkü şartlar içinde sizin icadı da denemek bir çeşit rahatlıktır. Beni şakalara karıştırmamak şartıyle ahbap ahbap yaşarız. Bu şifahî mukaveleye o günden sonra iki taraf da ciddiyetle ve dikkatle riayet etti. İstanbullu, yalnız ertesi gün bir küçük tahkikat yaptı ve öğrendi ki Bedri bey ve arkadaşları bütün «tolerans »larma rağmen son derece namuslu aile babaları idiler. Ve her küçük şehir kadar dedikoducu olan Malatya'da, bilhassa karıları en namuslu, en şerefli kadınlardan sayılıyorlardı. Bu adamlara İstanbullu, «Küfür liberalistleri» adını taktı. Malatya'da yaşadıkça bu âdetin, kasabada birkaç memurla, mahpushanede birkaç ağaya ve diğerlerine inhisar etmediğini, yavaş yavaş nahiyelere oradan da köylere dağıldığını, âdeta bir gizli mezhep gibi genişlediğini ve mezhep saliklerinin, birbirlerine müridana bağlı olduklarını, yardım dahi ettiklerini öğrendi.</p>

  <p>Mahpusanedeki elebaşlarının mezhebi yaymak için seçtikleri sahaları ise hazin bir tâli ile namus uğruna cinayet işleyen biçarelerdi. Bedri bey ve avenesi bilhassa bunları ısrarla takip ediyorlar, cahilliklerinden ve fıkaralıklarından istifade ederek kolayca mezhebe alıyorlardı. Böyle okumuş efendilerin kendilerine akran muamelesi yapması, demek ki, bizim köylülerin pek hoşuna gidiyordu. Seneler de geçse «Beylere» sövmeyi göze alamadıklarından kendilerine bol bol sövdürüyorlar, zevkten yan baygın düşmüş gibi avratlarına her "«övülmede gözlerini süzerek feylesofça gülümsüyorlardı. Kezban'ın babası Mehmet'in mahkemesi cürmümeşhut kanununa tabî olduğu için dosya zarfında pek az evrak vardı. İstanbullunun temyiz lâyihasına yazdığı göz yaşartıcı fıkralar. Asker baba, kötülüğe sülük etmiş körpe bir yavru, vatan vazifesinden alnı açık avdet ettiği günün ertesinde nagihan rasgelmiş falan filan beş para etmedi. Karar bir rekor teşkil edecek kadar acele tasdik edildi. 27 günde....Tasdik havadisi, mahpusaneyi, cinayet havadisi kadar yürekten salladı. Bütün o zaman söylenenler, yeniden tekrarlandı. Namus fedaisine acıdılar. İdamlık Necde'li Ali ve otuz seneye mahkûm olanlar bile Mehmet'in onbeş senesi için dizlerini döğdüler, beddua ettiler. Birkaç kişi bahçede İstanbullunun etrafını çevirdi:</p>

  <p>— Bu ne hal bey?</p>

  <p>— Bu ne biçim bir iş?</p>

  <p>— Bunlarda hiç mi namus yok?</p>

  <p>Şehnehanlı Mistik dayı ismindeki ihtiyar, kalabalığı yardı. Orta yere dikildi. Pek uzun boylu olduğundan ileri doğru eğilmiş gibi dururdu. Ayakları dünyanın en büyük ve en yamru yumru ayakları idi. Ancak cezaevi atölyesinde çalışan yemenici Mehmet Emin'in dediği gibi yumuşak yemenileri giyebiliyordu, Mahpusanede ekseriyeti teşkil eden sayısız hakikî bigünahlardan birisiydi. Köye delikanlılar kahpe getirmişler. Mistik dayı bunun encamından ürkerek manî olmak istemiş. Üstüne yürümüşler. Sövüşürlerken yiğeni arkadan yetişmiş, Mıstık'ın belindeki Nagant'ı aradan yakalamış, «Ver de şunları vurayım» diye çekiştirmeye başlamış. Meselenin başından beri Mıstık'ın niyeti köyde bir kötülük çıkmasın değil mi? Kılıfa sımsıkı yapışmış. Mistik tabancayı vermemek, yeğeni çekip alarak adamları vurmak isterken «Küt» silâh patlamış, çıkan kurşun araya giren biçarelerden birisinin göbeğine saplanmış, herifi «ifadeye gayrı muktedir» bir halde Malatya memleket hastanesine yetiştirmişler. Tahkikat önceleri iyi gidiyormuş. Sonra araya eski düşmanlıklar karışmış. Yeğeni ben vurdum diye bar bar bağırırken şahitler «Mistik çekip vurdu» demişler. El altından hastaneye haberler uçurulmuş, kendisini biraz toplarmış gibi olan mecruf hikmeti hüda «Beni Mistik keyfi vurdu» der demez ruhunu teslim etmemiş mi? Tabancanın kılıfın içinde patladığını tıbbıadlî keşfedip zahire ihraç edememiş, Mistik işin sarpa sardığını biraz geç anlayıp zira pek hasis bir adamdır Reis, Müddeiumumi için kesenin ağzını açmış ama, bir rivayete göre, vasıta olan herif dört bin lirayı afiyetle yiyip görülecek yerleri görmemiş. Eski kanun üzerine Mıstık'a Çanakkale'de, Sina'da, Kafkasya'da, İran'da ve Galiçya'da döğüşen bu kahraman çavuşa kasten adam öldürmek suçuyle onbeş yıl ceza vermişler. Temyiz tasdik etmiş. Yaş haddini tecavüz eylediğinden şimdilik asrı cezaevine de gidemiyor, bütün entari giyen erkeklerin insana verdiği acayip hisle yüzünü boyamış bir kocakarı gibi bahçede, koğuşta, hükümete, kanuna, konuya, komşuya sövüp sayarak dolaşıyor. Kalabalığı yarıp ortaya çıkınca, eski muhtarlarda rastlanan hakaretli bir bakışla köylülere baktı:</p>

  <p>— Neye şaştınız hayvan herifler., diye bağırdı. Daha usulü, nizamı öğrenemediniz mi? Temyizde oturanlar ancak on seneden aşağı olan cezaları tetkik ediyorlar. Ceza on seneyi aştı mı, «Doğru., işte meydanda bir şey. iyice şahit dinlemişler. Doğru olmasa on seneden fazla vermezlerdi. Haydi basalım imzaları,» diyorlar. Lâkin on seneden bir gün aşağı verilmişse.... «Dur bakalım.... Bu işte bir bityeniği var. Para oynamış. Bekleyelim. Eve bir şey bırakan olmazsa Adaleti düşünürüz,» diyerek dosyayı şuraya koyuyorlar. Anladınız mı, reziller.... Sonra yere tükürerek, devaynasına vuran bir leylek hayali gibi yürüdü gitti. Mehmet'in eline 1957 senesinde tahliye edileceğini bildiren gün kâğıdının verilmesinden bir hafta sonra İstanbullu, tayıncı Sefere sordu:</p>

  <p>— Mehmet ne yapıyor Sefer? Kur'an okuyor mu?</p>

  <p>— Kur'an ne gezsin beyim.... Kur'anı kumara bastı.</p>

  <p>— Ne halt etti.?</p>

  <p>— Kumarda yutuldu. Yatağı verdi, yorganı verdi, sonunda Kur'anı da verdi, iki liraya şeyh Yusuf a geri sattı.</p>

  <p>— Ne olacak şimdi? Müslümanlık elden gitti mi?</p>

  <p>— Bırak pisi beyim. Karıyı sıkıştırıyor. «Para getir bana, evrakı</p>

  <p>Ankara'ya kaldıracağım» diyerek on lira aldı. Demin karı ağlaya ağlaya on lirayı getirdi.</p>

  <p>— Şimdi içerde kumar var mı?</p>

  <p>— Olmaz mı beyim.... Hem de büyük kumar.... İstanbullu, gözlüğünü taktı. Cigara paketini, kibritini, ağızlığını ve tespihini alıp takunyalarını şıkırdatarak merdivenleri indi. Demir parmaklıklı kapıyı açtırıp asıl mahpushaneye girdi. Minder'in tahsildar Bedri beyin koğuşunda serilmiş olduğunu söylediler.</p>

  <p>Burası üst sağ koğuşun yemekhane siydi. Orta yerinde karşılıklı iki koğuş kapısı bulunan dar bir koridordan geçti. Binanın cadde üzerindeki kanadının sonuna kadar yürüdü.</p>

  <p>Bir tarafı mutfak bir tarafı yemekhane olarak ayrılmış kısma girdi. Kumarbazlar pencerenin dibindeki köşeye yerleşmişlerdi. Etraflarını meraklılar aldığı için kimlerin oynadığı kapıdan görünmüyordu. Bedri bey, yerinden kımıldayarak,</p>

  <p>— Şuraya bir yatak serin. Kahve pişirin! diye emretti. Oyuncular da yarım ağızla birer «Merhaba» çekip işlerine devam ettiler. Bedelcilik ettiği anlaşılan İzmirli Ali bey, İstanbulluya bir cigara verdi. İstanbullu yavaşça sordu:</p>

  <p>— Kim kazanıyor Ali bey?</p>

  <p>— Kumarda kazanan olmaz beyim. Kumarbaz istasyon, para tren.... Gelip gider.</p>

  <p>Ortaya kırmızı yüzlü güzel bir minder konulmuştu. Etrafında dört tane «istasyon» vardı. Birisi kocaman vücuduyle bir merkez garı gibi Bedri bey, öteki üçü sırasiyle Şeyh Yusuf, Erzincanlı Mevlüt, Kürt Bekir'in Cuma Ali. Şeyh Yusuf üç numara makine ile sakallarını tıraş eden ve daima sarıklı dolaşan ihtiyar bir adamdı. Tombul yüzünde ince maden çerçeveli gözlükleriyle gözleri sanki yerlerinden fırlamış burnunun ucuna sarkmış gibi duruyordu. Düşmanını öldürdüğü için onbeş sene, eşkıyalıktan sabıkalı olduğundan da bir sene, topyekûn onaltı sene cezası vardı. Öldürdüğü adamın başparmağıyla iki gözü yakalandığı zaman cebinde çıkmıştı. Sabıkalı olduğu için asri cezaevine gidemiyor, bu sebeple hiç çekinmeden kumar oynuyordu. (Asri cezaevinde mahpuslar çalışır. Orada çalışarak geçirdiği altı ay cezalarının bir senesine karşı hesaplanır. Fakat bu hakkı elde edebilmek için mahpushanede inzibatî ceza yani kumardan, kavgadan zindana atılmak cezası görmemek lâzımdır. Mahpuslar asri cezaevine gidip cezalarının yansını mahsup ettirmek gayesiyle uslu dururlar.) Erzincanlı Mevlut pek sağlam yapılı, fakat pek kısa boylu bir delikanlı da aynı vaziyette idi. Erzincan zelzelesinde şehir batıp, sağ kurtulan arkadaşları felâketzedelere yardımla meşgulken köye kadar gitmeyi daha akıl kârı görmüş, evvelce de hapishane müdürüyle arası açık olduğundan kaydına «firari» işareti düşürülerek aftan istifade ettirilmemişti. Malatya'ya sürgün gelmişti. Zelzele yağmasından epey mal edinmişti. Şimdi bunları kardeşleri vasıtasiyle sattırıp gelen parayı muntazaman bu minderde kumara veriyordu. Kürt Bekir'in Cumalı'ya gelince: Ufak tefek bir adamdı. Anlattığı hikâyelere bakılırsa elli yaşında olması icap ediyordu. Halbuki bedenen küçük yapılı insanlar gibi genç gösteriyordu. Malatya mensucat fabrikasında açılan asri cezaevine gitmiş, fakat ancak üç ay barınabilmişti. Gizlice köyüne gitmekten geriye iade etmişlerdi. Nizamname mucibince tekrar oralara gönderilmesine imkân kalmadığından namlı bir mütegallibe olan babası Bekir ağanın verdiği harçlıkla kumar oynar, her hafta gelen paranın muhakkak iki mislini borçlanırdı. Bu üç kişinin üçü de Bedri beyin burada liderlik ettiği avrata sövme mezhebine salik idiler. Binaenaleyh kumar, pek rahat bir hava içinde devam ediyordu, İstanbullunun oturur oturmaz öğrendiğine göre bugünün kumarı pek ciddî ve pek heyecanlıydı.</p>

  <p>Bir kere Erzincanlı Mevlut ağabeylerine, «Mavzerleri sakladığınız yeri Hükümete haber veriyorum. Bir haftaya kadar yüz lira çıkarmazsanız şartolsun Erzurum divanı harbine hazır olsun,» diye bir tehdit mektubu yollayarak beş günde telgraf havalesiyle yüz lirayı getirtmişti.</p>

  <p>Cuma Ali, babasına bir haber uçurup «Yatağı satıyorum. Yetmişbeş liradan aşağısı işimi dünyada görmez,» diye her zaman tekrarladığı ve en müsbet netice verdiği tecrübeli tehdidi savurmuştu. Bütün bu gayretler, tedbirler, Millî Korunma Kanunu mucibince tevkif edilen Samanoğlu isimli zengin tüccar için almıyordu. Samanoğlu meşhur hovardalardan ve kumarbazlardandı. Harbin başından beri, vurduğu vurgunun hesabını şaşırdığını arkadaşlarına yeminle kendisi söylemişti. Heyhat ki girmesiyle çıkması bir olduğundan, ancak dün gece Şeyh Yusuf'a üçyüz lira yutulmuştu.</p>

  <p>Şimdi şeyhten bu üçyüz lirayı almaya uğraşıyorlardı. Hayatı baştan başa rezillik ve namussuzluktan ibaret olan şeyh Yusuf un iki meziyeti vardı. Son derece namuslu bir kumarbazdı. Pek fıkara olduğu ve çok zaman yavan ekmek yediği halde bin lira kaybetse mızıklanmaz, kederlenmez, borç istemekten başka bir vesileyle kimseyi rahatsız etmezdi. (Borcu da kendisini yutanlardan değil hiç kumarla ilişiği olmayanlardan isterdi.) Parası varken tasavvur edilemeyecek kadar cömertti. Herkese paket paket cigara dağıtır; dört, beş kişiyi davet için, çeşit çeşit yemek pişirirdi. Eski ve meşhur kumarbazlardandı. Yüz sanliraya bir zar atıp kaybettiği ve kalkarken kılını bile kıpırdatmadığı yeminle söyleniyordu.</p>

  <p>Bunların dördü de kumarı hakikî İngiliz centilmenleri gibi sanki spor olsun diye oynamaktaydılar. Seyri ötekilere bakıldığı zaman duyulan merhamet ve öfkeyi vermiyordu, İstanbullu, asırlardır insanları mahveden bu acayip ve pis iptilâyı bu dört kişinin hareketlerinde ve yüzlerinde taraf tutmadan ve içi sızlayıp yüreği sıkılmadan rahatça tetkik etmeye başladı....</p>

  <p>Tahsildar Bedri bey ile Erzincanlı Mevlud'un yüzleri kıpkırmızı, ötekilerin yüzleri sapsarıydı. Hayat şu anda bu dört insan için zarların üzerindeki siyah noktalardan ibaretti. Arada gidip gelen banknotlar vesile ve teferruattan ibaretti.</p>

  <p>Terli avuçlarda hınçla buruşturulan renkli kâğıt parçaları «vesile» ve «teferruat» kelimelerine de pek ziyade yakışacak kadar değersizlenivermişlerdi. Şimdi zarlar Erzincanlı Mevlut'taydı. Daima korkak oynadığı için daima kaybeden Mevlut, belli ki en fazla şeyh Yusuf tan çekiniyordu. Zarları sallarken,</p>

  <p>— Postanı açık tut avradını bellediğim....diye yalvardı.</p>

  <p>— İşte açık oğlum....</p>

  <p>— Aç şunları.... Aç diyorum. Atmam şartolsun.... Üç lira aldım. Beş</p>

  <p>liranın içine iki tane iki buçukluk mu sokuyorsun sakalı boklu....</p>

  <p>— At... Haydi at... Beş liranın ikisi önüne....</p>

  <p>— Haydi yavrum zar.</p>

  <p>Zarın biri minderden dışarıya yuvarlandı. Minderden dışarda sayılmadığı için Mevlut tekrar eline aldı. Sallamaya başladı:</p>

  <p>— Tut bakalım....</p>

  <p>— Yutturuyor musun oğlum, ben senin baban yerindeyim. İşte tuttum. Zar. İki bir geldi. Barbut denilen bu oyunda «Düşse», «Dübeş», «Düşeş» tam kazanıyor, Şeşbeş «önüne» kaydıyla tutulanı bir de «ne gelir» denildiği zaman bütün tutağı alıyor, aynı şartlar içinde «Henyek» «Dubara», «Dört cihar» ve «İki bir» kaybediyordu. «Beş liranın ikisi önüne» dediği postada iki lira kaybetmiş oldu. 5 liralarla beraber zarlar da Şeyh Yusuf a geçmişti. Tutma sırası tahsildar Bedri'deydi. Minderin üzerine iki tane ikibuçuk liralık koyup parmağını aralarından geçirdi:</p>

  <p>— At şöylece....</p>

  <p>— Haydi yavrum düşeş.</p>

  <p>Şeyh Yusuf böyle söyleyerek zarları orta yere fırlatıp boş kalan yumruğunu «Hıhh.» diyerek göğsüne vurdu. Kazanacak, kaybedecek bir şey gelmediğinden zarlar bu sefer Bedri beye geçti. Şeyh Yusuf postayı yedi buçuk liraya yükseltti:</p>

  <p>— At.... ne gelirse....</p>

  <p>— Ne gelecek şeyh. Al sana düşeş... Hakikaten düşeş geldi. Tahsildar yedi buçuk lirayı alırken bir de mani söyledi:</p>

  <p>— «Ay gibi doğdun karşıma. Sancak saçlı Emine.»</p>

  <p>— Emine'nin de Allah belâsını versin sancağın da.... Bu ne kadar düşeş.</p>

  <p>— Sana düşeş atıyorum ama bu pezevenklere kırılıyorum, ilk hamlede Cuma Ali'ye kırılarak dört lira kaybetti:</p>

  <p>— Ne ettin vicdansız.... diyerek zara tükürdü.</p>

  <p>Seyek'ten sonra mutlaka kazanacağına iman etmiş olan şeyh Yusuf, bu zarı görür görmez postayı arttırıyor, bu yüzden kısa bir münakaşa başlıyordu:</p>

  <p>— Yahu. Bu seyek nedir?</p>

  <p>— Papazın uğuru....</p>

  <p>— Olmaz, postayı arttırma....</p>

  <p>— Ben arttırırım. Paranı seviyorsan oynama.... Biz burada çocuk avutacak değiliz. Sabahtan beri biz para kaybediyoruz.</p>

  <p>— Daha iyi ya.... Haydi at. Kaybettiğini beşer kuruş beşer kuruş çıkaramazsın. Mevlut zarları fırlatıp göğsünü yumrukladı:</p>

  <p>— Haydi oğlum Kılıç. Tuh. Namussuz.</p>

  <p>— Bak yavrum zar. Sana namussuz dedi yavrum. Şunun elini kırıver. Yallah. Düşeş misin velinimet...</p>

  <p>Zarlar, bu sefer Cuma Ali'nin eline geçmişti Kimine borcu vardı, kiminden alacağı:</p>

  <p>— Senden iki isterim. Sen benden üç istersin tahsildar.</p>

  <p>— Canım alacağını al, borcunu öde.... Benden nasıl üç istermişsin. iki istersin.</p>

  <p>— Aman bir liramızı da diri diri götürecek. Kısa günün kârı az olur diyerek.... Burası vergi dairesi değil pezevenk.... Sen adam mı soyacaksın.</p>

  <p>— Zar gelirse soymak değil, ciğerinizi alacağım. Ne sandın? Aha bu iki lira ardı var. Bir «iki bir» oğlum. Ödeşelim de görmemişe dönsün.</p>

  <p>— Görmemiş babandır.... işte sana bir düşse....</p>

  <p>— Ulan dubaracı. Sen düsseyi rüyanda mı gördün? Haydi babam. Her zar atışta göğüslerini yumruklayıp «Hıhh» diye bağırdıklarından beton duvarlar inim inim inliyordu.</p>

  <p>Şeyh Yusuf un gene şansı açılmıştı. «Tut» dediğini yutuyordu. Üç postada zavallı Mevlut'u tertemiz etti. Son lirası da gidince pehlivan yapılı çocuk, sol böğründen vurulmuş gibi içini çekti. Etrafına bir şey görmeyen kanlı gözlerle baktı. Dünyanın en münasip, en ciddî, en tabiî sözünü söyler gibi, İzmitli Ali beye:</p>

  <p>— Şuradan beş lira ver.</p>

  <p>— Veririm baş üstüne.... Yalnız yatağı rehin bırakırsın.</p>

  <p>— Kaça?</p>

  <p>— Eskisi gibi yatak, yorgan, kilim kırk lira. Bir hafta beklerim. Elli lirayı getirir malım götürürsün.</p>

  <p>— Kırkbeş ver.</p>

  <p>— Olmaz.</p>

  <p>— Kırkiki ver. İki liraya bizi kırma....</p>

  <p>— Olmaz dedim ya....</p>

  <p>— Allah belânı versin.... Say paraları....</p>

  <p>— Yağma yok. Getir pırtıları....</p>

  <p>— Getirmezsek inkâr mı ederiz? Ver beş lira.... Sıramız geçiyor. Durun yahu. Sıra bende.... Durum.... Bana atacaksın tahsildar.</p>

  <p>— Sana nasıl atacakmışım?.... Paran hani. Ulan sen adam mı soyacaksın?</p>

  <p>— At şuraya.... Hele bir at... Yatağı getireceğiz....</p>

  <p>— Olmaz. «Delinin defteri duvar,» demişler. Ben ağlayacağıma sen ağla.... Para hani....</p>

  <p>— Para Ali beyde....</p>

  <p>— Ali bey bir makbul adam mıdır? Elin deyyusu....</p>

  <p>— Hakikat, Deyyus bu Ali bey....</p>

  <p>— Deyyusum elbet.... Siz ne sandınız....</p>

  <p>— Ulan kendini huzurumda methetme.... Birisi de doğru sanır.... Aklımı karıştırmayın. Biz burada resmen kumar oynuyoruz. At bakalım şeyh. İki buçuğun ikiyüzkırkı önüne....</p>

  <p>— Postayı doğru tut.</p>

  <p>— Ulan sakallı pezevenk. Bundan doğru posta mı olur?</p>

  <p>— Buna kimse zar atmaz. Ikiyüzelliye ne gelirse.... Atayım mı?</p>

  <p>— Olmaz. On kuruş bana lâzım.</p>

  <p>— Neden lâzım?</p>

  <p>Çekişmeden canı sıkılan Cuma Ali tahsildarın yerine cevap verdi:</p>

  <p>— On kuruşu sonunda urgana verip kendisini asacak. At da şu rezilden dünya kurtulsun.</p>

  <p>— Asmazsa....</p>

  <p>— Asmazsa pezevenktir.</p>

  <p>— Sonra asmazsa bak karışmam.... Haydi yavrum Düşeş... Hıhh. işte düşeş. «Düştü gönlüm bahri gama cunbadak.»</p>

  <p>— Urgan parasını da aldın kavat... Kes sesini, hâlâ türkü söylüyor. Bu herif şarkıya merak sarmaya başladı. Dururken basma bir iş getirmesin. Aklını oynatıp.... Uykulunun oğlu gibi, salya sümük bir yanda, daltaşak sokaklarda gezinmesin ....</p>

  <p>— Orasını bilmem. Daha iki zarı böyle doğarsa hepimizi donsuz bırakacak. Türküyü biz söyleyeceğiz.</p>

  <p>Bu söz Mevlufu dalgınlıktan uyandırdı. Kaba etine iğne batırmışlar gibi tuhaf bir ses çıkararak ileri doğru sarsıldı. Sıçradı. Yemenileri bile ayağına geçirmeden betonda çıplak ayaklarla şap şap koştu. Deminden beri tahsildar Bedri, İzmitli Ali beye yirmiyedibuçuk lira borçlanmıştı. İki buçuk lira daha istedi. İlk atışta kazandı. İki buçuk lirayı geri verdi. Şimdi elinde kalan iki buçuk liranın elli kuruşu da, tabiî, Ali beyindi. Bedelciye, her alışta iki buçuk liraya elli kuruş faiz vermek, kaybettiklerini faizsiz borçlanmak kanundu. Eğer bedelcinin şansı varsa, borç verdiği adamlar bir düzüye kaybedip kazanmazlar, aynı iki buçuk liralığı bir verip bir alırlardı. Bu suretle karşıdaki oyuncuların her zarda elli kuruşları bedelcinin cebine girerdi. Kanun böyle olduğu için, kendi parasıyle oynadığı halde, İzmitli Ali bey, tahsildarın kazanmasını da istemiyordu.</p>

  <p>İstanbullu geldi geleli, Kezban'ın babası Mehmet, ayakta duranların arasında kumar seyretmekteydi. Kendisi oynuyormuş gibi elleri titriyordu. Onun da gözleri kızarmıştı.</p>

  <p>Mevlut'un kalkmasından istifade ederek önündekileri yavaşça aralayıp minderin kenarına oturdu. Sabahleyin karısından aldığı on lirayı muska gibi bükmüştü.</p>

  <p>— At bakalım şeyh efendi.... Bir bir at... dedi.</p>

  <p>— Bir bir mi? Ulan pezevenk, topal eşekle kervana mı karışıyorsun?</p>

  <p>Burada senin kanının diyeti dolanıyor.</p>

  <p>— Ben kaç gündür otuz lira verdim. Yatağı verdim. Günahtır.</p>

  <p>— Günahı bana sen mi öğreteceksin? Çek arabanı....</p>

  <p>— Etme şeyh efendi.... Etme kurbanın olayım.</p>

  <p>— Atmam şartolsun....</p>

  <p>— At, bir defa at... Allanın yok mu? Peygamberin yok mu?</p>

  <p>— Allaha Peygambere kurban olayım. Posta gibi posta tut...</p>

  <p>— Hele bir de şunu at... Bir defacık.... Bir defa at da, sonra hiç atma.... Mahsustan, onu üzmek için şeyh nazlanıyordu. Nihayet Cuma Ali ile tahsildar Bedri bey araya girdiler. İlk zarda Mehmet iki lira kazandı. Zarları eline aldı. Fakat Şeyh Yusuf beş liranın içine ikinci bir beşlik ile iki tane lira saklamıştı.</p>

  <p>— At ne gelirse.... dedi.</p>

  <p>Zar dubara oturduğu için Mehmet bütün parasını birden kaybetti. Evvelâ müthiş bir ümitsizlikle zarlara hücum etti. Mızıklanmaya, hatta döğüşmeye hazırlandığı sesinden belli oluyordu:</p>

  <p>— Sayılmaz. Ben saymam....</p>

  <p>— Neyi saymazsın ulan deyyus?</p>

  <p>— Saymam.... Beş liranın içine büyük para koydun.</p>

  <p>— Büyük para nerde? işte bir beşlik iki tane de tek lira....</p>

  <p>— Olmaz. Beş liranın içine yedi lira koymuşsun. Sen de bir şey söyle Bedri bey.... Bana da günahtır.</p>

  <p>— Ulan avradını.... ettiğimin rezili.... İçine büyük para saklamamış</p>

  <p>ki! Beş liranın içine beş lira koymuş ....Haydi defol.... Biz oyun oynayacağız.</p>

  <p>— Gitmem.... Ne mümkün.... Ben de oynayacağım. Yanında oturana döndü —: Surdan beş lira ver.</p>

  <p>— Ne beş lirası?.</p>

  <p>— Beş lira kardeşim.... Şimdi veririm. Beş lira ver, altı lira veririm. Yedi lira veririm.... Para değil mi? Şimdi veririm. Ben dolandırıcı değilim.... Hırsız değiliz biz.... Paranın değeri mi olur? Haydi....</p>

  <p>— Bende para yok....</p>

  <p>— Veririm. Sekiz lira veririm.... —Ümitsizlikle ellerini dizine vurdu—: Vallaha veririm. Şartolsun veririm.</p>

  <p>— Şart ettin de inandım. — Sen neye inanırsın?</p>

  <p>İzmitli Ali beye döndü:</p>

  <p>— Ali bey şuradan beş lira ver.</p>

  <p>— Ceketi bırak, on lira vereyim.</p>

  <p>— Ceketi mi? Al, buyur.... Al işte.... Yırtar gibi soyundu: İşte buyur. Ver on lirayı.... Ceket senin malın.... Al.... İzmitli Ali bey, pazarlıksız razı olduğu için şüphelenmişti. Mehmet'in zıddına basmak istiyormuş gibi ceketi evirip çeviriyor, güneşe kaldırıyor, tersini, yüzünü muayene ediyordu. Neden sonra on lira verdi.</p>

  <p>Mehmet, kazanacağı yüzde yüz muhakkak imiş gibi, ümitle tekrar mindere eğildi:</p>

  <p>— At bakalım şeyh.... At bakalım. Bir bir at.</p>

  <p>— Yahu sıra şeyhte değil.... Ben tutacağım, zarı tahsildar atacak....</p>

  <p>— Ben zararlıyım Cuma Ali ağa....</p>

  <p>— Ben de zararlıyım.... Haydi uzatma.... Mehmet gene iki elde on lirayı kaybetti. Bu müddet içinde Mevlut mahpusaneyi baştan başa dolaşmış, para bulamayınca yatağı sırtlayıp gelmişti. Dengi yere bırakmayı bile düşünemeden Mehmet'in ikinci on lirayı yutulmasını ayakta seyretti. Namusçu Mehmet'in «ipi kesilince» yatağı koğuşun köşesine yıktı:</p>

  <p>— İşte yatak.... Ver kırk beş lirayı....</p>

  <p>— Kırk dedik.</p>

  <p>— Kırkbeş. Ben yatağı sana sattırmam. Parayı bulurum.</p>

  <p>— Öyleyse daha iyi. Kırk veririm, elli alırım.</p>

  <p>— Kırkbeş vereceksin.</p>

  <p>— Öyleyse bir haftaya kadar ellibeş getirirsin.</p>

  <p>— Orası kolay....</p>

  <p>Mevlut kırkbeş lirayı aldı. Kendisine münasip bir yer ararken koğuşu koşarak dolaşıp para bulamayan Mehmet arkasında peydahlandı. Soluyarak,</p>

  <p>— Mevlut ağa.... dedi. Mevlut duymadı bile....</p>

  <p>— Mevlut ağa....</p>

  <p>— Ne dedin?</p>

  <p>— Beş lira ver....</p>

  <p>— Sittir ordan....</p>

  <p>— Ver beş lira.... Yedi vereceğim.... Ayağını öpeyim.... Bak ceketi mi de aldılar. Benim ceketim de gitti. Yeni asker ceketim.... Ben farkında değilim, oynamış, yutulmuşum. Farkında değilim....</p>

  <p>— Hele deyyus... Farkında değilmiş. Sen karıya bile oynarsın ama, karı eline geçse....</p>

  <p>— Karı para getirecek, sana veririm, iki lira kâr var.</p>

  <p>— Hassittir....</p>

  <p>— Vallaha getirecek.... Beş lira.... İzmitli Ali bey dayanamadı:</p>

  <p>— Oyunu bozacaksın. Beş lira istiyor. Dakikada iki buçuk lira kazanan sulu bankayı öldürmüş de pezevenk.... Şimdi.... Lahavle velâkuvveti.... Defol.... Şimdi gardiyen gelecek....</p>

  <p>— Gelmez.... Varsın gelsin. Ben gardiyana yalvarırım. Beş lira daha ver.... Gardiyan gelene kadar bir zar atalım.... Sevaptır. Mevlut oturmuştu. Kumarbazlar tekrar işe başladılar. ilk postada minder sahibi olan Ali bey, manoyu okudu:</p>

  <p>— Elli var.</p>

  <p>Kazanandan elli kuruş minder hakkı aldı. Üçüncü elde tekrar,</p>

  <p>— Elli var dedi. Tekrar elli kuruş aldı.... Bu akşama kadar böyle devam edecekti.</p>

  <p>Kavat Ali, işte tam bu sırada uykudan kalktı. Çulun altında çıplak yatıyordu. Başının altına koyduğu gömleğini avucuna top gibi yumaklayıp terlerini sildi, İstanbulluya mahcup mahcup gülümsedi.</p>

  <p>— Terlemişiz beyim.... Bu namussuzlar adamı uyutmuyorlar ki.... Mahpushanede ona herkes «Kavat Alo» derlerdi. Bu kötü lakaba kızmazdı. Gençliğinde pehlivan gibi kuvvetli ve emsali az bulunur erkek güzellerinden olduğu söyleniyordu. Köyünde hem ağa, hem de zenginmiş. Hâlâ tarlalarının hesabını bilmezmiş. Lâkin ne fayda.... Kız kardeşleri hacir altına aldırmışlar. Mahkûm olduktan sonra da fazladan vesayet ilâmı çıkartmışlar. Şimdi, merhametlerine kalmış bir şey, ayda on gönderiyorlar, onbeş gönderiyorlar. Başından geçenler, beyaz saçlı, beyaz bıyıklı bu güzel ihtiyara hiç yakışmıyordu. Kırk yaşma yakın, Malatya'da bir kahpeye tutulmuştu. Bir ev kiralayıp beraber oturmaya başlamışlardı. Hazır paralar tükeninceye kadar kimse felâketi fark edemedi. Sıra tarlaları satmaya gelince köy halkı hep birden ayaklandılar. «Ne demek olsun.... Köyümüzün Hanedan evlâdı olup.... Bir ekmek sahibi Ağazade....» dediler. Kız kardeşlerinden birisinin kocası da tesadüfen Muhtar bulundu. Beygiri çekip Malatya'ya koştu. Avukatlara danıştı. Gece gündüz içen Alo'yu kolayca hacir altına alıverdiler. Alo çalışmayı denedi. Borç aradı. Nihayet yavaş yavaş, herkesi, baba dostlarını bile alıştırarak, ip omuzunda hamallık etmeye kadar düştü. Bir hamal parçası, Malatya'nın meşhur kahpesi kocagöz Emey'i besleyebilir mi? Alo gene yavaş yavaş, eve hovardaları toplamaya başladı. Gizli gizli yapılan bu yeni zenaat sonunda bütün Vilâyete malûm olduğu zaman hamal Alo'nun adı (Kavat Alo) olup çıkmıştı. Utanmadı, itiraz etmedi. Yaş ilerledikçe, mütemadi keyif geceleri devam ettikçe Kavat Alo süratle çöktü. Nihayet facia gecesi gelip çattı. Raziye bir haftadır kavga çıkarıp Alo'ya yüz vermemişti. Bir haftadır bütün yalvarmaları fayda vermedi. Karı Alo'yu koynuna almıyordu. O gece bu dertle Alo hovardaların rakısını su gibi içti. Gece yansı âdeta delirdi. Misafirleri sopayla kovaladı. Raziye'yi zorladı. Emeline muvaffak olamayınca baltayı çekip karıyı bin parça etti. Tepeden tırnağa kan içinde karakola gidip ağlaya ağlaya teslim oldu. Karıyı hâlâ seviyordu. Öldürüp kimseye bırakmadığı için memnundu. Mahpusanede koğuş hizmetçiliği yapar, Bey ve Ağa taifesinin bulaşıklarını yıkardı. Kumarbazdı. Bütün hakikî kumarbazlar gibi cebine giren paranın bir meteliğini bile kumardan başka yere sarf etmezdi. Her zaman oynamıyordu. Oynasa da, devamlı oynaması için ilk ağızda kaybetmesi lâzımdı. Yoksa bir lira kazanıp geri çekilir, oyuncuları çileden çıkarırdı. «Alo'yu paralamak» Malatya cezaevinde, yalnız kumarcıları değil, bütün mahpusları alâkadar eden bir hadiseydi. Her üç ayda bir kere bu hadise vuku bulur, herkesin yüzü gülerdi. Alo üç ay damla damla biriktirdiğini on dakikada veriyor, çıplakları sevindiriyordu. Şimdi uyanıp gömleğini giyince, aklını kaybetmiş gibi gözleri dönmüş Mehmet'le karşılaştı:</p>

  <p>— Alo beş lira ver....</p>

  <p>— Ne beş lirası.... Töbeyarabbi....</p>

  <p>— Beş lira ver....</p>

  <p>— Alay mı ediyorsun avradını....</p>

  <p>— Beş lira ver.</p>

  <p>— Çekil önümden....</p>

  <p>— Beş lira ver. Ortada para dönüyor. Kazanırsam yatağı, yorganı, kilimi, ceketi kurtaracağım.</p>

  <p>— Seni kim yuttu?</p>

  <p>— Şeyh Yusuf.</p>

  <p>— Ne verdin?</p>

  <p>— Yirmi kayme verdim. Şeyh kazanıyor. Üçyüz lira dün gece aldı. Şimdi de Vallaha yüz liradan fazla aldı. Haydi, beş lira ver.</p>

  <p>— Dört yüz lira mı?</p>

  <p>— Dört yüz lira.... Ben ceketi kaybettim....</p>

  <p>Alo artık dinlemiyordu. Kocaman ellerinde bir titreme başlamıştı. Sık sık yutkunuyordu. İstanbullu'ya gülümsedi. Gülümsemede, af istemek, ölümden korkmak, kazanmak hırsı.... Her şey vardı. Kalabalığı yararak karşı duvarın köşesine gitti. Arkasını dönüp göğsünde bir şeyler aradı. Sonra bir yumruğu sımsıkı mindere yaklaştı.</p>

  <p>— Savulun ben geldim.... Şeyh Yusuf.... Pezevenk.... Kelimeyi şahadetini getir.... Şeyh Yusuf aşağıdan yukarıya baktı. Zarları zorla elinden alacakmış gibi altına saklayıvermişti:</p>

  <p>— Oynayacak mısın?</p>

  <p>— Oynayacağım....</p>

  <p>— İki lira alıp kalkmak yok....</p>

  <p>— Kalkmak yok....</p>

  <p>— Kalkarsan, bak.... Tepelerim.</p>

  <p>— Kalkarsam tepele.... Yalnız zarları çabuk toplamayacaksınız. Benim gözlerim fark etmez....</p>

  <p>— Yalana bak.... Dört cihar at sen.... Bak nasıl fark eder.</p>

  <p>— Dört ciharı inşallah hep sen atacaksın.</p>

  <p>— Tut öyleyse....</p>

  <p>— Aha tuttum.... Yere bir iki buçuk lira koydu</p>

  <p>— Şunun yüzellisi önüne....</p>

  <p>Herkes nefesini kesmişti. Alo kazanırsa kalkacağı muhakkaktı. Kaybederse, Şeyh Yusuf un bugünkü şansına göre Alo paralanacaktı. Şeyh Yusuf evvelâ bir şeşbeş atıp yüzelliyi hakladı. Arkadan ötekileri de dolaşıp (Ötekiler de Alo'yu mahvetmek için postaları azaltmışlardı) bir lirayı da aldı. Zar Mevlut'a geçti. Bu sefer Alo bir lira kazandı. Zarları şeyh Yusuf un burnuna doğru salladı:</p>

  <p>— Tut postanı....</p>

  <p>— At, bir liraya ne gelirse....</p>

  <p>— Tuttun mu?</p>

  <p>— Tuttum....</p>

  <p>— Yum gözünü geliyor.</p>

  <p>Zarlardan birisi minderden dışarı fırladığı için tekrar salladı.</p>

  <p>— Tuttun mu kerhane şeyhi?</p>

  <p>— Tuttum Kavat Alo.</p>

  <p>— Parana da mı acımıyorsun. İşte düşeş.</p>

  <p>— Vay yavrum.... Dört cihan düşeş mi belledin.</p>

  <p>Lira gidince, Alo bu işi hiç beklememiş gibi şaşırdı. Gözleri hakikaten az görüyordu. Yırtıcı bir kuş gibi çömeldiği yerden etrafına bakındı. Namazı yeni bitiren küçük Hüseyin'e işaret etti.</p>

  <p>— Yahu Hüseyin. Gel bakalım.... Gel oğlum. Bak bizi soyacaklar.... Başkasına benim emniyetim yok....</p>

  <p>Kazanırsa gözlük vazifesi gördüğünden dolayı Hüseyin'e maktuan bir lira vermeyi âdet edinmişti. Hüseyin doğru çocuktu. Kimseye göstermemeye çalışarak biraz para daha çıkardı ve tutuştular. Önceleri alıp veriyor, keyifleniyor, şeş ciharı mutlaka,</p>

  <p>— Yaşa yavrum.... Şeşbeş., diye kapıyordu.</p>

  <p>— Ne şeşbeş... Şeşcihar.</p>

  <p>— Dur bakalım.... Zarları gözlerine kaldırdı: Ne var arkadaş. Ben düşeş zannediyorum. Mahkemeye gitmeden hakkımı ver. Lâkin üst üste üç kere kaybedince telâşlandı. Yanında oturan Kezban'ın babasına döndü:</p>

  <p>— Başıma daha ne gelecek.? Bu şeyh bizi temizleyecek.... Ulan at bakalım. Vay avradını.... Şeyh.... Ulan elinde senin zehir mi var. Bana bir balta verin şunun elini keseceğim.... At bakalım....</p>

  <p>— Tut arslanım....</p>

  <p>Zarları Alo aldı, bir müddet salladı:</p>

  <p>— Ulan zar.... Ulan Allahsız zar. Allahsız.... Attı, kaybetti.</p>

  <p>— Vay başıma gelenler.... Etme zar.... Allah mı, dinini seversen zar.... Bir defa gel.... Şunu bir defa kırayım.... Bir defa.... Vallaha başka istemem.... Bir defa.... Hele at... Hele at... Ulan mindere atsana.... Cebinden acele acele para çıkardı: At, ne gelirse.... At... Bir defa gel zar Padişah.... Bir defa. Sana bir şeycik demiyeceğim.... Sesim çıkarsa kahrolayım.... Şeyh kazandı, ikinci postada Alo'ya bir dubara attı. Alo paraları önüne çekmeden zarları yakaladı. Işığa kaldırdı. Uç kere öpüp başına koydu:</p>

  <p>— Aferin kemik.... Aferin kemik.... Maşallah sana.... Hep böyle isterim. Hep düşeş oturacaksın. Tut postanı şeyh....</p>

  <p>— Tuttum kavatoğlu efendi....</p>

  <p>— Al düşeşi....</p>

  <p>— O senin cilvendir. Zar cilveyi sever. Sen al düsseyi....</p>

  <p>— Aman. Bu da nasıl bir iş... «Düşse» diyor, düşse geliyor. Benim ecelime mi susadı bu it zar. Yahu benim canımı alacak bu zar. Gömleğinin sol tarafındaki cepte para bulamayınca on yedi lira kaybettiğini anlıyarak dehşetle etrafına baktı. Yanında oturan Mehmet'in kafasına vurdu:</p>

  <p>— Bakma. Sen benim zarıma bakmayacaksın, istemem.... Defol yahu.... Defol.... Uğursuz. Avradını bellerim....</p>

  <p>— Benden ne istiyorsun? Ben de yutuldum.</p>

  <p>— Öldürdüğün Kezban'ın üzerinden eşekler geçsin.... Kalk defol.... Tekrar elini boş cebine daldırdı. Bir şey bulamayınca yüzünü sıvazladı. Zarları sallayan Cuma Ali,</p>

  <p>— Hele tut Kavat... Yoksa temizlendin mi? diye sordu.</p>

  <p>— Temizlendin mi ne demek? Tutacağım....</p>

  <p>Gömleğinin önünü boydan boya yırttı, öteki cebinden —bu gömleğin de bir sürü cep vardı bir çıkın para çıkardı. Bunlar iki avuç miktarında gümüş yirmibeşlikti. Hepsini birden mindere döktü:</p>

  <p>— At şuna.... At ne gelirse.... Kaybetti.</p>

  <p>— Tuhh. Battım.... Ulan zar. Ulan puşt zar. Ulan imansız zar.... —Bir taraftan da gömleğini yokluyordu. Bir çıkın daha çıkardı. Bunda da gümüş ellilikler vardı. At şuna kurt Bekir'in oğlu.... Şuna da at. Sırası gelinceye kadar çenesini titreterek bekledi. Arada bir, «Of of oof. » diye göğsünü yumrukluyordu.</p>

  <p>— At şuna ne gelirse....</p>

  <p>Gene kaybetti. Bu sefer elini evvelâ yere sonra var kuvvetiyle ağzına vurdu:</p>

  <p>— Namussuzum, Allah'ı mı inkâr edeyim.... Ben bu zarı kesecektim. Kesik diyecektim. Dilim tutuldu. Dilim varmadı.... Üst üste birkaç tokat daha attı: Ah Alo.... Ah pezevenk Alo.... Ah babanın avradını Alo.... dilin varsa da kesik deseydin. Dübeşi bir kessem.... Bir kesik desem.... Vay kavatoğlu. Ağzından pembe salyalar akıyordu. Şeyh Yusuf, kana ehemmiyet vermeden hem zarları salladı, hem de yumşak yumşak söylendi:</p>

  <p>— Alırken iyi miydi? Cilveli orospu. Bu Raziye mi, kesiyorsun? Tut bakalım....</p>

  <p>— Tutacağım.... Tutacağım....</p>

  <p>Gömleğini tamamiyle paraladı. Para bulamayınca donunun uçkurunu çekip çıkardı. Bunun arasına büyük banknotları dikkatle dikmişti. Artık rakamlara bakmaya lüzum görmüyordu.</p>

  <p>— At... dedi. Attılar. Kaybetti.</p>

  <p>— At., dedi. Attılar kaybetti.</p>

  <p>Nihayet donunun uçkurunu ve sonra ağını parçaladı. Para kalmamıştı. Kirli tırnaklariyle vücudunu baldırlarından omuzlarına kadar aradı. Mıncıkladı. Göğsünü iki defa çizdi. Kanını yüzüne çaldı. Çömeldiği yerden bir kere sıçradı. Fakat doğrulamadı. Balyoz kadar büyük yumruğunu göğsüne vurdu. Arkası üstü devrildi.</p>

  <p>— Malımı alacağınıza canımı alın.... Paramı aldınız canımı da alın! diye tepindi.Başını betona vuruyor, edep yerini çekiştiriyordu. Yırtık donu dizlerinden aşağıya kaymıştı. Etrafında üç aydan beri türlü mahrumiyetlerle biriktirdiği paraların çıkınları sürünüyordu.</p>

  <p>— Kalk ulan ayıptır., dediler. Oturdu. Başını yumruklayarak, göğsünü tırmalayarak ağlamaya başladı:</p>

  <p>— Paralarım.... Benim paralarım.... Ben onları onar para onar para biriktirdim.... Onar para onar para.... Küçükten biriken para uğurlu derlerdi. Öldüm. Malımı aldılar. Yandım.... Şeyh Allah belânı versin.... Avradını bellediğiminin şeyhi.... On para on para biriken paraya güç mü yeterdi? Bitti deyyusun gücü. Hep düşeş... Hep düşeş... Ulan düşeşçi kavat... Şahit olun arkadaşlar. Ben bu şeyhi vurur öldürürüm.... Ben bu paraları alırım. Ben bu koğuşta birinizde para bırakmam tahsildar.... Soyguncu tahsildar. Namussuz tahsildar. Şeyh.... Vay sakalı boklu vay. Ulan Mustafa Kemal.... Mezarında kurt kaynaya (çok ayıp). Şeyh Sait biçaresini sen neden asarsın? Bunu assana Atatürk.... Bunu götür, asıver. Vay paralarım.... Vay paralarım. Ulan benim param adama hayır eder mi? Benim param bir vakit hayır etmez.... Suratına sağlı sollu iki tokat indirdi. Gebersene Kavatoğlu.... Şurada uyuyorsun. Senin zar oynamak neyine.... Bunlar babanın koca boynuzlu sarı öküzleri mi?. Sen nereye koşuyorsun?</p>

  <p>Dinleyenler artık tahammül edemediler. En yukarda tahsildar Bedri beyin en altta şeyh Yusuf un kahkahaları olmak üzere gülmeler çın çın öttü. Kavat Alo şaşırarak sustu.</p>

  <p>— Ulan bana mı gülüyorsunuz pezevenkler?</p>

  <p>— Topla donunu pis herif.</p>

  <p>— Donumda ne var? Donumda metelik kalmadı....</p>

  <p>— Topla, dedim. Sen işi azıttın....</p>

  <p>Tahsildar Bedri bey bu sefer ciddî konuşuyordu. Kavat Ali korkarak donunu topladı. Edep yerini kapattı. Yaralı bir köpek gibi duvara sürünerek dışarı çıktı. Para çıkınladığı paçavralar yerde kalmıştı. Şeyh Yusuf,</p>

  <p>— Elli lirasını aldım., diye ne kadar yemin ettiyse de kimse inanmadı. Kavat Alo, gene «parçalanmış», iki buçuk aydır türlü rezilliklerle topladığı 130 lirayı onbeş dakikada verivermişti.</p>

  <p>Üç gün, üç gece hiç yemek yemeden yatacak, dördüncü günün sabahında gülerek karşı koğuşa gidecekti. Şeyh Yusuf la şakalaşmak için.... Şeyh Yusuf un meşhur bir sözü var ki doğrudur: «Kumarbazın onuru olmaz ki utana....»</p>

  <p>Ziyaret günleri mahpusane, muhacirler tarafından günübirliğine doldurulmuş bir han'a benziyordu.İstanbullunun oturduğu İdare kısmında çocuklar koşuşur, heybeli, torbalı, paketli, bohçalı kadınlar, izinden gelmiş askerler, kur'ası çıkmış delikanlılar, şaşkın ihtiyarlar, toprakta yorulmuş orta yaşlı erkekler iner çıkardı. Gardiyanların yatması için yapıldığı holde, boş duran iki oda ve koridordaki demir parmaklıklı kapı konuşma yeri olarak kullanılıyordu. Odaların bir tarafı asıl mahpushanenin merkez salonuna açılan demir parmaklıklı büyük pencerelerden ışık almaktaydı. Demirlerin bu tarafında ziyaretçiler, öbür tarafında mahkûmlar bazen ayakta, bazen oturarak adamlariyle konuşurlardı. Mahpus delikanlılar kadınlara gösteriş yapmak için giyinmeyi, tıraş olmayı ihmal etmezler, aralıkta ikişer, üçer kişilik gruplar halinde, tespih çekerek dolaşırlardı.İstanbullu, odası dış tarafta olduğu için ziyaretçilerin çoğunu — bilhassa küçük çocukları tanıyordu. Bunlar kışın, odasına ısınmaya gelirler, köyden, Allahtan, ölümden ve muharebeden konuşurlardı. Giderek küçükler «Gözlüklü</p>

  <p>Dayıya» ayrıca küçük hediyeler bile getirmeye başlamışlardı. Besni kazasından, İbrahim'in kızı Feyziye, Adıyaman'dan bir gözü kör Nuri ve küçük kız kardeşi Emiş, Pütürge'den Abuzer'in yeğeni yedi yaşında Hüseyin, Banazi'den Hacı Emir ağanın torunu Cemal, Malatya'nın içinden şekerci Vahab'ın kızı Sevim, Hacı Abdullah'ın yeğenleri Melâhat, Nuriye, Kirpinin Hüseyin'in kızı Mabuş, belli başlı dostlardandı. Baharda çiğdemden başlayarak, son güzde elmaya kadar, sırasiyle kiraz, dut, gül, mışmış (kaysı) üzüm, karpuz, ceviz, kuru dut, pestil ve kışın krizantem ve resimli mecmualar getirirlerdi. Ayrıca, kocalarına, damatlarına evlâtlarına bedava istida yazdığı mahpusların ihtiyar anaları, kaynanaları, karıları açık kapıdan kafalarını uzatıp biraz tereddüt ettikten sonra bir bakraç yoğurt, yahut süt, doğum zamanı ağız pekmez zamanı taze pekmez, tandır, saç ve mısır ekmeği bırakıp bir sürü de kurtulma duaları ettikten sonra giderlerdi. Bunlar öyle doğrudan doğruya yüreğe dokunan alâkalardı ki, İstanbullu her defasında, bir acayip mahcubiyetle şaşırıyor, İstanbul dilencilerini hatırlatan biraz yayvan, biraz alaycı burada alay «Allah» kelimesine aitti ifadeyle, «Allah razı olsun», diyordu. Tabiî Allahın hiç bir harekete razı olacak veya olmayacak hali kalmamıştı. Bu sözü de pekâlâ değiştirmek daha başka daha «realist» bir söz bulinak kabildi. Fakat karşısındakiler, bu mukabeleden belli ki hoşlanıyorlardı. (Bir meşhur kıt'a vardır. Birisi birisine kâfir demiş imiş. O da ona «Müslüman» diyor da, «Yalanın karşılığı oldu yalan» diye seviniyor, İşte öyle bir hal.) İstanbullu onlara, en aşağı 1360 senelik bir kocaman ve hayasız Müslüman yalanı söylüyor, onlar da onu kendileri gibi dini bütün (....) Müslüman zannederek bir kocaman yalan irtikâp ediyorlardı. Velhasıl her taraf memnundu. Sefer topallayarak, topallarda insanı pek şaşırtan bir süratle içeri girdi:</p>

  <p>— Beyim hele gel....</p>

  <p>— Ne var?</p>

  <p>— Gel de rezilliğe bak....</p>

  <p>— Ne rezilliği?</p>

  <p>— Tahsildarı sıkıştırdılar.... Tahsildarın hali fena.</p>

  <p>— Hangi tahsildarın?</p>

  <p>— Bedri beyin.... Çabuk gel.</p>

  <p>Bedri bey içerde, hanım yenge dışarda karşılıklı iskemlelere oturmuşlardı. Tahsildarda, İstanbullunun pek yadırgadığı bir sıkıntı, bir edepli sükûnet vardı. Ekseriya, dizlerine bıraktığı tombul ellerine bakarak başı önünde konuşuyor, kızarıp hafifçe terliyordu. İstanbullu, günde belki yüz defa adı burada küfürlerle beraber geçen yenge hanımı dikkatle tetkik etti. Biraz şişman, beyaz bir kadındı. Kırk yaşını ferah ferah geçmişti. Boyasız yüzünde, çok çocuk doğurarak —beş çocuğu vardı—, kadınlık vazifesini bitirmiş, ihtiyarlığa teslim olmuş yorgun bir hal kolayca seziliyordu. Sol yanağında iki tane ben fark etti. Çaçaron değildi ama, yemin edilebilir ki, kararları kat'î ve fedakârdı. (Bunlar kadında kahramanlığın sınırıdır.) Güneşten rengi solmuş bir jandarma mavisi manto giymiş; başını siyah bir ipekle örtmüştü. Ayağındaki kunduralar da eskiydi. Anlatıyordu:</p>

  <p>— Bedri beye danışalım dedim. «Siz razı olursanız bey ne diyecek? Siz razı oldunuz mu?» dediler. «Beye danışacağım», dedim. Oğlanı benim gözüm tutmadı.</p>

  <p>— Sen bilirsin, istersen ben çıkıncaya kadar sabredelim.</p>

  <p>— Lafa bak.... Elbette sen çıkıncaya kadar sabredeceğiz. Sen buradayken ben düğün mü yaparım? El âlem ne demez?</p>

  <p>— Sen bilirsin....</p>

  <p>— Sonra.... Dükkâncıya gittim.... Kiraları hiç bir zaman intizamla vermiyor. Dedim ki....</p>

  <p>Facia, Karı kocanın gündelik işleri konuşmalarında değildi. Kürt Bekir'in Cumalı, Vaiz efendi, bir de İzmirli Ali bey, tahsildar Bedri beye sürünerek volta vuruyorlar, heyecanlı heyecanlı söyleniyorlardı:</p>

  <p>— Nerde bu pezevenk....</p>

  <p>— Nerde?</p>

  <p>— Yahu şunu çağırsanıza....</p>

  <p>Her lafta Bedri bey, başını titretiyor, gözlerini karısından kaçırarak bir bakışla yalvarıyordu. Henüz harçlığını alamamıştı. Harçlık şu siyah çantanın içinde duruyordu. Kira almaya dükkâna gittiğine göre, iyiliği de üzerinde olduğundan yenge hanım bugün cömertlik edebilirdi. Bedri bey, cigara içmediğinden, yemeği de evden gönderildiği için cep harçlığı olarak haftada beş liraya razı olmuştu. Halbuki kendisine on lira lâzımdı. Bir taraftan karısını dikkatle dinlerken bu fazla beş liraya nasıl bir mazeret göstereceğini düşünüyor, arkasında gidip gelen namussuzların nihayet dayanamayıp işi berbat etmelerinden korkuyordu.</p>

  <p>İstanbullu, Avrata sövme mezhebi'nin biraz kılıbıklıktan türediğini, bu bedbaht hisle malûl kocaların erkek erkeğe kaldıkları zamanları suiistimal etmemek için derhal öç almaya giriştiklerini sezdi. Arkada dolaşanlar, işin şakaya tahammülü olmadığını bildikleri için, Bedri beyi gizlice tehdit etmekle iktifa ediyorlar, ileri gitmiyorlardı. Bedri bey nihayet demire ağzını yaklaştırarak bir şeyler söyledi. Evvelâ harçlığından fazla iki buçuk lira, sonra da diğer iki buçuk lira uzatıldı. Paraları ele geçirir geçirmez, sanki gelecek, hafta yokmuş gibi birdenbire değişti.</p>

  <p>— Haydi bakalım, yallah., dedi, çocukların gözlerini öperim. Kızı yalnız başına sokağa bırakırsın. Bak artık sen düşün.</p>

  <p>Hanım yenge cevap vermeye lüzum görmedi. Baş örtüsünü pek alışık, pek kadın kadıncık bir hareketle düzeltti. El sıkışmadan ayrıldılar. Bedri bey, birdenbire geri döndü:</p>

  <p>— Ulan deyyuslar.</p>

  <p>«Deyyuslar» iki kişi kalmışlardı. Bedri bey, yana yana, en gevezelerini Kürt Bekir'in Cuma Ali ağayı aradı. Birdenbire gözleri_ keyifle, sevinçle parladı. Cuma Ali'nin de Ziyaretçileri gelmişti. Öteki odanın penceresinde konuşuyordu. İki evliydi. Büyük karıdan yedi, küçük karıdan dört çocuğu vardı. Şimdi birkaç komşu karısiyle beraber bu odayı Cuma Ali'nin haremi doldurmuştu. Tahsildar Bedri bey bir müthiş öksürükle gırtlağını temizledi:</p>

  <p>— Nerede Cuma Ali pezevengi? diye kükredi. Cuma Ali, hiç istifini bozmadan konuşuyordu:</p>

  <p>— Babama dersiniz.... Ekini hemen satmasın.... Ben yerinden haber aldım.</p>

  <p>— Cuma Ali deyyusu nerde?</p>

  <p>— Haber aldım ki.... Ekin pahalanacak....</p>

  <p>— Ulan pezevenk.... Ulan avrad mı.... Cuma Ali'nin artık vurdumduymazlığa imkân kalmamıştı. Gülerek döndü:</p>

  <p>— Ne istedin Bedri bey?....</p>

  <p>— Bir de ne istedin diyor.... Kavat...</p>

  <p>Kadınlar alışık alışık gülümseyerek başlarım çevirdiler. Cuma Ali, laf altında kalmasını sevmezdi. Şimdi düşünüyordu. Birdenbire ne hatırladıysa hatırladı. Şalvarını savurarak koğuşlara doğru koştu. Mutfağın penceresine sıçradı. Bedri beyin karısı köşeyi dönmek üzereydi.</p>

  <p>— Hanımefendi. Hanımefendi., diye seslendi. Kadın durup baktı.</p>

  <p>— Bedri bey sizi çağırıyor.</p>

  <p>Eline birtakım kap kaçak, torba falan alarak tekrar konuşma yerine döndü. Demir parmaklığa yüzünü dayadı. Büyük karışma,</p>

  <p>— Sen pezevenk lafına alışıksın karı., dedi. Bunlar şehir pezevengi....</p>

  <p>— Başıma gelenler.... O nasıl bir adam....</p>

  <p>— Sen konuştuğuna baktın da onu adam mı belledin, bayırın deyyusunu hay kan....</p>

  <p>Bir taraftan da merdiveni kolluyordu. Bedri beyin karısı sofaya çıktı, İstanbullu önüne geçip geri çevirmeyi düşündü. Lâkin, meseleyi anlatmak da ayrı bir meseleydi.</p>

  <p>— Tahsildar Bedri bey. Tahsildar Bedri bey!. diye bağırdılar. Elini yıkıyormuş, kurulanarak ve söylenerek salona çıktı.</p>

  <p>— Beni hangi avradını.... Çağırıyor.... Ulan.... Karısını görünce şaşırdı: Kız, burada ne arıyorsun?</p>

  <p>— Sen çağırmadın mı?</p>

  <p>— Lahavle.... Ben radyoyla mı çağırdım?</p>

  <p>— Pencereden seslendiler....</p>

  <p>— Kız hangi avradını.... İşte Cuma Ali bu sırayı bekliyordu. Elleri kuşağının önünde öyle yaklaştı:</p>

  <p>— Hanımefendi, bu «avradını....» dedi, seninle oynuyor. Bu pezevengi sen adam mı belliyorsun. «Karımın yanında bana sövmediniz. Ben uyku uyuyamam», diye ağladı da, arkadaşlar seveplanna seni çağırdılar. Sen bu deyyusu....</p>

  <p>— Tuh Allah belânızı versin.... İstanbullu odasına giriverdi. Kadın söylenerek kıpkırmızı merdivenleri indi. Orta salon kahkahadan deniz gibi dalgalanıyordu.</p>

  <p>Aynı gün öğleden sonra İstanbullu uyurken kapı açıldı.</p>

  <p>— Bey uykuda mısın?</p>

  <p>— Kör müsün ulan ne var?</p>

  <p>— Bak, seninle görüşecek. İstanbullu dirseklerine dayanarak doğruldu. Sırtına çarşaf yerine son moda, bir yatak örtüsü atmış, ipekli bir entari giymiş ihtiyar, bitik bir kadın kapıda duruyordu. Eteğini iki taraftan iki çocuk tutmuştu.</p>

  <p>— Ne istedin teyze?</p>

  <p>— İstanbullu Muret bey varmış. Sen misin?</p>

  <p>— Benim.</p>

  <p>— Şuraya kadar geleceksin. Seni Mehmet çağırıyor.</p>

  <p>— Hangi Mehmet.</p>

  <p>— Kezban'ın babası....</p>

  <p>— Ne olacak? İstanbullu somurtarak tayıncı Sefer'e döndü: Beni bunun için mi uyandırdın rezil?</p>

  <p>— Beyim. Hükümet Mehmet de geldi. Sen olmazsan konuşmuyor. Bunlar yalvardılar.</p>

  <p>— Pekâlâ. Sen git bakalım kan. Ben giyinir şimdi gelirim. Kadın ağır ağır döndü. Odaya belli belirsiz bir koku da yayılmıştı. Ayaklarına ipek çorap, topuğu açık spor kundura giydiğini o zaman fark etti. «Mirasa konmuş... Hay Allah belânızı versin. » Bir cigara yaktı.</p>

  <p>Ölenle, bir vakit ölünmüyordu. Mehmet'e o kadar kızdığı halde, kumara vereceğini de bilerek, Tözey'e yalvarmış, Kezban'ın eşyalarını anasına teslim ettirmişti. Hastaneye teslim edilen 110 lirayı almak için de veraset davası açmışlardı.Şimdi, ortada halledilmemiş bir radyo meselesi kalıyordu. Kezban'ın dostu Hükümet Mehmet, işi inada bindirmiş, müşkülât üstüne müşkülât çıkarmıştı.Kızın odasındaki radyonun, herkes, Kezban'a ait olduğunu biliyordu. Yalnız bunu acente'den Hükümet Mehmet satın almış, muameleyi tamamiyle kendi üzerine yaptırmıştı. Kızı babası öldürünce, inat olsun diye, «Mal benim» demişti. Cebren kız kaçırdığı için üç sene hapis yatan ve evvelce ilk mektebi bitirip bu kadar müddet de mahpus stajı gören Hükümet'e güç yetirmek, artık Müddeiumuminin de haddi değildi. Tahsildarlarla beraber yemek yediğinden ve yeni yazısı güzel olduğu için milletin istidalarını yaza yaza avukat kesilmişti. Cezaevindeyken boş zamanlarında ceza kanununu, ceza muhakemeleri usulü kanununu, elinden düşürmez, her maddeyi yerde bulmuş gibi telâşla, hayretle okur ezberlerdi, İstanbullu, Kezban'ın babasının ricalarına, ağlamalarına dayanamayıp haber gönderdiği zaman, haberi götüren gardiyan Abdullah'a bilmem kaç tane kanun maddesinden, usulden, davadan laf açmışlardı. Gardiyan Abdullah;</p>

  <p>— Bırak namussuzu beyim demişti, Avukat Şefik bey yanında halt etmiş. Ona bir vakit laf kâr etmez. İstanbullu gülümseyerek tespihini aldı.</p>

  <p>Hükümet Mehmet, eski mahpushane arkadaşlariyle konuşuyordu. Kezban'ın babası demirin öte yanında, anası beri yanında bu uzun boylu, güzel delikanlıya canını alacak gibi bakıyorlardı. İstanbulluyu görünce Hükümet Mehmet koşup eline davrandı:</p>

  <p>— Geldim uyuyordun ağabey.... Nasılsın?</p>

  <p>— iyiyim Hükümet... Sen nasılsın?</p>

  <p>— Sorma, yüreğim yanıyor.... Ben kıza çok acıdım.</p>

  <p>— Ne yapalım? Kurtuldu. Şu geride kalanların rezilliğine bak....</p>

  <p>— Ağbeyçiğim. Köyde, burada, kahvede, keranede her lafta ben seni hatırlıyorum. Buraya sık gelmediğime bakma. Vallah billah her gün adını anıyoruz.</p>

  <p>— Köylü ne diyor? Eskiden sana «Hükümet» diye lakap takmışlar....</p>

  <p>— Sorma.... Şimdi «Büyük Hükümet olmuşsun yavrum, sana söz yetmez....» diyorlar. Hele radyoyu, bir akümülatörlü makineyle değiştirdim mi bizim köy Paris'e dönecek.</p>

  <p>— Seni biz buraya radyo işi için çağırdık.</p>

  <p>— Farkındayım. Senin önünde konuşacağız. Sonunda «Getir, ver» dersen başüstüne.... Sana canım kurban....</p>

  <p>— Gel bakalım.... İstanbullu, kendisi gelmeden evvel Hükümet Mehmet'le konuşan delikanlıları savdı: Haydi, biraz dolaşın, bizim işimiz var. Gel şuraya Mehmet...</p>

  <p>Mehmet, Kumandanını görmüş bir asker gibi, sahte ve gayrı tabiî bir hürmetle demire yaklaştı. Karısı da bu taraftan yanma geldi. Hükümet Mehmet, Kezban'ın babasına nefretle baktı:</p>

  <p>— Sen benden ne istiyorsun herif?</p>

  <p>— Efendi.... Radyo makinesi kızın malı imiş...</p>

  <p>— Radyo makinesini aklından çıkar. Bana kalsa biçarenin pırtılarını da sana vermezdim. Beye dua et... Tözey'in gönlünü etti de, bu senin karın olacak orospu, Kezban'ın yatak örtüsünü başına çekiveremezdi. Pabuçlarını giyemezdi. Çoraplarını.... Lahavle vela.... Ulan sizin gibi rezil var mı?</p>

  <p>— Mehmet efendi bize zaten Allah vurmuş. Biz mahvolmuşuz. Bak bu yavrular sokakta kaldı.</p>

  <p>— Ağlama.... Sen Murat beyi kandırırsın ama beni kandıramazsın. Dua et, yoksa bütün kızlar yemin (bastılardı. «Kezban'ın burada bir iğnesi yok. Hepsini sevabında biz iğreti verdik.» diyeceklerdi. Neyse, oldu bir iş...</p>

  <p>— Radyo kızın malıymış...</p>

  <p>— Radyo kızın malı ama, bakalım kız sizin malınız mı? Ulan pezevenk, kızı evlendireceğin sırada sana ağlamadı mı? «Ben o herifi istemem,» diye ağlamadı mı?</p>

  <p>— Kız kısmına bakma.... Bugün istemez, yarın ister....</p>

  <p>— Nasıl istermiş. Kocası olacak kavat askere gidince kaynatası geceleri Kezban'ın üstüne çökmedi mi, kız gelip sana söylemedi mi kaltak?</p>

  <p>Kadın yüzünü sakladı. Anlaşılmaz şeyler söyledi. Demirlerin arkasında namusçu dudaklarını yalıyordu. Hükümet coştu:</p>

  <p>— Dili tuza değmiş keçi gibi ne yalanıyorsun. Sen izinli geldin. Kız sana meseleyi bir tamam anlattı. «Kaynatam benimle yatıyor,» demedi mi?</p>

  <p>— Dedi. Lâkin biz askerdeyiz, izinli geldik....</p>

  <p>— Sus... Güveynin babasından üç kırat ekin, yirmi lira almadın mı?</p>

  <p>— Aldık. Bunlar açtı. Sen fıkaralığı bilir misin?</p>

  <p>— Öyleyse kızı neden vurdun?.... Ellerin lafıyle vurdun. Ulan senin namusun var mı ki sen namus temizliyorsun.</p>

  <p>— Ben ona haber yolladım «Başka vilâyete gitsin,» dedim.</p>

  <p>— «Gitsin», demiş. Senin lafınla gidebiliyor mu? Fıkara istida verdi. Kabul etmediler. Komiserin gözü var, jandarma zabitinin gözü var, zabıt kâtibinin gözü var. Hey Yarabbi.... Dünyada senin gibi namussuzun kıtlığına kıran mı girmiş. Kızı yollamadılar. Namusunu temizleyeceksen, kızın kaynatasını vursana.... Pezevenk kocasını vursana.... Ulan, kız yetmiş kuruş yevmiye ile fabrikaya girdi. Gelip neden götürmediniz? Şimdi radyo davasını görüyorsunuz. Kan, eteğini tutarak çocukları ileri doğru itti:</p>

  <p>— Bunlar aç yavrum. Bize acıma.... Bunlara acı....</p>

  <p>— Kes sesini.... Bana çaça analık etme.... Senin dünyadan haberin yok. Bu kocan olacak pezevenk kumar oynuyor karı.... Kızın radyosunu da kumara mı bastıracağım?</p>

  <p>— Vallah billah yalan. Ne kumarı Mehmet efendi?</p>

  <p>— Yemine de alışmışsın. Şunda hiç utanma, arlanma var mı? Radyo benim. Size radyo değil selâm verenin Allah belâsını versin. Ne dersin beyim?</p>

  <p>— Haklısın Mehmet., İstanbullu hışımla içeriye döndü: Eğer mesele anlaşıldığı gibiyse sende vicdan yok, namus da yok, insanlık da yok, utanmak da yok.... Tuu.... Haydi gel Mehmet.... Haydi yürü.</p>

  <p>— Benim işim var beyim. Köşeye dayadığı bir sepeti aldı: Sefer nerde? Biraz mış mış getirdim. Şunları da içersin. Uç paket köylü cigarasıyle bir kibrit uzattı. Merdiven başında İstanbullunun elini tut</p>

  <p>— Bir lafın var. Hiç unutmam.... ölürken de unutmayacağım bey.... «Her şey akıldan gelir.» derdin. Her şey akıldan geliyor.</p>

  <p>— Akıldan geliyor ama, akıllı adamın namussuzu daha beter olur Hükümet... Bu da aklında kalsın.... Akıllı namussuzun yanında Kezban'ın babası yedi kere zemzemle yıkanmıştır.</p>

  <p>— Yahu. Bu dünyanın akıllı, akılsız, bu namussuzlardan nedir çektiği? Tuu.... Kederle gülümsedi. Ben haftaya uğrarım, uğrayamazsam birisini yollarım. Sana zerzevat göndereceğim.</p>

  <p>— Zahmet etme....</p>

  <p>— Ne zahmeti. Allah, Allah. Yarı yolda durdu: Haklı mıyım bey. Radyo verilir mi?</p>

  <p>— Verilmez. Keski pırtıları da almasaydık.</p>

  <p>— Sana çok kızdım ama.... Sonra «Ne yaparsa iyi yapar,» diye seslenmedim. Kıza yazık ettiler ağabey.... Şimdi hangisi orospu yahu. Kezban mı, babası mı.?</p>

  <p>— Galiba, bu günlerde biz hepimiz, bir parça orospuyuz Mehmet... Bir saat sonra Tözey ziyarete geldi. Bir ay hapis yattığı için mahpusluğun halini biliyordu, İstanbulluyu çok sevdiği halde bu sebeple hiç süslenmiyor, ev kıyafetiyle, hattâ fazladan bir de tenteneli önlük takarak, ayaklarına takunyalar giyiyordu.</p>

  <p>Her hafta bir kutu bal, bir kilo tereyağı getirmeyi âdet etmişti. Bunları Sefer'e teslim ediyor, İstanbulluya her sabah yedirenek gelecek ziyaret gününe kadar bitirilmesine yemin verdiriyordu.</p>

  <p>Bu pek acayip bir sevgiydi. Bir kere bile öpüşmemişlerdi. Böyle bir şey akıllarına da gelmiyordu. Mahpusun kelepçesi bir parça da ruhundaydı. Mütemadi bir usanma, bir yarı ölülük, bir ateşli hastalık hali, insanı yoruyordu. Konuşacak hiç bir şeyleri olmadığı halde, bir saat kadar nasıl konuştuklarına İstanbullu tam bir hafta şaşardı.</p>

  <p>Kezban öldü öleli sözün bir yerinde Tözey mutlaka şu suali soruyordu:</p>

  <p>— Pezevenk ne yapıyor?</p>

  <p>— iyidir. Kumar oynuyor. Yatağı falan yutuldu. Betonda yatıyor.</p>

  <p>— Oh olsun.... Dur bakalım daha beteri var. Bize zaten Allah vurmuş. Bir de sen ne demeye vurursun, a kavat. İstanbullu, Hükümet Mehmet'in gelişini anlattı. Tözey olup bitenleri pek beğendi. Yüzü güldü. Biraz Seferle, biraz başgardiyan Ali'yle konuştular. Meyve yediler. Nihayet Tözey kalktı. Giderken de hep aynı şeyleri söylerdi.</p>

  <p>— Babana mektup yaz, ellerini öperim. Kardeşine mektup yaz, selâm ederim.</p>

  <p>— Olur.</p>

  <p>Kadın kıyafetini elleriyle yokladı. Bu sırada göğsünde bir şey hışırdayınca aklına geldi:</p>

  <p>— Durun, size bir şey gösterecim.... Bluzunun yakasından bir kâğıt çıkarıp uzattı: Bakın bakalım bu nedir?</p>

  <p>İstanbullu açtı:</p>

  <p>— Buna makbuz derler kızım.</p>

  <p>— Evet makbuz. Dün bizi Vilâyete çağırdılar. Ben, Ayşe, bir de Münevver. Emniyet Müdürü istemiş. Varlık vergisi için.</p>

  <p>— Ne için?</p>

  <p>— Varlık vergisi çıkarmışlar. Beşeryüz lira verdik.</p>

  <p>— Alay ediyorsun. İstanbullu makbuzun beşyüz rakkamına şaşarak baktı:</p>

  <p>— Bu nasıl iş?</p>

  <p>— Bilmem.</p>

  <p>— Üçünüz de verdiniz mi?</p>

  <p>— Verdik. Koca emniyet müdürü neler söyledi. Vatan tehlikede imiş. Bu parayla orduyu besleyeceklermiş. Düşmana karşı....</p>

  <p>— Bırak düşmanı.... Sen beşyüz lirayı nereden buldun?</p>

  <p>— Manifaturacımız var ya.... Ondan borç aldık. 91 günde altıyüz lira vereceğim.</p>

  <p>— Faiz olmaz olur mu şekerim? Verdiği ne devlet...</p>

  <p>— Doğru verdiği ne devlet? İstanbullu biraz düşündü. Bıyıklarını çiğniyordu: İsmail ağa kaç lira vermiş haberin var mı?</p>

  <p>— Bilmem.</p>

  <p>— Yediyüz lira vermiş. Senden yüz lira fazla.... Parayı yatırır yatırmaz, İstanbul'a koştu İsmail ağa.... Gâvurların satılan mallarından kırk bin liraya bir gazino almış.</p>

  <p>— İsmail ağa mı?</p>

  <p>— İsmail ağa.... Sen şimdi bu makbuzu ne yapacaksın?</p>

  <p>— Kaybedeceğim. Sonra isterler mi?</p>

  <p>— Zannetmem. İnkılâp müzesine koyulacak bir matah olmasa gerek. Haydi sen artık git.</p>

  <p>— Gidiyorum. Bunda kızılacak ne var? Vermese miydim?</p>

  <p>— Vermemek olmaz ki ninem.... Vatan meselesi.... Ordu besliyoruz. Düşman gelirse senin apartıman mı alır.</p>

  <p>— Benim apartmanım yok. Alay mı ediyorsun?</p>

  <p>— Çiftliğin de mi yok?</p>

  <p>— Yok ya.... Şuna bak....</p>

  <p>— Apartımansız, çiftliksiz adam mı olurmuş? Seni serseri diye tevkif ederler. Kimse duymasın.</p>

  <p>— İsterlerse duysunlar. Allah Allah....</p>

  <p>— Sonra düşman gelirse, yavrum, senin ırzına geçer. Tözey «Adam sende» manasına elini, varlık vergisi makbuzuyle beraber salladı. Takunyalarını betonda şıkırdatarak geçti, gitti.</p>

  <p>Topal Sefer, meyve sepetini, tereyağla bal kutusunu almıştı. Yavaşça sordu:</p>

  <p>— Bizim Tözey1 den ne almışlar beyim?</p>

  <p>— Vergi almışlar yavrum.</p>

  <p>— Çok mu?</p>

  <p>— Çok değil. Dur bakalım., İstanbullu pencereden dışarıya bakarak hesap etti: Çok değil Topal ağa, ikiyüz kırk kişiyle yatarsa ödeyecek, ikiyüz kırk kişi ile.... Günde üst üste dört kişiden iki aylık mesele. Öteki vergilerle beraber senede gayrı safi kazancın dörtte biri.... Anladın mı?</p>

  <p>— Anlamadım. Rezillik bu bizim işimiz. Kahpe kısmından ne vergisi istiyor? Töbe Yarabbim....</p>

  <p>Sefer çıkınca, İstanbullu boş müdür odasında ne yapacağını şaşırarak öylece durdu. Siyah muşambadan örtüsünün altında daktilo makinesi taktaklamadan uslu uslu duruyordu. Duvarda kocaman bir «Vatan haritası» asılmıştı. «Egemenlik ulusundur», «Biz bize benzeriz», «Ne mutlu Türküm diyene», «Adımız andımızdır.», «Durmayalım düşeriz» ve «Çıktık açık alınla....» Pencerenin önüne bir serçe kuşu kondu. «İyi ama biz Kezban'ın babasına neden kızıyoruz? Kızını yarı varlık vergisi vermekten kurtardı, ikiyüz kırk kişiden kurtardı. İyilik etmiş de haberimiz yok. Onbeş seneye karşı bir küçücük iyilik.... İngiliz Kralının tacından daha pahalı....» Nöbeti değiştiren jandarmalar, karşıda karakolun avlusunda, «Doldur boşalt» levhasının önünde, tüfeklerini boşaltıyorlardı. İstanbullu mekanizmaların çelik şakırtısını kalbi sıkılarak dinledi. Cigarasını yere attı. Ağzındaki acılığı tükürdü.</p>

  <p>«Demin herife çıkıştık.... Ne hakkımız vardı?. » Demirlerin arkasında radyoyu alabilmek için yüzlerine yalvararak bakan adam ümitsiz adam, gözlerinin önüne geldi Utandı. «Bir de çıkıştık. Hükümatla beraber olup....»</p>
</body>
</html>
