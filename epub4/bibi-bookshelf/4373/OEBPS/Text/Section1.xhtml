<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheet.css" rel="stylesheet" type="text/css" />
</head>

<body>
  <h2>NAMUSCULAR</h2>

  <p style="text-align: right;"><i>1973</i></p>

  <p>Mazmanoğlu Hacı Aptullah bir haftadan beri, yani on iki yıl ağır hapis cezasının üç ay kaldığını anladığı günden beri yerinde duramıyordu. Mahpus damında mahpus milleti aklını sıçratıp sayı saymayı unutarak ayı günü birbirine karıştırmadıkça bin yıl cezası olsa kaçını yattığı, çıkmaya kaç gün kaldığı süresi süresine bilir, bilmekten başka apansız sorulsa, hiç duraklamadan aynen askeriye usulü hazır ola gelerek tekmilini verip savuşur. Mazmanoğlu Hacı Aptullah o sabah da rahat uyanmış, gerinmiş, esnemiş bir cigara yakıp bu günü sayarak ne kadar ceza kaldığını, her günkü gibi hesaba vurunca apansız tam üç ay cezası kaldığını anlayarak «hıh» diyerekten sol dirseğine dayanıp kalkınmıştı. «Ceza üç aya.... Hey koca tanrı ne demektir bu? Cezayı biz tepelemişiz yahu! On iki yılı on iki başlı yılan ejderhası gibi tepeleyip savuşmuşuz koca tanrının desteğiyle.... Oh ki gücüne kuvvetine kurban olduğum koca tanrı....» İşte davranış o davranış! Yatağı dirsekleyip yekinme o yekinme! O gün bu gündür uyku muyku, yeme içme, gülüp eğlenme hatta adam gibi öfkelenip ağız tadıyle dalaşma hak getire.... Her bir işin yarısında, «Aman üç aydan gün aldık. Ya nedir koca tanrı.... Biz bu on iki yılı sakın çiğnedik geçtik mi sayende gırtlağından kavrayıp yere çaldık mı?» diye elini bir zaman dizlerine bir zaman yanağına vuruyordu. Yeni huylar peydahlamıştı ki, mahpus milletini şaşırtan huylar peydahlamıştı. Dama oynarken oyunu yarıda bırakıp hemi de tam şu kadar taş kıraraktan damaya çıkacağı yerde bırakıp «Of of nedir hey allah!» diye sıçrayıp kalkmalar peydahlamıştı ki o sıra mendili kafasına yetiştirmese yarım metrelik yazma mendil suya sokulmuş gibi terden ıpıslak kesilmekteydi. Sazı çalarken, «Vay ki vay! Bizim saz maz nemize ey ihvanlar!» demesiyle fukara sazı duvara dayarken kırayazıp elleri apış arasında imleyerek iki büklüm savuşuyordu. Voltaya düşmüştü. İlle ki herkes yattıktan sonra aralık voltalarına düşmüştü ki fırt fırt gidip gelmesinden kovuşlar uykuyu yitirmişlerdi. Voltaları başkaca gitgide kısaltıyor, dört adıma belki de üç adıma indirip durduğu yerde topaç gibi dönüyordu. «Nedir?» diyenlere karşılığı, «Yanıma bir namussuz gelip koşulmasın diyerektir emmi!» deyip fırt diye dönüyor, başını biraz sallayarak voltayı bıraktığı yerden kapıyordu. Aslında yemekten içmekten de kesilmişti. Yemeğin ortasında iştahı baltalanmış gibi kopuyor, bir lokmadan önce, iki saat içli köfte yesem doymazım sanırken ikinci lokmayı bir türlü yutamıyor, ne yapacağını şaşırarak ağzında dolandırırken kusası geliyordu. Lokma surda kalsın, bir bardak suyu bile artık ağız tadıyle içerek yürek yanıklığını söndüremez olmuştu. Bardağın tam yarısında şap aklına eve göndereceği haber geldi mi, suyu muyu bırakıp selâmlık kapısına koşuyor, geceyse voltayı ele alıp sabaha kadar hışır hışır fırlanıyordu.</p>

  <p>Hasılı Mazmanoğlu Hacı Aptullah Bozo, on iki yıl cezanın üç ay kaldığını anladığı günden beri, Malatya Cezaevinde anasını yitirmiş kuzuya dönmüştü. Sabahın erkeninde canını kovuşlardan cümle kapısı tarafına atıyor, her söze karışırım sanıp, «ha hı» diyerekten şuradan şuraya seğirtip kasabadan haber soraraktan debeleniyordu. Bu zamana gelinceye kadar saygılı mahpuslardan iken bir aydan beri önce gardiyanların sonra da meydancıların daha sonra müdüriyet kısmında cümle kapısının iki yanında bulunan karılar koğuşuyle çocuklar koğuşunun maskarası olmuştu. Mahpusanede olup bitenlerle bütün ilişkisini tamamıyle kesmiş gibiydi. Eskiden pire zıplasa seyirtip sonuna kadar ilgilenen herif yanında adam kesseler dönüp bakmıyor, bu sıra pencereden bir karga karaltısı geçse, «Nedir ola?» diye seğirtiyordu. Önce dışarı çıkması yaklaştı, bunca yıldır nice nice bilmediği dalgalar olmuştur, ilgileniyor ki çoluk çocuk maskarası haline gelmesin, sandılar. Fabrikanın «Sümerbank Malatya bez fabrikası» «Zagonu», işletmede «Devlet Demiryolları beşinci işletmesi» olup bitenler başkaca gerek fabrika gerek işletme sebebiyle Malatya'ya gelip yerleşen yabanların şehir yaşayışında meydana getirdikleri değişmeleri de gayet merak ediyordu. Bir aralık mahpushane bakkalı Abo'dan bir küçük defter alıp aklına gelen adları alt alta yazdırır olmuştu. Çıkacağı gün çıkma alayına gelecek dostların ahbapların, tanışların listesiydi bu.... Paytonlarla, tam çalgılarla gelip alacaklardı elbette kendisini.... Ölüsü çıkmıyordu ya resmen dirisi çıkıyordu. Düşmanlar kına yaksın kına.... Yıkılası şu Malatya'nın gökleri gümbür gümbür gümülemeyince.... Çarşılarda esnaf, arastalarda ustalar çıraklar, «Nedir yahu? Hitler mi bastı?» diye işi bırakıp uğramaymca....</p>

  <p>Bir zaman giyim kuşam mesele oldu. Ağabeysi İbrahim Efendi terzi yollamıştı ki ölçüyü alsın da tahliye gününe giyimi yetiştirsin! Vay ki Hacı Aptullah kudurdu. Yahu bu dışardakilerde hiç mi akıl kalmamıştır, hepsini şeytan mı yelledi bunlardaki akim! Hele ki şimdiye kadar bütün Malatyalının akıllı bildiği Kahveci İbrahim Efendi.... Vah ki vah, yahu, biz on iki yıl mahpus yattıktan sonra nasıl bir teres olmalıyız ki pantol giymeliyiz, bacaklarımızda kıçtan cepli pantol! Ya biz dama düşmeden kıçtan cepli pantolonlulara Malatya'mızın sokaklarını dar etmedik miydi? Bizim mahpuslara düşmemizin bir ucu da ağı yere sürünen Antep şalvarı giyerekten efelenme belâsından değil midir? Ne olacak şimdicik? Biz demek boşuna mı yattık Koca reisin sırtımıza sardığı on iki yılları.... On iki yılları ki nice nice ciğeri Rus parasıyle kapik etmez herif altıda bir yatıp asrilere giderek her bir yıla dört buçuk ay yataraktan on iki yılı dört buçuk yılda bitirip gelmedi miydi? Bir hafta kadar Mazmanoğlu Hacı İbrahim'le anası Karı beyin bağlaşmaları duyuldu, mahpus damı, bir hafta kadar da bununla gönül eğledi. Kıçtan cepli pantol işine Mozo hiç yanaşmayacağa benziyor, «Çıkmayınca ne lâzım gelir Karı bey.... Senin İbrahim Efendi oğlun öyle mi bellemekte ya hiç çıkmayınca!» diye bağırıyordu. Bağırırken sol elinin şahadet parmağını tavana dikip sağ elinin şahadet parmağını yere uzatarak bir ayağı önde öteki arkada enikonu Karı beye hamle edecek gibi dikeliyordu. Bereket Karı bey anası böyle kuru gürültülere papuç bırakmaz yiğit Osmanlı karılardandı. Doğuştan sağırmış da hiç bir şey duymuyormuş gibi pencereden dışarıya bakarak öylece oturuyordu. Sonunda dikkat edenler Mozo'nun dışarda olup bitenlerle de gerçekten ilgilenmediğini anladılar. Kendisini bir içeri işlerine, bir dışarı işlerine atması şaşkınlığındandı. Uzun zaman mahpusta yatanların çıkar ayak böyle bir şaşkınlığa düştükleri çok görülmüştü. Bunun çaresi görmezden anlamazdan gelmek, umursamadığını da pek belli etmeden aldırmamaktı. İşte bu gün, mahpus damları için en namussuz günlerden sayılan Mayıs ortasının bahar günü, Mazmanoğlu Hacı Aptullah bir başgardiyan odasına gidip boş duvarlara, boş sokağa bakıyor; bir dışarı çıkıp iskemlede uyuklayan Çerkez gardiyan Murat Efendiyi dikkatle seyrediyordu. Rastlantıya bakmalı ki kapıdaki candarma nöbetçisi Mahmut Karafırtma da, tüfengini iki eliyle kavramış, sırtını duvara dayayıp çoktan uykuya dalmıştı. «Yahu nedir?. Dam boşalsa bunlar.... Yahu şuna candarma diyenin.... Yahu Abu olacak pezevenk ya nerede? Bakkal bakkallığını bilip dükkânını sabah sabah açmaz mı? Tuh yüzüne dürzü!» Bozo bir an içeri girip tahsildar Vahap Efendiyle dama oynamayı geçirdi aklından.... Sonra taşlan bulmak, dizmek, oynamaya başlamak.... Vermek almak.... Çok ağır bir işmiş gibi geldi kendisine.... Ayak sesine başını kaldırdı. Hemen fırlayıp pencere demirlerini tuttu:</p>

  <p>— Hey Zemzem Hatunun Dümtek!.... Bu nedir oğlum! Sabah sabah selâmsızdan mı? Ya biz burda ölmüş müyüz?</p>

  <p>Zemzem Hatunun Dümtek dalgındı. Sarsılarak durakladı. Sanki ses gökyüzünden gelmiş gibi önce yukarlara baktı, sonra daracık sokakta değilmiş de Malatya ovasmdaymış gibi elini alnına siper ederek çevresini gözden geçirdi....</p>

  <p>— Kimsin? Sesini alamadım koçum!</p>

  <p>— Yahu ben Karı beyin Bozo değil miyim anan öle.... Ben on iki yıl mahpus damında değil miyim?</p>

  <p>— Vay Bozo! Vay ki Karı beyin akıllı Bozo.... Demek sen on iki yıldır böylece burada mahpus damında.... Oh ne yaman! Yahu Bozo oğlum, vaktiyle ruh gibi ahbabın Mehmet'i bıçaklayıp buraya gelirken, «Hadi düş bakalım önüme» diyerekten bizi alıp gelmek yok muydu?</p>

  <p>— Höst.... koca tanrı göstermesin, bugün bu nasıl bir söz?</p>

  <p>—Dört yüz dirhem bir söz. Şundan ki bak bakalım, kelleyi kulağı şişirip suratını kıpkızıl kana kesmişsin! Beni surdan görüp bildiğine göre gözün görmekte, sesleyip doğru yolumdan çevirdiğine göre soluğun fırtına gibi esmekte.... Bunlar hep mahpusluğun depdebesi.... Ya benim gözüm bulanmış, sesim sulanmış, dizlerim tutmazlanmış, neden?</p>

  <p>Dışarı mahpusluğun debdebesinden. Yak bakalım bir cigara akılsız Bozo. Vaktiyle bilmeden bir iş tuttun.... Meğerse Kan bey seni kadir gecesinde doğurmuş.... Postu kurtardın.</p>

  <p>— Kurtardım mı? Yahu on iki yıl mahpusluk ne demektir?</p>

  <p>— Aklımda yanlış kalmadıysa Bozo yavrum, sen askere gitmeden geldin girdin buraya.... On iki yıl mahpusluk ne demektir diye soru dedin değil mi? Bilmediğinden dedin! Bilmedin çünkü sürünmedin, mahpushane penceresinde sırıtarak yaşadın.... Adam öldürme suçu işlemeyeydin, ele geceydin birinci askerliğin iki yılından sonra ikinci askerliğe götürürlerdi. Dört yıl gezinirdin ki ayağın kuru, sırtın kaputlu gezinirdin. Gezinirken bencileyin az biraz dişlerin dökülür, ciğerlerin sokulurdu, dizlerin tutmazdı. Gözünün feri söner suratın işkembeye dönerdi. Höst. Bende laf buraya kadardır. Mahpus damının penceresinde durup gelene geçene haykırdığına göre derdin olmalı. Doğru yoluna gideni sesleyip çevirmek dertli adam işi değil. Dileğin nedir anlayalım.</p>

  <p>— Çevirmemizin nedeni Dümtek kardaşım, ne var ne yok? Çarşılarda arastalarda yaramaz bir iş... Ya da hayırlı bir iş...</p>

  <p>— Oğlum Bozo.... Siz burada kapalısınız! Sizin zagon bizim dışarının zagonunu tutmaz. Bakarsın bizim hayırlı dediğimiz size hayırsız gelir. İyidir gidişatlarımız deyeyim de sen anla.... Hüvesi hüvesine bırakıp geldiğin gibidir. Hani bir mübarek Cumhuriyet bayramı gecesi durduğun yerde ruh gibi ahbabın fukara Mehmet'i vurup öldürüp geldiğin ferahlı günlerde olduğu gibidir. Hadi kal sağlıkla.... Çarşıdan bir isteğin var mı? Akşam dönerken bırakırım! Unutmazsam! Unutmaya da unuturum; çünkü senin derdin birdir, benimki yüz.... Belki de iki yüz.... Eyvallah koçum! Karı beyin getirdiği çorbayı kaşıkla da koca tanrıya dua et! Mahpusluk gibi keyfi ele geçirmişsin! Biz dışarda yaşamaktayız ki vay görürsün nasıl yaşamaktayız!</p>

  <p>Zemzem hatunun Dümtek az biraz kafa sallayarak dahası belli belirsiz titreyerek geçti gitti.</p>

  <p>Mazmanoğlu Hacı Aptullah, kısacası Bozo, bir zaman cıgarayı derin derin nefesledi; şu namussuz Dümtek tam da geçecek sırayı bulmuş, keyfini kaçırmıştı. «Ulan desem, herif görmedi, ya da görmezden geldi. Sen buradan ne demeye seslenirsin de sabah sabah....» Birden irkildi. «Yahu nerenin sabah sabahı! Bir sabah sabah bellemişiz! Ulan mahpusluk! Allah belânı vere mahpusluk! Yedin bizi mahpusluk! Güneş kuşluğu çıktı, nerdeyse öğle çizgisini tutacak. Dur oğlum! Ya bu Dümtek pezevengi bu zaman nereden uğradı? Vay başıma! Yahu olur mu? Aman sakın genelevlerde geceledi de bu namussuz, bize sabah sabah.... Bırak sabah sabahı, derbeder Bozo.... Cenabete çattın ve de boyunca belâya battın! Aman Topal Sefer nerededir yahu!....» Birden hoplayıp kapıya döndü:</p>

  <p>— Sefer! Bire Sefer! Topal Ağa.... Yetiş aman!</p>

  <p>Sefer'in topallığı sol ayağında idi. Sıkı basamadığmdan gövdesini her adımda savurup harmanlayarak dolaşırdı....</p>

  <p>— Buyur Aptullah Ağa.... Yettim!</p>

  <p>— Oğlum Sefer.... Amanı bilir misin! Namussuza uğradım, türkçesi resmen cenabete uğradım. Yahu biz sabah sabah.... Töbe.... Sabah sabah nereden çektik getirdik bu gün biz.... Bak bakalım yiğit Sefer, hamamcılarda sıcak su kalmış mı?</p>

  <p>— Kalmışsa?</p>

  <p>— Kap bir teneke çıkar yukarı.... Cenabete uğradık. Dökülüp temizleyelim de bugün işimiz akşama kadar uğursuz gitmesin! Ters gitmesin!</p>

  <p>Sefer pek bir şey anlayamadı ama, «Hay hay» deyip savuştu.</p>

  <p>— Hey hey hey, dedim yahu Battal ağa! Nereden nereye? Vay ben demem mi teyzeme! Bu herif azdı, yularını toparlamadın mı yandın demem mi?</p>

  <p>— Vay sen misin! Merhaba oğlum, seni bana çıktı dedilerdi.</p>

  <p>— Kim dediyse halt etmiş... Bizim daha iki ay on sekiz gün cezamız var.</p>

  <p>— Yok canım! Vah vah! Ne kadar verdiydi koca reis sana yavrum?</p>

  <p>Aklımda yanlış kalmadıysa.... Dur bakalım! Yedi yıl mı verdiydi?</p>

  <p>— Nerenin yedi yılı emmi. Yahu sen şaşırttın mı, sen beni kime benzettin, ben Karı beyin Bozo değil miyim? Bana koca reis on iki yıl ceza vermedi miydi?</p>

  <p>— Tamam! On iki yıl tamam! Evet, seni koca reis güzelce nalladıydı.</p>

  <p>Bozo oğlum! Lâkin bana sorarsan kişi ne ederse kendine eder! Şimdi beğendin mi yaptığını? Karı dediğin el kiridir, yıkarsın geçer! Yıkaması boşamak.... Erkek kısmı her kızdığında karı öldürse dünya yüzünde karı kalmaz!</p>

  <p>— Ne karısı yahu? Karıştırdın ki Battal emmi, büsbütün berbat ettin!</p>

  <p>— Dur bildim! Öyle ya sen babanı öldür dündü, bağda domuz beklerken....</p>

  <p>— Hele yanaş bakalım Battal emmi! Yak bir cigara.... Ben Karı beyin Bozoyum Bozo.... Mehmet'i öldürdümdü ya senin dükkânın yanındaki kahvede Cumhuriyet bayramı gecesi....</p>

  <p>— Tamam! Bilmez miyim! Önceden vuruştunuz! Çektim seni dedim: «Yapma, iyilik getirmez dedim, tek dur! dedim, delikanlılıkta vuruşmak, evet vardır ama, uzatmak yoktur....» Peki beğendin mi şimdi? Bunca yıl. Nice nice serseriler adam oldu, iş tuttu. Evlendi barklandı. Ne denilmiştir: «Er çıkan yol alır, er evlenen döl alır» denilmiştir. Allahıma şükür ve de hemşerimiz göz bebeğimiz Malatyalımız İsmet Paşamızın sayesinde savaş dışı durum vaziyetini korumaktayız. Sizin burada bundan haberiniz var mı?</p>

  <p>— Eh....</p>

  <p>— İşler gayet kıyaktır. Tam bir koy, on al hesabıdır. Milletin akıllısı toprağa yapışsa bildiğin altuna kesmektedir. Malatyalı Malatya'mıza sığmazlanmıştır. Ankara'lara İzmir'lere belki de Ali Osman'ın taht yeri İstanbul'a hoplamıştır. Hemi de eski hesap sokaklarda ayak çerçiliği etmekliğe değil ha.... Mal mülk edinmekliğe.... İsmail Ağamızı bilirsin! Malatya'mıza Cumhuriyet zagonunca kızlı kahveyi ilk açan yiğidimizdir! İsmet Paşamız bin yaşasın, varlık vergisi çıkardı şimdilerde.... Sizin içerde bundan haberiniz var mı?</p>

  <p>— Eh!</p>

  <p>— İsmail Ağamız parayı heybeye depti, sürdü gitti, bir aynalı kahve getirmiş ki yok pahasına gâvur mallarından ele.... Bir ucunda durdun mu öbür ucundaki babanı tanımazmışsın!</p>

  <p>— Ne olacak?</p>

  <p>— Ne mi? Yavrum şuncacık şeyi kendi başına çıkaramadın mı? Aslan İsmail Ağamız parayı burada hangi işten kazandı? Kızlı kahve işinden değil mi? Haddini bilmezler ve de edebini tanımazlar, az laf mı ettilerdi senin yiğit İsmail ağana....</p>

  <p>— Dur herif! İsmail neden benim ağam olmuş... Hayır istemem!</p>

  <p>— Vay ki yavrum! Akim olsa mahpus olur muydun! Hayır olmazdın! Gider İsmail ağamızın yanma kızlı kahve şakiyede dururdun! Şimdi altunla oynardın! Belki de sana bir ekmek yolu gösterirdi, kıyamete kadar yaşayası İsmail ağamız!.... Heyvah ki sen sana ettin Bozo yavrum! Çünkü İsmail ağamız İstanbul'da açtığı kızlı kahvede şimdi kimleri tutsa iyi.... En ufağından Hamiyet hanımı, belki de Safiye hanımı tutup oturtmuş gıranfonun başına.... Safiye hanımlar, Hamiyet hanımlar, Müzeyyen Senar hanımlar çevirmekteymiş fonografın sapını.... Kahvesine adam birikmekteymiş ki kapıların camlarını kırmacasma.... Birbirini ezerekten ve de başkaca ezip çiğneyerekten.... Vali çağırmış geçende demiş ki: «Ne olacak bu işin sonu» demiş bizim aslan İsmail ağamız: «İsmet Paşamızın başı selâmet olsun için ben burada kız sesiyle ve de nice nice oğlan sesiyle saz sesiyle ve de gâvur işi çalgı kutuları sesiyle milleti avutmaktayım! Ben bunları avutmasam İstanbul'da senin gövdeyi kan toparlar götürürdü hey vali paşa, sen öylemi belledin!» demiş.</p>

  <p>— Vali ne demiş buna karşı? İstanbul'un valisi?</p>

  <p>— Buna karşı İstanbul'un valileri hiç bir söz bulup diyemezler, «Var yürü koca tanrı yolunu açık ede! Sıkışırsan ben buradayım» diyerekten anlından öpmüş İstanbul valisi ve de duyduğum doğruysa, «Kargaşalıktasın sana gereklidir» diyerekten rahmetli Atatürk'ümüz Gazi Mustafa Kemal Paşamızın eliyle beline bağlayaraktan, «Vur öldür, yakalanmadan sarayıma yetişmeye bak» diyerekten armağan ettiği altun kakmalı alaman çıplağını çıkarmış, senin İsmail Ağanın beline kendi eliyle bağlamış....</p>

  <p>— Yahu benim değil şaşı gözlerine sövdürme doymaz Selime'nin Battal.... Biz burada mahpus olup.... Koca tanrıya şükür. Hiç bir pisliğe bulaşmadan cezamızı yatıp çikmaklığa çabalamaktayız! Kavat İsmail ağamla benim ne ilintim olabilir?</p>

  <p>— Vay ki Bozo.... Dünyanın değiştiğinden haberin yok! Ettin mi kendine edeceğini derbeder! Nolaydı olaydı, ah keşke bu cinayet halkası boynuna geçmeyeydi de İsmail ağanın kahvesinde şakit olaydın....</p>

  <p>— Yahu Battal ağa.... Sen bizi sınava mı çekmektesin sabah sabah, bunlar nasıl bir laflar?</p>

  <p>— Vay beğenemedin mi? İsmail ağamızın günahına girenlerden misin yoksa.... Tevekkeli koca tanrı seni buraya sokmadı. Sokar kurban olduğum.... Şundan ki sevgili kulu İsmail ağamıza laf istemez! Geçende ne oldu haberin var mı?</p>

  <p>— Ne oldu? İsmail ağa üstüneyse, bana lâzım değil emmi!</p>

  <p>— İsmail ağa üstüne elbet, ne sandın? Bizim bundan böyle bir lafımız İsmail ağamızın üstüne, bir lafımız padişahımız İsmet Paşamız üstünedir. Evet senin gibi aklı yetmezin biri kızlı kahve açmak meselesinde ileri geri söylenecek olmuş sarhoşlukla.... İsmail ağamız hiç kızmamış. Dilese itlerine parçalatır, çakalın kanını arayanda bulunmaz demiş... «Oğlum okuman yazman var mı?» Oğlan demiş «Var!» demiş, «Oh ne kadar iyi, surdan bana benim kâtibi bulun, bir kâğıt kapsın gelsin, kalemi de unutmasın!» Kâtibi sürüyüp getirmişler, İsmail ağamız demiş: «Ola yaz bakalım şu kâğıda bir dümbük!» Kâtip demiş: «Anlamadım!» Demiş İsmail ağamız: «Oğlum dümbüğün anlaşılmaz yeri yoktur, hele sen yaz!» Yazmış kâtip, İsmail ağamızdır almış kâğıdı, okuma bilenlere gösterip okutmuş, görmüş ki halisinden «Dümbük.... demiş, yallah bismillah!» Masaya sermiş demiş: «Ula kâtip koş, kasadan altun torbaların ikisini yüklen gel!» Altımu duymasıyle kahvede ses kesilmiş ki pire zıplasa duyulur. Kâtip iki meşin torbayı güç ile iniliyerekten getirmiş. İsmail ağamız torbaların ağzından mumlara bakmış ki bastığı mühür kız gibi durmaktadır. Besmeleyi çekip torbaları açmış... Dümbük, kâğıdının üzerine san kızları şarradak devirmiş. Devirmesiyle kurban olduğum altun neyi temizlemez ki.... Ortada ne dümbük kalmış ne kâğıt... Her taraf sarı altuna kesmiş ışıltısı kamaşmaya dönüp koca kahvede göz gözü görmez olmuş... İsmail ağamız gülmüş demiş: «Nasılmış bu böylece koçum, hani bakalım dümbük mümbük!» Bu gün nasıl bir gündür Karı beyin Bozo herif dümbüğü hükümatın çürük kâğıt parasıyla silmekte değil, bildiğin madeni parayla silip süpürmekte.... Sen mahpushanede çürüdüğünden dünyayı unutmuşsun. Vah ki ne kadar yazık! Ver bakalım surdan bir cigara. Dileğin nedir söyle de, ben de gideyim ağır ağır, dönüşte getiririm.</p>

  <p>Mazmanoğlu Hacı Aptullah Bozo şaşkınlıkla ille de umutsuzlukla çevresine baktı. Başgardiyan odasında bir eski masayla bir eski makam iskemlesinden başka hiç bir şey yoktu. Başgardiyan Kürt Ali Efendi okuma yazma bilmediğinden kâğıdı kalemi, defteri kitabı hiç sevmiyor; gözü önünde hatta yakınında bulunduğunu bilmesinden enikonu tedirgin oluyordu. Sofraya örtü olarak gazete serilmek gerekse iştihası kapandığına, peynir tatlısının bile keyfini çıkaramadığına çoktandır inanmıştı. Belki de bu sebeple odası masasıyla sandalyasına rağmen büsbütün çıplak görünüyor, insana işkence yeri ürküntüsü veriyordu.</p>

  <p>Mazmanoğlu, «Vah mahpusluk vah! Vay mahpusluk vay! Ulan mahpusluk. Yedin bizi namussuz!» diyerek içini çekti. «Yahu nedir bu.... Biz bu sabah neremizden kalktık? Dün büğün biri «Yat oğlum mahpusluk gayet iyidir, yattığına bir ye de bin şükret!» dedi geçti. Başka bir kodoş dedi ki: «Oğlum sen sana ettin vah ki bu işin bu eşşek cennetine girecek sıra hiç değildi, padişahlığı kaçırdın diyeyim de anla.» dedi geçti, fazladan bir de cigaramızı çekip alıp yüzümüze tükürerekten geçti gitti. Ulan yuf olsun yuf!»</p>

  <p>Gardiyan Çerkez Murat Efendi hâlâ uyuyordu. «Uyumaz bu köpoğlu! Aklı sıra bizi sınamaktadır, anahtara el atacak mıyız, atmıyacak mıyız?» Demir parmaklıklı kapıya yaklaştı. Evet, ikinci candarmalığını yapan Mahmut Karafirtma essahtan dalmış gitmişti, «üu Karafırtma'nın kıllıgışı yoktur. Allahm bir akılsız kulu.... Şunu kimse askere alır mı şuncacık aklı olan!» Cıgarasını ağzına tıkarken duraladı yine daha oynaka geçmişti aklından fırt diye birden üşenmişti yine.... Boş odaya girdi, pencerenin içine sol kalçasını iliştirip Abo'nun eski tahtalardan yapılmış penceresiz dükkânına daldı. Bu dükkânı arada bir gözünde portakal sandığı kadar ufalıyor, kuşağı dolayıp sırtlasa alıp gideceğini sanıyordu. Oysa namussuz Abo içini tepeleme doldurmuştur ki sekiz çift çömüş öküzü koşsan ırgalanmaz!»</p>

  <p>— Nerede bu Abo namussuzu Bozo oğlum, cinayet seyrine mi seğirtti sakın!</p>

  <p>— Cinayet mi? Ne cinayeti emmi?</p>

  <p>— Vay sen duymadın mı fukara Mazmanoğlu! Hey vah!</p>

  <p>— Birini mi vurdular dayı? Kim kimi vurdu?</p>

  <p>— Birini öyle ya.... Birini.... Ya birini vurmakla bu pislik temizlenir miymiş? Oğlum Bozo, kaç zamandır demedim miydi, bunun sonu hayır getirmez!</p>

  <p>— Nolmuş ki oh dayı.... Hele bir anlayalım ki....</p>

  <p>— Herif, çoktandır toprağımıza kadem bastıydı Bozo.... Ben farkındayım! İhvanlarıma demedim mi? Dedim! Boş değil bu herif dedim!</p>

  <p>— Kimdir? Hangi herif?</p>

  <p>— Eski Malatya'nın kabristanına yerleştiydi gelip eli yeşil olası.... Sakal göbekte.... Bıyıklara adamlar asılır babayiğit! Dedimdi ama.... Olmasın bu işler! Dünya sahipsiz değil demedin miydi?: Ne olacak şimdi, buyur bakalım Bozo can!</p>

  <p>— Kimdir bre dayı! Anlamayınca.... Biz bu kapalıda ne bilelim!</p>

  <p>— Herif geldi. Bir katıra kendi binmiş, bir başka katıra göçünü sarmış... Göçü dedimse acem halısı şam ipeklisi belleme.... Bildiğin hurma lifinden iki hasır.... Bir yastık.... Bir de halisinden dağıstan yamçısı.... Taşta dil var, bu herifte yok.... İhvanlarla çok çabaladık, yalvardık, döndük avradına sövdük.... Sövmemiz yürekten değil, haşa sınamaktayız! Bildiğin sınava çekmekteyiz! Birkaç kez «Heyvah ya şeydi Battal Gazi efendim!», «Yetiş ey Ebamuslimi Horosanî efendimiz!» diye naralandığı duyulmuş. Yalan mundar ben duymadım. Aslına bakarsan dedim di ya....</p>

  <p>— Kimi vurmuş? Kimdir bu yabanın katırlı belâsı! Ne yüzden vurmuş... Hele buralarını bir anlayalım ki dayı!</p>

  <p>— Kimi derken.... Uyuma Bozo oğlum, ben hamam aralığına siperlenip tam yüz kişi saydım! Yüz kişi dedimse gövde saymakta değilim ha, düşen kelleleri saymaktayım!</p>

  <p>— Etme dayı! Gönül eğlemekte misin? Ben o sıralarda hiç değilim.</p>

  <p>— Yavrum ya şeydi Battal Gazi teberini ne yapalım? Vurmasıyla kelleyi şuraya düşüren mübarek teberi.... Önce senin mumcu köçeği biçti. Çünkü bunun çarşıdan aksatası haftada bir iki mum, haftada yüz dirhem afyon.... Mumcu köçek meğerse mumun bahasını arttırdıkça artırırmış! «Nedir?» diye sordukça, «Cenk halidir, böyle olur» diye gülüverirmiş. Duyduğum doğruysa afyonun bedelini de arttırdıkça arttırmış tiryakioğlu.... Duymamla koştum! Babası babamın hacı yolculuğu yoldaşıdır. «Olmaz dedim, yaraşıksız dedim, bizi dinleyen kim; az biraz zarar edilecekse de sineye çekilecek.... Çünkü böyle bir evliyalığa ayak basmış yiğidin toprağımıza konması ne devlet!» dedim. Evet mübareği bunaltmışlar, «Haktu» diyerekten teberin sapma tükürme siyle.... Olacağı buydu bunun.... Demirlere yapışıp iki yanma bakarak sesini alçalttı: Bana izin koçum, İslâm yoluna teber çekildi mi Müslümana durmak yoktur. Martine bakalım biz, mermileri kuru mu, yoksa az biraz ıslandı mı?</p>

  <p>— Dur dayı! Sakın martini çekip.... Dur aman dayı.... Senin bildiğin gibi değil! Martinle teberle....</p>

  <p>Herif «Şuıt» parmağını ağzına götürüp duvarlara sürtünerekten kaydı gitti. Hacı Aptullah, yalnız kalınca kendisini ancak toparlayabilmişti.</p>

  <p>«Demek bu köşkerin Cemal'i sabah sabah çekmiş esrarı.... Tüh suratına, demek vardı ya....» Müdüriyet kısmını asıl cezaevinden ayıran kaim demir parmaklıklara doğru yürümüştü ki arkasından apansız bir bağırtı duyarak boş bulunup sıçradı.</p>

  <p>— Nedir o? Nereye Bozo?</p>

  <p>Döndü. Çerkez Murat gardiyan sağ yanağının altındaki diş çukurlarını karanlık karanlık göstererek gülümsüyor, Mazmanoğlu'nu şüpheyle süzüyordu; nerdeyse kalkıp üstünü arayacaktı.</p>

  <p>Mazmanoğlu'nun buna çok canı sıkıldı. Cezası azalıp bir yıldan aşağıya düştü düşeli idarenin gösterdiği büyük güveni haksız çıkaracak hiç bir hata işlememişti. «Ne demek istemektedir bu avanak Çerkez? Şuna hele şuna!» kötüsü farkında değildi ama iki metre boyunda manda boğası kesiminde herif Çerkez gardiyanı Murat yavaş yavaş küçülüyor, gözüne fındık faresi gibi görünmeye başlıyordu. Bu hal yeni bir belâ idi. Bereket versin henüz alışamadığı için, «Şu pisi bir vuruşta ezip geçince ne lâzım gelir?» diyerek saldırıya geçmiyordu.</p>

  <p>Bunlar, başka başka şeyler düşünerek biribirlerini göz kantarıyla ölçüp biçerken Nazlıca bibinin cırlak sesi duyuldu:</p>

  <p>— Ah ki belâ! Vah ki belâ! Yoktur bunun kurtuluşu adamlar! Kıyamet belirtisidir, cehennemin Meyil deresine uçaraktan varıp yerleşmektir!</p>

  <p>— Ne oldu ki anacığım? Esnafın kazığı belâsına mı uğradın! Teraziye parmak mı attılar, hesabı yanlış tutup elde biri mi unuttular?</p>

  <p>— Hani terazi.... Nerede hesap! Bu hesap Arafat meydanında görülecek bir hesap! Oğlan karıyı yatırıp kesti ki yavrum vay başıma!</p>

  <p>— Hangi? Aman ne demek bibi?</p>

  <p>— Şu demek ki.... Demiş «Para!», fukara karı demiş: «Yoktur!», «Vay yoktur nasıl söz?» demesiyle sağ eline acem teberini sol eline arap cembiyesini almasıyle.... Çal çalmaz mısın! Dediydim ama.... Etme kardaşım, yanlızlık koca tanrıya mahsus, bul kendine bir can yoldaşı dediydim....</p>

  <p>— Yahu koca nine, kim kimi vurmuş? Bizim Malatyalılımızdan mı?</p>

  <p>— Ya kimden olacaktı? Vay akıl, şimdikilerde Malatyalılardan başka birbirini kesen mi kaldı?</p>

  <p>— Öldürmüş mü? Anasını mı essahtan öldürmüş?</p>

  <p>— Anasını elbet. Askerden gelip demiş: «Benim şanım şerefim var!» demiş: «Asker dönüşü kötü evde ahbaplarıma sofra vermesem hiç olmaz!» Fukara parayı nerden bulur dul karı başıyla.... Demiş: «Aman oğlum on param varsa derime yapışsın!» demiş....</p>

  <p>Çolak Hoca tespihini döndürerekten, kurumuş sol kolunu savuraraktan görünmüştü. Kocakarı topal Hocayı görmesiyle mahpus damının demir parmaklıkları ardında debelenen Hacı Aptullah'ı bırakıp Hocanın yolunu kesti:</p>

  <p>— Duydun mu er dayanmaz Bülbülün topal Hoca.... Oldu mu bize olanlar?</p>

  <p>— Ne olmuş deli kahpe.... Çekil yolumdan....</p>

  <p>— Hani ya. Hitler efendimiz gelip düzeltecekti? Hani Alaman'ın kralı dünyalar durdukça durası Hitler efendimiz kurt ile kuzuyu bir arada gezdirecekti. Hani İslâm dini taşımaktaydı gizliden.... «Korkmayın avratlar, çoğu gitti azı kaldı» dediklerin hani?</p>

  <p>— Nedir yahu Hacı Aptullah, bu çirkefi dalgalandıran belâ nasıl bir belâ?</p>

  <p>— Birini vurmuşlar ama hoca emmi, ağzından alamadım, karıyı askerden gelen oğlu doğruyası.... Para isteyip vermediğinden....</p>

  <p>— Hangi karıymış?</p>

  <p>— Hangisi olur domuz çolak hoca, senin Gülsüm hanımı....</p>

  <p>— Vay! Rahmetli Koçu buruğun Gülsüm hatunu mu? Oğlu mu? Onun oğlu var mıydı? Yanlışın olmasın!</p>

  <p>— Vay anan öle.... Deli bunak.... Dağ gibi oğlanı unutaydın!</p>

  <p>— Essaaah.... Kesmekte mi şimdicik kıtır kıtır....</p>

  <p>— Kesmekte ki o kadar olur!</p>

  <p>— Kesmekte iken.... Ya sen benim uğurumu.... Ya sen beni lafa tutup.... Savul kahpe! Zararım dokunur ki sana, gör nasıl zararım dokunur!</p>

  <p>Çolak hoca, çolak kolunu savuraraktan başkaca bir hırslı çömüş soluğu peydahlayarak sıyrıldı, yolu eline aldı ki ardından martin kurşunu yetmez. Mazmanoğlu Hacı Aptullah on iki yıl süren mahpusluğunda bu anda içine düştüğü umutsuzluğu ancak birkaç kere duymuştu. «Ulan Mahpusluk! Allah belânı vere mahpusluk!» diye iniliyerek sakonun ceplerine saldırdı ki tabakaya ulaşıp cıgarayı tazeleye.... Bu sırada sokakta gidip gelme artmış, telâşlı adımlar sıklaşmıştı. Mazmanoğlu Hacı Aptullah, Çerkez gardiyan Murat Efendi, ikinci askerliğe alınmış candarma nöbetçisi Mahmut Karafırtma beraberce ilgilendiler. Daha ilk sözlerde üçünün de aklı karmakarışık oldu.</p>

  <p>— Evet, vuruşma vardır! Çarşılı birbirine koyulmuştur. Kıran kıranadır!</p>

  <p>— Neden?</p>

  <p>— Bre Murat Efendi, bilmez gibi.... Bu gün nasıl bir gün ki.... Vuruşma kırışmaya neden aramalı!</p>

  <p>— Demek çarşıda.... Talanda varmıştır öyle ya.... Çarşı karıştı mı baldırıçıplak takımı tutulmaz! Bizim bacanak dükkânı kapatmadıysa yandı! Yazık! Çarşının karışması hayır getirmez!</p>

  <p>— Çarşıda bir şey yoktur! Bir it ölmekle koca Malatya çarşısı neden karışacakmış? Kürt baskını mı bu?</p>

  <p>— Nasıl it? Tebelle girişmiş ki dayı, birinci hamlesinde yüz kişi düşürmüş.</p>

  <p>— Kim düşürmüş? Yahu sen içerdesin Bozo, biz dışardayız allahımıza şükür! Sen mi bilirsin, ben mi? Surda karıyla dırdır etmişler, sen bizde kendini bilmez mi ararsın! «Oğlum desem erkek gibi bir erkek karı dırıltısına boş verecek değil midir?»</p>

  <p>— Karıyı mı vurmuşlar çarşıda?</p>

  <p>— Çarşıda bir şey yok; herif karının lafına laf yetiririm sanmasıyle kahpe, ekmek bıçağını nasıl yallah ettiyse.... Herifin karnını deşmez mi. Buyur bakalım!</p>

  <p>— Sen ne demektesin ağa, karı mı vurmuş herifi? Hangi karı? Nerde vurmuş? Yok öyle şey!</p>

  <p>— Yok da, ya biz gözümüzle gördüğümüzü n'apalım? Barsaklarını toparlamış herifin, «Aman bir payton arabası komşularım.... Her kaç kuruşsa bir payton arabası.... Ben bu yaradan ölmem! Beni hastane doktoruna yetiştirmenin kolayı!» diyerekten debelenmesini ben mi gördüm, sen mi?</p>

  <p>— Etme dayı! Yanlışsın! Mesele çarşıda.... Mumcu köçeği eski Malatya kabristanında yatan....</p>

  <p>— Hele oğlum Bozo.... Mahpus damında esrar dalgası olur ya, bu saatte bu kadar mı olur! Eski Malatya'mızın şehit kabristanında evliya uğratmak niyetindesin ama hiç yağma yok!</p>

  <p>Bu sırada üç kişi birden yetişti.</p>

  <p>— Vah ki ne kadar.... Kıza yandım!</p>

  <p>— Dur yahu! Öyle bir kıza nasıl yanabilirmişsin! Pislik temizlenmedi mi güzelce?</p>

  <p>— Pislik böyle mi temizlenirmiş... Öncesinden sen ayak bağını gevşet, önünü aç.... Salıver! Ne denilmiştir: «Yemiyenin malını yerler» denilmiştir. Şimdiki zaman ne zaman! Peki ne oldu şimdicik bakalım?</p>

  <p>Hadi gül gibi karı mezara, sen eşşek cennetine.... Buna bizim koca reis on beş yılı sarar hiç bakmaz; nah bana inanmazsanız Bozo kardaşıma sorun.</p>

  <p>— Karısını mı vurmuş herif?</p>

  <p>— Vay, haberi size daha ulaşmadı mıydı? Evet kötülükte yakalayıp temizlemiş.</p>

  <p>— Zampara?</p>

  <p>— Bu günlerin köpoğlu zamparasından basılanı tutulanı hiç gördün mü bre Bozo! Oğlan pencereden cıpcıbıl komşunun havlusuna hoplayıp tatlı canını kurtarmış.... Ne olduysa avanak karıya oldu. Bre kahpe desem, işte hovarda gezdirecek tetikliğin yok.... Sen bu yollara neden heveslenirsin?»</p>

  <p>— Neyle vurmuş? Lüverle mi?</p>

  <p>— Lüver!</p>

  <p>— Lüver de.... Patlamasını biz neden duymadık?</p>

  <p>— Yatakta patlattırmış besbelli.... Sesi boğuntuya gelmiştir. Başkaca işini bıçakla bitirmiş arkadan....</p>

  <p>— Arkadan mı vurmuş?</p>

  <p>— Arkadan dedikse sırtından demedik, öncesi Lüveri işletmiş, koç yiğit ardından hançeri asılmış...</p>

  <p>— Nerenin hançeri.... Herif seğirterek geçerken durmuştu. Hırıl hırıl soluyordu: Hançer yok lüverdir! İki kurşun! Biri kızıl koltuktan, biri apış arasından.... «Ya öyle mi, al bakalım!» demiş, başkaca, «Bismillah!» diyerekten sıkmış... Keskin atıcılıktaki hüneri görmeli ki elli adımdan kurşunları vızır vızır yapıştırmış. Aslında kızın eniştesini vuracakmış ya.... Son dakkada niyeti kıza değiştirmiş!</p>

  <p>— Kötülükte yakaladıysa.... Elli metreden sıktı ne demektir?</p>

  <p>— Kimi kötülükte yakaladı? Malatya'mızın birinciye gelen şeyhinin kız ehli kızını kötülükte nasıl bastırabilirmiş elin yabanı?</p>

  <p>— Yabanı! Anlamadım! Kocası değil mi?</p>

  <p>— Yahu kızı verimkâr olsalar, herif kudurdu mu ki çekip vursun! Topal Sefer bir cinayet olduğunu kısadan içeriye duyurmuş, kapıdakiler meseleyi anlamaya uğraşırken mahpushanenin yola bakan bütün pencereleri çoktan bağrışmıya başlamıştı:</p>

  <p>— Karısını mı vurmuş?</p>

  <p>— Karı mı herifi....</p>

  <p>— Bıçakla?</p>

  <p>— Yoklüver....</p>

  <p>— Kızını kurşunlamış... Kızını paralamış bıçakla fukara.... Kız babasını uyurken baltayla doğramış. Babası kızını kötülükte tutmasıyla....</p>

  <p>— Zampara?</p>

  <p>— Zamparayı bilmem!</p>

  <p>— Vah! işte buna yandım! Benim aklım derinme ermez ama bu gidişin sonu ya heydir azizim. Oh tadından yenmez!</p>

  <p>— Benim sezinlediğim bunda bir bityeniği olmalı. Dururken dururken, durup dururken kız kısmı babasını baltayla dörde neden bölsün! Eğer aklıma gelen gibiyse.... Koca reis!</p>

  <p>— Ulan aklına gelen nedir namussuz? Kızından bir şey mi umdu demektesin! Ya Malatyalı seni ne yapar?</p>

  <p>— Malatyalı doğru işe ne yapabilirmiş?</p>

  <p>— Dışarda karılar azmıştır arkadaşlarım! Burada biz güven altındayız!</p>

  <p>Benim bildiğim şu hükümatımızm kapıdaki candarmaları bizi beklemese bak gör Vahap efendi neler olur. Hele şu işe, şu işe hele.... Demek on dördüne girmemiş kız baltayı yallah etmesiyle öz babasını tepeden kuyruğa ikiye bölmüş... Nasıl bir kıyamet belirtisi....</p>

  <p>— Evet insan uslanacağına azdı. Büyükte acıma, küçükte saygı kalmadı. Bir vuruşta şuncacık oğlanı gebertmek nasıl bir gâvurluk! Nasıl bir acımazlık....</p>

  <p>— Hangi oğlan? Oğlan yok....</p>

  <p>— Yok mu? Kim demiş! Oğlandır vurulan.... Çünkü baba öğüdü dinlemedi. «Parayı bozmadan getir de sonra içinden dilediğin kadarım al, harcan» derim sanmış fukara herif.... Zamanın itine bunlar denecek laf mı? Suratına ite atar gibi atmasıyle....</p>

  <p>— Fabrikada mı çalışmaktaymış oğlan?</p>

  <p>— Fabrikada....</p>

  <p>— Nah gördünüz mü kardaşlarım, bu fabrika kuruldu, Malatya'mızda İslâm terbiyesi kalmadı. Benim sözüme gelirsiniz.... Bu Malatyalı bu fabrikayı bir gece dümdüz etmedikçe.... İlerden önce bir nara ardından bir bağırtı duyuldu:</p>

  <p>— Ulan mahpuslar, ulan kulaklarına dürttüklerini, hep mi öldünüz! Havadisim var havadisim, size tonla havadis getirdim!</p>

  <p>— Aman durun uşak kimdir?</p>

  <p>— Yahu kim olur, Tellâl sadıcın Osman değil midir?</p>

  <p>— Dinleyelim öyleyse.... Haberin doğrusu geldi.</p>

  <p>Gardiyan Aptullah Nurol Başgardiyanlık odasına girip çoktan beri aranan bir şeyi bulup getirmiş gibi «nah buyurun» anlamına zimmet defterini masanın üzerine attı: —Ohhh! Kahpeyi vurudu ki herif.... Gayetle güzel vurdu!</p>

  <p>— Kötülükte mi yakalamış?</p>

  <p>— Hangi herif?</p>

  <p>— Nerde?</p>

  <p>— «Suç üstü yapıp boşasaydın senden sonra alan vurup buraya geleydi» diyen olmamış mı namussuza?</p>

  <p>— Aman Vahap Efendi.... Karısını değil kızını vurdu.</p>

  <p>— Kızını mı?</p>

  <p>— Vay dürzü vay....</p>

  <p>— Biz burada çürürken dışarda işler aldı yürüdü desene bay Aptullah Nurol! Artık kızlarını babalan mı bastırır oldu dışarda?.</p>

  <p>— Aman Vahap efendi.... Anlayamadım kardaşım!</p>

  <p>— Neden? Babaların kızlarını kötülükte bastırmak kanun mudur?</p>

  <p>Hayır değildir. Bu iş analara verilmiştir. Analar bastırır, eliyle koymuş gibi bastırır, bastırmasıyla hemen aslan kesilip ört bas etmeye sıvanır ve de öylesine gizler ki baba şurada kalsın kızın kendisi ve suç ortağı diyeceğimiz zampara bile kuşkuya düşer ki, biz böyle bir haltı karıştırdık mı, karıştırmadık mı?</p>

  <p>— Yahu! İşin alayındasınız! Meseleyi anlıyalım! Kim vurmuş, kimi vurmuş, nerde vurmuş, vurulan ölmüş mü, ölmüş mölmüş mü, vuran tutulmuş mu? Biz tanır mıyız?</p>

  <p>— Kızı tanırsınız!</p>

  <p>— Vurulan kızı? Biz? Oğlum sabahtan beri «Kız mız» diyerekten şuna resmen eski kulağı kesiklerden yıllanmış kart kahpe desene.... Hangisinin babası bellidir ki bunların ırzı kırık pezevenk mezarını yırtıp çıkıp vuruyor da namusumu temizledim diyerekten gerisin geri ahrete dönüyor?</p>

  <p>— Vay ki meseleyi anlıyalım diyene.... Oğlum sen bu maskaralıkla kimdir vurulan vuran, kimdir gardiyan Aptullah Nurol, kısadan demedi mi gör neler olur!</p>

  <p>— Kız geçenlerde geneleve atılan Cemile.... Fabrikada çalıştı, aslında bizim köydendir bunlar.... Bunu on iki yaşında sattı babası.... Alan oğlanı askere götürmüşler. Ardından babasını da ikinci askerliğe alınca bunlar köyde kimsesiz kaldılardı. Gelen geçen az biraz gagalamış benim anladığım.... Muhtar bakmış ki düzen bozulacak, anası olacak kahpeyle bunları sürdü çıkardı köyden.... Gelip mekân tuttular buralarda. Oynak karıyı bilmez değilsiniz ya.... Haram torbadan şunu bunu koklamış karı tek durur mu? Köyden ardı sıra gelenlerde olmuş duyduğum doğruysa.... Bakmış ki fabrikada çalışmak tatsız.... Gizliden otlarım sanmış... Eski köy oynaşları moynaşları.... Fabrikadan yeni oynaşlar moynaşlar.... Komşular bakmışlar ki bunların evi önü kalabalıklaşmakta giderekten.... Mahallenin on yaşını aşmış kopukları da saç sıvazlıyaraktan dolanmaktalar tabanı yanmış it gibi. Sizin anlıyacağmız mahallede erkek geçinenler eve girmezlenmişler, sabaha kadar kapı önlerinde dolaşmaya başlamışlar.... Ahmet Polis de oralarda oturur, pusulayı tutmuş...</p>

  <p>— Ahmet Polis.... Şu bizim.... Eski kodoş! Neden tutmuş, polis hakkı vermediğinden mi tutmuş? Müşteri taşımışsa komisyonunu mu inkârdan gelmişler?</p>

  <p>— Gelmekle.... Benim bildiğim Ahmet polis bu işe üste verir. Tek mahallede oturduğu sokakta ve de bulunduğu aile yuvasında girme çıkma, gidip gelme hiç aralıksız sürüp gitsin!</p>

  <p>— Polis Ahmet'in canı cehenneme.... Sen söyle bakalım Vahap Efendi, çok ceza verirler mi....</p>

  <p>— Kime?</p>

  <p>— Kızın babasına?</p>

  <p>— İfadesine bakar, on beş sene verirler, yirmi iki sene bile verirler.</p>

  <p>— Ama kızı kerhanede....</p>

  <p>— Olsun.</p>

  <p>— Çaresi aman Vahap efendi? İfadesi bilir dedin, çaresi?</p>

  <p>— Çaresi.... İfadeyi düzgün verirse belki cezası azalır.</p>

  <p>— Nasıl vermeli?</p>

  <p>— «Kasten vurmadım» demeli. «Bir erkekle beraber gördüm, aklım başımdan gitti» falan demeli.</p>

  <p>— Bilmez bu yollan fukara. Nasıl etsek?</p>

  <p>— Git söyle.</p>

  <p>— Bizi sorumlu tutarlarsa?</p>

  <p>— Yok canım. Defteri koltuğuna al, soran olursa, «Ben mahkemeden geliyorum» dersin.</p>

  <p>Kısımda el ayak çekilince kovuşların arasındaki fayans döşeli koridorda uyku tutmamış birkaç ağır cezalı ile yeni düşmüşlerden bir ikisi gürültü etmemeye çabalayarak dolaşırlar, birbirlerine söyleyecek laflan kaldıysa ya da biri yeni düştüyse ya da anlattıklarının arasından biraz vakit geçtiyse ellerinden kazanın nasıl çıktığını, karakolda mahkemede olanları, hemen hemen hiç değiştirmeden anlatırlar. Hamo voltaya binmiş, iyicene de dalgınlaşmıştı. Maho yanaşıp selâm verdi. Askeriye töresince ayak değiştirip yanına koşuldu.</p>

  <p>— Uyku tutmadı mı kurban?</p>

  <p>— Uyku.... Eh.... Tutsa da, kulak asma kardaşım....</p>

  <p>— Aklıma düştü apansız.... dedim: «Şöyle olsaydı da, şu da şöyle olsaydı hey allah!».</p>

  <p>— Dedik evet!</p>

  <p>— Bana sorarsan, kardaşlığıma diyeyim, her kötülüğün başı sezinlemek.... Adamda sezginlik ya hiç olmayacak yada sezinledin mi, ver elini İstanbul gurbeti, Ankara gurbeti diyip savuşacaksın ki belâyı savuşturacaksın! Derin derin içini çekti: Evet her bokluğun başı sezinlemektir. Sen nasıl sezinledin ilk önden?</p>

  <p>— Neyi nasıl sezinledim? Bende sezinleme yok.</p>

  <p>— Sezinleme yok olmaz! Sezinleyeceksin mecburî.... Adam bindiği kısrağın yeni huylar peydahladığını ossaat sezinler!</p>

  <p>— Kısrağa kurban olayım kardaşım.... Biz kara hizmetkârıyız! Biz ömrümüzde lafım burdan dışarı eşeğe binmemişiz doyasıya.... Sen ağa seyisliği yaptığından kısrağın yeni huylar peydahladığını belki bilirsin.... Bize karanlık!</p>

  <p>— Olmaz! Hiç olmaz! Ne denilmiştir: «Derdini demeyen dermanını bulamaz» denilmiştir, şundan bundan pirelenmedin mi az çok? Hele hele!</p>

  <p>— Ne gibi?</p>

  <p>— Hovardaya aldanan karının erine nefsi uyanmaz! Kırk yıl yanaşmasan nerde bu bizim herif diye aranmaz. Yanaşmağa kalksan el vermez! «Belim ağrımakta yüreğim bulanmakta» der mızmızlanır. Başkaca, «Ana haliyim» demeyi tutturur ki bu rezil ana hali ayda üçe dörde biner, belki de hiç ara vermez olmuş bellersin!</p>

  <p>— Senin avrat böyle huylar mı peydahladıydı ?</p>

  <p>— Hey ye....</p>

  <p>— Bizimkinde yeni huylar peydahlamak yok.... Çünkü bizimki hovardayı kapıda taşımaya çabalamadı. Bu sebeple sezinleyemedik her hal.... Biz güvenmekteyiz ki yüz tanık getirseler, başkaca şeyhten imamdan görgücü getirseler hiç inanacağımız yok. Bizim kahpe durduğu yerde kaçtı.</p>

  <p>— Durduğu yerde.... Yabanın herifine.... Töbe! Hiç duymadım.</p>

  <p>— Bizim başımıza duyulmamış işler geldi kardaş! Haso da derin derin içini çekti. Ya sen? Sen nasıl sezinledin kardaşlığım en önden....</p>

  <p>— Bizde de sezinleme yok! Yok, çünkü bizde çocuk dokuz baş....</p>

  <p>— Etme kardaşlık! Bir tek karıdan mı bu dokuz baş....</p>

  <p>— He ye! Bir tek karıdan....</p>

  <p>— Bir tekse kocamıştır. Bu nasıl bir belâ kardaşlık, senin belâ?</p>

  <p>— Benim belâ kardaşlığım ağa belasıdır. Köylülüğü bilmez değilsin. Köylülükte hizmetkâr kısmının ırzı namusu, malı mülkü ağanın gölgesinde olmakla....</p>

  <p>— Ağa mı bozdu yüreğini kocamış karıya.</p>

  <p>— Kocamış ama yiğitliğini ne yapalım, bizim karıda boy nah bu kapıdan girmez eğilmeyince.... Okkaya çeksen yüz okkadan artık değilse de eksik de hiç değil.... Göğüsleri vardı ki sen kardaşlığımdan neyini saklamak, her biri ekin doldurulmuş halı heybe gözü gibi.... Belini değme babayiğit kavrayamaz iki kolu ile.... Bacaklar dersen götür Murat suyu köprüsüne dayak olsun!</p>

  <p>— Dokuz çocuk doğurmuş... Farımamış mı şu kadar?</p>

  <p>— Farıma yok!</p>

  <p>— Kaçı erkek kaçı kız bunların? Çocukları sordum.</p>

  <p>— Dördü kız beşi oğlan.</p>

  <p>— Vay başıma! Vay başıma! Bunca oğul uşaktan sonra öyle mi?</p>

  <p>— Oğul uşak evet! Nefisli karıydı gayet, sabahtan akşama ekin biçse, taş taşısa.... Yatağa girdi mi Osmanlı padişahının sultan hanımı gibi gölgeden çıkmamış, bir ay herif görmemiş sanırdın; aygırlamış kısrak gibiydi. Bizi çekiştirirdi ki Yusuf peygamber olsan çıkamazsın pençesinden.... Ne yapar eder, seni mutlak günaha sokar! Bir kezle iki kezle kurtulsan, hak bereket diye dua et!</p>

  <p>— Vay ki kahpe! Adam öldürür kahpe!</p>

  <p>— Adam evet! «Bu oğuluşağı sana yapıveren benim ha, değerimi bil! diyerekten böğrümü burardı. Sana kalsa, sefil Maho beni uşaksız oğulsuz öldürecektin marazlı!» diyerekten gülerdi. Başkaca, ayıptır demesi, kıçımıza bir de şaplak çekerdi. Benim karının yiğitliğini bizim oralarda bilmeyen yoktur. Osmanlı karı dedin mi Maho'nun Aslı diye karşılığı karşı dağdan gelirdi iniliyerek. Dedim ya boyu benim ikim kadar.... Bizim oralarda bizim avradı, ekin biçerken başa koymazlardı. Çünkü sıraya o saat döndürür, iniş aşağıya dökerdi. Değirmende çoğu zaman çoğu pehlivanların yerden koparmayı göze alamadıkları kara ekin çuvallarına yallah bismillah diye sokulurdu, «Hele çekilin yavrularım.... Hele çekilin ki bir....» diyerek bir koluyla kaldırıp hayvanın sırtına dayıyı verirdi. Kavgalarda küreği yabayı yada çoban sopasını, hele ki baltayı çekti miydi değme zaptiye çavuşu önünde duramazdı.... Biraz ofladı hışıladı: Demek koca tanrı bunu bu kadar yiğit yarattığından nefsini ere doymaz yaratmış... Senin avrat nasıldı?</p>

  <p>— Nesi nasıldı?</p>

  <p>— Nefisten yana, nefis azgınlığından?</p>

  <p>— Benimkisi.... Benimki allah allah.... İşe bak sen kardaşlık.... Benimki nah şuncacıktı, sovanm cücüğü kadar deyim de anla.... Yatakta kavradım mı bitti gitti sanırdım! Dur hele, tamam kesimi ufaraktı ya, öfkesi yamandı arkadaş; öfkelendi mi yaban kedisine dönerdi; demek nefisliymiş namussuz, sezinliyemedim demek; öfkeli kan, bir de yiğit karı mı nefisli olur?</p>

  <p>— Besbelli.... Bir akşam vardım ki geçmiş gitmiş...</p>

  <p>— Evet! Geçmiş gitmiş... Bizi aldı bir düşünce.... Biz düşünmekteyiz. Düşünmekteyiz, laf gelimidir. Aklımız başımızda yok ki neyi düşünmekteyiz?</p>

  <p>— Taman! Akıl baştan sıçramış olur öyle sıralarda.... Derken....</p>

  <p>— Derken.... Geçti birkaç gün.... Böyle bir gece, gece dedimse akşam olmuş vakit olmuş... Ocakta ateş yok! Bizim ev ölü evi gibi.... Ağlasam mı biraz hey allah demekteyim, aslında yüreğim bir uzun hava çekmeli demekte.... Komşulardan utanmasam şeytan Beko'dan bir uzun hava koy vereceğim! Baktım dışarda bir ayak patırdısı.... Kimdir demeye kalmadı, baktım gelen Osman emmim.... dedi: «Ulan dedi, karı gibi ocak başında kül mü eşelemektesin yüreksiz? dedi. Er olsan avradın koyup kaçmazdı rezil!»</p>

  <p>— Doğru....</p>

  <p>— Doğru olmaz mı? Osman emmim salt emmim değil, karının da babası.... Bize bu lafı kaçan karının babası söylemekte hemşerim böylecene.... dedim: «Vay allah, vay allah, sen bana günah yazmayacaksın bundan böyle, vay allah! Amcamız bize böyle derse vay allah, eller ne demez, var gel sen düşün vay koca allah!» Gözlerim karardı. Zamanlar ekin biçme zamanıdır. Amcam gitti. Deli gönül dedi: «Oğlum soyun yat! sabah hayır!» baktım yazı yaban ay ışığına kesmiş... Canım tütün istedi. Tütün istedi ya paketi çıkaracak güç nerede? Belkemiğini, yılan gibi ürpermekte yukardan aşağa.... O sıra gözüme ne çarpsa iyi kardaşım, benim kötü balta.... Ay ışığı tam ağzına vurmuş... Işılamakta ki ayna kaç para eder. Yorgunluktan ölmüşüz ya.... Cıgara paketine davranacak güç kalmamış ya.... Birden hopladım! Ellerime tüksürüp baltayı kaptım. Kapının pervaz direğine var gücümle yallah ettim. Delirmişiz öyle ya.... Delirmesek var gücümüzle yüklenir miyiz, dam başımıza yıkılır demez miyiz! Meğer baltanın sapı gevşememiş mi? Vurmamla demir vınlıyaraktan şuraya sıçradı gitti. «Vay anam biz bizi az kaldı ki düşmanın ağzına baltasız makasız.... Vay ki vay!» dedim. Dolandım odun yığınına.... Baltanın sapını sıkıladım. Denedim ki tamam! Aldım koltuğuma.... Yürüdüm it yürüyüşüyle lenk lenk.... Gölgeliklerden.... Sürdüm vardım karının kaçtığı herifin evine sokuldum.</p>

  <p>— İt, mit?....</p>

  <p>— O sıra nasıl bir sıradır ki ite mite bakıla kardaşım.... Essah! İt mit yok! Diyeceksin olur mu? Allahtır, oldu. Duvarın dibine çömeldim. Canım bir cigara çeksin! Yakmasam öleceğim. «Tek dur namussuz! Sırası mıdır. İnsanlıktan çıkıp canavar kesilecek sıradasın!» dedim ben bana.... Maho kıs kıs güldü, dirseyiğle Hano'nun böğrüne dokundu: Mahkemede koca reise dedik: «Aklımız başımızda yok....» Yemin bile içtik ama kulak verme kardaşlık, adamın aklı başındadır kötülükte.... Köyü dinledim uyumuş gitmiş!</p>

  <p>— Köy tümden uyumaz! Sen sana gel!</p>

  <p>— Uyumaz evet! Vardır, surda bur da bir iki uyumazı.... Hastası hovardası.... Yeni evlenmişi.... Köpek gibi emekliyerekten dolanıp dam başına çıktım. Ne görsem iyi? Bunlar dam üstüne sermemişler mi yatakları.... Bizim adamlarımız, kardaşım köylü olduğundan mı avanak olur, avanak olduğundan mı köylü kalır? Sen komşunun karısını çileden çıkarmışsın, fazladan alıp kaçmışsın. Hisarda yatar gibi dam üstünde yatar mı adam? N'olacak peki şimdi? Kendine de ettin bize de.... Hele namussuz desem, hele namussuz....</p>

  <p>— İşini kolaylaştırmış sağ ol diyeceğine....</p>

  <p>— Der miyim hiç, demem! Kapıyı dayaklayıp içerde yataydı vurmazdım vuramazdım. O fırtınayı o gece atlattım mı köyden göçerdim bir tarafa, bir yana....</p>

  <p>— Yuf olsun! Ya erlik öldü mü?</p>

  <p>— Erlik bizden ne kadar ırak.... Vara öldürmeyeydim de o da yaşayaydı ben de yaşayaydım!</p>

  <p>— Yaşamaktayız ya koca tanrıya şükür hepimiz işte....</p>

  <p>— Yok yaşamak.... Vurmasaydım, hep kurtulurduk.</p>

  <p>— Aldırma! Olmuş işin kötüsü olmaz! Çıktın dam üstüne....</p>

  <p>— Çıktım ya sen bana sor! Köse dağa tuz çuvalı çıkarmış gibi solumaktayım! Çömelime gelsem kalkacağını kalmamış! Dedim: «Aman Maho davran aman! Sen seni bıraktın mı yandın bil!» Ellerime tüskürüp baltayı kavradım, dedim: «Ya allah ya pir!» Kaldırdım ki vuram....</p>

  <p>— Herife mi, karıya mı?</p>

  <p>— Herif de yok karı da yok.... Farkında değilim! Say ki kardaşım hızır peygamber yetişti, bileğime yapıştı. Durdum öylecene, dedim ben bana: «Hele rezil! Kimliği bilinmeden nereye vurmaktasın! dedim: Elin suçsuzunu körlemeden öldürünce ne olur? Öte dünyada yatacak yer bulunmaz! Geri dur!» dediğim gibi, kardaşlığıma söyleyeyim, adamın böyle sıralarda aklı başındadır. «Aklımız başımızdan sıçradı istediğimizi bilmeden işledik» dedim ya koca reise, yalan! Dedim «Günah! Dedim, hele bakalım ki bir....» Yorganı araladım! Töbe koca tanrı bizi korumuş kardaşım, meğer yataktaki herifin anası değil miymiş... Az kaldı ki doğradı idik, karıcık gittiydi bok yoluna! Baktım ki koca karı uyumakta adam gibi horuldayaraktan.... «Töbe hey allah, sen günah yazma Maho kuluna!» dedim yorganı bıraktım! Karı anadan çıplak çünkü.... El karısının çıplaklığına bakmıyacaksm! Bilmezden uğrasan kafanı döndüreceksin şu yana....</p>

  <p>— Yahu hayıflandığın işe bak sırası mıdır? Günah münah düşünmenin sırası mı, yüreksizmişsin ki kardaş kurban, büsbütün yüreksizmişsin!</p>

  <p>— Yüreksiz adamızdır allahıma şükür.... Keşkeme büsbütün yüreksiz olaydık da. Bu vartayı atlataydık!</p>

  <p>— Bırak şimdicik.... Olan olmuştur!</p>

  <p>— Olan olmuştur, evet! Baktım iki yatak daha var! Baktım, orta yatakta herif yatmaktadır. Ölüm uykusundadır ki burnunu kessen alsan uyanacağı yoktur.... Öküz gibi solumak bunda.... Her solukta alt dudağı şişip kabarmakta sonrası yeniden boşalıp inmekte.... Baktım bir zaman.... dedim: «Ulan dedim, sen adamla eğlenmekte misin?» Geriledim, sıkı durdum, baltayı kaldırıp, «Hıh!» diyerekten kafasına yallah ettim, belden yukarsı yorganla beraber kara kazan gibi kabardı kalktı, basıp indirdim. Bu kez işe bakmalı ki kardaşım balta kafa kemiğine sıkışmış... Çekerim gelmez, çekerim gelmez. Dedim: «Aman Koca tanrı bize kuvvet!» zorlamakla baltayı allaha şükür söküp çıkardım bu keyifle güldüm, koca tanrı günah yazmasın, budaklı odun yarar gibi vurdum açıldı, vurdum açıldı. Yarı kemiği bulunca taze et kokusu burnuma çarptı.</p>

  <p>— Kan kokusudur, kan kokusu....</p>

  <p>— Kan evet... Durdum soluklanmak için.... Onu gördüm ki eski karısı öteki yatakta doğrulmuş bizi gözlemekte.... Meğer bizim karı doğradığım herifin yanında yatar değil miymiş... Hovardasını koynunda doğramaktayım da zıplayıp doğrulamamakta....</p>

  <p>— Uykuda mı?</p>

  <p>— Yok! Gözleri vıcırvıcır bakmakta.... Korku tutuğu olmuş besbelli!</p>

  <p>— Vursana be herif.... İki de kahpeye vursana....</p>

  <p>— Vuracağım! «Dedim sıra şimdi karınındır! Hey koca tanrı sen günah yazma!» Elime tüskürdüm! Aah kardaşıma diyeyim baltayı kaldıracak gücüm kalmamış...</p>

  <p>— Aman....</p>

  <p>— Aman ya.... Belki zorlatıp morlatıp kafaya bir iki vururduk ama eski karı birden bağırdı. Bağırdı dedimse korkmuş karı bağırtısı değil, inledi o kadar, kişinin iniltisi bu iniltiyle benim kahpeye bir gayret geldi, bir gayret verdi nedense koca tanrı kan bir hopladı, yorganı tepikleyip cıpcıbıl uğradı yataktan.... Bedeni aktır, söylemesi ayıp, ay ışığında şavklandı ki az kalsın gözümüzü kamaştıra.... Bir zaman dört ayak emekledi; baktım damdan aşağı kendini attı atacak.... «Dur kahpe» diye bağırıp baltayı fırlattım! İslâm dini açık, kardaşım istesem kafayı buldururdum. Döndürdüm elimin terazisini kulağını almış dibinden.</p>

  <p>— Ölmeyince, böylesi ne kadar iyi olmuş!</p>

  <p>— İyi olması.... Emmi kızı olduğundan, «Babası bize verir belki gerisin geri!» dedik besbelli.... Balta gidince dizlerde gövdemizi taşıyacak güç kalmamış.... Çöktüğüm yerde dermişim ki: «Vay Maho, vay Maho, günahlara battın Maho, allaha asi oldun garip Maho!».... Muhtar geldi, dedi «kalk ulan yürü!» Dedim: «Ben bana sahip değilim. Kalkamamaktayım muhtar ağa!» Dedi: «Olmaz öyle şey erliğine yazık! Hopla kalk!» Dediği gibi inanır mısın hoplamamla kalktım. Muhtar bizi ahıra kapattı ki herifin hısım akrabası bir kötülük etmesin! Ahırın sıcağında bizi bir ter bastırdı kardaşım, debelenmesek kendi terimizde boğulacağız! Bir yandan da karıya acımakta yüreğimiz.... «Yazık eksikliğine ne kadar yazık!» diyerekten....</p>

  <p>— Herifin karısına mı?</p>

  <p>— Yok yahu! Herifin karısı kimdir ki.... Bizimkine yanmaktayım. Karı yüklüydü.</p>

  <p>— Senden olduğu ne belli?</p>

  <p>— Herifle topu on iki gün kaldılar. Harman zamanı on iki gün nedir ki.... Kendin bilmez değilsin ya, harman zamanı köy yerinde çocuk tutmaz! Sen tuttursan yorgunluktan karı atar tohumu....</p>

  <p>— Önceden surda burda çiftleştilerse nereden bileceksin fukara?</p>

  <p>— Çiftleşme yok ya, var olsa da değersiz! Çünkü kötülükte karı çocuğa kalamaz. Bizim köyümüzde böyle derler bilenler....</p>

  <p>— Doğurdu mu? Yoksa o gecenin korkusuyla bıraktı mı?</p>

  <p>— Doğurdu. Hemi de oğlan doğurdu. Buradan akıl verdi sağ olsun Tahsildar Bedri efendi.... Sürdüm gittim, koca reise çok yalvardım kanlılar gibi, dedim: «Kölen olayım reis beyim, al benim kanımı bir şişeye, al oğlanın kanını başka bir şişeye.» Şaştı koca reis dedi: «Ne kanıdır, hangi oğlan?» Dedim: «Böyle böyle....» Kızdı koca reis... Biz ayağa kalktıkta söyledik. Edeple söyledik ellerimizi göbeğe koyduk. Koca reis bağırdı: «Suçlu otur!» Koca reis suçlu otur dedi mi oturacaksın ister istemez! Mahkemede kayıtlıdır. Çocuk anadadır. Ne vuranındır ne vurulanındır, ya kimindir desem yahu muhtarın değil ya!</p>

  <p>— Karı ne oldu?</p>

  <p>— Ne olur karıya? Amcam sattı başka bir herife....</p>

  <p>— Sana başlıktan hisse vermedi mi?</p>

  <p>— Aldığının yarısını verdi, yirmi beş kayma....</p>

  <p>— Yirmi beş kayma mı? Kaç para eder öldürsen iyiymiş kahpeyi.... Aslına bakarsan önce karıyı vuracaktın!</p>

  <p>— Amcam da o gece dedi: «Oğlum Maho, karıyı öldüreceksin! O ki soyumuza bu lekeyi çaldı karıyı bitireceğiz. Kürtlükte zagonu budur bunun.... Pislik böyle temizlenir!» Dedim: «Yok, karı milletinde suç olmaz. Çünkü saçı uzun aklı kısadır. Hayvan gibi fikri yoktur. Karının şeytanı er.... iki laf edersin veya incik boncuk verirsin, düşer ardına alışık kuzu gibi sürer gelir. Say ki inişe bağladığın sudur.» dedim.</p>

  <p>— Merhaba!</p>

  <p>— Allah kurtarsın!</p>

  <p>— Gezintiye yasak var mı?</p>

  <p>— Yoktur.</p>

  <p>— Ya deminki sarı yağız oğlan.... Bize dedi: «Yenisin! Dolanma ayak altında. Seni ezerler!»</p>

  <p>— Doğrudur ama, geceye değildir. Patırdısız gezinene gecede yasak yok....</p>

  <p>— Nedir belânız kurban, adam vurmak mıdır?</p>

  <p>— Namusculuktur, karıyı vurduk.</p>

  <p>— Vay ki benim gibi desene kurban! Üstüne mi vurdun bilmezden.... Bastırdın mı hovardanın altında?</p>

  <p>— Yok.... Ya sen?</p>

  <p>— Bende de yok.... Sezinledin mi?</p>

  <p>— Hiç.... Ya sen?</p>

  <p>— Benimkisi de hiç!</p>

  <p>— Ya?</p>

  <p>— Şundan hiç ki kurban, geçti gitti bizimkisi, aldı bohçasını mohçasını.... Ya senin ki?</p>

  <p>— Bizimkisi başka....</p>

  <p>Tahsildar Bedri Efendi defterlerde silinti, makbuzlarda hile, başkaca vergi alıp karşılığında hiç makbuz vermeyerek sayısı hükümetçe de kendisince de belirsiz paraları zimmetine geçirmekten beş yıl on ay ağır hapse mahkûmdu. Bu cezanın altıda birini yatarsa çalışma cezaevlerinden birine gidecek, orada bir günü iki gün sayılarak bu belâyı üç yılda sırtından atıp savuşacaktı. Şimdi 1943 yılı Mayıs ayının 17 günü Malatya Cezaevi müdüriyet kısmında mahpusların ekmek hesaplarını yapıyordu.</p>

  <p>Dışarda hava çok güzel olduğundan canı sıkkındı. Eli işe gitmiyor, sinek uçsa dalgın dalgın bakarak bıyıklarını çekiştiriyordu. Dalgınlık gibi tembellik de sarkık yanaklı ablak suratına, altlan şiş kısık gözlerine, kat kat gerdanına gerçekten yaraşmaktaydı. Aslına bakılırsa devlet kesesine el attıktan sonra yakalanması biraz dalgınlığından, çokça da tembelliğinden ileri gelmişti. Biraz tetik dursa, yediği haltı usulüne uy dursa, mal müdürü de, müfettişler de yüz yıl arasalar hiç bir suç bulamazlardı. İlk işlerde derli toplu çalışırken sonra dalgınlıkla tembellik ağır basmış, kilimin dört ucunu suya bırakmıştı. Düşündükçe çaldığına pişman olmuyor, fakat aptalca yakalandığı için kendisini ayıplıyordu. «Kim bilir kaç bin kişi bu gün bu hükümatı soymaktadır ki, şeytana sezdirmeden yağdan kıl çekercesine soymaktadır! Yürü eşşek ve de hayvan». Bir türküden her zaman söylediği parçayı yavaşça mırıldandı: «Ateşim arşa çıktı Irak durun yanarsınız. Vay ki yanarsız. Oy ki yanarsız!»</p>

  <p>Birden koca mahpushanenin cümle kapısındaki sessizliği gidip gelme durgunluğunu yadırgadı. «Nedir oğlum? Şeytan geçmekte desem.... Fukara şeytan buralara uğrayamaz. Uğrasa bir yere geçemez! Çünkü, ele girer ki, bunca zamanın gül gibi namusunu lekeletmecesine....»</p>

  <p>Gardiyan Çerkez Murat Efendi her zamanki gibi önüne bir iskemle çekmiş, arkalığına kollarını kavuşturup başını dayayarak uyumuştu. Malatyalıların ve de Malatya mahpus dammm kısaca Bozo diye çağırdığı Mazmanoğlu Hacı Aptullah karşıdaki başgardiyan odasında derinlere dalmış burnunu karıştırıyordu.</p>

  <p>«Bu Hacı Aptullah on iki yıl cezayı hayır, allahm izniyle tüketmedi, burnunu karıştıraraktan tüketti. Evet her bir kimsenin bir huyu var, bu bizim Bozo'nun da ille burun karıştırması!»</p>

  <p>Bozo, burun karıştırmak illetini, mahpus damında, bunaltıdan vede mahpus damı işsizliğinden peydahlamamıştı. Mahpusa düşmeden önce de böyle burun karıştırmak huyu vardı. Bu yüzden çubuk gibi delikanlı çağında nice nice namlı kahpelerden doslar yitirmiş, mahalle kahvelerinde ahbap meclislerinde, dost geceleri muhabbetlerinde yiğitliğinin verdiği namı da yaşıtları arasındaki saygılı yeri de epeyce zedelemişti. Şimdi tenhalıktan yararlanırım sanıp dünyayı ünutaraktan sağ elinin şahadet parmağıyla burnunun derinlerine varmak turunu sarfederekten hap yakalamak, yakaladığını çekip almak için zorlatıyor; bir yandan buna uğraşırken öte yandan bundan evvel avlayıp çıkardığı hapı sol elinin başparmağıyla şahadet parmağı arasında bura bura kurutup yere atmağa çabalıyordu.</p>

  <p>«Yahu şunun elinden kabuklu ceviz yenmez, tuh allah belânı vere Bozo gibi!»</p>

  <p>Evet bu Hacı Aptullah boktan yere adam vurup on iki yıl ceza yemiş anası Karı beyin aklına uyup çalışma cezaevlerinden birine gitmemişti. Gitseydi, cezayı altı yıl önce bitirmiş olacaktı. «Vay ki akıl! Ulan dağın ayıları akıllandı, bizim Malatyalımızın kimisi hiç akıllanmadı tuh yüzüne!»</p>

  <p>«Yahu oğlum Malatya! Geçmişine sövdürürsün ki, Battal gazi efendimize kadar sövdürür bizi günaha sokarsın!»</p>

  <p>Bir cıgara yaktı.</p>

  <p>«Nah, buyur bakalım! Bir koca vilâyetin bir koca merkez cezaevi olup.... Vakit öğleyi tuttu tutacak iken.... Ulan oğlum akşam kız sanat okulu olsa az biraz patırdı duyulur! Vay ki mahpus damı bakkal hanesi sahibi dümbük Abo!</p>

  <p>Demek sen dükkânı kilitleyip savuşunca.... Bizim buramız, suyu çekilmiş değirmene mi döner? Yuf olsun yuf!»</p>

  <p>Kalemi kavradı, rakam dökmeye başlayacakken vazgeçti. «Dünyanın bir aptalı biz miyiz? Rakkam dökülecekti de kendi rakkamlarımızı döküp müfettişe tutulmasaydık ya.... Allah belânı vere tahsildar Bedri gibi.... Bari bilemedin ki bari bileydin ki böyle olur, hayfmı alaydın ya şu dünyadan dümbük!» Çok keyifli bir şeyler düşünüyormuş gibi gülümsedi, türküyü değiştirdi: «Yüz benden l Elli senden yüz benden l Gam yardan vefalıdır l Hiç sevilmez yüz benden.» Cıgaradan iki çekti öksürdü. «Bu tütünleri ne yaptılar yahu! Bunlara zehir mi kattılar?</p>

  <p>Rejinin tütünü demekte ki: 'Benden sana hayır yok! Aklını başına devşir! Git sen sana kaçak tütün peydahla!' demekte ya.... Bizde bu işin yiğitliği hani?»</p>

  <p>Gardiyan Çerkez Murat Efendi hafiften bir horultu tutturmuştu.</p>

  <p>«Vay ki bir bu eksikti. Ulan bura nere köpek? Ula bura nasıl bir mahpus damıdır ki ilkokulda uğultudan durulmaz da burada çıt yoktur! Tuh allah belânızı vere!» Epeydir sokaktan da gelen geçen kesilmişti.</p>

  <p>«Oğlum bu sokak nasıl bir sokak ki işleyebilsin güpegündüz hiç utanmadan?....»</p>

  <p>Sokağın üç yüz adım ilerisinde Malatya'nın genelevi bulunuyordu. Bu ev taş döşeli bir avluyu çeviren iki katlı bir yapıydı. Her odasında bir genelev hanımı kendi başına, keyfince çalışmaktaydı. Çünkü Malatya'nın genelevinde çaça karılar yani patron yoktu. Kapıda gece gündüz bir bekçi nöbet tutar; alışverişe giriş çıkışa göz kulak olup ufaktan büyükten hiç bir kanunsuzluğa meydan vermezdi. Başkaca körpe jandarma teğmeni, savcı yardımcısı, komiser muavini baylar da, çok gizli yürütülen dostumsu birer ilintiyle kızların hoyratlar tarafından hırpalanmalarını, bedavacılar daha beteri haraçla yaşamak isteyenler tarafından sörnürülmelerini önlüyorlardı. İlle de zengin genelev hanımlarının paralarım işleten hacıdan hocadan birkaç büyük tüccar daha geriden, çok daha etkili olarak ortaklarını kurda kuşa karşı kesinlikle savunmaktaydılar. Mazmanoğlu Hacı ibrahim öteki adiyle Bozo aklına bir şey gelmiş gibi zıplayıp kalktı. Pencereye koşup dışarıya bir zaman kulak verdi, sonra odayı birkaç kere dolanıp of çekerek oturup burnunu karıştırma işini bıraktığı yerden sürdürmeye başladı.</p>

  <p>Tahsildar Bedri Efendi, duvarlara bakarak arandı: «Dur efendi! Bu gün günlerden? Aman haa.... Salı olmasın sakın! Vallah da salıdır Billah da salı.... Hani kurban olduğum salı, hay kurban olduğum salı.... Yahu nedir? Biz mübarek salıyı unutmuşuz, mübarek cumayı unutmuşuz? Evet bu gün salı günüdür. Genelevimizde vatan hizmeti gören saygı değer hanımlarımızın izin günüdür ve de Mazmanoğlu Hacı Aptullah namı diğer Bozo oğlumuz Malatya Cezaevi müdüriyet kısmında haşa huzurdan ve de benzetmekte yanılma olmaz, tabanı yanmış it gibi izine çıkacak genel birleşmeevi hanımlarımızı beklemektedir. Ve de derinden derine of ların birini bir paraya çekmesi de bundandır! Ve de bana sorarsan arkadaş, oflaması yerden göğe kadar haklıdır! Şundan ki on bir yıl dokuz ay on sekiz günden beri mahpus yatmaktadır. Çıkmasına surda üç ay on iki gün on üç gün kalmıştır. Çıkar çıkmaz anası imansız Karı bey tarafından dur aman demesine bırakılmadan evlendirilecektir. Ne fayda ki namussuz Şeyh Yusuf, fukara Bozo'dan çıkarayak birkaç para vurmak için ne demiştir? «Sen yatkın mahpussun, bu işleri çoktan unutmuşsun! Oysa çiftleşme işleri idmanladır, arası kesilince kendisi de kesilir, cenabet ince nazik işlerdendir. On iki yıl mahpus yatmış, karı yüzü görmemiş herife ilk günler rüsvaylık elverir ki rezilliği bir eşek yükü sabun paklamaz. İyisi birkaç pangonot vereceksin. Karı bey iki kara tavukla bir oğlak getirsin! Bir muska döktüreyim! Koluna bazubent sarayım! Koca Bozo oğlum damarına onbeş su kömüşü boğası çiftleşme gücü verelim, sallanaraktan çık git!</p>

  <p>Bunun kemikleri cıvımıştır diyerekten seni adam hesabına almam sanır kahpe milletini önüne kat. «Aman Bozo amanı bilir misin! Köpeğin olalım, biz ettik sen etme, yakamızdan düş! Bunun sonunda bize ölüm görünmektedir aslanım!» diyerekten amana getirmeğe bakalım» demesiyle.... Bu bizim akılsız Bozo Şeyh Yusuf un bazubentini pazusuna takalı genelevimizin mübarek izin gününü böylece döneleyerekten beklemektedir ki kızları görünce bedenimize bir uyanma, uzaktan uzağa bir hırslanma mıdır; yoksama ki can çekilmiştir de hiç izi mizi kalmamış mıdır; yani biz nasılız, dışarının adamı gibi bir adamlarına benzemekte miyiz. Yoksama öz halimizde hiç mi değiliz? diyerekten kıvranmaktadır.</p>

  <p>Kısmın tayıncısı Alo koridora çıktı. Voltadakilere bakıp içlerinde hatırlı kimse bulunmadığına emin olunca elini kaldırıp emri bastı: — Kısım ağaları, efendileri, beyleri, yataklara girmiştir! Volta yasak!</p>

  <p>Yeni gelenler dolaşmasın yatsın, sopa yemeyim diyenler yorgan altına yallah! Yorgan altına.... Önünden geçen Maho'nun ensesine bir şaplak indirdi. Yallah kavat Maho, karı öldürenlere yalnız yatma cezası vermiştir koca reis, yallah yalnız yatağa....</p>

  <p>Oysa Maho eski mahpustu. Bu yasak ona dokunmuyordu. Bu sebeple bir yandan eski mahpus olmanın imtiyazıyle şişinirken hemen ardından kendisine saldırılmış gibi can sıkıntısına kapılmıştı. Cinayeti nasıl işlediğini yeni gelen Huso'ya anlatmak isteği farkına varmadan yüreğini sarmıştı. Oysa lafa başlarken böyle bir niyeti yoktu hiç....</p>

  <p>«Niyetimiz yok muydu? Hele yalancı köpek.... Sorarsın anlattırırsın ki herifi huylandırasın, kendin de huylanasın! Vezire pişmanlık elverecek ki sabaha kadar of of çekerek uykuyu yitirecek.... Ya sen yitirmiyecek misin namussuz? Yahu nedir? Dünyayı bildiğin delilik sarmıştır. Bildiğin delilik.... Bir köydesiniz.... Herifin karısını çileden çıkardın! Dam üstüne yatak serip sarılıp yatmak nasıl bir akıl!</p>

  <p>Diyelim herif anadan kavattır; eli silâha milâha gitmez! Oğlum sen köy yerini bilmez misin? Köyün istemezi en ödlek herifi lafa boğaraktan Şeydi Battal Gazi efendimize döndürmez mi? Karıyı çek al, sürü götür! Aradan on beş gün geçmeden herifinin gözü önünde başla kullanmaklığa.... Buna fukara Haso ne der diyerekten hiç fikir etme!</p>

  <p>Buna Haso rezili hiç bir şey demese yüreksizliğinden koca tanrının kurban olduğum gönlü razı gelmez! Hayır gelmez! Hemi de hiç gelmemeli! Ulan karılarda akıl yoktur deriz ya, bizim gibi erkeklerde ya hiç akıl var mıdır? Gel bakalım Maho alçağına! Ulan köpek öldürecektin diyelim, karı öldürülür mü, yanında yatan kahpe avratlı dururken bu karı bu yatağa zorile mi gelmiştir? Hayır aldandığından gelmiştir. Daha iyi olurum diyerekten gelmiştir. Seni denedi, baktı ki adamlık senden ne kadar ırak! dedi: «Belki bu deyyus er gibi erdir. Bizi komşuya yabana muhtaç etmez yatak işlerinde belkime» dedi! Ulan bu kavat Alo bize ne dediydi geldiğimiz sıra.... Böyle bir dertleşme voltasında?.... Dedi:</p>

  <p>«Oğlum Maho, sen karıya tutkunmuşsun ki oğlanı vurdun!» dedi:</p>

  <p>«Nereden mi bildim rezil Maho, surdan bildim ki, adam sevdiğine kıyamaz! Dedim: «Ya sen nasıl kıydın kavat Alo? Tutkun değil miydin?»</p>

  <p>Fikre vardı bir zaman Alo fukara.... Sonunda bir zaman dizini şamarladı, bir zaman suratını yoldu. Dedi: «Essah! dedi. Ulan essah! Demek ki kardaşıma diyeyim karı milletinin işi yaman kardaşım! Çünkü bu kahpeleri tutkunları da vurur tutkun olmayanları da....»</p>

  <p>Maho bir cıgara yaktı. Bir zaman derin derin nefesledi.</p>

  <p>«Diyelim ki doğrudur kavat Alo.... Şu halde, âdemoğlu kendi yüreğini bilmez!. Yürek kahpe avrat gibi desene Alo kirve! Günü gününü tutmaz. Bu gün seversin, dersin: 'Hey allah, benim ömrümden al şunun ömrüne kat!' Yarın kızdın mı dersin ki: 'Şunu yatırıp kesem pislik temizlene!'</p>

  <p>Akıllı adam karı vurmaz. Karıyı vurdun mu atlayıp kurtulmalı, sınırı aşıp Suriye'yi tutmalı ki mahpusluk bindikçe binmesin! Evet, aslında er kısmı karıyı vurmaz. Resmen kendini vurur. Yahu el ayak tutarken kansızlık nasıl bir belâ! Hey allah, koca allah! Nasıl bir belâdır ha, 'Koca reis karı vurana tam cezayı neden vermektedir? Sen sana ettin!' diyerekten vermektedir. Haşa kötü karıdan yana olduğundan değildir. Bunca Yüzbaşı, bunca binbaşı, bunca savcı komiser, uzatmalı onbaşı başçavuşları, uzatmalı jandarma başçavuşları sorgu yargıçları, beyden efendiden nice nice tahsildarlar, tapu memurları öğretmenler, hiç mi tutmadılar karıları hovarda altında? Peki neden vurmazlar bunlar? Çünkü herifler akıllı.... Çünkü bu dünyada ölen kurtulur! Bırak varsın yaşasın reziller!» Sana yar olmayan kahpe, yeni herifine yar olur mu?</p>

  <p>Haydi karı yar oldu diyelim, herifin gönlü geçmez mi, karı yar olmazsa bulur kendine bir başka oynaş... Çabalamak herife düşer! Varsın o girişsin o gebertsin, varsın o gebertsin! Herifin gönlü geçerse buna çalar sopayı çalar sopayı.... Allah yarattı demez. Alır senin öcünü ki kat katıyla alır!»</p>

  <p>«Kat katıyla alır» derken Alo üç parmağıyle doksan dokuzluk tespih tutan elini boşluğa bıçak atar gibi vuruyordu.</p>

  <p>Başında yün örme külah, sırtında ham ipekten bir uzun entari, belinde ayıntap işi bir kuşak, bacaklarında uzun paçalı beyaz don, çıplak ayaklarında ince yemeniler vardı. Bu sebeple voltada ayak sesi yerine kuru otlar arasında tembel tembel sürünen kalınca bir yılan hışırtısı çıkarıyordu. Öç almayı hemen unutmuştu ama tespihli elini boşluğa vurmayı sürdürmekteydi. «Hayır bende sezinlemek yok! Neden mi sezinlemek yok? Sezinleyemezsin çünki.... Yahu kardaşım, aklına gelmez ki.... Nereden gelecek aklına böyle bir bahlık! Hovardamız çünki, yabancı değil! Damadımız! Başkaca ağamızın oğlu.... Deme ya.... Derim ki gör nasıl derim! Benim haberim yok! Oğlan bizim büyük kıza dolanırmış ne zamandır! Kız bakmış tırnağından çıkası kalmamıştır! Anası olacağa demiş böyle böyle.... Biz fukara olup ağanın dede sürmesi hizmetkârı olup. Ağamızın oğlu kızımızı alımkâr olmakta.... Evet dediğin gibi.... Sevineceğimiz bir sıradır! Lâkin oğul, ağa oğlu amma bildiğin namussuz.... Adam değil ki kızı çıkarıp veresin! Kız surda dursun kardaşlık it eniği verilmez!</p>

  <p>Doğrusun! Zengin yerdir. Kız rahat eder. Gel gör ki hiç olmaz. Neden mi? Ha şöyle.... Şundan ki bunun babasında.... Ağamız olacakta karı üç.... En küçük karıdan doğma bir kız kardeşi var bize güvey olacağın.... Bizim kız yaşıtı.... On biri tamamladıysa da on ikiyi daha tamamlamamıştır. Elimizde doğdu çünki.... Bizim kızla iki gün arayla doğdu. Şuncacık bebe! Bize damat olacak namussuz bunun ırzına geçmiş dediler. Aman ya.... Buna ekmek götürmüş sürüyü güderken.... Bakmış ki dağ başı halvettir. Başına çökmüş alçak! Olmaz yaa.... Ben de duymamla dedim hiç olmaz! Karı dedi «neden ne olmuş»? Dedi:</p>

  <p>«Zengin yerdir rahat eder!» Oralarda doğrusun ya gel gör ki hey avanak avrat hiç olmaz! Karıdır bir kez aklına koymuş kardaşım. Dedi:</p>

  <p>«Ağa yeri iyi yerdir» ille olacak! dedi: «Kız benim değil mi? Verdim gitti!» Dedim: «Dur karı dellenme! Bacısının başına çökmesi işini ya ne yapalım?». Dedi: «Ağa takımın düşmanı çoktur. Bakalım doğru mu?</p>

  <p>Kız kısmisi surda ırzını kırdırır da ağasının anlını karalar! Köy yerinde biz neler gördük!» Laf uzadı dırdıra döndü. Ben eve ocağa giremez oldum. Geçti bir zaman.... Bir gün tarladayım. Oğlan geldi. Yakamı tuttu, dedi: «Beri bak Hamo, sen kızı neden vermezlenmektesin bunca zamandır?», Ağaoğlu sus yüzüne duramadım, dedim: «Vermemek yok evet... Nasıl bir söz, kaç paralık kancık ki senden esirgemiş olam. Nah kız senin götür dere boyunda kes. Kanını ararsam şu güneşe kör bakayım. Ne fayda ki evlenesi olmamıştır küçüktür. Senin hamlene dayanamaz!» Dedi: «Ulan neresi küçük? Er gördü mü aygırsamış kısrak gibi kişniyerekten sağrı titretmekte» dedi. Gülüştük. Dedi:</p>

  <p>«Haşşöyle.... Sen karışma! Ben anasını razı eder alırım!» Evet, dediğim gibi.... Karı dünden razı.... Kızı verdiler. Aradan bir ay kadar geçti, bir gün anası evde yok.... Kız karşıma dikilip ne dese iyi.... Dedi:</p>

  <p>«Ağa benim herif anamla yatmakta» dedi. Dedi dedimse adam gibi demekte değil, höykürdüyerek demekte ki biraz daha zorlatsa karnı yarılacak.... dedim: «Ulan kahpe bu nasıl bir laftır! Ben senin kemiklerini kırmaz mıyım?» Dedi: «Nah şu yemin şu ant... Gözümle gördüm ve de gözledim!» Baktım rezillik diz boyudur. «Yalandır yanlıştır, senin akim ermez, sen hele dur bana dediğini hiç kimseye deme!» Kızı defledim. Girdim düşünmeye.... Olur mu olur! Oğlandan umarım ya.... Bunca zamandır bindiğim kısraktan.... Hayır bu güne kadar şuncacık kuşkulanmamışım. Yiğittir, Osmanlıdır. Olsa bir rezilliği köy yerinde gizlisi çok sürmez. Evet damadını sevmekte.... Hemi de fazlaca sevmekte.... Yemeyip yedirmekte, içmeyip içirmekte.... «Aman damadım acıkmıştır. Kahpe, ayran çorbasını yetiştir. Aman yumurta kırmayınca hiç olmaz! Surdan tuzsuz yağ küleğini yuvarla gelsin!» O günden sonra bulaştım kollamaklığa.... Bir gün ilerde yatmaktayım. Karı ocağa su koydu. Su kaynaymca kenardan işmar verip güveysini çağırdı. Beraber eve girdiler. Hangi eve, ne demek? Bizim eve girdiler. Sıçradım sokuldum pencereye.... Baktım bizim karı damadını önüne almış, girişmiş yıkamaklığa.... Biraz bekledim. Bekledim dedimse soluklarım ağzıma sığmazlanmış. Baktım hayır başka bir kötülükleri yok.... İçeri girdim. Dedim: «Kolay gele!»</p>

  <p>Dediler «Hoş geldin!» Konuştuk, dedim: «Bunda bir kötülük yoktur ya kız daha bebedir, aklı ermez bu işler gündüz gözü yapılmasın yapılacaksa kız uyuduktan sonra yapılsın.» Karı birden öfkelendi, dedi:</p>

  <p>«Bu nasıl bir kötü sözdür, bu da benim bir evlâdım.... Say ki benden çıkan oğlum. Üzerime binmeyin, sana inat kızıma inat soyunur koynuna girerim, ne olmuş namussuz, ne olurmuş namussuzlar!» Köyde ahbaplarım var. Bunlardan birisine ikisine dert yandım, dedim: «Bu nasıl iştir?» Dediler: «Berbat iştir. Biz neler duyduk. Sana lâzım değil! İyisi ağaya git, derdinin dermanını iste, derdini yan dermanını iste!»</p>

  <p>Ertesi gün bekledim. Ağa değirmenden gelirken atının başını tuttum, dedim: «Şöyle şöyledir. Aman buna bir çıkar yol!» Kızdı gayet! Oğlanı istedi, yanına hizmetkârlardan ikisini katıp kızla beraber çiftliğe yolladı. Ben of dedim, ferahladım. Aradan geçti iki gün.... Karı baktım tavuk tuttu, çekti kafayı aldı, dedim: «Aman iyi, tavuk eti var bu gün bize!» Tavuk surda pişedurşün, karı yağlı ekmeğe çöktü. Dedim: «Oh oh! İyidir!» Bir de baktım ki ne göreyim papuçları attı kapıya.... Dedi:</p>

  <p>«Ben kızı görmeye gitmekteyim! Birkaç gün kahrım!» Yalvardım dedim:</p>

  <p>«Etme kan! Bu kadar çoluk çocuk vardır! Etme günahdır! Bunun sonu hayır getirmez! Sen sana gel aman karı!» Hiç umursamadı, önüne gerilecek oldum. Dedi: «Geri dur! Ben çiftliğe güveyim için mi gitmekteyim, hayır kız için gitmekteyim!» Dedim: «Kıza ne olmuş?». Dedi:«Körpedir! Ne ossa olur! Çiftlik yeri netamesizdir, sen nereden bileceksin!». Dedim ben bana: «Bir sopa çeksem şuna hey allah!» Güldüm kendi kendime.... Çünki sopa çekmeğe gücüm yetmez ki karıya sopa çekilecek karı olsa ne kadar kolay.... Karı sürdü gitti, gitti dedimse belli ki belâsına gitmektedir. Çünki öylesine yolu tozutarak gitmekte, gitmeyi ben kimsede görmedim bu güne gelene kadar.... Karı gitti. Gün dikildi akşamı buldu. Ben duvar dibinde otura kalmışım!</p>

  <p>Dizlerim beni taşımaktan geçmiş... Ortalık karardı. Ben beni yoklamaktayım! Hayır! İçim ekmek istemekte değil.... Dedim: «Aman olmaz ekmekten aştan kesilmek er kısmına hayır getirmez!» Odaya gittim. Canım sıkkın.... Birisiyle atıştık. Dediğim gibi, köylü çoktandır işin farkmdaymış. Demez mi kardaşıma diyeyim: «Bire namussuz!»</p>

  <p>Dedim: «Dur arkadaş! Namussuz nasıl bir laf!» Dedi, «Namussuza namussuz derler! Bilmezliğe vurunca dümbük kısmı dümbüklükten kurtulmaz.» Dedim: «Ne bilmezliği?» Dedi: «Ulan güveyin olacak rezil, karınla yatmakta değil midir pezevenk?» Vay ki odanın damı başıma çöktü sandım, papuçları nasıl buldum, nasıl giydim, evi nasıl tuttum koca tanrı bilirse bilir. Çocuklar dediler: «Baba pekmez koyalım mı? Çökelek çıkaralım mı?» Vay siz misiniz bunu diyen. Aldım fukaraları beriye.... Sopadan geçirdim ki kafalarını gözlerini yarmacasına. O gece ekmek yemedim. Büyük oğlan dedi: «Ekmek?» Dedim: «İstemez!» Dedi:</p>

  <p>«Nedir?» Dedim: «Bir şey yok!» Sabahta ekmek yemedim. Oysa ben bir dakka ekmek yemeden durur herif değilimdir. Evet o gün bu gündür yüreğimiz şişti bizim kardaşıma diyeyim, bu şişlik gitti gitti keseye vurdu. Keseye dedimse sözüm burdan dışarı torbalara vurdu, bildiğin hayalara.... Şimdilerde biz canımızı ferahlataraktan küçük su döker değiliz! Ertesi gün akşama kadar sırt üstü yattım. Biz hizmetkâr oğlu hizmetkârız arkadaş! Bizim hamurumuz işle yuğrulmuştur ve de bizim sülâlemiz ağalarımızdan kötü söz duymamıştır; çünkü biz ağa işine kendi işimizden hızlı saldırırız. Ben boş duramam, boş durdum mu bil ki hastayım! Adam mahpus damına düşmeyince boş durur mu, bir de mezara girmeyince.... Evet bizde laf vardır, boş adam mezarda gerek.... Dur bakalım onu da orada boş bırakırlar mı? Bulmuşlardır ona da orada elbet bir iş... Akşam ekmeğini çokça yedim. Dedim: «Ha şimdi gelir, ha şimdi gelir!» Şimdi gelir dediğim, karıyı ummaktayım. Baktım sabah olmuş, baktım karı koynumda yoktur. Dedim: «Bismillah» çarıkları çektim. Sürdüm gittim, bize iki saat bir köy vardır, Kızılıbrık derler, ağası bizim ağaya düşman bir köy.... Vardım ağanın odasına indim. Olanı bir bir anlattım, dedim: «Ben bunları vursam gerektir ağa.... Sen ne dersin?» Ne dedi vur, ne dedi vurma.... Duvardan bir kurt tüfeği çekti, dedi: «Al bakalım yiğit Hamo!» Dedim: «Aman ağa! Bizim karıyı kendin bilmez değilsin ya.... Bir tek kurşunla düşmez! Oysa bu tüfek tek atar!» Ağa güldü, dedi: «Kürt tüfeğidir ola Hamo oğlum! Tek atar ama gayet yaman atar! Yiğide elverir!» Dedim: «Aman ağa....» Dedi: «Uzattın ki teres tadım kaçırdın! Yıkıl!» Ağa kısmıdır, çok söz edilmez. Tüfeği aldım eline vardım. Kâhyayı bulup barut kabağını kurşun kesesini aldım. Tüfeği temizleyip doldurdum: «Hayda rasgetire!» diyerekten omuzladım. Gece vakti yola çıktım ay ışığında.... Çiftliğe var dim, ay ışığı gündüzden farksız.... Bir çalının dibine silâhı sakladım ki uzaktan güveyimiz farkedip davranmasın! Eve yanaştım. Köpek möpek mi?</p>

  <p>Köpekler bizi tanır, hepsi elimizde büyümüştür. Ay ışığı yayılmış ki gündüz kaç para.... Vakitler yaz ayları.... Damlarda yatılır sıcak geceler.... Ağa evinin damını gözledim bir zaman.... iki yatak serilmiş. Birisinde güveyimiz olacakla kız yatmakta.... Birisinde bizim karı.... Bekledim gözledim o gece bir vukuat yok.... Karı yerinde, güveyimiz yerinde.... Baktım sabah ışıdı ışıyacak.... Sinerekten Murat'ın kıyısına indim. Sazlıktır kıyı.... Başkaca ince kumdur ki taze pamuk yatak kaç para.... Geceyi nöbette geçirdiğimizden ikindiye kadar uyumuşum. İkindiliyin, allahın işine bakmalı ki bizim kız bir başına suya geldi. Sordum: «Ne oluyor? Bunların hali keyfiyeti nedir?» dedi: «Baba.... Gece oldu mu, güveyin beni uyutup yanımdan kalkar. Anamın koynuna gider. Ben uyumuşluğa vurmaktayım, ama yorganın altından gözlemekteyim. Güveyin yerine gelecek olur gerisin geri.... Anam bırakmaz! Aman buna bir çare, buna bir çare! «Dedim: «Sus kahpe! Sus! Ağlamak neymiş! Sen ağlama sus! Al gözümden bu gece.... Bak bakalım bu gece neler olur!» Dedi: «Aman baba, kurbanın olayım baba.... Bir iş edilecekse anam olacak çıksın aradan.... Bir iş edilecekse aman anama edilsin.... Aman benim herifime değme!» Dedim: «Sus, orasını allah bilir!» Kız gitti. Belimdeki ekmeği çıkardım. Yüreğim istememekte ama adam ekmek yiyecek mecburî.... Ekmeksiz hiç olmaz. Dalmışım. Bir de ben bana geldim ki ne göreyim, akşam inmiş, ben bir mendil ekmeği yiyip bitirmişim. Susuzluk beni sarmış ki yüreğime ateş düşse öyle yanmaz. Evet, diyeceksin ki: «Koca Murat suyunun kıyısında bu susuzluk neyin nesidir?» Ben de bilmem neyin nesi.... Murat'a kapandım. Başladım içmekliye.... İçmekteyim ki Murat'ı tüketmedimse de tüketmemize de çok bir şey kalmadı. Bu yürek yanıklığı bana sorarsan arkadaş, susuzluk yangını değil. O gece bir iş olacak.... Allahm günah yazacağı bir işler ki gayet kötü bir işler! Yatsıdan sonra sürüp vardım, tüfeği sakladığım çalıdan besmeleyle aldım. Ezzasına baktım ki yerinde.... Dedim: «Ola Hamo! Allah belânı vere! Yerinde olmakla....»</p>

  <p>Ezzayı değiştirdim. Nem mem kaparsa almaz, almayınca vurmağa giderken bakarsın seni vurmuşlar. Yavaş yavaş eve sokuldum. Dama yakın bir büyük dut ağacı vardır. Onlar hayvanlara bakmağa ahıra dolandılar, ben sıçradım ağacın başına çıktım. Ağaçtan damın yolu kesedir. Dallar üstüne uzamış damın.... Kendini saldın mı ayakların dama değer. Benim karı yatakları serdi. Bir yandan da türkü tutturmuş ki belli bir şey, keyfine söz yok. Ay ışığı dün gecenin ay ışığı.... Dün geceden artık da eksik değil! Ay ışığı adamı iri gösterir. Benim karı dersen zaten yiğitosmanlı.... Değme kanların ikisine, üçüne bedel! Ay ışığında bütün irileşmiş ki güç yetesi hiç kalmamış! İslâm dini açık.... Orada bunu canım çekmesin mi? Dedim: «Git işine rezil Hamo! Allah belânı vere!» Yataklan serince seslendi. Güveysiyle kızı geldiler. Kızla herif bir yatağa girdi. Bizim karı ilerdeki yatağa gitti yattı. Ağa kısmının yatak hali fukaraya benzemez arkadaş. İyi yediğinden et met.... Doyasıya yediğinden.... Aynca canın çektiğini yediğinden.... Toprakla boğuşup ezilmediğinden ille körpeliğinde beli güçlü olur bunların.... O sebepten karıyı ikiye üçe kimisi de dörde çıkarır. Yatmasıyla kıza çöktü kardaşım, çökmesiyle kurtçu itin canavara dalması gibi dalıp paraladı. Bir paralamaya paralama demeyip ardından bir kez daha paraladı. Herif beride bu işi görürken benim karı kafayı kaldırıp kaldırıp gözlemekte.... Gözlemesi neyse ne, tava gelmiş ki hırıl hırıl solumakta.... Kız, fukara, körpenin zebunu da zebunun körpesi.... Kudurgun canavarın hamlesine nasıl dayanacak?</p>

  <p>Hırkadak uyudu, geçti gitti. Ne denilmiştir, uyku yarı ölüm denilmiştir. Biraz sonra herif kıza iki kez seslendi. Dedi: «Halime! Kız Halime!»</p>

  <p>Sonra onu gördüm ki kafayı aygır gibi havaya dikti. Kaynanası olacağın yatağından yana baktı, meğer bizim kahpe bunu gözlermiş... Yorganı aralayıp hafifçe kolunu çıkarıp «gel» işmarı vermez mi? Güveyimiz kıza iki kere daha seslendi. Karşılık gelmeyince yataktan çıktı. Dört elle emekleyerekten yürüdü. Ay ışığında tüm çıplak olduğundan koca it gibi sokuldu. Adam eti kardaşım ay ışığında gümüş mecidiye gibi şavklanmaktaymış meğerse.... Şavkı gözümü aldı deyim de sen anla!</p>

  <p>Güveyle kaynana bir yatağa girdiler mi şimdicik güzelcene.... Yüzüme bir esinti çarptı, fırın ağzından çıkmış bir esinti.... Fırın ağzıkaç para.... Bildiğin cehennem ateşinin sam yeli. Soluğum kesildi. Dudağım ossaat çatladı. Ertesi gün gördüm ki kan yürümüş, boynuma doğru inmiş gitmiş! Başkaca zırıl zırıl ter bastı bizi, kardaşıma diyeyim de tere battık ki olursa o kadar olsun!</p>

  <p>Dutun yapraklan başlamaz mı hışırdamaklığa.... «Aman durun yapraklar!</p>

  <p>Şunları uyanmayın aman ha!» diyerekten yalvarmaktayım. Meğerse yaprak hışırtısı duyacak sıraları değilmiş namussuzların.... Baktım aradan bizim karının sesi geldi. Kahpenin huyudur, o sıra kısrak gibi kişner! Bir kişnedi, bir daha kişnedi bildim ki işi bitmiştir, işini bitirirken herifinin neresini tutsa koparır; güveyimizin sesini duydum. Dedi: «Kız orospu! Etimi kopardın namussuz!» Karının kıçına bir şamar attı. Ben beride tüfengi doğrultmağa çabalamaktayım. Ne mümkün!</p>

  <p>Dala takılır yaprağa takılır. Dedim: «Aman allah! Pisliği temizlemek yok mudur! Bunların kanını boynumuza yazmadın mı hey allah?»</p>

  <p>Baktim, laflamağa durdular. Herif dedi: «Nedir niyetin? Yarın köye gidecek misin?» Karı dedi: «Yok!» Herif Dedi: «Ya babam gelirse kız! Keser bizi şart olsun!» Karı dedi: «Baban değil Malatya valisi gelse boştur. Ben bir kez çileden çıkmışım ve de sana tutulmuşum Bekir» Herif dedi: «İyi öyleyse.... Kal bakalım! Sen bir istersen ben beş isterim! Babam olacak dümbüğün anasını eşek kovalasın!»</p>

  <p>Gülüştüler bir zaman.... Benim karnıma bir sızı düştü. Bacaklarımı sıkmasam «Yandım» diye bağıracağım. Ağzıma bir dut yaprağı aldım. Zehir gibi acıymış... Tukurdum gerisin geri.... Kasıklarımı bir kıskaç kavradı. «Yahu nedir bizim erkekliğimizi mi söküp alacak bu namussuz titreme!» diyerekten ben beni kavradım. Kafamın içine bir gümleme doldu arkadaş, top atılsa duyacağım yok.... Şunu anladım ki bir çekişmeye durmuş bunlar, kulak verdim, evet oğlan kızın yanına gelmek niyetinde, benim kahpe ol görüp bırakmamakta.... İt gibi yalvarmakta ki hiç görülmemiştir. Orada anladım ki kardaşıma diyeyim, bizim karı azmıştır, elden çıkmıştır. Bize yar olacağı hiç kalmamıştır. Kulak verdim. Benim karı dedi: «Bir soluktur oh Bekir.... Bir solukcuk.... Vallah bırakmam, billah bırakmam! Sen bana bu kızı boğdurursun! Kızı da boğarım, seni de baltalarım! Dur azıcık!» Oğlan yalvardı dedi: «Bırak orospu! Benimki de can candır yoruldum kahpe.... Soluk alaşım kalmadı. Durmaktan hiç bir şey hasıl olmaz. Uyumazsan sabah ısırken bir daha deneriz bahtımızı,» Bunlar çekişirken yorganı açtılar. Ay ışığında anadan çıplak elleşmekteler. Tüfengi doğrulttum. Ellerimin terinden titremesinden zaptedeceğim geçmiş... La havle çektim. Uç kulfallah bir elham okudum. Yeniden tüfeği gözüme kaldırdım. Dedim: «Bir kurşunda ikisini çıkarmalı ki bir işe yaramali!»</p>

  <p>Aklıma geldi ki ya değdiremezsem.... Ya karı ya oğlan sağ kurtulursa.... Karının elinden yakayı sıyırmak yoktur. Oğlana geldi mi, hareketli nagant yastığın altındadır. Dedim: «Dur aman.... Bekle ki uyusunlar!</p>

  <p>Kudurdun mu köpek Hamo?» Sonunda oğlan yakasını karının pençesinden kurtardı. Karı güveysini kızının koynuna yollamağa razı oldu. Lakin kıza değmeyeceğine yemin içirdi, ilerde bir köpek uluyunca bunlar hoplayıp irkildiler. Karı yorganın altına girdi, oğlan sıyrılıp sürünerek yılan gibi kızm yanma sokuldu, itin ulumasıyla bendeki titreme de kesilmesin mi? Baktım, kasıklarımızın gerilmesi kalmamış, karnımızın gurultusu geçmiş. Şakaklarımdaki gümbürtü hiç yok.... işte o sıra beni aldı bir fikir.... Ben bunlardan hangisini vurayım? Kız der:</p>

  <p>«Anamı vur!» Ben beni yoklarım, benim fikrim de öyle.... Çünki kancık it sürtünmese erkek itin bir işe gücü yetmez. Bunun burası evet doğrudur. Gel bakalım köpek yürek başka niyetlerde.... Demekte ki:</p>

  <p>«Oğlum Hamo, sen bu Bekir olacak namussuzu şuncacıktan omuzunda gezdirir değil miydin? Şuncacıktan.... Don mon giymediği bebeliği sıralarından.... Bu alçak Hamo dayı diyerekten ardın sıra seğirtmez miydi? 'Oh Hamo dayı, beni omuzuna bindir' diyerekten yalvarmaz mıydı, ya omuzumuza bindirdiğimizde ensemizden aşağı işeyip bizi berbat etmez miydi? Daha geçen yıla kadar bunları deyip gülüşmez miydik? Şimdi bu nasıl bir iştir? Hayır hakçası ben bu rezili kurşunlamalıyım ki.... Bir zaman aklı değiştirdim. «Yok karıyı vurmamış hiç olmaz» diye kıvrandım. Aradan ne kadar geçti bilmem, bir de baktım bunlar uyumuşlar. Karı horultuyu azıttı. Dedim: tamam «zamandır» Bir de baktım, niyeti karıyı vurmaya getirmişim. Dama ayak basınca baktım oğlanla kızın yattığı yatak yolumu kesmiş: Düşündüm bir zaman: Ben bana dedim: «Oğlum Hamo, sen şimdi karın olacak kahpeyi vuracaksın, sen mahpus damına düşeceksin. Bu namussuz güveyin sağ kalacak! Ölene kadar kimbilir kaç karıyı çileden çıkaracak.... iyisi mi pisliği kökten temizlemeye bak!» Yatağın başında aklımı değiştirdim. Benim kız uyku haliyle kocasına sarılmış ti.... Ne olacak on üç yaşındaki bebe iyiliği ne bilsin kötülüğü ne bilsin. Şimdi ağlar, şuraya gider güler, iyi ya.... Oğlanı vuracağız dedik ya, bunları nasıl ayıracağız ki bizim kıza bir kötülük erişmesin? Sen bendeki akla bak kardaşım, tüfeği yere uzattım. Kızı koltuk altlarından tutup yavaşça çekmeye başladım. «Yahu, desen uyansa da uyku şaşınlığıyla bağırsa.... Herif silâhı kapsa.... Gitti gidersin sefil Hamo!» Bereket kız hiç uyanmadı. Yeterince ayırdım, tüfeği aldım. Kızın üzerinden damadımız olacak alçağın kafasına namlıyı uzattım. Namlunun demiri kızın yanağına deydi değecek.... Tetiğe tam basacağım. Bir de baktım, batağın ilerisinde kuru ot yığını var. Dedim: «Dur Hamo, olmaz. Barut alazasıyla bunlar tutuştu mu ağanın çiftlik evini yakarız. Oysa ağanın bize bunca iyiliği vardır. Yaraşmaz.» Adam dara düştü mü kardaşım, aklına olmaz işler gelir. Yatağı dolandım, güveyimiz olacağın baş ucuna dikildim, namlıyı tam anlının ortasına yanaştırdım ki ha deydi ha deyecek.... Dedim: «Yallah bismillah!» tetiğe bastım. Ne dersin kardaşım koca kurt tüfeğinin sesini suncacık duysam ya.... Hiç.... Sanki almadı. Nedir demeye kalmadan onu gördüm ki, kafa kemiği bakır tas gibi şuraya yuvarlandı. Damadımız olacak gözlerini açtı, bana baktı; sonra gerisin geri kapattı çıkasıca gözlerini.... Kız silâhın sesine uyanmadı ne dersin, bizim karı uyandı, hemen doğruldu, dedi: «Nedir o? Bu gürültü nedir?» Beni görünce yüreği sızlandı besbelli ünledi:</p>

  <p>«Bekir sen misin?» Seslenmedim, seslenmedim ama beni bildi namussuz! Elini dizine vurup dedi: «Ne bok yedin Hamo?» Sıçradı, çalındı. Anladım ki baltaya çalınmakta.... Tüfengi atıp evin ardındaki gübre yığının tarafına koştum, kendimi salıverdim. Karı bağırarak arkama düştü, beni iki kez Murat kıyısına indirdi. Yüzmeyi evel eski öğrenemedikti de, halt etmişiz. Bizi oralarda baltayla bir zaman kovaladı. Can korkusuyla sazların arasında suya girip gizlendim. Karının bağırtısına çiftlik uyandı; çünki benim karı yaralanmış geyik tekesi gibi böğürerekten aranmakta ve de anadan çıplak olduğuna hiç aldırmadan aranmakta.... Dediğim gibi ay ışığı gün ışığından güçlü.... Karı elinde yalın balta şuraya seğirtmekte, buraya seğirtmekte.... «Bekir'imi yedin kahpe dölü.... Gel beni de ye!» diye bağırmakta.... Aklını sıçrattığı şundan belli ki biraz durup başka bir laf tutturmakta: «Yandm Hamo! Gel koçum! Nah baltayı attım! Gel yetiş!» diyerekten baltayı şuraya atıp göğüslerini yumruklamakta.... Neyse ki çiftliğin bekçisi koca Süleyman yetişti, giyimini kahpenin kafasına attı. Dedi: «Geçir şunu sırtına.... Şart olsun kurşunlarım seni.... Kuduz kancık! Sen bizim çiftliğimizin altun adını bakıra mı çıkaracaksın!» Karıyı güç ile zaptedip eve kapattılar da bizim tatlı canı kurtardılar. Durum vaziyetin böyle böyle olduğunu anlayınca sorgu yargıcı beyin yüreği bize çok acıdı, kardaşım, bizim kâğıtları üç yıl mahpusluğa göre yazdı. Ne faydaki Koca Reis razı gelmedi. Sordu dedi: «De bakalım Hamo, güveyin olacak namussuz, gözlerini ne zaman açtı, kafatası şuraya yuvarlandıktan önce mi sonra mı?» Dedim: «İslâm dini açık.... Kafatası şuraya yuvarlandıktan sonra....». Meğer, kardaşım, «Önce açtı» denecekmiş. Neden mi? Gözü açıkken vuruyorsun. Uykuda vurmanın cezası çok! Biz bilemedik. Bereket ağa geldi, tanıklık etti. Dedi: «Benim oğlum bir geberecek namussuz idi. Ne faydaki geldi bu fukaranın başında akşamladı domuz!» dedi. Kızına el uzattığını bile söyledi. Söyledi amma kanun dermiş ki «onun cezası başka, bu iş başka» dermiş. Ya peki bu nasıl bir kanun ki biz üstüne uğradık?</p>

  <p>Oğlum Osmanlının kanunudur ki bildiğin orospu uçkurudur. Orospu uçkuru ne demek? Bilemedin mi kendi başına derbeder, Lastiktir. Ne yana çekersen o yana uzar. Demek bize geldi mi çektiler uzattılar. Ya bu namussuz Abuzer'e neden koca reis bir yıl verdi? Hey allah!</p>

  <p>Şundan ki, Bedri efendinin dediğine bakarsan, bu rezil Abuzer, diyesi ki «Bizi everdi babamız olacak namert, ardından kurramız çıktı, körpe gelini koyduk askere gittik ki vatan ödevimizi yapalım. On dört ay geçti, Yüzbaşı taze evli olduğumuzu bilip bize izin verdi. Yüzbaşım bize izin vermeseydi oralarda öldük gittikti; çünki bizi karı açlığı kavramış ki tastamam belkemiğimizden, belki de yürek damarımızdan kavramış... Köye geldik, üç gün üç gece evden çıkmadık. İslâm dini açık, senden nesini saklıyayım, doğrusu yataktan çıkmadık. Peki Abuzer, karıda bir şey sezinliyemedin mi; açlıktan tokluktan, acemilikten ustalıktan yana? Yok kardaş, nah yukarda koca tanrı.... Hiç bir sezinleme yoktur. Üç gün geçti, babamız olacak namussuz bizi çağırdı. Saldı alacakları toplamaya.... Bir defter verdiki vay babo! Bu herif dünyanın yüzünü azdan çoktan alacak saçmış ki benim gibi on köpek toplayım dese bir yılda üstesinden gelemez. Gittik seğirttik, oraya buraya koştuk, kimine yalvardık kimine hırladık, toplanacakları topladık. Para çıkınını anamız olacak kahpenin önüne atıp yatağa koştuk. Geçti iki gün. Dedi anam; «Seni baban çağırmakta!» Dedim:</p>

  <p>«Nedir?» Dedi: «Bilmem....» Sürdüm vardım, el bağladım dedim: «Ne var?» Dedi: «Hayda göreyim seni kaçak götürmeye gideceksiniz!» Ne demektir kaçağa gitmek.... Alaman'ın Hitler harbi sırası.... Gidip gelmemek var gelip bulmamak.... «Ya biz bu avradın yanında hiç mi yatacak değiliz!» Bunu söylemekte değiliz aklımızdan söylemekteyiz, atadır. Olmaz olmaz, sürdük gittik. Nice nice belâlı mayın tarlaları, pusulu boğazlar atladık. Kaçağı getirdik, patayı çaktık dedik. «Tamam, düşmanının ömrü bu kadar olsun!» Ağama diyeyim seğirttim karının koynuna.... Geçti iki gün.... Anam olacak kahpe sesledi, dedi: «Baban ister!» Dedim: «Yahu ben canımdan bezdim, nedir bu herifin bizden alıp veremediği hey koca tanrı!» Seğirttim, dedim: «Buyur!» Dedi:</p>

  <p>«Bostanı bekliyeceksin.» Dedim ; «Kime karşı?» Dedi: «Domuzlar yol etti. Uyudun mu gör neler olur!» Gittim, çoban kepesini attım başıma, beşliye sarıldım. Gece yarıyı buldu. Ne domuz var ne çakal.... Baktım uyku beni kaptı kapacak.... O sıra canım karıyı çekti. Biz burada mahkemedeki ifademizi söylemekteyiz! Mahkemede koca reis kısmına anlatmanın ayıbı yoktur! Eve seğirttim, gürültüsüz girdim. Bir de baktım ki din kardeşlerim, bizim yatakta yatanlar çift. Aklım başımdan sıçradı. Bir nara vurdum: «Ulan dinini imanını....» Baktım babam sıçradı çıktı bizim avradın koynundan anadan çıplak. Dedim:</p>

  <p>«Vay ki yandın, baba sen misin?» Dedi: «Ulan eşşoğlu eşşek, bostanı neden bıraktın geldin!» Dedim: «Şu sebepten bıraktım ki babacığım!»</p>

  <p>Çektim lüveri, tuttum yakasını, karnına tam beş kurşun sıktım ki pis kanı suratıma sıçramacasına.... Canı çıkarken kolumu öyle sarstı ki az kalsın dizi yere çala.... Gürültüye anam olacak kahpe uyandı. Baktım debelenmektedir, dedim: «Bu ne iştir kahpe, doğrusunu söylemessen elden gitmektesin?» dedi: «Gördüğün gibi» Dedim: «Ya bu gördüğüm nasıl iştir?» Dikildi dedi: «Oh ellerin yeşil ola yiğit Abuzer kendi öcünü de aldın benim öcümü de» Dedim: «Bırak öcü möcü.... Ya bu nasıl rezillik?» Dedi: «Sen gittin arayı bunlar uydurdu. Bir yıldır her gece bu kudurmuş karına binmekte ki, allah yarattı demeden binmekte hey oğul!» Başladı ağlamağa.... Dedim: «Bu namussuz köyde muhtar yok mudur, hoca yok mudur?» Dedi: «Bunun hocayla muhtarla işi kalmadıydı Abuzer'im.» Dedim: «Ya gelince neden demedin?» Dedi:</p>

  <p>«Bunlar üste çıkarlar diye korktum. Gelinine kaynanalık etmektesin diyerekten.... Bana inanmazdın belki!» «Vay gidi akılsız kahpe, allah belânı vere!» Bir tepme vurup karıyı kaldırdım. Korkudan belden alt yanı tutmazlanmış... Önce sandım ki tutmazlanmağa vurmaktadır. Bir sopa çektim, biraz yokladım, hayır, aklı sıçramış gitmiş, kapıyı pencereyi ayırmaktan geçmiş... Beli kırılmış yılan gibi yuvarlanmaktadır. Meğer korkudan ödü de çatlamış pisin! Kırk güne varmadan geberdi gitti de rezillik temizlendi oh ne güzel! Ya Abuzer Kardeşim, karı savcılıkta ne dedi? Dedi: «Evet doğrudur. Erim askere gittikten sonra kaynatam üstüme çöktü, ne ettimse uçkuru pençesinden kurtaramadım. Sonunda razı oldum!» Demiş ki savcı bey:</p>

  <p>«Kaynanan olacak karıya, muhtara söylemek yok mudur?» Demiş:</p>

  <p>«Örflüydü kaynatam! Köyde uğurunu kesen bulunmazdı. Korktum, razı geldim, sonunda alıştım.» Babam gibi canavara gerinemezdi kardaşım; on üçe girdiğinin üçüncü ayında aldık geldikdi. Babamız olacağm çileden çıkardığına çıkardığında on dördü bitirdiyse de on beşe girmiş değildi. Un beşe girmemiş demek körpe ki olursa o kadar olsun! Kekliğin gevreği.... Peki bu rezillik böyleyse adam bir kurşunda kahpeye çekmez mi? Çeki ver bir kurşun! Ulan kavat Abuzer adam o sırada kurşuna acır mı namussuz! Bir lüver kurşunu kaç kuruştur ki sen bunu sakındın kavat binti kavat!....</p>

  <p>— Kirvee!</p>

  <p>— Buyuur!</p>

  <p>— Kiliiv....</p>

  <p>— Kiliv'in sana kurban olsun! Emrin can baş üstüne!</p>

  <p>— Aman Kirveciğim amanı bilir misin!</p>

  <p>— Amanda neyimiş gözün kör ola.... Sen seni zahmete verme ki bakalım ne olur!</p>

  <p>— Kiliiiv...</p>

  <p>— Ne demektir bu Kiliv? Be Kirve?</p>

  <p>— Kilivi mi sordunuz Bey, Kirvenin ne olduğunu merak mı ettiniz? Kirve bizim buralarımızın bir âdeti.... Diyelim ki oğlunuzu sünnet ettireceksiniz. Kendi durum vaziyetinize göre mahallenin ya da kasabanın ileri gelenlerinden birisine gidersiniz: «İzniniz olursa ben benim oğlanı sizin kucağınızda kestireceğim» dersiniz. Aslı budur bunun.... Ne faydaki değişti son yıllarda az biraz.... «Az biraz» dedimse adam akıllı değişti.</p>

  <p>— Ne olur «Kucağında kestiririm» demekle.... Neyi değişmiş?</p>

  <p>— Kucağında kestiririm demekle bey, sünnet düğünü masarifi yüzde seksen oğlanı kucağına oturtacak herife düşer. Bunlar o saat kaçsız göçsüz yakın akraba kesilirler. Biribirlerini yar başında tutarlar.</p>

  <p>— Vahap bey size Kirve diyor, siz de Vahap beye kirve diyorsunuz; hanginiz hanginizin kirvesi?</p>

  <p>Tahsildar Bedri efendi, Tahsildar Vahap efendinin yüzüne bir zaman baktı, la havle anlamına başını salladı:</p>

  <p>— Söylesene kavat! Ben senin kirven değil miyim? Evet bey, söylemesi ayıp ben bu namussuzun kirvesiyim, çünki bunun körpe avradı; bu körpe avradı bizim kucağımıza verdi!</p>

  <p>— Aman!</p>

  <p>— Verdi ki Malatya'yı ayağa kaldırmacasma.... Diyeceksiniz ki körpe avradın nesi var ki sünnet edile.... Bunun körpe avratta sünnet edilecek yerler çoktu bey; salkım saçaktı ki sünnetçi ne dese iyi, ben bunca yılın sünnetçisiyim, böylesin! Bir de Sami Şerifte arap karılarında gördüm, dedi.</p>

  <p>— Avradından başlarım ha.... Avradın olacak orospudan....</p>

  <p>— Neden oğlum körpe avradı kucağıma vermedin de ben sana genelevden mi kirve oldum? Sende oğul uşak olmadığına göre.... Fakat ben onu bunu bilmem, bunun körpe avradı sünnet ettirdiğim iyi oldu. Yoksama Malatya'mızın altun adını bu kahpe az kalsın bakıra çevirecekti.</p>

  <p>— Neden? Kapalı yerde olanları Malatyalı nereden bilirmiş... Kerametlerimi var bizim zampara takımı tereslerimizin?</p>

  <p>— Yahu bunun körpe avradı her gece bir muhabbete konuk değil midir. Yoklayıp kullanmıyan mı kalmıştır?</p>

  <p>— Ulan avradını....</p>

  <p>— Sus arkadaş! Bey yenidir, kirvelik bilmez. Benim avrat sana kurban olsun!</p>

  <p>— Vay, bize kendi avradını sürecek, hele namssuz dümbük! Oğlum senin pisi bu topraklarda kullanmayan kaldı mı? Ben senin avradı değil, araya sokulup avrat sokuşturmaya çabalayan şu Vaiz pezevenginin avradına demekteyim....</p>

  <p>— Sizde hiç namus yok mudur imansız herifler! Beyden ayıp değil midir?</p>

  <p>— Yine mi suç bizde Süleyman bey.... Kirveyi ben mi açtım? Beyin kendisi sormadı mı?</p>

  <p>— Hepinizi kurşunlamalı namertler! Bibaht olduğunuzu bey nereden bilsin! Kanınızı aramasalar sizi kurşunlamak helâldir.</p>

  <p>— Hep aklın fikrin vurmakta.... Vura vura bu hale gelmişsiniz!</p>

  <p>— Allah belânızı vere.... Bizde bunun bir, lafı için adam ölür.</p>

  <p>— Sizde lafla adam ölür. Avrada binmekle öldürülmüş adam hanidir. Oğlum ağa şimdi sen bize namusluluk mu satacaksın!</p>

  <p>— Dur be herif, bir avrat lafıdır ortaya atarsınız! Çabalarım ki hangi avrat olduğunu bilmem. Bilemem! Bu bizim ağamızda avrat çoktur, benim saydığım beş taneden artıktır eksik değildir! Siz hangi avradı ortaya alıp ileri geri kullanmaktasınız?</p>

  <p>— Hangisi olur pezevenk? En küçük avrat! Top kâhküllü yeni körpe avrat! Tahsildarlar için, candarma subayları için mahkeme reisleri savcılar için geçende aldığı avrada avrat... Küçük karının şanı size kadar yürüyüp gelmedi mi? Bir sarı varmış Macar katanası kaç para demekte binip gezinenler hoplatıp f erahlıyanlar....</p>

  <p>— Vay bildim! Dedilerdi ki yeni bir karı aldı ya boşuna.... Dedilerdi ki bu herif öyle kahpenin hayır binicisi olamaz!</p>

  <p>— Evet, böyle binicinin kısrağı değildir. Memurlar takımı şekva etmişler ki, demişler: «Ankara'ya yazarız! Ağalığın da tadını kaçırdın, namını maskara ettin! Biz gayri eski karılarla idare edileceklerden değiliz! İllâllahtır ve de yeter elverirdir! Bir yenisini alıp gelmez sen.... Demişler ki: «Başlarız koca avradın ortanca avradın....</p>

  <p>— Vay yandım öyleyse bu dümbük buraya girdi gireli evi yatağı boş kalmaz olmuştur he mi?</p>

  <p>— Kalır mı? Rakıyı katır yüküyle gönderen bu deyyusun evine inmekteymiş kardaşlarım.</p>

  <p>— Evet herkes önce şaşar ama bey, sonra yavaştan yavaştan alışır!</p>

  <p>— Neye alışır? Rica ederim!</p>

  <p>— Alışır. Koca boynuzlu koç nasıl alışırsa öyledir bu iş aslına bakarsan bey.... Karı yüklüdür. Karnı burnunda dersiniz siz Türk adamı.... Karı karnını önüne alır dizliyerekten iki yana ırgalayaraktan gezdirir, şişinir ki sanırsın o işi bu rezile etmemişler! Oysa ne demektir karının yüklenmesi? Günlerden bir gün başına bir iştir geldi demektir. Kim getirir el karısının başına bu işi komşunun hoyrat oğlu getirmediyse.... Herifi getirir. Kimi olur bu kahpenin bu herif yedi kat yabancısı.... Aldın mı aldım, verdin mi verdim demekle yedi katın yabancısı hısım mı olurmuş adama akraba mı olurmuş... Hoca okur, şimdilerde deftere parmak basarsın.... Atlarsın yallah bismillah diyerekten.... Şimdi alalım bakalım nedir? Bu Vahap efendi pezevenginin karısıyla olan ilintisiyle beni bu pezevengin karı ile ilintim arasında ne fark vardır? Öyleyse Vahab'm avradına şu bizim Vaiz efendi canı çekip sövünce bana ne olur? Hiç bir şey olmaz! Ya şuraya dikilip benim avrada söğerse ne lâzım gelir? Akrabam olmadığından hiç birşey lâzım gelmez!</p>

  <p>— Hanımefendi duyarsa?</p>

  <p>— Duyarsa adı söylendiğine sevinmeli! Bir işe yaramasa adı surda bur da söylenirimi?</p>

  <p>— Gel hele müslüman! Duyduğum doğru mu? Gazan mübarek ola!</p>

  <p>— Nedir?</p>

  <p>— Sen biraz önce eşkıya meşkıya mı tutmuşsun!</p>

  <p>— Bırak yahu! Yuf olsun yuf! Yahu, bu bizim şimdilerin zaptiyeleri böyle de, ya bu Bey dağında neden eşkıya kıtlığına kıran girmiştir. Surda durduk laflamağa başladık!</p>

  <p>— Şuna keklik geçimini bekledik desene.... Vallah billah eve yazarım!</p>

  <p>— Yazmakla.... Ev bizi bilir arkadaş! Biz on yıldır evdekine bacı kardaş demişiz! Bizim uçkur mühürlüdür ki açılması mahşere kalmıştır. Laflarken baktım ilerisi karıştı. Gözlerim uzağı eskisi gibi seçemez olmuş. Diyeceksin ki yahu bir gözlük.... Gözlük nerede arkadaş, bu dünya savaşı rezilliğinde gözlük hani.... Adam sende, uzaktan görüp de ne olacak? Boşu boşuna heveslenip isteği kursağında kalmak değil midir? Yakından görüp tadına bakmadıktan sonra.... Dediğim gibi ilerisi karıştı. Yahu bizim mileltimize ne oldu? Bizim milletimizi bir yüreksizlik kavramıştır. Adam çil yavrusu gibi dağıldı. Kimi sağa kimi sola, kimi şuraya kimi buraya kaçışmakta çığrışaraktan.... Başçavuşa dedim ki: «Nedir oğlum! Seğirt bak!» Dedi: «Yoktur allahıma şükür bir vukuatımız.... Genelev hanımları izinli çıktığı günler böyle olur bu sizin Malatya'nın sokakları».... Derken birisi bağırdı ki: «Adam vuruyorlar!»</p>

  <p>Baktım! Evet, birinin kolu kalkıp inmekte, kalkıp inmekte.... Dedim:</p>

  <p>«Koşsana yüreksiz!» Vay ki yeninin zaptiyesi.... Sırtına vurmaktayım da palaskasını toparlamak gösterisiyle ayak sürümekte. Onu gördüm ki. Onu gördüm ki herif sel yatağına doğru it ayağıyla lenk lenk yürüdü, evet elinde bir şey parlamaktadır. Birisi bağırdı ki: «Karıyı vurdu, karıyı vurdu, karıyı vurdu. Karıyı vurdu!» Bunu duymasıyla bizim yiğit karakol komutanı Başçavuşumuz dedi: «Vay!» Seğirtti.</p>

  <p>— Hele arslan!</p>

  <p>— Boşa salladın arslanı, herife koşmakta değil....</p>

  <p>— Ya?</p>

  <p>— Düşmüş karıya koşmakta.... Zaptiyeye bak zaptiyeye, kitapta ne yazar? Önce katil yakalanacak yazar.</p>

  <p>— Vay! işte o zaman tuttu senin eski zaptiyelik....</p>

  <p>— Tuttu, ne dersin. Ben de herife seğirttim su yoluna girince yetiştim. Soluğu kesilmiş. "Kan tutar adamı böyle sıralarda, adam vurmağa alışık değilse.... Dedim: «Teslim ol, kıpranma!».</p>

  <p>— Bıçak elinde mi?</p>

  <p>— Elinde.... Sokuldum.</p>

  <p>— Olur mu hiç müdür bey? Aklı başında yoktur sokulunur mu?</p>

  <p>— Biz eski zaptiyeyiz ve de namlı mahpushaneciyiz arkadaş! Ben beni yana alıp sokuldum. Dedim: «Teslim!» Dedi: «Yok! Sana teslim olmam!»</p>

  <p>Dedim: «Ya kime teslim olursun?» Dedi: «Vali paşaya teslim olurum!»</p>

  <p>Dedim: «Demek aşağı idare etmez?» Dedi: «Etmez» Dedim: «Neden ulan köpek?» Dedi: «Çünki sen candarmasın, beni döversin!» Dedim:</p>

  <p>«Hay vah hay vah nerde benim candarma urubalarım? Ulan namussuz, ben mahpushane müdürü değil miyim?» Dedi: «Yalandır. Vallah billah teslim olmam!» Gözleri kararmış ki fukaranın sivili askeri seçeceği kalmamış... Dedim: «Oğlum! Ben mahpushane müdürüyüm! Nasıl olsa seni bana yollayacaklar! Döveceksem de döveceğim! Çünki eli bağlı yollayacaklar! Gel teslim ol! Hakkında hayırlısı budur!» Dedi: «İyi öyleyse.... Nah işte biz teslim olduk! Sen de artık sütünün gereğini yap!</p>

  <p>Bizi dövdürme! Mahpushane müdürü Mehmet bey bizim yabancımız değildir!» Yanaştım. Evet, herifi gözüm ısırmakta.... Dedim: «Ulan rezil! Sen kimlerdensin?» Meğer bizim köyden değil miymiş... İnek Mehmet derler.... Dedim: «Tuh yüzüne.... Kimi vurdun rezil?» Bıçağı aldım, dedi: «Kızı vurdum!» Dedim: «Ola hangi kızı?» Dedi:</p>

  <p>«Kerhaneye düşen Cemile'yi vurdum!» Düşündüm hangi Cemile.... Biraz önce yanımızdan geçti ya.... Tanrı tanık, bakmadım alıcı gözüyle.... Yenileri hiç tanımaz olduk çoktandır. Kaç zamandır aşağıya uğradığım yok!</p>

  <p>— Yalan söylemeyin Müdür bey.... Geçen hafta orada değil miydiniz?</p>

  <p>— Geçen hafta mı? Yalan! Günahımı alırsın ki....</p>

  <p>— Yalan söyledin mi bozuşuruz müdür bey, eve yazarım!</p>

  <p>— Yazmakla.... Ben karıdan korkmam! Karı beni bilir. Allah bana töbeden bu yana haramı sormasın! Arada bir arkadaşlar sürer götürür. Ben muhabbetine meraklıyımdır. Oyununa göbeğine.... Candarmalar yetişti, el sürdürmedim.</p>

  <p>— Dövecekler miydi?</p>

  <p>— Yok canım bağlıyacaklardı! Dedim: «Yabancı değildir! Koyverin!»</p>

  <p>Kolundan tutup karakola getirdim. Bulaştı ağlamaklığa.... Ağlamak olur ama bu kadar mı olur! Sarsılmakta ki sıkı durmasa kemikleri saçılacak!</p>

  <p>Bir cıgara yaktı. Nefesliyince öksürdü: Yahu nedir? Bu namussuz bizi boğayazdı. Hayır! Ben artık savcılığa gitmeyeceğim bu gün.... Oturup para hesaplarına bakalım! Hükümatm parası üstünde.... Mahkûmları tutuklukları şuraya buraya yollama paraları.... İdare paraları.... Karavana paraları, ekmek paraları.... Hesapları şaşırdım çoktan.... Laf aramızda arkadaş, biz iki ucunu bir araya getirmekten çıktık hanidir. Diyorum: «Beş lira harcanalım da, ay başı koyarız!» Sonunda baktım, ay başında koymak yok! Aylığı yatırmaktayız, olduğu gibi.... Öksürdü: Bak midem kabardı! Hep içmenin belasıdır! Ellerini vurarak bağırdı: Sefer!</p>

  <p>Ulan topal pezevenk! Yetiş namussuz!</p>

  <p>Sefer, kapının dışında hazır olmalı ki «Buyur müdür bey!» diyerek girdi.</p>

  <p>— Su.... Ulan su dedim! Dur habis nereye? Emir almadan nereye? Topal bacağına başlarım ki.... Gör nasıl! Ali nerde, Ali? Benim başgardiyanım olacak teres, ben gelince bana görünmeli değil midir?</p>

  <p>— Sayım var müdür bey....</p>

  <p>— Ne sayımı? Sayım da neymiş? Bulamadılar mı daha fazlamızı sakın!</p>

  <p>Bitiririm! Allah beterinden saklasın! Yahu hiç görülmüş müdür bir mahpushanenin sayımı iki baş artık çıka.... Ulan siz beni şurada astıracak mısınız? Hiç görülmüş müdür, mahpushanenin sayısı artık çıksın! Artık, artık, artık demekteyim reziller.</p>

  <p>Sefer suyu koşturdu. Müdür elini başına koyup iki yudum içti:</p>

  <p>— Al şunu! Kan gibi su.... Ali efendiyi bul! Şuraları temizletsin!</p>

  <p>Cinayet sonu savcı bey belki kalkar gelir! Yahu bu ne pislik? Yahu sizde hiç adamlık yok mudur? Gübrenin içinde oturana bakalım ne derler? Herif bize «Hayvan» dese haklı değil midir? Ben öğleden sonra yargıdayım! Çünki tanığım. Suç üstüne girdiğinden bakalım herifin mahkemesi ne zaman biter! Ne verirler dersin?</p>

  <p>— Belli olmaz! Olayı anlatmasına göredir. Tanıkların tanıklığına göre. Karakol komutam uzatmalı Aziz Çavuş sövüp sayarak geldi:</p>

  <p>— Vay pezevenk vay! Vay ki eli kırılası dürzü! Yahu Cemile'yi adam vurur mu! El kadar kızı....</p>

  <p>— Namusdur bu Çavuş!</p>

  <p>— Namus mudur? Bire müdür kimin namusudur? Cemile'nin babası olacak dümbüğün namusu mu?</p>

  <p>— Elbette! Namustur ve de temizlenmiştir. Başçavuş bunu söyleyen derviş gardiyan Aptullah'a suratını asarak baktı:</p>

  <p>— Neden ulan derviş gardiyan? Bu nasıl temizlik?</p>

  <p>— Hepten.... Kendisine de iyidir, sürünmekten kurtulmuştur, başkaca her gün günahlara girmelerden kurtulmuştur. Başkaca babasına temizliktir. Herif yere mi bakaydı köy yerinde.... Ayrıca vatan vazifesini gören bir askerimizdir. Ayrıca köyüne de temizliktir ki ne kadar bir temizliktir. Koca bir köy, komşuları karşısında yere mi bakaydı? Ne denilmiştir, «Temizlik imandan» denilmiştir.</p>

  <p>— Şu Cemile kız öldürülünce he mi! Vay ki sizdeki temizlik.... Vay ki sizdeki namus! Oğlum gardiyan Aptullah! Sen boşu boşuna derviş olmamışsın, gidip Şeyh Osman'ın maiyetine bu yürek fesatmdan koşmuşsun....</p>

  <p>— Sen şimdi oruspuya acıdın mı gerçekten Çavuş?</p>

  <p>— Elbette acıdım.</p>

  <p>— Yazık senin candarma çavuşluğuna ve de tezkere bırakmış uzatmalı çavuşluğuna.... Demek sizde böyle bir iş olsa sıntaraktan gezinir mi orospunun babası, kardaşı, köylüsü möylüsü?</p>

  <p>— Bizi karıştırma! Şimdi ortadaki ölü bizim değil sizin.... Sizde adama acımak yok mudur?</p>

  <p>— Adama acımak.... Adam mıdır orospu?</p>

  <p>— Ya nedir? Adam değil de nedir?</p>

  <p>— Orospu....</p>

  <p>Bereket Aptullah'ı mahpuslar çağırdılar; aptes almak için kollarını çemizleyerek yürüdü. Çavuş söyleniyordu:</p>

  <p>— Ulan hayırlı bir baba olsa kızı orospu olur mu? Fukarayı kucağıma aldım arabaya koyacağım. Arabacı yalvarmaya durmaz mı, «Aman döşemeleri başefendi döşemeleri batırmayalım döşemeleri, döşemeler kan olmasın....» Şeytan dedi ki kızı yere at da şuna tokatları ulaştır ardı ardına.... «Hassittir» dedim. Vurulmuş insanın vurulmuş kuştan farkı yoktur. Yüreği sanki bütün gövdesine yayılmış... Neresini tutsan orada vurmaktadır, sıcak sıcak.... Baktım, bereket kan kesilmiş! Şu namussuz paytoncunun bahtına ne demeli!</p>

  <p>— Soluk alıp vermekte mi daha? Yarası kaç tane?</p>

  <p>— Yarasına kim bakar. Soluk alıp vermekte ama gözleri kapalı.... Cemile! Kız, Cemile hanım!» dedim. Hani ağır bir şey kaldırırken kendini zorlarsın da zorlatırken dişlerini sıkarsın, öyle sıktı dişlerini.... «Ben ölür müyüm bu yaradan kardeşim?» dedi. Araba hızlanmış... Toz toprak.... Güneş tepeden bastırmakta.... Şaşırtmışım! «Merak etme sen, bu yaradan ölmezsin....» dedim. «Yemin et?» dedi. «Vallah billah! Nah işte yemin.» dedim. İnanır mısın dilimin ucuna nerdense hep «bacım» lafı gelmekte.... Her gelişte bir gerisin geriye yutmaktayız! Diyiversek bir bacım. Bir «bacım» sözü bize yapışıp gerçekten bacımız olacak değil ya.... Derviş namussuzu duymasın beyim, gerçek.... Adam orospuya dili varıp «bacım» diyemezmiş meğerse.... Oysa deyiversek kıyamet mi kopardı dese biri.... Hastaneye varmadan meğerse canı çıkmış gitmiş... Artık bilmem nerede teslim etti ruhunu.... Deseydim de duymazdı allalem!</p>

  <p>— Ne kadar parası çıktı üstünde?</p>

  <p>— 110 lira.... Başhekime teslim ettim, bir de kâğıt aldım. Götürdüm bölük komutanına verdim. Çevresine bakınıp sesini alçalttı: «Nasıl vurdurdunuz karıyı gözünüzün önünde?» diye çıkıştı bize tıfıl teğmen.... Yahu görsek yetişsek vurdurur muyuz? Buda mı keyf işidir?</p>
</body>
</html>
