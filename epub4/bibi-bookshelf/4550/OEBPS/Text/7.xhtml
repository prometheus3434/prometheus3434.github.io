<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">7</h1>
  <hr />

  <h1 class="chaptername" id="sigil_toc_id_7">RIBEIRA EVİ</h1>

  <div class="quote">
    <p>Bu sefer orada olmalıydın Miro, çünkü, diyalog konusunda hafızam senden daha iyi olmasına rağmen <i>bunun</i> ne anlama geldiğini kesinlikle bilmiyorum. Human denilen yeni domuzcuğu gördün, Şüpheli Faaliyetten önce onunla bir dakikalığına konuştuğunu gördüm sanırım. Mandachuva bana ona Human adını <i>çocukluğundan beri çok</i> akıllı olduğu için koyduklarını söyledi. Tamam, zihinlerinde “akıllı” ve “insan” arasında bir bağlantı kurmaları çok gurur verici bir şey veya belki de bizim bundan gurur duyacağımızı düşünmeleri kötü bir şey ama önemli olan bu değil.</p>

    <p>Mandachuva sonra şöyle dedi: “Ortalıkta tek başına dolaşmaya başladığında konuşabiliyordu.” Elleriyle yerden yaklaşık on santimetrelik bir uzunluk gösterdi. Bana Human yürümeye ve konuşmaya başladığında ne kadar uzun olduğunu gösteriyormuş gibi göründü. On santimetre! Ama tamamen yanılıyor da olabilirim. Orada olup kendi gözlerinle görmeliydin.</p>

    <p>Eğer ben haklıysam ve Mandachuva’nın anlatmaya çalıştığı şey buysa, o zaman ilk kez domuzcukların çocukluğu hakkında bir fikrimiz oldu demektir. Eğer gerçekten on santimetre boyundayken yürümeye başlıyorlarsa -ve de konuşuyorlarsa- o zaman gebelik döneminde insanların geliştiğinden çok daha az gelişiyor ve doğduktan sonra çok daha fazla gelişiyorlar demektir.</p>

    <p>Ama bundan sonra olay sizin standartlarınıza göre bile çılgınlık derecesine varıyor. Bana yaklaştı ve -sanki söylememesi gerekiyormuş gibi— Human’ın babasının kim olduğunu söyledi: “Senin büyükbaban Pipo, Human’ın babasını tanıyordu. Onun ağacı sizin kapınıza yakın.”</p>

    <p>Dalga mı geçiyor? Rooter yirmi dört yıl önce ölmedi mi? Tamam, belki bu sadece bir ağaç evlat edinmek gibi dini bir şeydir. Ama Mandachuva’nın bu konuda bu kadar gizemli davranması bunun bir şekilde doğru olduğunu düşünmeme neden oluyor. Gebelik dönemleri yirmi dört yıl sürüyor olabilir mi? Belki de Human’ın on santimetrelik bir çocuktan şu anda gördüğümüz domuzcuğa dönüşmesi on yıllar almıştır.</p>

    <p>Ya da belki Rooter’ın spermi bir yerlerde bir kavanozun içinde saklanmıştır.</p>

    <p>Bu <i>önemli</i> bir şey. İnsan gözlemcilerin kişisel olarak tanıdığı bir domuzcuğu, ilk kez bir baba olarak adlandırdılar. Rooter kesinlikle öldürülen domuzcuktu. Başka bir deyişle, prestiji en az olan erkek -hatta idam edilen bir suçlu- baba olarak adlandırılıyor! Bu, erkeklerimizin bazıları Pipo’yu tanıyacak kadar yaşlı olsa bile hiç de reddedilmiş bekarlar olmadıkları anlamına geliyor. Onlar <i>Potansiyel Babalar.</i></p>

    <p>Dahası var, eğer Human olağanüstü derecede akıllıysa ve eğer bu gerçekten mutsuz bekarlar grubuysa neden aralarına atıldı? Sanırım çok uzun bir süre her şeyi yanlış anladık. Bu prestiji az olan bir bekarlar grubu değil, yüksek prestijli bir gençler grubu ve içlerinden bazıları çok başarılı olacak.</p>

    <p>Bu nedenle sen Şüpheli Faaliyet’e giderken benim evde kalıp ansible raporu için Resmi Yalanlar uydurmak zorunda kalmamdan dolayı bana acıdığını söylemen hiç de hoş değildi! (Eğer döndüğünde uyumuşsam beni bir öpücükle uyandır olur mu? Bugün bunu hak ettim.)</p>
  </div>

  <p class="quotename">-Kongre emriyle Lusitania Dosyalarından alınan ve <i>Absentia’da</i> Lusitania Xenologlarinin İhanet ve Görevi kötüye kullanma suçlarından duruşması için delil olarak gösterilen, Ouanda Figueria Mucumbi’den Miro Ribeira von Hesse’ye not.</p>

  <p>Lusitania’da inşaat sanayisi yoktu. Bir çift evlendiği zaman aileleri ve arkadaşları onlara bir ev inşa ederdi. Ribeira evi ailenin geçmişini yansıtıyordu, ön taraf, evin eski bölümü beton temele plastik tabakalar sokularak yapılmıştı. Aile büyüdükçe odalar inşa edilmiş, eklenen her oda bir öncekine bitiştirilmişti, böylece yamaca bakan beş ayrı tek katlı yapı oluşmuştu. Sonradan inşa edilenlerin hepsi tuğladan düzgün bir şekilde yapılmıştı ve çatılar kiremittendi ama estetik kaygı güdülmemişti. Aile sadece ihtiyacı olanı inşa etmiş, fazladan bir şey yapmamıştı.</p>

  <p>Bunun nedeni fakirlik değildi, Ender bunu biliyordu; ekonomisi tamamen denetim altında olan bir toplulukta fakirlik olamazdı. Dekorasyon ve bireysellik eksikliği, ailenin kendi evine önem vermediğini gösteriyordu; Ender’e göre bu, kendilerini önemsemediklerini de gösteriyordu. Olhado ve Quara’nın, çoğu insanın evlerine vardıklarında hissettiği rahatlamayı, hafifliği hissetmediği ortadaydı. Bir şey hissediyorlarsa o da daha tedbirli ve daha az neşeli olmalarıydı; ev onları yakınlaştıkça daha da sıkıntılı hale sokan bir ciddiyet kaynağıydı.</p>

  <p>Olhado ve Quara içeri girdi. Ender kapıda birinin onu içeri davet etmesi için bekledi. Olhado kapıyı aralık bıraktı ama onunla konuşmadan odadan çıktı. Ender Quara’nın ön taraftaki odada duran yatakta oturup sırtını boş bir duvara yasladığını görebiliyordu. Duvarlar bomboştu ve tamamen beyazdı. Quara’nın yüz ifadesi duvarların boşluğuna uyuyordu. Ona sürekli bakmasına rağmen Ender’in varlığının farkında olup olmadığı konusunda bir belirti yoktu; Ender’i içeri davet edecek bir harekette bulunmadı.</p>

  <p>Bu evde bir hastalık vardı. Ender Novinha’nın böyle bir yerde yaşayabilmesi için karakteriyle ilgili neyi gözden kaçırdığını anlamaya çalıştı. Pipo'nun ölümü çok uzun zaman önce olmasına rağmen Novinha’nın kalbini bu kadar derin bir şekilde boşaltmış olabilir miydi?</p>

  <p>"Annen evde mi?" diye sordu Ender.</p>

  <p>Quara hiçbir şey söylemedi.</p>

  <p>"Oh," dedi Ender, "kusura bakma, senin küçük bir kız olduğunu sanıyordum ama şimdi senin bir heykel olduğunu anlıyorum."</p>

  <p>Kız onu duyduğunu belirten hiçbir işaret göstermedi. Onu ciddiyetinden kurtarıp neşelendirme çabası işe yaramamıştı.</p>

  <p>Beton zeminde hızla yaklaşan ayak sesleri duyuldu. Küçük bir çocuk odaya doğru koştu, odanın ortasında durup Ender’in durduğu girişe bakmak için hızla döndü. Quara'dan ancak bir yaş kadar küçüktü, herhalde altı veya yedi yaşındaydı. Quara'dan farklı olarak yüz ifadesinde bir anlayış vardı. Vahşi bir açlıkla beraber.</p>

  <p>"Annen evde mi?" diye sordu Ender.</p>

  <p>Çocuk eğildi ve dikkatlice paçasını sıvadı. Uzun bir mutfak bıçağını bacağına bantlamıştı. Yavaşça bıçağı çıkarttı. Sonra iki eliyle bıçağı tutarak Ender’i nişan aldı ve olanca hızıyla ona doğru koştu. Ender bıçağın kasıklarım hedef aldığını fark etti. Çocuk yabancılara karşı hiç de nazik değildi.</p>

  <p>Bir dakika sonra Ender çocuğu kolunun altına sıkıştırmış ve bıçağı tavana fırlatmıştı. Çocuk tekme atıp bağırıyordu. Kol ve bacaklarım kontrol etmek için Ender’in iki elini de kullanması gerekmişti; sonunda damgalanmak için bağlanan bir dana gibi Ender’in önünde asılı kalmıştı.</p>

  <p>Ender Quara’ya baktı. "Eğer hemen şimdi gidip bu evden sorumlu olan kişiyi getirmezsen bu hayvanı eve götürüp akşam yemeğinde yiyeceğim."</p>

  <p>Quara bunu bir an için düşündü, sonra kalktı ve odadan dışarı koştu.</p>

  <p>Bir dakika sonra dağınık saçları ve uykulu gözleriyle yorgun görünen bir kız odaya girdi. "Descuple, por favor," özür dilerim, lütfen, diye mırıldandı, "o menino nao se restabeleceu desde a morte do pai-" oh, nao babam öldüğünden beri böylesin-</p>

  <p>Sonra aniden ayılmış gibi göründü.</p>

  <p>"O Senhor e o Falante pelos Mortos!" Siz Ölülerin Sözcüsüsünüz!</p>

  <p>"Sou," diye cevap verdi Ender. Evet oyum.</p>

  <p>"Nao aqui," dedi. "Afedersiniz, Portekizce konuşuyor musunuz? Tabii ki konuşuyorsunuz, şimdi bana cevap verdiniz- lütfen, burada olmaz şimdi olmaz. Gidin."</p>

  <p>"Peki," dedi Ender. "Çocuk mu bende kalsın yoksa bıçak mı?"</p>

  <p>Tavana baktı; kızın bakışları onu takip etti. "Aman Tanrım, özür dilerim, dün bütün gün onu aradık, onda olduğunu biliyorduk ama sakladığı yeri bulamadık."</p>

  <p>"Bacağına sarılıydı."</p>

  <p>"Dün değildi. Her zaman oraya bakıyoruz. Lütfen onu bırakın."</p>

  <p>"Emin misin? Sanırım dişlerini biliyor."</p>

  <p>"Grego," dedi çocuğa, "bıçakla insanları dürtmek yanlış bir şey."</p>

  <p>Grego hırladı.</p>

  <p>"Babası öldüğünden beri böyle."</p>

  <p>"O kadar yakınlar mıydı?"</p>

  <p>Yüzünde hüzünlü bir gülümseme belirdi. "Pek sayılmaz. Grego elinde bir şey tutarken yürüyebilecek kadar büyüdüğünden beri hırsızlık yapıyor. Ama insanların canını yakma huyunu yeni edindi. Lütfen onu yere bırakın."</p>

  <p>"Hayır," dedi Ender.</p>

  <p>Gözleri kısıldı ve meydan okurmuşçasına baktı. "Onu kaçırıyor musunuz? Onu nereye götüreceksiniz? Nasıl bir fidye için?"</p>

  <p>"Sanırım anlamıyorsun," dedi Ender. "Bana saldırdı. Bunu tekrar yapmayacağına dair bana bir garanti vermedin. Onu bıraktığımda cezalandırmak için hiçbir hazırlık yapmadın."</p>

  <p>Umduğu gibi gözlerinde büyük bir öfke belirdi. "Siz kim olduğunuzu sanıyorsunuz? Burası <i>onun</i> evi, sizin değil!"</p>

  <p>"Aslında," dedi Ender, "Praça'dan sizin evinize kadar bayağı uzun bir yol yürüdüm, üstelik Olhado çok hızlı yürüyordu. Oturmak istiyorum."</p>

  <p>Kız bir sandalye gösterdi. Grego Ender’in kavrayışına karşı koymak için kıvrandı ve döndü. Ender onu o kadar yukarı kaldırdı ki yüzleri neredeyse dip dibeydi. "Biliyor musun Grego kaçmayı başarsan bile beton yere kafa üstü düşersin. Eğer halınız olsaydı bilincini koruma şansın olabilirdi. Ama yok. Açıkçası kafanı betona küt diye vurduğunda çıkacak ses beni hiç rahatsız etmez."</p>

  <p>"Starkça’yı o kadar iyi anlamıyor," dedi kız.</p>

  <p>Ender Grego'nun gayet iyi anladığını biliyordu. Odanın diğer ucunda bir hareket gördü. Olhado geri gelmiş, mutfağa açılan girişin orada duruyordu. Quara onun yanındaydı. Ender onlara neşeyle gülümsedi ve kızın ona gösterdiği sandalyeye oturdu. Bunu yaparken Grego'yu, ellerini ve ayaklarını bırakıp havaya öyle bir fırlattı ki Grego havada deli gibi döndü, yere düştüğünde hissedeceği acıyı düşünerek bağırırken elleri ve ayaklarıyla paniklemiş bir halde çırpındı. Ender yavaşça sandalyeye oturdu ve hızla ellerini yakalayarak çocuğu kucağına hapsetti. Grego topuklarını Ender’in incik kemiğine geçirmeyi başardı ama çocuk ayakkabı giymediğinden girişimi etkili olmamıştı. Ender onu bir dakika içinde tekrar savunmasız hale getirdi.</p>

  <p>"Oturmak çok güzel bir duygu," dedi Ender. "Misafirperverliğiniz için teşekkür ederim. Adım Andrew Wiggin. Olhado ve Quara'yla tanıştım ve Grego'yla iyi arkadaş olduğumuz ortada."</p>

  <p>Büyük kız elini sanki Ender’in elini sıkacakmış gibi önlüğünün üstüne sildi ama elini uzatmadı. "Adım Ela Ribeira. Ela, Elanora’nın kısaltması."</p>

  <p>"Seninle tanışmak büyük bir zevk. Yemek hazırlamakla meşgul olduğunu görüyorum."</p>

  <p>"Evet, çok meşgulum. Sanırım yarın gelseniz daha iyi olur."</p>

  <p>"Sen işine bak. Sorun değil, ben beklerim."</p>

  <p>Olhado'dan daha büyük ama Ela'dan küçük başka bir çocuk odaya girdi. "Ablamı duymadın mı? Burada istenmiyorsun!"</p>

  <p>"Bana karşı çok nazik davranıyorsunuz," dedi Ender. "Ama ben annenizi görmeye geldim ve işten dönünceye kadar da burada bekleyeceğim."</p>

  <p>Annelerinden bahsedilmesi onları susturdu.</p>

  <p>"İşte olduğunu sanıyorum. Eğer burada olsaydı bu heyecanlı olaylardan sonra onun buraya gelmesini beklerdim."</p>

  <p>Olhado buna biraz gülümsedi ama daha büyük olan çocuk sinirlendi, Ela’nın yüzünde çirkin ve acı dolu bir ifade belirdi. "<i>Onu</i> neden görmek istiyorsunuz?" diye sordu Ela.</p>

  <p>"Aslında hepinizi görmek istiyorum." Daha büyük olan çocuğa gülümsedi. "Sen Estevao Rei Ribeira olmalısın. İsa’yı Tanrı’nın sağ elinde otururken gören Şehit Aziz Stephen'ın adını alan."</p>

  <p>"Böyle şeyler hakkında sen ne bilirsin, pis ateist!"</p>

  <p>"Hatırladığım kadarıyla Aziz Paul onu taşlayan adamların yanında durup paltolarını tutmuştu. Görünüşe göre o sırada o inanan biri değilmiş. Hatta sanırım Kilisenin en korkunç düşmanı olarak biliniyordu. Buna rağmen daha sonra pişmanlık getirdi değil mi? Bu yüzden beni Tanrı’nın düşmanı olarak değil, Şam’a giden yolda henüz durdurulmamış bir havari olarak düşünmenizi tavsiye ederim." Ender gülümsedi.</p>

  <p>Çocuk bir şey söylemeden ona dik dik baktı. "Sen Aziz Paul değilsin."</p>

  <p>"Tam tersine," dedi Ender. "Ben domuzcukların havarisiyim."</p>

  <p><i>"Onları</i> hiçbir zaman göremeyeceksin. Miro sana asla izin vermeyecek."</p>

  <p>"Belki veririm," dedi kapıdan gelen bir ses. Diğerleri içeri girişini izlemek için döndüler. Miro gençti; henüz yirmisinde bile yoktu. Ama yüz ifadesi ve yaşadıkları yaşına göre çok daha fazla sorumluluk taşıdığını ve acı çekmiş olduğunu gösteriyordu. Ender hepsinin ona nasıl yer açtığını gördü. Ondan sanki korktukları birinden uzaklaşıyormuş gibi uzaklaşmadılar. Daha çok sanki o odadaki ağırlık merkeziymiş ve onun varlığının gücüyle oradaki her şey yer değiştiriyormuş gibi etrafında dönerek ona uyum sağladılar.</p>

  <p>Miro odanın ortasına doğru yürüdü ve Ender’e döndü. Ender’in tutsağına baktı. "Bırakın onu," dedi Miro. Ses tonu çok soğuktu.</p>

  <p>Ela omuzuna yavaşça dokundu. "Grego onu bıçaklamaya çalıştı Miro." Ama ses tonu aynı zamanda sakin ol, her şey yolunda, Grego tehlikede değil ve bu adam bizim düşmanımız değil, diyordu. Ender tüm bunları duydu; Miro da duymuş gibiydi.</p>

  <p>"Grego," dedi Miro. "Bir gün senden korkmayan biriyle karşılaşacağını sana söylemiştim."</p>

  <p>Grego bir müttefiğin düşmana dönüştüğünü görünce ağlamaya başladı. "O beni öldürüyor, o beni öldürüyor."</p>

  <p>Miro soğuk bir şekilde Ender’e baktı. Ela Ölülerin Sözcüsü'ne güveniyor olabilirdi ama Miro henüz güvenmiyordu.</p>

  <p>"Onun canım <i>yakıyorum,"</i> dedi Ender. Güven kazanmanın en iyi yolunun doğruyu söylemek olduğunu öğrenmişti. "Serbest kalmak için her çırpınışında bu ona bir hayli rahatsızlık veriyor. Henüz çırpınmayı bırakmadı."</p>

  <p>Ender Miro’ya baktı ve Miro onun kelimelerle ifade etmediği isteğini anladı. Grego'yu bırakması için ısrar etmedi. "Bu sefer seni kurtaramayacağım, Greguinho."</p>

  <p>"Bunu yapmasına izin mi vereceksin?" diye sordu Estevao.</p>

  <p>Miro, Estevao'yu göstererek Ender'den özür diledi. "Herkes ona Quim der." Lakabı Starkça <i>kral</i> gibi telaffuz ediliyordu. "Göbek adı Rei olduğu için böyle denmeye başlanmıştı. Ama şimdi yönetmek onun doğuştan gelen hakkıymış gibi davrandığı için devam ediyor."</p>

  <p>"Aşağılık herif," dedi Quim. Hızla odadan çıktı.</p>

  <p>Bu sırada diğerleri sohbet etmek için yerleştiler. Miro en azından geçici olarak yabancıyı kabul etmeye karar vermişti; bu nedenle tetikte olmayı biraz olsun bırakabilirlerdi. Olhado yere oturdu; Quara, biraz önce yataktaki pozisyonuna geri döndü. Ela duvara yaslandı. Miro başka bir sandalye alarak Ender’in karşısına oturdu.</p>

  <p>"Bu eve neden geldiniz?" diye sordu Miro. Ender söyleyiş tarzından, Ela gibi onun da bir sözcü çağırdığını kimseye söylemediğini anladı. Bu yüzden ikisi de birbirinin bir sözcü beklediğini bilmiyordu. Aslında ikisi de bu kadar çabuk geleceğini düşünmemişlerdi.</p>

  <p>"Annenizi görmek için," dedi Ender.</p>

  <p>Gözle görülür bir hareket yapmamasına rağmen Miro'nun rahatladığı hissedilebiliyordu. "O, işte," dedi. "Geç saatlere kadar çalışıyor. Buradaki çimenle boy ölçüşebilecek bir patates türü geliştirmeye çalışıyor."</p>

  <p>"Amaranth gibi mi?"</p>

  <p>Sırıttı. "Onu şimdiden duydunuz mu? Hayır, <i>onun</i> kadar iyi bir rakip olmasını istemiyoruz. Buradaki besinler sınırlı ve patates iyi bir ilave olabilir. Ayrıca amaranth, mayalandığında iyi bir içecek haline gelmiyor. Madenciler ve çiftçiler daha şimdiden votkayla ilgili öyle bir mitoloji yarattılar ki bu onu damıtılmış içkilerin kraliçesi yapıyor."</p>

  <p>Miro'nun gülümsemesi bu eve bir mağaradaki çatlaktan sızan güneş ışığı gibi gelmişti. Ender gerilimin azaldığını hissetti. Quara bacağını normal bir küçük kız gibi ileri geri salladı. Olhado'nun yüzünde aptalca bir mutluluk ifadesi vardı, gözleri yarı kapalı olduğundan metalik parıltı çok belli olmuyordu. Ela’nın gülümseyişi Miro'nun esprisinin hak ettiğinden daha büyüktü. Grego bile rahatlamış, Ender’e karşı koymayı bırakmıştı.</p>

  <p>Ama sonra Ender’in kucağında hissettiği sıcaklık, Grego'nun teslim olmaktan çok uzak olduğunu gösterdi. Ender düşmanlarının hareketlerine, reflekslerini harekete geçirmeye bilinçli olarak karar verinceye kadar karşılık vermemeyi öğrenmişti. Bu yüzden Grego'nun idrarı onda en ufak bir harekete bile yol açmadı. Grego'nun ne beklediğini biliyordu, kızgınlıkla ona bağırıp sonra da onu kucağından iğrenirmişcesine atmasını bekliyordu. Sonra Grego özgür olacaktı; zafer kazanacaktı. Ender bu zaferi ona tattırmadı.</p>

  <p>Fakat <i>Ela,</i> Grego'nun yüz ifadelerini tanıyordu. Gözleri açıldı ve Grego’ya doğru kızgınlıkla bir adım attı. "Grego, seni adam olmaz küçük..."</p>

  <p>Ama Ender ona göz kırptı ve gülümseyerek yerinde kalmasını sağladı.</p>

  <p>"Grego bana küçük bir armağan verdi. Bana verebileceği tek şey bu, kendisi yaptı, bu yüzden de daha anlamlı. Onu o kadar çok sevdim ki sanırım onu hiç bırakmayacağım."</p>

  <p>Grego kurtulmak için çılgın gibi hareket ederek çırpındı.</p>

  <p>"Bunu neden yapıyorsunuz!" dedi Ela.</p>

  <p>"Grego'nun bir insan gibi davranmasını bekliyor," dedi Miro. "Bunun yapılması gerekiyordu ve başka hiç kimse bunun için uğraşmadı bile."</p>

  <p>" <i>Ben</i> uğraştım," dedi Ela.</p>

  <p>Olhado oturduğu yerden konuştu. "Ela burada bizi uygar bir halde tutmaya çalışan tek kişi."</p>

  <p>Quim diğer odadan bağırdı. "O aşağılık herife ailemiz hakkında hiçbir şey söyleme!"</p>

  <p>Ender sanki Quim dahice bir öneride bulunmuş gibi ciddiyetle kafasını salladı. Miro kıkırdadı ve Ela gözlerini devirerek Quara’nın yanına yatağa oturdu.</p>

  <p>"Biz pek mutlu bir aile değiliz," dedi Miro.</p>

  <p>"Anlıyorum," dedi Ender. "Babanızın çok yakın bir zaman önce ölmüş olması nedeniyle."</p>

  <p>Miro alaycı bir şekilde gülümsedi. Olhado tekrar konuştu. "Babamızın bu kadar yakın zaman önce yaşıyor olması yüzünden demek istediniz herhalde."</p>

  <p>Ela ve Miro açıkça onun duygularına katılıyorlardı. Ama Quim tekrar bağırdı. "Ona hiçbir şey söylemeyin!"</p>

  <p>"Canınızı mı yaktı?" diye sordu Ender sessizce. Grego'nun idrarı soğumaya ve kokmaya başlamıştı ama o hareket etmedi.</p>

  <p>Ela cevap verdi. "Kastettiğiniz buysa bize vurmadı."</p>

  <p>Miro için işler çığırından çıkmıştı. "Quim haklı," dedi Miro.</p>

  <p>"Bu bizden başka kimseyi ilgilendirmez."</p>

  <p>"Hayır," dedi Ela. "Bu, onu ilgilendirir."</p>

  <p>"Bu, onu nasıl ilgilendiriyormuş?" diye sordu Miro.</p>

  <p>"Çünkü o Babamın ölümünün sözcülüğünü yapmaya geldi," dedi Ela.</p>

  <p>"Babamın ölümü!" dedi Olhado. "Chupa pedras! Babam sadece üç hafta önce öldü!"</p>

  <p>"Zaten başka bir ölümün sözcülüğünü yapmak için yoldaydım," dedi Ender. "Ama birisi babanızın ölümü için bir sözcü çağırdı ve bu yüzden onun sözcülüğünü yapacağım."</p>

  <p>"Onun aleyhine," dedi Ela.</p>

  <p>"Onun için," dedi Ender.</p>

  <p>"Sizi buraya doğruyu söylemeniz için çağırdım," dedi Ela acıyla, "Babam hakkındaki tüm gerçekler onun aleyhine."</p>

  <p>Sessizlik tüm odaya yayıldı, hepsi, Quim yavaşça odaya girene kadar hareketsiz durdular. O sadece Ela’ya baktı. "Onu sen çağırdın," dedi yavaşça. "Sen."</p>

  <p>"Doğruyu söylemesi için!" diye cevap verdi Ela. Quim’in suçlaması belli ki onu üzmüştü; bu kafiri uzun bir süredir saklananları ortaya çıkarması için çağırdığından ailesine ve kiliseye nasıl ihanet ettiğini söylemesi gerekmiyordu. "Milagre'deki herkes çok iyi ve anlayışlı," dedi, "öğretmenlerimiz Grego'nun hırsızlığı ve Quara’nın sessizliği gibi şeyleri görmezden geliyor. Okulda hiçbir zaman tek bir kelime bile etmemiş olması önemli değil! Herkes normal çocuklarmışız gibi davranıyor; Os Venerados'ların torunlarıyız ve çok akıllıyız değil mi, ailemizde bir Zenador ve iki tane biyologumuz var! Ne büyük bir prestij. Babam deli gibi sarhoş olup eve gelip annemi yürüyemez hale gelene kadar dövdüğünde tek yaptıkları kafalarını çevirmekti!"</p>

  <p>"Sus," diye bağırdı Quim.</p>

  <p>"Ela," dedi Miro.</p>

  <p>"Ve sen Miro, babamın sana evden kaçıncaya kadar bağırması, tökezleyerek kaçman, çünkü güçlükle..."</p>

  <p>"Bunları ona anlatmaya hakkın yok!" diye bağırdı Quim.</p>

  <p>Olhado insan olmayan gözleriyle onlara bakmak için ayağa fırladı. "Neden hala bunu saklamak istiyorsunuz?" diye sordu alçak bir sesle.</p>

  <p>"Senin için ne ifade ediyor ki?" diye sordu Quim. "Sana hiçbir zaman bir şey yapmadı. Sen sadece orada gözlerini kapatıp kulaklıklarla batuque ya da Bach ya da başka bir şeyler dinliyordun..."</p>

  <p>"Gözlerimi kapatmak mı?" dedi Olhado. "Gözlerimi hiçbir zaman kapatmadım."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Döndü ve ön kapının uzağında duran terminale doğru gitti. Birkaç hızlı hareketle terminali açtı, sonra bir arayüz kablosu çıkartıp sağ gözündeki yuvaya yerleştirdi. Sadece bir bilgisayar bağlantısı kurmuştu ama bu Ender’de devin yırtılıp akan gözünün çirkin hatırasını yeniden canlandırdı, Ender o kadar derin oymuştu ki devin beynine girmişti ve yere devrilip ölmesine neden olmuştu. Hatırasının gerçek olmadığını, Savaş Okulu'nda oynadığı bir bilgisayar oyunu olduğunu hatırlayana kadar dona kaldı. Üç bin yıl önceydi ama ona göre üzerinden sadece yirmi beş yıl geçmişti, ki bu da anının gücünü kaybetmesi için yeterince uzun bir zaman değildi. Böceklerin onun aklından çıkartıp onun için bıraktıkları bir işarete dönüştürdükleri şey, devin ölümüyle ilgili rüyaları ve anılarıydı; sonunda bu onu Ana Kraliçe’nin kozasına götürmüştü.</p>

  <p>Onu şimdiki zamana geri getiren şey Jane’in sesi oldu. Mücevherden fısıldadı, "Eğer senin için bir şey fark etmiyorsa hazır gözü bağlantıdayken orada sakladığı her şeye bir göz atacağım."</p>

  <p>Terminalde bir sahne canlanmaya başladı. Görüntü holografik değildi. Yalnızca bir gözlemciye ait olduğu için farklıydı. Sahne tam bu odada, Olhado'nun biraz önce oturduğu yerden çekilmişti; görünüşe göre orası onun her zamanki yeriydi. Odanın ortasında, kafası önüne eğik bir şekilde sessizce durup hiçbir kızgınlık belirtisi göstermeden babasını dinleyen Miro’ya elini kolunu sallayarak hakaretler savuran büyük, güçlü ve şiddetli bir adam duruyordu. Ses yoktu, sadece görüntü vardı. "Unuttun mu?" diye fısıldadı Olhado. "Nasıl olduğunu unuttun mu?"</p>

  <p>Terminaldeki görüntüde Miro sonunda arkasını dönüp gitti; Marcao onu kapıya kadar takip edip arkasından bağırdı. Sonra odaya geri dönüp kovalamaktan yorulmuş bir hayvan gibi nefes nefese orada öylece durdu. Görüntüdeki Grego babasına koşup paçasına tutundu, babasının Miro’ya söylediği haince sözleri tekrar ettiği anlaşılan bir yüz ifadesiyle kapıdan dışarı doğru bağırıyordu. Marcao çocuğu çekip bir kenara koydu ve kararlı adımlarla odaya geri döndü.</p>

  <p>"Ses yok," dedi Olhado. "Ama duyabiliyorsun, değil mi?"</p>

  <p>Ender kucağında Grego'nun titrediğini hisseti.</p>

  <p>"İşte bak, vuruyor ve bir yere çarpıyor, annem yere düşüyor, vücudunun betona nasıl çarptığını hissedebiliyor musunuz?"</p>

  <p>"Sus artık Olhado," dedi Miro.</p>

  <p>Bilgisayar görüntüsü kapandı. "Bunu sakladığına inanamıyorum," dedi Ela.</p>

  <p>Quim saklamak için hiçbir çaba sarf etmeden ağlıyordu. "Onu ben öldürdüm," dedi. "Onu ben öldürdüm, onu ben öldürdüm, onu ben öldürdüm."</p>

  <p>"Sen neden bahsediyorsun?" dedi Miro kızgınlıkla. "Doğuştan gelme korkunç bir <i>hastalığı</i> vardı!"</p>

  <p>"Ölmesi için dua ettim!" diye bağırdı Quim. Yüzü hırstan morarmış, gözyaşları, sümükleri ve tükürüğü dudağının etrafında birbirine karışmıştı. "Hazreti Meryem’e, İsa’ya, Büyükannem ve Büyükbabama dua ettim, sırf o ölsün diye cehenneme gideceğimi söyledim, bunu gerçekleştirdiler ve şimdi cehenneme gideceğim ve bunun için <i>pişman</i> değilim! Tanrı beni affetsin ama memnunum!" Hıçkıra hıçkıra ağlıyordu, odadan tökezleyerek çıktı. Uzakta bir odanın kapısı çarptı.</p>

  <p>"Pekala, Os Venerados'ların itibarını arttırmak için onaylanan bir başka mucize daha," dedi Miro. "Azizlik sağlama alındı."</p>

  <p>"Sus," dedi Olhado.</p>

  <p>"Bize sürekli İsa’nın o lanet olası herifi affetmemizi istediğini söyleyen oydu," dedi Miro.</p>

  <p>Grego Ender’in kucağında o kadar şiddetli titriyordu ki Ender endişelenmeye başladı. Grego'nun bir kelime fısıldadığını fark etti. Grego'nun üzüntüsünü Ela da gördü ve çocuğun önüne eğildi.</p>

  <p>"Ağlıyor, onun böyle ağladığını hiç görmedim..."</p>

  <p>"Baba baba baba," diye fısıldadı Grego. Titremesi ürpertiye dönüştü, şiddetinden neredeyse katılacaktı.</p>

  <p>"Babamdan mı korkuyor?" diye sordu Olhado. Yüz ifadesi Grego için çok endişelendiğini gösteriyordu. Hepsinin endişe içinde olması Ender’i rahatlatmıştı. Bu ailede yalnızca yıllar boyu bir zalimin hükmü altında yaşamanın verdiği bir dayanışma yoktu, aynı zamanda sevgi de <i>vardı.</i></p>

  <p>"Babam artık yok," dedi Miro rahatlatıcı bir şekilde. "Artık endişe etmene gerek yok."</p>

  <p>Ender kafasını salladı. "Miro," dedi, "Olhado'nun hafızasını izlemedin mi? Küçük çocuklar babalarını yargılamazlar, severler. Grego, Marcos Ribeira gibi olmak için elinden geleni yapıyordu. Geri kalanınız onun ölmüş olmasına sevinebilirsiniz ama Grego için bu dünyanın sonuydu."</p>

  <p>Hiçbiri bunun farkına varmamıştı. Bu şimdi bile rahatsız edici bir fikirdi; Ender onların bunu benimsemediklerini görebiliyordu. Ama yine de doğru olduğunu biliyorlardı. Şimdi Ender bunu ortaya çıkarttığı için apaçık ortadaydı.</p>

  <p>"Deus nos perdoa," diye mırıldandı Ela. Tanrı bizi affetsin.</p>

  <p>"Söylediğimiz şeyler için," diye fısıldadı Miro.</p>

  <p>Ela, Grego'yu almak için uzandı. Grego ona gitmeyi reddetti. Bunun yerine Ender’in beklediği, kendisini hazırladığı şeyi yaptı.</p>

  <p>Grego Ender’e döndü ve ölülerin sözcüsünün boynuna ellerini dolayıp acıyla çılgınca ağlamaya başladı.</p>

  <p>Ender çaresizce izlemekte olan diğerlerine dönüp yavaşça: "Ondan nefret ettiğinizi düşünürken <i>sizinle</i> üzüntüsünü nasıl paylaşabilirdi ki?" dedi.</p>

  <p>"Grego'dan hiçbir zaman nefret etmedik," dedi Olhado.</p>

  <p>"Bunu anlamalıydım," dedi Miro. "Hepimizden daha çok acı çektiğini biliyordum ama bu hiç aklıma gelmemişti..."</p>

  <p>"Kendini suçlama," dedi Ender. "Bu sadece bir yabancının görebileceği türde bir şey."</p>

  <p>Jane’in kulağında fısıldadığını duydu. "İnsanları plazmaya dönüştürüşün beni her seferinde hayrete düşürüyor Andrew."</p>

  <p>Ender ona cevap veremedi, verseydi bile ona inanmayacaktı. Bunu planlamamıştı, olayların seyrine göre hareket etmişti. Olhado'nun Marcao'nun ailesine yaptığı zulmü kaydettiğini nereden bilebilirdi? Tek anladığı şey Grego'yla ilgiliydi ve bu bile sadece içgüdüseldi, çocuk birinin onun üzerinde otorite kurmasına, birinin ona baba gibi davranmasına umutsuzca ihtiyaç duyuyordu. Babası ona zalimce davrandığı için Grego sevginin ve gücün kanıtının sadece zalim olmak olduğuna inanmıştı. Biraz önce Grego'nun idrarı Ender’in bacaklarını nasıl sırılsıklam ettiyse şimdi de göz yaşları boynunu ıslatıyordu.</p>

  <p>Ender, Grego'nun ne yapacağını tahmin etmişti ama Quara onu şaşırtmayı başardı. Diğerleri Grego'nun sessizce ağlamasını izlerken o yataktan kalktı ve doğrudan Ender’e gitti. Gözleri kısık ve kızgındı. "Leş gibi kokuyorsun!" dedi sert bir şekilde. Sonra odadan çıkıp evin arka bölümüne doğru yürüdü.</p>

  <p>Miro kahkahasını zor tuttu ve Ela gülümsedi. Ender, bazılarını kazanır bazılarını da kaybedersin, dercesine kaşlarını kaldırdı.</p>

  <p>Olhado, onun konuşulmamış sözlerini duymuş gibiydi. Küçük çocuk terminalin yanındaki sandalyesinden sessizce, "Siz onu da kazandınız. Bu, aylardır aile dışından bir insana söylediği en uzun cümle," dedi.</p>

  <p>Ama ben aile dışından biri değilim, dedi Ender sessizce. Fark etmediniz mi? Beğenseniz de beğenmeseniz de artık aileden <i>biriyim.</i> Bundan hoşlansam da hoşlanmasam da.</p>

  <p>Grego'nun ağlaması bir süre sonra durdu. Uyumuştu. Ender onu yatağına taşıdı; Quara küçük odanın diğer tarafında uyuyordu. Ela, Ender’in Grego'nun çişle ıslanmış pantolonunu çıkarmasına ve üzerine daha bol bir çamaşır giydirmesine yardım etti; dokunuşu nazik ve becerikliydi ve Grego uyanmadı.</p>

  <p>Ön taraftaki odada Miro Ender’i dikkatli bir şekilde izliyordu. "Pekala Sözcü, bir seçim yapmanız gerekiyor. Benim pantolonum size dar gelir ve pantolon ağı kısa olur ama babamınkiler de üzerinizden düşer."</p>

  <p>Ender’in hatırlaması bir dakika sürdü. Grego'nun idrarı çoktan kurumuştu. "Önemli değil," dedi. "Eve döndüğümde üzerimi değiştirebilirim."</p>

  <p>"Annem bir saatten önce eve dönmez. Onu görmeye geldiniz, öyle değil mi? Pantolonunuz o zamana kadar temizlenmiş olur."</p>

  <p>"O zaman <i>senin</i> pantolonunu alayım," dedi Ender. "Pantolon ağını deneyeceğim."</p>
</body>
</html>
