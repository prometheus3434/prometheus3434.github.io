<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">3</h1>
  <hr />

  <h1 class="chaptername" id="sigil_toc_id_3">LİBO</h1>

  <div class="quote">
    <p>Gözlemlenen Beslenme Tarzı: Temel besin macios, ağaç kabuklarındaki merdona asmalarının arasında yaşayan parlak solucanlar. Bazen capim yapraklarını çiğnedikleri de görülmüştür. Bazen -yanlışlıkla?- macios’larla birlikte merdona yapraklarını da yutuyorlar.</p>

    <p><i>Onları başka bir şey yerken hiç görmedik.</i> Novinha bu üç yiyeceği de analiz etti-macios, capim yaprakları ve merdona asmaları- ve sonuçlar şaşırtıcıydı. Ya Pequeninolarin çok fazla değişik proteine ihtiyacı yok ya da her zaman açlar. Diyetleri pek çok unsurdan ciddi bir şekilde yoksun. Kalsiyum tüketimi çok düşük, kemiklerinin bizimkiler gibi kalsiyum kullanıp kullanmadığını merak ediyoruz.</p>

    <p>Tamamen tahmin: Doku örnekleri alamadığımız için domuzcuk anatomisi ve psikolojisi hakkında bildiğimiz tek şey Rooter adındaki organları çıkartılmış domuzcuğun cesedinin fotoğraflarından toplayabildiklerimizdir. Yine de belirgin anormallikler var. Domuzcukların çıkarttığımız tüm sesleri ve çıkartamadıklarımızın bir çoğunu da çıkartabilen olağanüstü kıvraklıktaki dillerinin evrimleşmesinin bir nedeni olmalı. Belki de ağaç kabuklarında veya yerin içindeki yuvalarda böcek bulmak içindir. Domuzcukların atalarından biri bunu yapmışsa bile kesinlikle şimdi yapmıyorlar. Ayaklarındaki ve dizlerinin içindeki koruyucu nasırlar ağaçlara tırmanıp sadece ayaklarıyla tutunabilmelerini sağlıyor. Bu neden gelişti? Bir yırtıcı hayvandan kaçmak için mi? Lusitania’da onlara zarar verebilecek büyüklükte bir yırtıcı hayvan yok. Kabuklarda böcek ararken ağaçlara tutunmak için mi? Bu dillerine uyuyor ama böcekler nerede? Tek böcek türü sinekler ve puladorlar ama onlar ağaç kabuklarını oyup içine girmiyorlar ve zaten domuzcuklar da onları yemiyor. Macios'lar büyük, kabukların yüzeyinde yaşıyorlar ve merdona asmalarını aşağı çekerek kolayca toplanabiliyorlar; aslında ağaçlara tırmanmaları bile gerekmiyor.</p>

    <p>Libo'nun tahmini: Dilleri, ağaçlara tırmanmaları böcekler de dahil çok daha fazla besin çeşidi olan başka bir ortamda gelişti. Ama bir şey -bir buzul çağı? Göç? Bir hastalık?- ortamın değişmesine neden oldu. Ağaç kabuklarında yaşayan böcekler yok oldu vb. Belki de tüm büyük yırtıcı hayvanlar o zaman yok oldular. Bu, uygun koşullara rağmen Lusitania’da neden bu kadar az tür olduğunu da açıklar. Felaket çok yakın bir zamanda gerçekleşmiş -yarım milyon yıl önce? - bu nedenle de evrimin farklılaşmak için fazla bir şansı olmamış olabilir.</p>

    <p>Şu anki ortamda domuzcukların gelişmesi için herhangi bir neden olmadığından bu çekici bir varsayım. Onlar için bir <i>rekabet</i> yok. işgal ettikleri ekolojik yer, yer sincaplarıyla da dolu olabilirdi. Akıl neden alışılan bir özellik olsun? Ama domuzcukların sıkıcı ve besleyici olmayan diyetlerini açıklamak için bir felaket yaratmak herhalde aşırıya kaçmak olur.</p>

    <p>Ockham’ın usturası<a href="../Text/footnotes.xhtml#n2" id="n2d"><sup>(2)</sup></a> bunu paramparça ediyor.</p>
  </div>

  <p class="quotename">-Joao Figueria Alvarez, Çalışma notları 4\14\1948 SC Ölümünden sonra Lusitania’nın Ayrılışının Felsefi Kökleri'nde yayınlanmıştır. 2010-33-2-1090:4</p>

  <p>Belediye Başkanı Bosquinha Zenodor İstasyonu'na gelir gelmez olaylar Libo ve Novinha’nın kontrolünden çıktı. Bosquinha kontrolü eline almaya alışkındı ve tavrı ne itiraz etmek ne de düşünmek için pek fırsat bırakmıyordu. "Sen burada bekle," dedi Libo' ya, durumu kavradığı anda. "Sen arar aramaz Yargıcı annene haber vermesi için yolladım."</p>

  <p>"Bedenini içeri getirmemiz gerekiyor," dedi Libo.</p>

  <p>"Bu konuda yardımcı olmaları için yakınlarda oturan bazı kişileri de çağırdım," dedi. "Piskopos Peregrino Katedral mezarlığında onun için bir yer hazırlatıyor."</p>

  <p>"Orada olmak istiyorum," dedi Libo ısrarla.</p>

  <p>"Ayrıntılı fotoğraflar çekmemiz gerektiğini anlıyorsun değil mi Libo."</p>

  <p>"Yıldızyolu Komitesine göndereceğimiz rapor için bunu yapmamız gerektiğini size ben söylemiştim."</p>

  <p>"Ama orada olmamalısın Libo." Bosquinha’nın sesi otoriterdi. "Ayrıca raporuna ihtiyacımız var. Yıldızyolu'nu olabildiğince çabuk bilgilendirmemiz gerekiyor. Bunu şimdi, olaylar aklında tazeyken yazabilecek misin?"</p>

  <p>Elbette haklıydı. Sadece Libo ve Novinha birinci elden rapor yazabilirdi ve ne kadar çabuk yazarlarsa o kadar iyi olacaktı. "Yapabilirim," dedi Libo.</p>

  <p>"Ve sen, Novinha, senin de gözlemlerin gerekiyor. Raporlarınızı birbirinize danışmadan ayrı ayrı yazın. Yüz Dünya bekliyor."</p>

  <p>Bilgisayar çoktan harekete geçirilmişti ve onlar yazmaya devam ederken raporlar yanlışlık ve düzeltmeleriyle birlikte ansible'la gönderiliyordu. Libo veya Novinha kelimeleri yazar yazmaz Yüz Dünya’da xenoloji ile en çok ilgilenen insanlar bunları okuyorlardı. Bir çoklarına da olanlar hakkında bilgisayar tarafından yazılmış anında çıkartılan özetler veriliyordu. Yirmi iki ışık yılı uzakta, Andrew Wiggin, Xenolog Joao Figueria "Pipo" Alvarez’in domuzcuklar tarafından öldürüldüğünü öğrendi ve Pipo'nun bedeni kapıdan içeri Milagre'ye getirilmeden önce öğrencilerine söyledi.</p>

  <p>Raporu bittiğinde, Libo'nun etrafı bir anda yetkililerle çevrildi. Novinha, Lusitania’nın kabiliyetsiz liderlerini ve Libo'nun acısını nasıl yoğunlaştırdıklarını artan bir ızdırapla izledi. Piskopos Peregrino en beteriydi; onun rahatlatma fikri, Libo’ya domuzcukların aslında büyük olasılıkla hayvan olduklarını, ruhları olmadığını ve bu nedenle babasının vahşi hayvanlar tarafından parçalandığını, bir cinayete kurban gitmediğini söylemekti. Novinha neredeyse ona bağıracaktı, Bu Pipo'nun hayatını adadığı çalışmanın <i>hayvan</i> incelemekten başka bir şey olmadığı anlamına gelmiyor muydu? Onun ölümü cinayet değil de <i>Tanrının</i> bir hareketi miydi? Ama Libo'nun hatırına kendisini tuttu; Libo Piskoposun huzurunda oturdu, başım salladı ve sonunda Novinha’nın tartışmayla yapabileceğinden çok daha hızlı bir şekilde istenilmediğini hissettirerek ondan kurtuldu.</p>

  <p>Manastırdan Dom Cristao çok daha fazla yardımcı olmuştu, günün olaylarıyla ilgili akıllıca sorular sorması Libo ve Novinha’nın cevap verirken duygusal değil çözümleyici olmalarını sağlamıştı. Fakat Novinha çok geçmeden cevap vermeyi bıraktı. Çoğu insan domuzcukların neden böyle bir şey yaptığını soruyordu; Dom Cristao son zamanlarda bu cinayeti tetiklemek için Pipo'nun ne yapmış olabileceğini sordu. Novinha, Pipo'nun ne yaptığını gayet iyi biliyordu; Novinha’nın simülasyonunda keşfettiği sırrı domuzcuklara söylemişti. Ama bu konuda konuşmadı, Libo da birkaç saat önce Pipo'yu aramak için çıktıkları sırada ona aceleyle söylediği şeyi unutmuş görünüyordu. Simülasyona doğru bakmadı bile. Novinha bundan memnundu; en büyük endişesi onun hatırlamasıydı.</p>

  <p>Dom Cristao’nın soruları, Belediye Başkanı cesedi getirmeye yardım eden adamlardan birkaçıyla geri döndüğünde yanda kesildi. Plastik yağmurluklarına rağmen sırılsıklam olmuşlardı ve her taraflarına çamur sıçramıştı; neyse ki üzerlerine sıçrayabilecek tüm kan yağmurda temizlenmiş görünüyordu. Hepsinde belli belirsiz özür dileyen hatta saygılı bir tavır vardı, Libo’ya başlarını sallıyor neredeyse önünde eğiliyorlardı. Novinha bu tavrın çok yakını ölen birine her zaman gösterilen normal çekingenliğin ötesinde olduğunu düşündü.</p>

  <p>Adamlardan biri Libo’ya, "Zenodor artık sensin değil mi?" dedi ve işte sonunda söylenmişti. Zenador'un Milagre’de resmi bir yetkisi yoktu ama prestiji vardı; koloninin tüm varoluş nedeni onun çalışmaları değil miydi? Libo artık bir çocuk değildi; vermesi gereken kararlar ve bir prestiji vardı. Kolonideki hayatın kenarından tam ortasına taşınmıştı.</p>

  <p>Novinha, kendi hayatının kontrolünün ellerinden kayıp gittiğini hissetti. Olması gereken bu değildi. Yıllar boyunca öğrenci arkadaşım Libo'yla birlikte Pipo'dan bir şeyler öğrenmeye devam etmem gerekiyordu; hayatın düzeni bu. Koloninin xenobiyologu olduğundan onun da doldurması gereken onurlu bir yetişkin mevkisi vardı. Libo'yu kıskanmıyordu, sadece bir süre için onunla birlikte çocuk kalmak istiyordu. Aslında sonsuza kadar.</p>

  <p>Ama Libo artık onun öğrenci arkadaşı olamazdı, hiçbir şeyde onun arkadaşı olamazdı. Odadaki herkesin nasıl da Libo’ya, söylediklerine, ne hissettiğine, şimdi ne yapmayı planladığına odaklandığını birden açıkça gördü. "Domuzcuklara zarar vermeyeceğiz," dedi, "ve hatta buna cinayet de demeyeceğiz. Babamın onları kışkırtmak için ne yaptığını bilmiyoruz, bunu sonra anlamaya çalışacağım, şimdi önemli olan şey ne olursa olsun yaptıklarının onlara doğru görünüyor olması. Burada yabancı olan bizleriz. Bir çeşit tabu'yu, bir yasayı çiğnedik ama babam buna her zaman hazırlıklıydı, bunun bir olasılık olduğunu biliyordu. Onlara babamın savaş alanındaki bir asker, gemisindeki bir pilot gibi onuruyla öldüğünü, işini yaparken öldüğünü söyleyin."</p>

  <p>Ah Libo, seni sessiz çocuk, öyle etkili sözler söyledin ki artık saf bir çocuk olamazsın. Novinha üzüntüsünün ikiye katlandığını hissetti. Libo dışında bir yere bakması gerekiyordu, herhangi bir yere...</p>

  <p>Baktığı yer odada Libo'yu izlemeyen tek insanın gözlerinin içiydi. Adam çok uzundu ama çok gençti, ondan daha gençti, onu tanıdığının farkına vardı: onun altındaki sınıfta öğrenciydi. Bir keresinde onu korumak için Dona Crista’nın karşısına çıkmıştı. Marcos Ribeira, adı buydu ama çok büyük olduğu için ona Marcao diyorlardı. Büyük ve aptal diyorlar, onu açıkça köpek kelimesinin kaba hali olan Cao diye çağırıyorlardı. Gözlerindeki öfke dolu sessiz kızgınlığı görmüştü ve bir keresinde kışkırtmalar dayanma gücünün sınırını aştığında, ona eziyet eden birini sert bir çıkışla yere yıktığını görmüştü. Kurbanı bir yıl kadar omuz alçısı takmıştı.</p>

  <p>Elbette Marcao'yu, bunu bir kışkırtma olmaksızın yapmakla suçladılar; suçu kurbana atmak eziyet eden insanların her yaştaki yoludur, özellikle karşılık verdiği zaman. Ama Novinha çocuklar grubuna ait değildi; Marcao kadar yalnızdı ama onun kadar savunmasız değildi ve kimseye karşı onu doğruyu söylemekten alıkoyacak bir sadakati yoktu. Domuzcukların sözcülüğünü yapmanın eğitiminin bir parçası olduğunu düşündü. Marcao onun için hiçbir anlam ifade etmiyordu. Bu olayın onun için önemli olabileceği, belki de diğer çocuklarla sürekli yaptığı savaşta onu kendisini savunan tek insan olarak hatırlamış olma ihtimali hiç aklına gelmemişti. Xenobiyolog olduğundan beri yıllardır onu görmemiş ve düşünmemişti.</p>

  <p>Şimdi buradaydı, Pipo'nun ölüm sahnesinin çamuruyla lekelenmiş yüzü, yağmurdan yapışmış saçları, yüzündeki ve kulaklarındaki ter damlalarıyla hiç olmadığı kadar vahşi ve uğursuz görünüyordu. Neye bakıyordu? Novinha ona açıkça gözlerini dikmişken bile gözleri sadece ona bakıyordu. Beni neden izliyorsun, diye sordu sessizce. Çünkü açım, dedi hayvan gözleri. Ama hayır, hayır, bu onun korkusuydu, bu katil domuzcukların hayalindeki görüntüsüydü. Marcao benim için hiçbir şey değil ve o ne düşünürse düşünsün ben de onun için hiçbir şey değilim.</p>

  <p>Yine de yalnızca bir an için zihninde bir ışık yanıp söndü. Marcao'yu savunması onun için başka, Novinha kendisi için başka bir şey ifade ediyordu; o kadar farklıydı ki aynı olay bile değildi. Aklı bununla domuzcukların Pipo'yu öldürmesi arasında bir bağlantı kurdu, bu önemli görünüyordu, olanları açıklıyormuş gibiydi ama sonra bu düşünce Piskoposun adamları mezarlığa yolladığı sırada yaptığı kısa konuşma ve hareket arasında kaybolup gitti. Domuzcukların hatırına ağaç kesmenin yasak olduğu bu yerde cenazeler için tabut kullanılmıyordu. Mezar başındaki cenaze töreni yarından önce yapılamayacak olmasına rağmen -hatta belki daha sonra- Pipo'nun bedeni hemen gömülecekti; bir çok insan Zenodor'un cenaze töreni için toplanmak isteyecekti. Marcao ve diğer adamlar Novinha ve Libo'yu, Pipo'nun ölümü dolayısıyla yapılması gereken acil işleri olduğunu düşünen bir sürü insanla ilgilenmeye bırakarak fırtınanın içine daldılar. Kendilerini önemli sayan yabancılar bir içeri bir dışarı gidip gelerek Novinha’nın anlamadığı ve Libo'nun da pek umursamadığı kararlar alıyorlardı.</p>

  <p>Sonunda, Libo'nun yanında durarak elini çocuğun omuzuna koydu. "Sen tabii ki bizimle kalacaksın," dedi Yargıç. "En azından bu akşam."</p>

  <p>Neden senin evin Yargıç? diye düşündü Novinha. Sen bizim için hiçbir şeysin, hiçbir zaman bir olayla önüne gelmedik, sen kimsin ki buna karar veriyorsun? Pipo'nun ölümü birden hiçbir şeye karar veremeyen küçük çocuklar olduğumuz anlamına mı geliyor?</p>

  <p>"Ben annemle kalacağım," dedi Libo.</p>

  <p>Yargıç ona şaşırmış bir şekilde baktı; bir çocuğun onun isteğine karşı gelmesi düşüncesi onun deneyim alanının tamamen dışında gibi görünüyordu. Novinha bunun böyle olmadığını iyi biliyordu. Novinha'dan birkaç yaş küçük olan kızı Kleopatra, Bruxinha, küçük cadı takma adını kazanmak için çok çalışmıştı. Çocukların kendi akılları olduğunu ve kontrol altına alınmaya karşı koyduklarını nasıl bilmezdi?</p>

  <p>Ama şaşkınlığının nedeni Novinha’nın sandığı şey değildi. "Annenin de bir süre için ailemin yanında kalacağını bildiğini sanıyordum," dedi Yargıç. "Elbette bu olaylar onu çok üzdü, bu nedenle ev işlerini düşünmek zorunda kalmamalı ya da artık onunla birlikte olmayan birini hatırlayacağı bir evde kalmamalı. O bizimle birlikte, kardeşlerin de öyle ve onların sana ihtiyaçları var. Ağabeyin Joao’da onlarla birlikte ama onun artık bir karısı ve çocuğu var bu nedenle bende kalman daha doğru olur."</p>

  <p>Libo ciddi bir şekilde başını salladı. Yargıç onu koruması altına almıyordu; Libo'nun koruyucu olmasını istiyordu.</p>

  <p>Yargıç Novinha’ya döndü. "Senin de eve gitmen gerektiğini düşünüyorum," dedi.</p>

  <p>Novinha bu davetin kendisini kapsamadığını ancak o zaman anladı. Neden etsin ki? Pipo <i>onun</i> babası değildi. O sadece ceset bulunduğunda Libo'nun yanında olan bir arkadaşıydı. O nasıl bir üzüntü yaşayabilirdi ki?</p>

  <p>Ev! Eğer ev burası değilse neresiydi? Bir yıldan fazladır yatmadığı, sadece laboratuvar işleri olduğunda kestirdiği Biyolog İstasyonu'na mı gitmesi gerekiyordu? Orasının onun evi mi olması gerekiyordu? Orasını ebeveylerinin yokluğunun verdiği acı boşluk nedeniyle bırakmıştı; şimdi Zenador İstasyonu da boştu: Pipo ölmüştü ve Libo ondan uzaklaşmasına neden olacak görevlere sahip bir yetişkine dönüşmüştü. Burası ev değildi ama herhangi başka bir yer de değildi.</p>

  <p>Yargıç Libo'yu uzaklaştırdı. Annesi Conceiçao, Yargıç’ın evinde onu bekliyordu. Novinha, Lusitania’nın arşivini koruyan kütüphaneci olmasının dışında kadını pek az tanıyordu. Novinha Pipo'nun karısı veya diğer çocuklarıyla hiç vakit geçirmemişti, var olmaları umurunda bile olmamıştı; onun için sadece buradaki işler, buradaki hayat gerçek olmuştu. Libo kapıya giderken küçülüyormuş gibi görünüyordu, sanki aralarında çok daha büyük bir mesafe varmış, rüzgar onu alıp götürüyormuş gibi, gökyüzünde küçülen bir uçurtma gibi; kapı ardından kapandı.</p>

  <p>Pipo'yu kaybetmenin önemini şimdi daha fazla hissediyordu. Onun ölümü yamaçtaki parçalara ayrılmış ceset değildi, bu sadece ölümünün kalıntısıydı. ölümün kendisi onun hayatındaki boşluktu. Pipo fırtınada bir kaya gibiydi, o kadar sert ve güçlüydü ki, o ve Libo fırtınanın varlığından habersiz, birlikte onun korunağının altına sığınmışlardı. Şimdi o gitmişti ve fırtına onları alıp istediği yöne götürecekti. Pipo diye haykırdı sessizce. Gitme! Bizi bırakma! Ama o gitmişti, o da ebeveynleri gibi dualarına sağır olmuştu.</p>

  <p>Zenador İstasyonu hala hareketliydi; Belediye Başkanı Bosquinha Pipo'nun tüm verilerini Yüz Dünya’da Pipo'nun ölümüne ümitsizce anlam vermeye çalışan uzmanlara ansible'la yollamak için bir terminali kullanıyordu.</p>

  <p>Ama Novinha, Pipo'nun ölümünün anahtarının onun dosyalarında olmadığını biliyordu. Onu bir şekilde öldüren <i>Novinha'nın</i> verileriydi. Domuzcuk hücrelerinin çekirdeklerindeki genetik moleküllerin holografik görüntüleri hala orada, terminalinin üstünde havada duruyordu. Libo'nun onu araştırmasını istememişti ama şimdi Pipo'nun gördüğü şeyi görebilmek için uzun süre baktı, domuzcuklara koşmasına ve onu öldürmelerine neden olabilecek ne yapmış veya ne söylemiş olabileceğini anlamaya çalıştı. Farkında olmadan domuzcukların saklamak için öldürecekleri bir sırrı ortaya çıkarmıştı ama neydi?</p>

  <p>Holoların üzerinde ne kadar çalıştıysa o kadar az anladı ve bir süre sonra onları hiç görmemeye başladı, sessizce ağlarken, gözyaşlarının bulanıklığı dışında bir şey görmüyordu. Onu öldürmüştü çünkü istemeden Pequeninoların sırrım bulmuştu. Eğer buraya hiç gelmeseydim, domuzcukların hikayesinin Sözcüsü olmayı hayal etmeseydim sen hala yaşıyor olacaktın Pipo; Libo'nun babası yaşıyor olacaktı ve mutlu olacaktı; burası hala evi olacaktı. İçimde ölüm tohumları taşıyorum ve nerede sevmeye yetecek kadar uzun bir süre kalsam onları oraya ekiyorum. Annem ve babam başkaları yaşasın diye öldü; şimdi ben yaşıyorum bu yüzden başkaları ölmeli.</p>

  <p>Kısa ve kesik nefes alışlarını fark eden Belediye Başkam oldu ve kaba bir şefkatle bu kızın da sarsıldığını ve üzüldüğünü gördü. Bosquinha ansible raporlarına devam etme işini başkalarına bıraktı ve Novinha’yı Zenador İstasyonu'ndan dışarı çıkarttı.</p>

  <p>"özür dilerim çocuğum," dedi Belediye Başkam, "Buraya sık sık geldiğini biliyordum, onun senin için bir baba gibi olduğunu tahmin etmeliydim. Sana bir seyirci gibi davrandık, bu hiç doğru değil ve haksızca, benimle eve gel..."</p>

  <p>"Hayır," dedi Novinha. Soğukta yürümek ve ıslak akşam havası üzüntüsünü biraz hafifletmişti; düşünceleri yemden açıklık kazandı. "Hayır, yalnız kalmak istiyorum, lütfen." Nerede? "Kendi İstasyonumda."</p>

  <p>"özellikle bu gece yalnız olmamalısın," dedi Bosquinha.</p>

  <p>Fakat Novinha arkadaşlığa, iyiliğe, insanların onu teselli etme olasılığına dayanamazdı. Onu ben öldürdüm, görmüyor musunuz? Teselliyi haketmiyorum. Mümkün olan her tür acıyı çekmek istiyorum. Bu benim günahımın kefareti, yaptıklarımın karşılığı ve günahlarımı başka nasıl affettirebilir; ellerimdeki kan izlerim başka nasıl temizleyebilirim?</p>

  <p>Ama ne karşı koymaya ne de tartışmaya gücü yoktu. Belediye başkanının arabası on dakika boyunca çimenli yollardan kayarcasına ilerledi.</p>

  <p>"İşte evim," dedi Belediye Başkam. "Senin yaşlarında hiç çocuğum yok ama yeterince rahat edeceğini düşünüyorum. Merak etme, kimse seni rahatsız etmez ama yalnız kalmak iyi değildir."</p>

  <p>"Tercih ederim." Novinha ses tonunun güçlü çıkmasını istemişti ama zayıf ve belirsizdi.</p>

  <p>"Lütfen," dedi Bosquinha. "Kendinde değilsin."</p>

  <p>Keşke olmasaydım.</p>

  <p>Bosquinha’nın kocası ikisi için de cafezinho hazırlamıştı, buna rağmen onun hiç iştahı yoktu. Geç olmuştu, şafağa sadece birkaç saat kalmıştı, onu yatırmalarına izin verdi. Sonra ev sessizleşince kalktı, giyindi ve aşağıya Belediye Başkanının ev terminaline indi. Oradan, bilgisayara Zenador İstasyonu'ndaki terminalin üstünde hala durmakta olan görüntüyü iptal etmesi talimatını verdi. Pipo'nun orada bulduğu sırrı kendisi deşifre edemese de bir başkası edebilirdi ve vicdanını rahatsız edecek başka bir ölüm istemiyordu.</p>

  <p>Evden çıkıp Centro'nun içinden geçti, ırmağın kıvrımının etrafından dolaşarak Vila das Aguas'dan Biyolog İstasyonu'na vardı. Evine.</p>

  <p>Soğuktu, içinde yaşanılan kısımlar ısıtılmamıştı; o kadar uzun süredir orada uyumuyordu ki çarşafların üstünde kalın bir toz tabakası oluşmuştu. Ama tabii ki laboratuvar sıkça kullanıldığından sıcaktı; Pipo ve Libo'yla bağlantısı nedeniyle çalışmaları hiçbir zaman aksamamıştı. Keşke aksamış olsaydı.</p>

  <p>Bu konuda çok sistematik davrandı. Pipo'nun ölümüne yol açan keşifle ilgili her örneği, her slaytı, her kültürü, hepsini attı, her şeyi temizledi, yaptığı işle ilgili hiçbir ipucu bırakmadı. Sadece yok etmek değil yok edildiğine dair hiçbir iz bırakmamak istiyordu.</p>

  <p>Ardından terminaline döndü. Bu alandaki tüm çalışmalarının kayıtlarını, ebeveynlerine ait çalışmaların yaptığı keşfe yol açan kayıtlarını da yok edecekti. Her şey gitmiş olacaktı. Tüm bunlar hayatının odak noktası olmasına ve uzun yıllar boyunca kimliğini oluşturmasına rağmen, kendisini cezalandırması, yok etmesi, silmesi gerektiği için onları da yok edecekti.</p>

  <p>Bilgisayar onu durdurdu. "Xenobiyolojik araştırmalarla ilgili çalışma notları silinemez," diye rapor verdi. Bunu zaten yapamayacaktı. O, ebeveynlerinden ve kutsal bir metinmişçesine araştırdığı dosyalarından, kendi içine giden bir yol haritası gibi çok şey öğrenmişti: Hiçbir şey yok edilmeyecek, unutulmayacaktı. Bilginin kutsallığı onun için herhangi bir ilmihalden daha derindi. Bir paradoksa yakalanmıştı. Bilgi Pipo'yu öldürmüştü; o bilgiyi silmek, ebeveynlerini tekrar öldürmek demekti, onun için bıraktıklarını öldürmek. Ne saklayabiliyor ne de yok edebiliyordu. Her iki tarafta da tırmanılamayacak kadar yüksek, içeriye doğru yavaşça baskı yapan, onu ezen duvarlar vardı.</p>

  <p>Novinha yapabileceği tek şeyi yaptı: dosya girişlerine bildiği bütün koruma ve engelleri koydu. Yaşadığı sürece onun dışında hiç kimse bu dosyaları göremeyecekti. Ancak o öldüğünde yerine geçen Xenobiyolog orada neyin saklı olduğunu görebilecekti. Bir istisnayla; öğrenmek için bir nedeni olduğunu gösterebilirse, evlendiğinde kocasının da giriş izni olabilirdi. Pekala, o zaman hiç evlenmeyecekti. Bu kadar basitti.</p>

  <p>Kendisini bekleyen geleceği gördü, soğuk, dayanılmaz ve kaçınılmazdı. ölmeye cesareti yoktu, ölümcül sırrı çözüp ağzından kaçırma korkusuyla bu konuyu düşünememek, evlenememek, hemen hemen yaşamamak anlamına geliyordu zaten; sonsuza kadar taşıyacağı yükle, sonsuza kadar yalnız, sonsuza kadar suçlu, ölmeyi arzu edip ona uzanamayacaktı. Yine de bir tesellisi vardı: onun yüzünden başka insanlar ölmeyecekti. Şimdi çektiğinden daha fazla suçluluk çekmeyecekti.</p>

  <p>Bu korkunç fakat kararlı umutsuzluk anında Ana Kraliçe ve Hegemon'u, Ölülerin Sözcüsünü hatırladı. Orijinal yazar, orijinal Sözcü öleli uzun yıllar da olsa bir çok ülkede başka sözcüler vardı, hiçbir tanrıyı kabul etmeyen ve buna rağmen insan hayatının değerine inanan insanlara papaz vazifesi görüyorlardı. İnsanların yaptığı şeylerin altında yatan gerçek amaç ve nedenleri ortaya çıkartmak ve onlar öldükten sonra hayatlarının gerçeklerini bildirmek Sözcülerin işiydi. Bu Brezilya kolonisinde sözcüler yerine papazlar vardı ama papazlar onu teselli edemezdi; bir sözcü çağıracaktı.</p>

  <p>Daha önce farkına varmamış da olsa Ana Kraliçe ve Hegemon'u okuyup büyüsüne kapıldığından beri hayatı boyunca bunu yapmak istemişti. Hatta yasayı öğrenmek için araştırmıştı. Bu koloni Katolik Yetki altındaydı ama Yıldızyolu Kanunu herhangi bir vatandaşın herhangi bir dinden bir papaz çağırmasına izin veriyordu ve Ölülerin Sözcülerine papaz gözüyle bakılıyordu. Bir sözcü çağırabilirdi ve eğer gelmeyi seçerse koloni onu içeri almayı reddedemezdi.</p>

  <p>Belki hiçbir sözcü gelmeye istekli olmazdı. Belki hayatı sona ermeden önce gelebilecek kadar yakın biri yoktu. Ama birinin yeterince yakın olma ihtimali vardı, bir gün - bundan yirmi, otuz, kırk yıl sonra - yıldızlimanına gelip, Pipo'nun yaşamının ve ölümünün gerçeğini ortaya çıkartacaktı. Belki gerçeği ortaya çıkarttığında ve onun Ana Kraliçe ve Hegemon’da okuyup sevdiği açık ses tonuyla konuştuğunda onu kalbinde yanan suçluluktan kurtarabilirdi.</p>

  <p>Çağrısı bilgisayara girdi; bu, yakın dünyalardaki sözcülere ansible'la haber ulaştıracaktı. Gelmeyi seç, dedi sessizce çağrının bilinmeyen dinleyicisine. Herkese suçluluğumun gerçeğini açıklayacak olsan bile. Yine de gel.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Sırtının alt kısmında sersemletici bir ağrı ve yüzünde bir ağırlık hissiyle uyandı. Yanağı onu lazerlerden korumak için kendisini kapatan terminalin üstüne dayalıydı. Ama onu uyandıran bu ağrı değil omuzunda hissettiği nazik dokunuştu. Bir an için bunun çağrısına şimdiden cevap veren Ölülerin Sözcüsü'nün dokunuşu olduğunu sandı.</p>

  <p>"Novinha," diye fısıldadı. Falante pelos Muertos değil bir başkası. Dün akşamki fırtınada kaybolduğunu sandığı birisi.</p>

  <p>"Libo," diye mırıldandı. Ayağa kalkmaya çalıştı. Çok hızlı kalkmıştı, sırtına kramp girdi ve başı döndü. Alçak bir sesle haykırdı; Libo'nun elleri düşmesin diye omuzlarım tutuyordu.</p>

  <p>"İyi misin?"</p>

  <p>Güzel bir bahçenin esintisine benzeyen nefesini hissetti ve kendisini güvende, evinde hissetti. "Beni aradın."</p>

  <p>"Novinha elimden geldiğince çabuk geldim. Annem sonunda uyudu. Pipinho, ağabeyim şimdi onunla birlikte ve Yargıç her şeyi kontrol altında tutuyor ve ben..."</p>

  <p>"Kendi başımın çaresine bakabileceğimi biliyor olmalıydın," dedi kız.</p>

  <p>Bir dakikalık sessizlik ve sonra yine onun sesi, bu kez öfkeli, öfkeli, umutsuz ve yorgun, yüzyılların, kaosun ve yıldızların ölümü kadar yorgun. "Tanrı biliyor ki Ivanova, <i>sana</i> bakmak için gelmedim."</p>

  <p>İçinde bir şeyler kapandı; hissettiği umudu kaybedene kadar fark etmemişti.</p>

  <p>"Babamın senin simülasyonlarından birinde bir şey keşfettiğini, onu kendi başıma çözmemi istediğini söylemiştin. Simülasyonu terminalin üstünde bıraktığını sanmıştım ama istasyona geri döndüğümde kapanmış olduğunu gördüm."</p>

  <p>"Öyle miydi?"</p>

  <p>"Öyle olduğunu biliyorsun Nova, senin dışında kimse programı iptal edemez. Onu görmem gerekiyor."</p>

  <p>"Neden?"</p>

  <p>Libo inanamıyormuşcasına ona baktı. "Uykulu olduğunu biliyorum Novinha ama eminim ki babam simülasyonlarında ne keşfettiyse domuzcukların onu bunun için öldürdürdüklerinin farkına varmışsındır."</p>

  <p>Novinha hiçbir şey söylemeden gözlerini üzerine dikerek ona baktı. Libo bu soğuk ve kararlı bakışı daha önce de görmüştü.</p>

  <p>"Onu bana neden göstermiyorsun? Artık Zenador <i>benim,</i> bilmeye hakkım var."</p>

  <p>"Babanın tüm dosya ve kayıtlarına bakmaya hakkın var. Yayınladığım her şeyi görmeye hakkın var."</p>

  <p>"öyleyse yayınla."</p>

  <p>Yine hiçbir şey söylemedi.</p>

  <p>"Babamın onlarla ilgili ne keşfettiğini bilmezsek domuzcukları nasıl anlayabiliriz?" Novinha cevap vermedi. "Yüz Dünya’ya karşı hala yaşayan tek yabancı ırkı anlayabilme becerimize karşı bir sorumluluğun var. Orada oturup her şeyi, kendi başına mı çözmek istiyorsun? İlk mi olmak istiyorsun? Pekala, ilk ol, ismini oraya koyarım, Ivanova Santa Catarina von Hesse."</p>

  <p><i>"İsmim</i> umurumda değil."</p>

  <p>"Ben de bu oyunu oynayabilirim. <i>Benim</i> bildiklerim olmadan bunu sen de çözemezsin, ben de dosyalarımı senden saklayacağım!"</p>

  <p>"Dosyaların umurumda değil."</p>

  <p>Bu onun için çok fazlaydı, "öyleyse umurunda olan nedir? Bana ne yapmaya çalışıyorsun?" Onu omuzlarından kavradı, sandalyesinden kaldırdı, salladı ve yüzüne bağırdı. "Orada öldürdükleri benim babamdı ve onu neden öldürdüklerinin cevabı sende, simülasyonun ne olduğunu biliyorsun! Şimdi bana söyle, göster!"</p>

  <p>"Asla," diye fısıldadı.</p>

  <p>Libo'nun yüzü acıyla burkuldu. "Neden!" diye haykırdı.</p>

  <p>"Çünkü ölmeni istemiyorum."</p>

  <p>Novinha Libo'nun gözlerine bir anlayış geldiğini gördü. Evet Libo, seni sevdiğim için, eğer sırrı öğrenirsen domuzcuklar seni de öldüreceği için. Bilim umurumda değil, Yüz Dünya ya da insanlıkla yabancı ırk arasındaki ilişki umurumda değil, sen yaşadığın sürece hiçbir şey umurumda değil.</p>

  <p>Sonunda yaşlar gözlerinden boşalıp yanaklarına aktı, "ölmek istiyorum," dedi Libo.</p>

  <p>"Herkesi teselli ediyorsun," diye fısıldadı Novinha. "Seni kim teselli ediyor?"</p>

  <p>"Ölebilmem için bana söylemek zorundasın."</p>

  <p>Elleri onu yukarı doğru tutmayı bıraktı; şimdi <i>kendisine</i> destek vermesi için ona sarılmıştı. "Yorgunsun," diye fısıldadı kız, "ama dinlenebilirsin."</p>

  <p>"Dinlenmek istemiyorum," diye mırıldandı. Ama yine de kendisine sarılmasına, onu terminalden uzaklaştırmasına izin verdi.</p>

  <p>Novinha onu yatak odasına götürdü, uçuşan tozları önemsemeden çarşafı kaldırdı. "Gel, yorgunsun, dinlenmelisin. Bu yüzden bana geldin Libo. Huzur ve teselli için." Libo elleriyle yüzünü kapattı, kafasını öne ve arkaya doğru sallayarak, Novinha’nın daha önce yaptığı gibi, babası için ve her şeyin sonu için ağlıyordu. Novinha onun botlarını ve pantalonunu çıkarttı, ellerini gömleğinin içine soktu, gömleği kollarından yukarı çekip kafasından çıkarttı. Libo ağlamasını durdurmak için derin bir nefes aldı ve Novinha’nın gömleğini çıkartabilmesi için kollarını yukarı kaldırdı.</p>

  <p>Novinha, Libo'nun kıyafetlerini bir sandalyenin arkasına yerleştirdi ve sonra çarşafı çekip üzerini örtmek için ona doğru eğildi. Ama Libo onu bileğinden tutup gözlerinde yaşlarla yalvarırcasına baktı. "Beni burada yalnız bırakma," diye fısıldadı. Sesi umutsuzdu. "Benimle kal."</p>

  <p>Novinha Libo'nun onu yatağa çekmesine izin verdi, Libo, yalnızca birkaç dakika sonra uyku kollarım gevşetene kadar ona sıkıca tutundu. Novinha uyumadı. Eli nazik ve yavaş bir şekilde Libo'nun omuzunda, göğsünde ve belinde dolaştı. "Ah Libo, seni alıp götürdüklerinde seni kaybettiğimi sandım, Pipo'yu kaybettiğim gibi seni de kaybettiğimi sandım." Libo onun fısıldayışını duymadı. "Ama sen şimdi olduğu gibi her zaman bana geri döneceksin." Havva gibi, bilmeden işlediği bir günah yüzünden bahçeden kovulmuş olabilirdi. Ama yine Havva gibi buna dayanabilirdi çünkü Libo hala onundu, onun Adem'iydi.</p>

  <p>Onun mu? <i>Onun</i> mu? Eli çıplak teninde titredi. Libo hiçbir zaman onun olamayacaktı. Evlilik, Libo ve onun uzun süre birlikte kalabilmelerinin tek yoluydu; yasalar tüm koloni dünyalarında katıydı ama Katolik Yetki altındaki bir kolonide büsbütün katıydı. Bu gece zamanı geldiğinde Libo'nun onunla evlenmek isteyeceğine inanabilirdi. Ama Libo asla evlenemeyeceği tek insandı.</p>

  <p>Çünkü o zaman Libo bilgisayarı görmesi gerektiğine inandırdığı herhangi bir dosyaya otomatik olarak giriş yapabilirdi ve ne kadar korursa korusun buna onun tüm çalışma dosyaları da dahildi. Yıldızyolu Kanunu böyle diyordu. Yasanın gözünde evli insanlar neredeyse aynı kişiydi.</p>

  <p>O dosyaları incelemesine asla izin veremezdi, yoksa babasının keşfettiğini o da keşfederdi ve bu kez yamaçta bulacağı ceset onunki olurdu, hayatının sonuna kadar her gece domuzcukların işkencesi altında çekeceği acıyı düşünmek zorunda kalırdı. Pipo'nun ölümüyle ilgili duyduğu suçluluk dayanabileceğinden yeterince fazlaydı. Onunla evlenmek, onu öldürmek anlamına gelirdi. Ama onunla evlenmemek de kendisini öldürmek anlamına gelecekti çünkü o Libo'yla birlikte olamazsa kiminle olacağını düşünemiyordu bile.</p>

  <p>Ne kadar akıllıca. Cehenneme giden öyle bir yol buldum ki dönüşüm yok.</p>

  <p>Yüzünü Libo'nun omzuna yasladı ve gözyaşları onun göğsünden aşağı doğru aktı.</p>
</body>
</html>
