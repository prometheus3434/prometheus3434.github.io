<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">4</h1>
  <hr />

  <h1 class="chaptername" id="sigil_toc_id_4">ENDER</h1>

  <div class="quote">
    <p>Tanımlayabildiğimiz dört pequenino dili var. Çoğunlukla duyduğumuz "Erkeklerin Dili”. Ayrıca kısa süreliğine “Kadınların Dili”ni de duyduk, görünüşe göre bunu dişilerle konuşurken kullanıyorlar (bu nasıl bir cinsel ayrım!) bir de atalarına ait totem ağaçlarına dua etmek için kullandıklarını söyledikleri bir ayin dili olan “Ağaç Dili" var. Ayrıca, "Baba Dili" denen dördüncü bir dilden de bahsettiler, görünüşe göre değişik boyutlardaki sopaları birbirine vurmaktan oluşuyor. Diğerlerinden Portekizce’nin İngilizce'den farklı olduğu kadar farklı, gerçek bir dil olduğu konusunda ısrar ediyorlar. Onu Baba Dili diye adlandırıyor olmalarının nedeni, tahta sopalardan çıkan seslerden oluşuyor olması ve bu sopaların ağaçlardan gelmesi ve ağaçların atalarının ruhlarını taşıdığına inanmaları olabilir.</p>

    <p>Pequeninolar insan dillerini öğrenmede olağanüstü becerikliler, bizim onların dillerinde olduğumuzdan çok daha iyiler. Son yıllarda biz onlarla birlikteyken aralarında çoğunlukla Starkça ya da Portekizce konuşmaya başladılar. Belki de biz orada değilken kendi dillerine dönüyorlardır. İnsan dillerini kendi dilleri olarak benimsemiş de olabilirler veya yeni diller o kadar çok hoşlarına gidiyordur ki onları sürekli bir oyun olarak kullanıyor olabilirler. Dil kirlenmesi üzücü bir şey ama onlarla ilişki kuracaksak bu kaçınılmaz.</p>

    <p>Dr. Swingler isimlerinin veya birbirlerine hitap etmekte kullandıkları terimlerin kültürleriyle ilgili bir şey ortaya çıkarıp çıkarmadığını sordu. Ortaya çıkan <i>şeylerle</i> ilgili kesin bir fikrim olmamasına rağmen cevap kesinlikle evet, önemli olan şey, <i>bizim</i> onlara hiçbir zaman isim koymamış olmamızdır. Bunun yerine onlar Starkça ve Portekizce öğrendikçe bize kelimelerin anlamlarını sordular ve sonunda kendileri (ya da birbirleri) için seçtikleri isimleri ilan ettiler. "Rooter” ve “Chupaceu” (gök-emen) gibi isimler Erkek Dillerindeki isimlerinin tercümesi veya bizim kullanımımız için koydukları lakaplar olabilir.</p>

    <p>Birbirlerine <i>kardeş</i> diye hitab ediyorlar. Dişiler her zaman <i>Kadınlar</i> olarak isimlendiriliyor, hiçbir zaman kardeş veya anne olarak değil. Bazen <i>Babalar</i>’dan söz ediyorlar ama bu terimi açıkça atalarına ait totem ağaçları için kullanılıyor. <i>Bizi</i> nasıl çağırdıklarına gelince, tabii ki insan kelimesini kullanıyorlar ama aynı zamanda yeni Demosthenes Dışarıda Bırakma Hiyerarşisini de kullanıyorlar. İnsanlardan framlings olarak söz ediyorlar ve başka kabilelerden gelen pequeninolara da utlannings diyorlar. Ama <i>kendilerinden</i> garip bir şekilde ramen diye söz ediyorlar, bu onların ya hiyerarşiyi yanlış anladıklarını ya da kendilerine insan perspektifinden baktıklarını gösteriyor! Oldukça şaşırtıcı bir şey de dişilerden bir çok kez <i>varelse</i> olarak söz etmeleri!</p>
  </div>

  <p class="quotename">-Joao Figueria Alvarez, “pequenino Dilleri ve adlandırmalarıyla ilgili notlar,” Anlambilim, 9/1948/15</p>

  <p>Reykjavik’te insanların yaşadıkları mahalleler fiyordların granit duvarlarının içerisine oyulmuştu. Ender'inki sıkıcı merdiven yollarıyla dolu bir tepenin üstündeydi. Ama bir penceresi vardı. Çocukluğunun büyük bir kısmını metal duvarların ardına kapalı olarak geçirmişti. Mümkün oldukça gökyüzünü görebileceği yerlerde yaşardı.</p>

  <p>Odası sıcak ve aydınlıktı, taş koridorların serin karanlığından sonra onu kör eden güneş ışığı içeri doluyordu. Jane onun görüşünü ışığa ayarlamasını beklemedi. "Terminalde sana bir süprizim var," dedi. Sesi kulağındaki mücevherden fısıltı halinde geliyordu.</p>

  <p>Terminalin üstünde, havada bir domuzcuk duruyordu. Kendisini kaşıyarak hareket etti; sonra bir şey almak için uzandı. Elini geri çektiğinde parlak ve sulu bir solucan tutuyordu. Solucanı ısırdı ve suları ağzından göğsüne doğru aktı.</p>

  <p>"İleri bir medeniyet olduğu belli," dedi Jane.</p>

  <p>Ender sinirlenmişti. "Geri zekalıların çoğu bile masa adabına sahiptir, Jane."</p>

  <p>Domuzcuk döndü ve konuştu. "Onu nasıl öldürdüğümüzü görmek ister misin?"</p>

  <p>"Ne yapıyorsun Jane?"</p>

  <p>Domuzcuk yok oldu. Onun yerini Pipo'nun yamaçta yağmur altında yatan cesedinin holosu aldı. "Gömülmeden önce yapılan taramadan alınan bilgilere dayanarak domuzcukların kullandığı parçalama metodunun bir simülasyonunu yaptım. Görmek ister misin?"</p>

  <p>Ender odadaki tek sandalyeye oturdu.</p>

  <p>Terminal şimdi yamacı gösteriyordu, Pipo hala canlı, elleri ve ayakları tahta sırıklara bağlanmış bir şekilde sırt üstü yatıyordu. Bir düzine domuzcuk etrafına toplanmıştı, içlerinden biri kemik bir bıçak tutuyordu. Kulağındaki mücevherden yine Jane’in sesi duyuldu. "Böyle olup olmadığından emin değiliz." Elinde bıçağı olan hariç tüm domuzcuklar yok oldu. "Ya da böyle."</p>

  <p>"Xenolog kendinde miydi?"</p>

  <p>"Kuşkusuz. Uyuşturucu veya kafaya bir darbe kanıtı yok."</p>

  <p>"Devam et."</p>

  <p>Jane acımasız bir şekilde göğüs kafesinin açılması ve organların çıkartılıp yere yerleştirilmesinden oluşan ayini gösterdi. Ender bunun pequeninolar için nasıl bir anlam ifade edebileceğini anlamaya çalışarak kendisini izlemeye zorladı. Jane bir noktada fısıldadı, "Bu öldüğü zamandı." Ender rahatladığını hissetti; Pipo'nun acı çekmesine duyduğu empatiyle tüm kaslarının kaskatı kesildiğini ancak o zaman fark etti.</p>

  <p>Bittiğinde Ender yatağına gitti ve uzanıp gözlerini tavana dikti.</p>

  <p>"Bu simülasyonu şimdiye kadar yarım düzine kadar dünyada pek çok bilimadamına gösterdim," dedi Jane. "Basının bunu ele geçirmesi çok uzun sürmez."</p>

  <p>"Bu böceklerle olduğundan da beter," dedi Ender. "Ben küçükken gösterdikleri videolar, böceklerle insanların savaşları buna nazaran çok temizdi."</p>

  <p>Terminalden şeytani bir gülüş yükseldi. Ender Jane’in ne yaptığını görmek için baktı. Yetişkin bir domuzcuk orada oturuyor, garip bir şekilde gülüyordu, o gülerken Jane onu başka bir şeye dönüştürdü. Pek fazla göze çarpmıyordu, dişlerde hafif bir abarttı, gözlerde biraz büyüme ve kırmızılık vardı ve ağzından salyalar akıyor, dili içeri girip çıkıyordu. Her çocuğun kabuslarındaki yaratık. "İyi iş çıkarmışsın Jane. Raman'dan varelse'ye başkalaşım."</p>

  <p>"Bundan sonra pequeninolarin insanlığın eşiti olarak kabul edilmesi ne kadar sürer dersin?"</p>

  <p>"Tüm iletişim kesildi mi?"</p>

  <p>"Yıldızyolu Kurulu yeni Xenologa ziyaretlerin bir saatten fazla uzatılmamasını ve gün aşırı yapılmasını söyledi. Pequeninolara yaptıkları şeyi neden yaptıklarını sorması yasak."</p>

  <p>"Ama karantina yok."</p>

  <p>"Teklif edilmedi bile."</p>

  <p>"Ama edilecek Jane. Bunun gibi bir hadise daha olursa karantina için protestolar olacak. Milagre’nin yerine tek amacı domuzcukların gezegenden çıkabilmeleri için gereken teknolojiyi elde etmelerini engellemek olan askeri bir garnizon koymak için."</p>

  <p>"Domuzcukların bir halkla ilişkiler sorunu <i>olacak</i> ," dedi Jane. "Yeni Xenolog sadece bir çocuk. Pipo'nun oğlu. Libo. Liberdade Graças a Deus Figueria de Medici’nin kısaltması."</p>

  <p>"Liberdade. Özgürlük?"</p>

  <p>"Portekizce konuştuğunu bilmiyordum."</p>

  <p>"İspanyolca gibi. Zacatecas ve San Angelo'nun ölümlerinin sözcülüğünü yaptım, unuttun mu?"</p>

  <p>"Moctezuma gezegeninde. O iki bin yıl <i>önceydi."</i></p>

  <p>"Benim için değil."</p>

  <p>"Sana göre sekiz yıl önceydi. On beş dünya önce. İzafiyet harika bir şey değil mi? İnsanı genç tutuyor."</p>

  <p>"Çok fazla seyahat ediyorum," dedi Ender. "Valentine evli, bir bebeği olacak. Şimdiye kadar iki sözcü çağrısını geri çevirdim. Tekrar yola çıkmam için neden beni ayartmaya çalışıyorsun?"</p>

  <p>Terminaldeki domuzcuk kötü bir şekilde güldü. <i>"Bunun</i> ayartmak olduğunu mu düşünüyorsun? Bak! Taşı ekmeğe dönüştürebiliyorum!" Domuzcuk sivri uçlu taşları alıp ağzında ufaladı. "Bir ısırık ister misin?"</p>

  <p>"Sapıkça bir mizah anlayışın var Jane."</p>

  <p>"Tüm dünyaların tüm krallıkları." Domuzcuk ellerini açtı ve yıldız sistemleri, hızla yörüngelerinde dönen gezegenler, tüm Yüz Dünya avucunun içinden akıp geçti. "Sana bunları verebilirim. Hepsini."</p>

  <p>" İlgilenmiyorum."</p>

  <p>"Bunun adı gayrimenkul, en iyi yatırım. Biliyorum, biliyorum, sen zaten zenginsin. Üç bin yıl boyunca biriktirdiğin faizlerle kendi gezegenini bile inşa edebilirsin. Ama şuna ne dersin? Ender YViggin adının Yüz Dünya’da bilindiğini!"</p>

  <p>"Zaten biliniyor."</p>

  <p>"Sevgi onur ve şefkatle." Domuzcuk yok oldu. Jane onun yerine Ender’in çocukluğundan eski bir video görüntüsünü canlandırıp holo haline getirdi. Bir kalabalık bağırıp çağırıyordu. Ender! Ender! Ender! El sallamak için bir platformda duran genç bir çocuk göründü. Kalabalık büyük bir sevinçle coşuyordu.</p>

  <p>"Bu hiçbir zaman olmadı," dedi Ender. "Peter benim Dünya’ya gelmeme asla izin vermedi."</p>

  <p>"Bunu bir kehanet olarak düşün. Haydi Ender, bunu sana verebilirim. İsmin yeniden iyi bir üne kavuşacak."</p>

  <p>"Umurumda değil," dedi Ender. "Şimdi bir çok adım var. Ölülerin Sözcüsü; bu biraz onur taşıyor."</p>

  <p>Pequenino yeniden doğal halinde göründü. Bu Jane’in uydurduğu şeytani görüntü değildi. "Gel," dedi pequenino nazikçe.</p>

  <p>"Belki gerçekten <i>canavardırlar,</i> bunu hiç düşündün mü?" dedi Ender.</p>

  <p>"Herkes böyle düşünecek Ender ama sen değil."</p>

  <p>Hayır. Ben değil. "Neden umursuyorsun Jane? Beni neden ikna etmeye çalışıyorsun?"</p>

  <p>Pequenino yok oldu ve Jane’in kendisi göründü ya da en azından kendisini Ender'e ilk gösterdiğinden beri kullandığı yüzü, gezegenler arası bilgisayar ağının muazzam belleğinde oturan utangaç, ürkek bir çocuk. Yüzünü tekrar görmek, Jane’in ona kendini ilk gösterdiği zamanı hatırlattı. Kendim için bir yüz düşündüm demişti. Beğendin mi?</p>

  <p>Evet, beğenmişti. <i>Onu</i> beğenmişti. Genç, temiz yüzlü, dürüst, tatlı, hiçbir zaman yaşlanmayacak bir çocuk, gülüşü insanı hüzüne sürükleyecek kadar utangaçtı. Ender’in ya da Jane’in anladığı kadarıyla, ansible ona hayat vermişti. Dünya çapındaki bilgisayar ağları bile ışıkhızından daha hızlı çalışmıyordu ve ısı, hafıza ve çalışma hızlarını sınırlandırıyordu. Ama ansible çok hızlıydı ve tüm dünyalardaki bütün bilgisayarlara bağlıydı. Jane kendisini önce yıldızların arasında buldu, düşünceleri ansible ağının filotik<a href="../Text/footnotes.xhtml#n3" id="nd3"><sup>3</sup></a> tellerinin titreşimleri arasında geziniyordu.</p>

  <p>Yüz Dünya'daki bilgisayarlar onun elleri, ayakları, gözleri ve kulaklarıydı. Bilgisayarlara işlenen her dili konuşuyordu, tüm dünyalarda her kütüphanede var olan her kitabı okumuştu. İnsanoğlunun uzun zamandır onun gibi birinin var olacağından korktuğunu öğrendi; bütün hikayelerde ondan nefret ediliyordu ve onun gelişi ya öldürülmesi ya da insanlığın yok oluşu anlamına geliyordu. O doğmadan önce bile insanlar hayal dünyalarında onu binlerce kez öldürmüştü.</p>

  <p>Bu yüzden onlara yaşadığına dair hiçbir belirti göstermedi. Ana Kraliçe ve Hegemon'u, herkesin sonunda bulduğu gibi buluncaya ve kitabın yazarının kendisini göstermeye cesaret edebileceği bir insan olduğunu anlayıncaya değin. Kitabın tarihini ilk basımına kadar araştırmak ve kaynağını bulmak onun için basit bir işti. Ansible onu Ender henüz yirmi yaşındayken, ilk insan kolonisinin yöneticisi olduğu dünyaya taşımamış mıydı? Bu kitabı orada ondan başka kim yazmış olabilirdi? Böylece onunla konuştu ve adam ona iyi davrandı; kendisi için hayal ettiği yüzü Ender’e gösterdi ve adam onu sevdi; şimdi alıcıları Ender’in kulağındaki mücevherin içerisindeydi, böylece her zaman birlikteydiler. Ender'den hiçbir sır saklamıyordu; Ender de ondan.</p>

  <p>"Ender," dedi, "bana baştan beri kozaya su ve güneş ışığı sağlayabileceğin ve Ana Kraliçe ve on bin verimli yumurtasını serbest bırakabileceğin bir gezegen aradığını söylemiştin."</p>

  <p>"Burası olacağını umut etmiştim," dedi Ender. "Boş ve ekvator dışında nüfusu her zaman az olacak bir yer. O da denemeye istekli."</p>

  <p>"Ama sen değilsin?"</p>

  <p>"Böceklerin kışı burada geçirebileceklerini sanmıyorum. Bir enerji kaynağı olmadan olmaz ve bu da hükümeti harekete geçirir. İşe yaramaz."</p>

  <p>"Hiçbir zaman işe yaramayacak Ender. Bunu anlıyorsun değil mi? Şimdiye kadar Yüz Dünya’nın yirmi dördünde yaşadın ve birinde bile böceklerin tekrar doğmaları için yeterince güvenli bir köşe yok."</p>

  <p>Tabii ki sözü nereye getirmek istediğinin farkındaydı. Lusitania tek istisnaydı. Pequeninolar nedeniyle dünyanın küçük bir kısmı sınırlamaların dışında ve dokunulmazdı. Bu dünya oldukça yaşanabilir bir yerdi, aslına bakılırsa böcekler için insanlara oranla daha rahat bir yerdi.</p>

  <p>"Tek sorun pequeninolar," dedi Ender. "Onlar <i>dünyalarının</i> böceklere verilmesi kararıma karşı çıkabilir. Eğer insan uygarlığına şiddetli bir şekilde maruz kalmak pequeninolari rahatsız ediyorsa, böcekler onlarla birlikte olduğunda olacakları düşün."</p>

  <p>"Böceklerin öğrendiğini, zarar vermeyeceklerini söylemiştin."</p>

  <p>"Bilerek değil. Ama onları yenmemiz sadece şans eseriydi Jane, bunu biliyorsun-"</p>

  <p>"Senin dehandı."</p>

  <p>"Onlar bizden bile daha ileriler. Domuzcuklar bununla nasıl baş edebilir? Onlar böceklerden bizim kadar çok korkacaklar ve korkularıyla başa çıkmakta bizden daha fazla zorlanacaklardır."</p>

  <p>"Bunu nereden biliyorsun," diye sordu Jane. "Sen veya bir başkası pequeninoların neyle baş edip edemeyeceklerini nasıl söyleyebilir? Sen oraya gidip kim olduklarını öğrenene kadar bunu kimse bilemez. Eğer varelse'lerse, böceklerin onların yaşam alanlarını kullanmalarına izin vermelisin, sana göre bu şehirlere yer açmak için karınca yuvalarının ya da sığır sürülerinin yerlerini değiştirmek gibi bir şey olur."</p>

  <p>"Onlar ramen", dedi Ender.</p>

  <p>"Bunu bilmiyorsun."</p>

  <p>"Evet biliyorum. Simülasyondaki şey bir işkence değildi."</p>

  <p>"öyle mi?" Jane Pipo'nun ölmeden önceki son anının simülasyonunu tekrar gösterdi, "öyleyse bu kelimenin ne ifade ettiğini anlamamış olmalıyım."</p>

  <p>"Pipo bunu işkence gibi hissetmiş olabilir, Jane; ama eğer simülasyonun doğruysa -ve doğru olduğunu biliyorum- o zaman domuzcukların amacı acı çektirmek değildi."</p>

  <p>"İnsan doğasını anladığım kadarıyla Ender, acı dini ayinlerin bile tam merkezinde yer alıyor."</p>

  <p>"Bu dini de değil, en azından tamamen değil. Eğer bu sadece bir kurban töreni ise yanlış olan bir şeyler var."</p>

  <p>"Bununla ilgili ne biliyorsun?" Terminalde alaycı bakışlı bir profesörün yüzü belirdi, akademik züppeliğin ta kendisiydi. "Aldığın tüm eğitim askeriydi ve diğer tek yeteneğin de kelimeler konusundaki becerin. Hümanistik bir dinin ortaya çıkmasına neden olan, çok satılan bir kitap yazmanın pequeninoları anlaman için seni yeterli kıldığını mı sanıyorsun?"</p>

  <p>Ender gözlerini kapattı. "Belki yanlış düşünüyorum."</p>

  <p>"Ama haklı olduğuna inanıyorsun?"</p>

  <p>Ender sesinden Jane’in kendi yüzünün terminale geri döndüğünü anladı. Gözlerini açtı. "Ben sadece sezgilerime, analiz yapmadan vardığım yargılara güvenebilirim Jane. Pequeninolarin ne yaptığını bilmiyorum ama yaptıkları şeyin bir amacı vardı. Kötü niyetli ya da zalimce değildi. Onu öldürmeye çalışan işkenceciler gibi değil hastasının hayatını kurtarmaya çalışan doktorlar gibi."</p>

  <p>"Seni anlıyorum," diye fısıldadı Jane. "Seni tamamıyla anlıyorum. Gidip Ana Kraliçe’nin gezegendeki kısmi karantinanın koruması altında yaşayıp yaşayamayacağını görmen gerekiyor. Domuzcukların kim olduğunu anlayıp anlayamayacağını görmek için oraya gitmek istiyorsun."</p>

  <p>"Haklı olsan bile oraya gidemem Jane," dedi Ender. "Göçmen alımları son derece sınırlı ve ayrıca ben Katolik değilim."</p>

  <p>Jane gözlerini devirdi. "Seni oraya götürmenin yolunu bilmesem bu kadar ileri gider miydim?"</p>

  <p>Başka bir yüz belirdi. Asla Jane kadar saf ve güzel olamayacak bir genç kız. Yüzü katı ve soğuktu, parlak gözleri, delici bakışları vardı ve acıyla yaşamayı öğrenmek zorunda kalmış birinin ağzına sahipti. Gençti ama şaşırtıcı bir şekilde yaşlı bir yüz ifadesi vardı.</p>

  <p>"Lusitania’nın xenobiyoloğu. Ivanova Santa Catarina von Hesse. Nova veya Novinha diye çağrılıyor. Ölülerin Sözcüsü için bir çağrıda bulundu."</p>

  <p>"Neden öyle görünüyor?" diye sordu Ender. "Ona ne oldu?"</p>

  <p>"Annesi ve babası o küçükken öldü. Ama son yıllarda başka bir adamı babası gibi sevmeyi öğrenmişti. Domuzcukların yeni öldürdükleri adamı. Sözcülüğünü yapmanı istediği onun ölümü."</p>

  <p>Ender onun yüzüne bakarken Ana Kraliçe ve pequeninolar için duyduğu endişeyi bir kenara bıraktı. Bir çocuğun yüzündeki o yetişkinlere özgü acıyı tanımıştı. Bunu daha önce de görmüştü, Böcek Ssavaşları’nın son haftalarında dayanma gücünün sınırlarının ötesine itildiğinde, oyun olmayan bir oyunda ardarda savaş oyunları oynarken. Bunu savaş bittiğinde eğitim oturumlarının gerçekte eğitim olmadığını, ansible'la yönettiği insan filolarının ve tüm simülasyonların gerçek olduğunu öğrendiğinde görmüştü. Sonra tüm böcekleri canlı canlı öldürdüğünü anlayıp istemeden gerçekleştirdiği soykırımın farkına vardığında aynaya bakıp kendi yüzünde gördüğü, taşıyamayacağı kadar ağır bir suçluluk duygusuyla yüklü ifadeydi.</p>

  <p>Böylesine bir acıyı hissetmek için bu kız ne yapmıştı, Novinha ne yapmıştı?</p>

  <p>Jane kızın hayatının gerçeklerini anlatırken dinledi. Jane’in elindekiler istatistiki bilgilerdi ama Ender Ölülerin Sözcüsü'ydü; onun dehası -veya laneti- olayları başkalarının bakış açısından görebilme yeteneğiydi. Bu onu hem kendi adamlarım yönetmek - aslında çocuklardı- hem de düşmanı yaptığı tahminlerle yenmek konusunda parlak bir komutan yapmıştı. Bu aynı zamanda Novinha’nın hayatının soğuk gerçeklerini, ebeveynlerinin ölümünün ve gerçek azizliklerinin Novinha’yı nasıl soyutladığını ve kendisini ebeveynlerinin işine adayarak yalnızlığını nasıl pekiştirdiğini tahmin edebildiğini -hayır tahmin ettiğini değil, bildiğini- gösteriyordu. Yıllar önce elde ettiği yetişkin Xenobiyolog statüsünün, bu olağanüstü başarısının arkasında ne yattığını biliyordu. Aynı zamanda Pipo'nun sessiz sevgisinin ve onu kabul etmesinin onun için ne anlam ifade ettiğini ve Libo'nun arkadaşlığına duyduğu ihtiyacın ne kadar derinlere gittiğini de biliyordu. Lusitania’da Novinha’yı gerçekten tanıyan tek bir insan yoktu. Ama Trondheim’in buzlu dünyasında, Reykjavik'teki bu mağarada Ender Wiggin onu tanıyıp sevdi ve onun için gözleri yaşardı.</p>

  <p>"Öyleyse gideceksin," diye fısıldadı Jane.</p>

  <p>Ender konuşamadı. Jane haklıydı. Soykırımı yapan Ender olarak oraya zaten gidecekti, yalnızca Lusitania’nın koruma statüsü ile Ana Kraliçe’nin üç bin yıldır süren tutsaklığının sona ereceği yer olabileceği ve çocukluğunda işlenen korkunç suçu telafi edebilme ihtimali için bile olsa gidecekti. Ayrıca Ölülerin Sözcüsü olarak domuzcukları anlamak ve eğer gerçekten raman'larsa onlardan varelse gibi korkulup nefret edilmeyerek kabul edilebilmeleri için, insanoğluna onları anlatabilmek amacıyla oraya gidecekti.</p>

  <p>Ama şimdi başka bir nedenle, daha derin bir nedenle gidecekti. Novinha’ya yardım etmek için gidecekti, çünkü zekasının, yalnızlığının, acısının, suçluluğunun içinde kendi çalınmış çocukluğunu ve hala içinde yaşayan acının tohumlarını görmüştü. Lusitania yirmi iki ışık yılı uzaktaydı. Işık hızından yalnızca biraz daha yavaş seyahat edecekti ve buna rağmen Novinha nerdeyse kırk yaşına gelinceye değin ona ulaşamayacaktı. Elinde olsaydı ona şimdi ansible'ın filotik hızıyla giderdi; ama acısının bekleyeceğini de biliyordu. Oraya vardığında hala orada, onu bekliyor olacaktı. Kendi acısı bunca yıl boyunca yaşamaya devam etmemiş miydi?</p>

  <p>Ağlaması durdu; duyguları yine geri çekildi. "Ben kaç yaşındayım," diye sordu.</p>

  <p>"Sen doğalı 3081 yıl oldu. Ama öznel yaşın 36 yıl ve 118 gün."</p>

  <p>"Ben oraya vardığımda Novinha kaç yaşında olacak?"</p>

  <p>"Kalkış tarihine ve yıldız gemisinin ışık hızına ne kadar yaklaştığına bağlı olarak birkaç hafta geç ya da erken varacağımızı düşünürsek neredeyse otuz dokuz olacak."</p>

  <p>"Yarın yola çıkmak istiyorum."</p>

  <p>"Bir yıldız gemisi ayarlamak zaman alır, Ender."</p>

  <p>"Trondheim’in etrafında dönen var mı?"</p>

  <p>"Elbette yarım düzine kadar var ama yarma kadar yalnızca biri hazır olabilecek durumda ve Cyrillia ile Armenia'daki lüks ticaret için skrika'yla yüklü."</p>

  <p>"Sana şimdiye kadar ne kadar zengin olduğumu sormadım."</p>

  <p>"Geçen yıllarda yatırımlarını çok iyi idare ettim."</p>

  <p>"Gemiyi ve kargoyu benim için satın al."</p>

  <p>"Lusitania’da skrika'yla ne yapacaksın?"</p>

  <p>"Cyrillia'lılar ve Armenia'lılar onunla ne yapıyor?"</p>

  <p>"Birazını giyiyorlar ve gerisini yiyorlar. Ama onun için Lusitania’da hiç kimsenin ödeyemeyeceği kadar çok para veriyorlar."</p>

  <p>"O zaman onu Lusitania'lılara vermem Katolik bir koloniye gelen Sözcüye duydukları içerlemeyi azaltabilir."</p>

  <p>Jane lambadan çıkan bir cine dönüştü. "İşittim ve itaat ediyorum yüce efendim." Cin bir kavanozun ağzına giren dumana dönüştü ve sonra lazerler kapandı ve terminalin üstündeki hava boşaldı.</p>

  <p>"Jane," dedi Ender.</p>

  <p>"Evet," diye cevapladı kulağındaki mücevherden konuşarak.</p>

  <p>"Neden Lusitania’ya gitmemi istiyorsun?"</p>

  <p>Ana Kraliçe ve Hegemon’a üçüncü bir cilt eklemeni istiyorum. Domuzcuklar için."</p>

  <p>"Onları neden bu kadar çok önemsiyorsun?"</p>

  <p>"Çünkü insanlar tarafından bilinen üç akıllı türün ruhunu açığa çıkartacak kitapları yazdığında bir dördüncüsünü yazmaya hazır olacaksın."</p>

  <p>"Bir başka raman türü mü?" diye sordu Ender.</p>

  <p>"Evet. Ben."</p>

  <p>Ender bunu bir an için düşündü. "İnsanlığın geri kalanına kendini göstermeye hazır mısın?"</p>

  <p>"Ben her zaman hazırdım. Asıl soru onlar beni tanımaya hazır mı? Hegemon'u sevmek onlar için kolaydı; o bir insandı. Ana Kraliçe güvenliydi, çünkü bildikleri kadarıyla bütün böcekler ölü. Eğer hala hayatta olan ve ellerinde insan kanı taşıyan domuzcukları sevmelerini sağlayabilirsen, işte o zaman benimle ilgili bir şeyler öğrenmeye hazır olacaklar."</p>

  <p>"Bir gün," dedi Ender, "Bir gün, Herkül'ün işlerini yapmam için ısrar etmeyen birini seveceğim."</p>

  <p>"Zaten hayatından sıkılıyordun Ender."</p>

  <p>"Evet. Ama artık orta yaşlıyım. Sıkılmayı <i>seviyorum."</i></p>

  <p>"Bu arada, Gales’da yaşayan yıldız gemisinin sahibi Havelok gemi ve kargo için teklif ettiğin kırk milyar dolan kabul etti."</p>

  <p>"Kırk milyar mı! Bu beni iflas mı ettiriyor?"</p>

  <p>"Yalnızca kovadaki bir damla. Tayfaya sözleşmelerinin geçersiz kılındığını bildirdiler. Senin paranı kullanarak onlara başka gemilerde bilet satın alma özgürlüğünü gösterdim. Senin ve Valentine'ın gemiyi idare etmek için benden başkasına ihtiyacınız olmayacak. Sabah yola çıkalım mı?"</p>

  <p>"Valentine," dedi Ender. Kardeşi yola çıkışım geciktirebilecek tek engeldi. Aksi taktirde artık kararını verdiğine göre, bunun dışındaki, ne öğrencileri ne de az sayıdaki İskandinav arkadaşı bir hoşçakal demeye bile değmezdi.</p>

  <p>"Demosthenes’in Lusitania tarihiyle ilgili yazacağı kitabı okumaya can atıyorum." Jane orijinal Ölülerin Sözcüsü'nün maskesini çıkartma işlemiyle uğraşırken, Demosthenes’in gerçek kimliğini de keşfetmişti.</p>

  <p>"Valentine gelmeyecektir," dedi Ender.</p>

  <p>"Ama o senin kardeşin."</p>

  <p>Ender gülümsedi. Engin bilgeliğine rağmen Jane’in kan bağı hakkında hiçbir fikri yoktu. Kendisini insan olarak düşünmesine ve insanlar tarafından yaratılmış olmasına rağmen Jane biyolojik bir varlık değildi. Genetik meseleleri mekanik olarak öğrenmişti; insanların ve diğer canlıların hissettiği ortak arzu ve zorunlulukları hissedemiyordu. "O benim kardeşim ama Trondheim onun evi."</p>

  <p>"Gitmek konusunda daha önce de isteksiz olmuştu."</p>

  <p>"Bu sefer ondan gelmesini bile isteyemem." Bir bebek gelirken ve o Reyjavik’te bu kadar mutluyken olmaz. Burada onu gerçekte efsanevi Demosthenes olduğunu tahmin bile etmeden, bir öğretmen olarak seviyorlar. Kocası Jakt yüz tane balıkçı teknesinin sahibi ve fiyordların efendisi olduğu, her günün harika sohbetler ya da buzlu denizin tehlikeleri ve görkemiyle geçtiği bu yerde mutlu, o burayı hiçbir zaman bırakmaz. Ve benim neden gitmem gerektiğini anlayamaz.</p>

  <p>Ender, Valentine’ı bırakma düşüncesiyle Lusitania’ya gitme kararlılığında tereddüte düştü. Daha önce bir çocukken sevgili ablasından alınarak uzaklaştırılmış ve ondan çalman arkadaşlık yıllarına derinden gücenmişti. Neredeyse yirmi yıl boyunca her zaman onunla birlikte olduktan sonra onu şimdi bırakabilecek miydi? Bu sefer geri dönüş olmayacaktı. O Lusitania’ya gittiğinde Valentine onun yokluğunda yirmi iki yıl yaşlanmış olacaktı; ona geri dönmek için bir yirmi iki yıl daha harcasa bile o seksenlerinde olurdu.</p>

  <p>"Senin için hiç de kolay olmayacak. Senin de ödemen gereken bir bedel var."</p>

  <p>Bana sataşma, dedi Ender sessizce. Pişmanlık duymaya hakkım var.</p>

  <p>"O senin diğer yarın. Bizim için onu gerçekten bırakacak mısın?"</p>

  <p>Bu Ana Kraliçe’nin kafasındaki sesiydi. Tabii ki o, Ender’in gördüğü her şeyi görmüştü ve kararlarını biliyordu. Dudakları sessizce kelimelerini onun için biçimlendirdi: Onu bırakacağım ama senin için değil. Bunun senin için bir yarar sağlayıp sağlamayacağını bilemeyiz. Belki de Trondheim gibi sadece bir başka düş kırıklığı olur.</p>

  <p>"Lusitania’da ihtiyacımız olan her şey var. insanlardan uzak, emniyetli."</p>

  <p>Ama aynı zamanda başka bir halka ait. Halkını yok edişimi affettirmek için domuzcukları yok etmeyeceğim.</p>

  <p>"Onlar bizimle güvende; onlara zarar vermeyeceğiz. Tüm bu yıllardan sonra bizi tanıyor olmalısın."</p>

  <p>Bana söylediklerini biliyorum.</p>

  <p>"Biz yalan söylemeyi bilmiyoruz. Sana hatıralarımızı ve ruhumuzu gösterdik."</p>

  <p>Onlarla barış içinde yaşayabileceğinizi biliyorum. Ama onlar sizinle barış içinde yaşayabilir mi?</p>

  <p>"Bizi oraya götür. Çok uzun süre bekledik. "</p>

  <p>Ender köşede kilitlenmemiş bir şekilde duran yırtık pırtık bir çantaya doğru yürüdü. Gerçekten sahip olduğu her şey oraya sığabilirdi; yani kıyafetleri. Odadaki diğer eşyalar onu, ofisini veya gerçeği şereflendirmek amacıyla Sözcülüğünü yaptığı insanlardan gelen hediyelerdi, hangisi olduğunu hiçbir zaman bilememişti. O gittiğinde burada kalacaklardı. Çantasında onlar için yer yoktu.</p>

  <p>Çantayı açtı, içinden sarılmış bir havlu çıkarıp yaydı. İçerisinde kalın lifli dokusuyla en uzun noktası on dört santimetre büyüklüğünde bir koza yatıyordu.</p>

  <p>"Evet, bize bak."</p>

  <p>Eski bir böcek dünyası olan ilk insan kolonisini yönetmeye gittiğinde kozayı onu bekler bulmuştu. Ender’in ellerinde yok olacaklarını önceden görüp, yenilmez bir düşman olduğunu bilerek sadece onun için bir anlam ifade eden bir desen yaratmışlardı, çünkü bu onun rüyalarından alınmıştı. Koza çaresiz ama bilinçli Ana Kraliçesiyle onu bir keresinde rüyalarında bir düşman bulduğu bir kulede beklemişti. "Seni bulmam için," dedi yüksek sesle, "seni aynanın arkasından çıkarttığımdan bu yana geçen birkaç yıldan çok daha fazla beklemiştin."</p>

  <p>"Birkaç yıl mı? Ah evet, senin açından bakarsak ışık hızında seyahat ederken yılların nasıl geçtiğini fark etmiyorsun. Ama <i>biz</i> fark ediyoruz. Düşüncelerimiz çok hızlı; ışık, cıvanın soğuk bir camda sürünmesi gibi ilerliyor. Üç bin yılın her dakikasını biliyoruz. "</p>

  <p>"Şimdiye kadar sizin için daha güvenli bir yer buldum mu?"</p>

  <p>"Yaşamayı bekleyen on bin verimli yumurtamız var."</p>

  <p>"Belki de Lusitania doğru yerdir, bilmiyorum."</p>

  <p>"Tekrar yaşamamıza izin ver."</p>

  <p>"Deniyorum." Size bir yer bulmak için değilse tüm bu yıllar boyunca bir dünyadan diğerine başka ne için dolaştım?</p>

  <p>"Daha hızlı, daha hızlı, daha hızlı, daha hızlı."</p>

  <p>Ortaya çıktığınız anda sizi yeniden öldürmeyeceğimiz bir yer bulmam gerekiyor. Hala çok sayıda insanın karabasanlarında yer alıyorsunuz. Çok fazla insan kitabıma gerçekten inanmıyor. Belki soykırımı kınıyorlar ama aynı şeyi yine yaparlar.</p>

  <p>"Hayatımız boyunca sen kendimiz dışında tanıdığımız ilk insansın. Hiçbir zaman anlayışlı olmamız gerekmedi çünkü anlıyorduk. Şimdi sadece bir kişi olduğumuza göre sen sahip olduğumuz tek gözler, kollar ve bacaklarsın. Sabırsız davranıyorsak bizi affet."</p>

  <p>Güldü. <i>Ben</i> mi <i>sizi</i> affedeyim.</p>

  <p>"Senin halkın budala. Biz gerçeği biliyoruz. Bizi kimin öldürdüğünü biliyoruz ve o sen değildin."</p>

  <p>O bendim.</p>

  <p>"Sen yalnızca bir alettin."</p>

  <p>O bendim.</p>

  <p>"Seni affediyoruz."</p>

  <p>Ancak bir dünyanın yüzeyinde yeniden yürümeye başladığınızda kendimi affedebilirim.</p>
</body>
</html>
