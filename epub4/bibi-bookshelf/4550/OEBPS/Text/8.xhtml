<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">8</h1>
  <hr />

  <h1 class="chaptername" id="sigil_toc_id_8">DONA IVANOVA</h1>

  <div class="quote">
    <p>Bu, sürekli aldatma üzerine kurulu bir hayat demek. Dışarı çıkıp bir şey keşfedeceksin, çok önemli bir şey, sonra istasyona geri dönüp kültürel kirlenme yoluyla öğrendiklerinden <i>hiçbir şekilde</i> söz etmeyen masumca bir rapor yazacaksın.</p>

    <p>Bunun nasıl bir işkence olduğunu anlamak için çok gençsiniz. Babamla ben bunu domuzcuklardan bilgi saklamaya dayanamadığımız için yapmaya başladık. Bunun, bilim adamlarından bilgi saklamaktan daha az acı verici bir şey olmadığını benim gibi siz de keşfedeceksiniz. Bir soruyla uğraştıklarını görüp, ikilemlerini kolaylıkla çözebilecek bilgiye sahip olduğunuzu bilmek; gerçeğe çok yaklaşıp bilgi eksikliği yüzünden doğru sonuçlardan yanlışlara gittiklerini görmek size büyük bir acı çektirmiyorsa o zaman insan sayılmazsınız.</p>

    <p>Şunu her zaman kendinize hatırlatmalısınız: Bu onların kanunu, onların seçimi. Doğrulukla kendileri arasındaki duvarı onlar yarattı ve o duvarın ne kadar kolayca yıkıldığını söylersek bizi cezalandırırlar. Doğruyu bulmak isteyen her framling bilim adamına karşılık, bilgiyi küçümseyen, gerçek bir varsayım üretmeyen, tek işleri gerçek bilim adamlarının yazılarını, metodlarında minicik hatalar, çelişkiler veya kusurlar bulmak için okumak olan on tane küçük beyinli descabeçados (kafasız) var. Bu kan emici sinekler yazdığınız her raporu dikkatlice inceleyecektir ve eğer sadece bir kez dikkatsizce davranırsanız, <i>sizi yakalarlar.</i></p>

    <p>Bu, ismi kültürel kirlenme yoluyla elde edilen bir domuzcuktan bile bahsedemeyeceğiniz anlamına geliyor: “Fincan” onlar için, domuzcuklara çanak çömlek yapmanın temelini öğrettik anlamına gelir. “Takvim” ve “Tırpan” zaten belli. Ve eğer Ok’un adını öğrenecek olurlarsa, Tanrı bile bizi kurtaramaz.</p>
  </div>

  <p class="quotename">-Kongre emriyle Lusitania Dosyalarından ele geçirilen ve Absentia’da, ihanet ve görevi kötüye kullanma suçlarından Lusitania Xenologlarina açılan davada delil olarak gösterilen, Liberdade Figueria de Medici'den, Ouanda Figueria Mucumbi’ye ve Miro Ribeira von Hesse'ye notlar.</p>

  <p>Biyoloji İstasyonu'ndaki işi biteli bir saati geçmiş olmasına rağmen Novinha oradan ayrılamıyordu. Klonlanmış patates bitkileri besleyici solüsyonda çok iyi gelişiyordu; şimdi yapılması gereken tek şey, genetik değişimlerinden hangisinin en sert ve en yararlı kökü yaratacağını görmek için günlük gözlem yapmaktı.</p>

  <p>Yapmam gereken hiçbir şey yoksa neden eve gitmiyorum? Bu soruya verilecek bir cevabı yoktu. Çocuklarının ona ihtiyacı vardı, bu kesindi; sabahın çok erken saatlerinde çıkıp küçükler uyuduktan sonra eve dönmekle onlara iyilik yapmıyordu. Şimdi bile eve gitmesi gerektiğini bildiği halde laboratuvara bakıyor, hiçbir şey görmüyor, hiçbir şey yapmıyor ve hiçbir şey olmuyordu.</p>

  <p>Eve gitmeyi düşündü, bu düşünceden neden hoşlanmadığı hakkında bir fikri yoktu. Sonuç olarak Marcao öldü, diye hatırlattı kendisine. O üç hafta önce öldü. Daha yakın bir zamanda değil. İhtiyaç duyduğum her konuda istediğimi yaptı ve ben de onun istediklerini yaptım ama o sonunda tamamen çürüyerek ölmeden dört yıl önce sebeplerimiz sona ermişti. Tüm bu zaman boyunca bir an bile sevgi paylaşmadık ama onu bırakmayı hiç düşünmedim. Boşanmak imkansızdı ama ayrı kalmak yeterli olurdu. Dayak atmalarını durdurmak için. Kalçası, beton yere en son fırlatıldığından beri tutuk vaziyetteydi ve hala acı veriyordu. Ardında ne kadar güzel ve hatırlamaya değer şeyler bırakmışsın, Cao, benim köpeğe benzer kocam.</p>

  <p>Düşüncesi bile kalçasındaki ağrıyı alevlendirdi. Memnuniyetle başını salladı. Hakkettiğimden az bile ve iyileştiğinde pişman olacağım.</p>

  <p>Kalçasındaki acıya rağmen ayağa kalktı ve topallamadan yürüdü. Hiçbir şeyde kendimi umursamayacağım. Hakkettiğimden daha kötü değil.</p>

  <p>Kapıya doğru yürüdü ve arkasından kapattı. O gittiği anda bilgisayar zorunlu fotosentez safhalarındaki çeşitli bitkiler için gerekli olanlar dışında tüm ışıkları kapattı. Bitkilerine, küçük hayvancıklarına karşı şaşırtıcı yoğunlukta bir sevgi besliyordu. Büyüyün diye gece gündüz haykırıyordu onlara, büyüyün ve gelişin. Başaramayanlar için çok üzülürdü ve onları ancak bir geleceği olmadığından emin olduğunda atardı. Şimdi, istasyondan uzaklaşırken bilinçaltında algıladığı müziklerini, büyüyüp ayrılan ve çok daha karmaşık şekillere dönüşen minicik hücrelerin ağlamasını hala duyabiliyordu. Aydınlıktan karanlığa, yaşamdan ölüme gidiyordu ve duygusal acısı eklemlerinin iltihaplanmasıyla birlikte daha da beter hale geliyordu.</p>

  <p>Tepenin üzerinden evine doğru yaklaşırken, pencerelerden aşağıdaki tepeye vuran ışığı görebiliyordu. Quara’nın ve Grego'nun odası karanlıktı; onların dayanılmaz suçlamalarına katlanması gerekmiyordu; Quara'runki sessizlikle, Grego'nunki ise işlediği öfke dolu, kötü suçlarla kendisini gösteriyordu. Ama kendi odası ve öndeki oda dahil çok fazla ışık yanıyordu. Olağandışı bir şeyler dönüyordu ve o olağandışı şeyleri sevmezdi.</p>

  <p>Olhado her zamanki gibi kulaklıklarını takmış salonda oturuyordu; fakat bu gece arayüz kablosu da gözüne bağlıydı. Görünüşe göre bilgisayardan eski görsel hatıraları alıyordu, ya da belki taşıdıklarından bazılarını siliyordu. Daha önce pek çok kez olduğu gibi kendisi de görsel hatıralarını silip, temizleyip yerine daha hoş olanlarım koyabilmeyi istedi. Kurtulmaktan mutluluk duyacağı bir tanesi Pipo'nun cesedinin görüntüsüydü, yerine üçünün birlikte Zenador Istasyonu'nda geçirdikleri harika günlerden birini koymak isterdi. Ve Libo'nun bir bez parçasına sarılı cesedi, o tatlı bedenini bir arada tutan tek şey onu saran kumaş parçasıydı; bunun yerine onun vücuduyla ilgili diğer hatıraları saklamak isterdi, dudaklarının dokunuşunu, narin ellerinin etkileyiciliğini. Ama güzel hatıralar uçmuş, acının içinde çok derinlere gömülmüştü. O güzel günleri çaldığım için benden geri alındılar ve yerine hak ettiğim şeyler verildi.</p>

  <p>Olhado ona bakmak için döndü, kablo gözünden iğrenç bir şekilde çıkıyordu. Novinha ürpertisini ve utancını kontrol edemiyordu. Üzgünüm, dedi sessizce. Eğer başka bir annen olsaydı kuşkusuz hala gözün olurdu. Sen çocuklarımın en iyisi, en sağlıklısı, en bütünü olarak doğdun, Lauro, ama elbette benim karnımdan çıkan hiçbir şey uzun süre sağlam kalamaz.</p>

  <p>Olhado ona bir şey söylemediği gibi o da düşündüklerinin hiçbirini ona söylemedi. Işığın neden yandığını görmek için arkasını dönüp odasına gitti.</p>

  <p>"Anne," dedi Olhado.</p>

  <p>Kulaklıkları çıkartmıştı ve gözündeki kabloyu döndürerek çıkartıyordu.</p>

  <p>"Evet?"</p>

  <p>"Bir misafirimiz var," dedi. "Sözcü."</p>

  <p>Novinha içinin üşüdüğünü hissetti. Bu gece değil, diye bağırdı içinden. Ve onu ne yarın, ne öbür gün ne de hiçbir zaman görmek istemediğini biliyordu.</p>

  <p>"Pantolonu artık temiz ve senin odanda üstünü değiştiriyor. Senin için bir sorun yoktur umarım."</p>

  <p>Ela mutfaktan çıktı. "Geldin," dedi. "Cafezinho hazırladım, senin için de bir tane koydum."</p>

  <p>"O gidinceye kadar dışarıda bekleyeceğim," dedi Novinha.</p>

  <p>Ela ve Olhado birbirlerine baktılar. Novinha kendisini çözülmesi gereken bir sorun olarak gördüklerini hemen anladı; görünüşe göre sözcünün burada yapmak istediği şeyi onaylıyor gibiydiler. Ama ben sizin çözemeyeceğiniz bir ikilemim.</p>

  <p>"Anne," dedi Olhado, "Piskoposun söylediği gibi değil. O <i>iyi</i> biri."</p>

  <p>Novinha ona elinden geldiğince susturucu bir alaycılıkla cevap verdi. "Ne zamandan beri iyi ve kötünün uzmanı <i>oldun?"</i></p>

  <p>Ela ve Olhado yine birbirlerine baktılar. Ne düşündüklerini biliyordu. Bunu ona nasıl açıklayabiliriz? Onu nasıl ikna edebiliriz? Pekala sevgili çocuklarım, edemezsiniz. Libo'nun hayatının her haftasında öğrendiği gibi, ben ikna edilmezim. Sırrı benden hiçbir zaman alamadı. Onun ölmesi benim suçum değil.</p>

  <p>Ama onu kararından vazgeçirmeyi başardılar. Evi terk etmek yerine kapı girişinde duran Ela’ya dokunmadan geçerek mutfağa çekildi. Masanın üzerinde daire şeklinde dizilmiş küçük kahve fincanları, ortasında da içinden buhar çıkan bir çaydanlık duruyordu. Oturdu ve kollarını masasının üzerine koydu. Demek Sözcü buradaydı ve ilk ona gelmişti. Başka nereye gidecekti? Onun burada olması benim suçum değil mi? Çocuklarımın, Marcao'nun, Libo ve Pipo'nun hayatlarını ve kendiminkini mahvettiğim gibi hayatını mahvettiğim bir insan daha.</p>

  <p>Güçlü fakat şaşırtıcı bir şekilde düzgün, kaslı bir el, omuzunun üzerinden uzanarak çaydanlığı kaldırıp dönerek dökülen sıcak kahveyi, küçük cafezinho fincanlarına koydu.</p>

  <p>"Posso derramar?" Doldurayım mı? diye sordu. Ne kadar aptalca bir soru, zaten koyuyordu. Ama ses tonu nazikti, Portekizcesi Kastiliyan aksamnın zarifliği ile karışıyordu. Bir İspanyol muydu?</p>

  <p>"Özür dilerim" diye fısıldadı. Beni affet. "Trouxe o senhor tanhos quilometros - " Sizi bunca kilometre getirdim-</p>

  <p>"Yıldız uçuşlarım kilometrelerle ölçmüyoruz Dona Ivanova. Yıllarla ölçüyoruz." Sözleri bir suçlamaydı ama ses tonu özlem dolu, hatta bağışlama ve teselli doluydu. Ses tonuyla baştan çıkabilirim. Bu ses bir yalancı.</p>

  <p>"Eğer yolculuğunuzu geri alıp size yirmi iki yılı geri verebilseydim yapardım. Sizi çağırmak bir hataydı. Özür dilerim." Ses tonu tatsızdı. Tüm hayatı bir yalandı, bu özür bile düşünülmeden yapılmış gibiydi.</p>

  <p>"Henüz zamanı hissetmiyorum," dedi Sözcü. Hala arkası dönük durduğundan henüz yüzünü görmemişti. "Benim için kardeşimi bırakalı sadece bir hafta oldu. O benim hayatta kalan tek akrabamdı. Oradan ayrıldığımda kızı henüz doğmamıştı ama şimdi herhalde üniversiteyi bitirmiş, evlenmiş, belki de kendi çocukları olmuştur. Onu hiçbir zaman tanımayacağım. Ama <i>sizin</i> çocuklarınızı tanıyorum Dona Ivanova."</p>

  <p>Kadın, dilini ve boğazını yakmasına ve midesini ağrıtmasına rağmen cafezinhoyu kaldırıp tek bir yudumda içti. "Sadece birkaç saat içinde onları tanıdığınızı mı sanıyorsunuz?"</p>

  <p>"Sizin tanıdığınızdan daha çok, Dona Ivanova."</p>

  <p>Novinha Sözcü'nün cüreti karşısında Ela’nın nefesinin kesildiğini duydu. Sözlerinin doğru olabileceğini düşünmesine rağmen bunları bir yabancıdan duymak onu öfkelendirdi. Ona bakmak, terslemek için döndü ama o yer değiştirmişti, arkasında değildi. Daha uzağa döndü, sonunda ona bakmak için ayağa kalktı ama o odada değildi. Ela gözleri açılmış bir şekilde kapı girişinde duruyordu.</p>

  <p>"Geri dön!" dedi Novinha. "Bunu söyleyip sonra da çıkıp gidemezsin!"</p>

  <p>Ama o cevap vermedi. Bunun yerine evin arka tarafından alçak seste gülüşmeler duydu. Novinha sesi takip etti. Evin sonuna kadar tüm odalardan geçti. Miro, Novinha’nın yatağında oturuyor ve Sözcü kapı girişinde duruyordu, birlikte gülüyorlardı. Miro annesini gördü ve gülmeyi kesti. Novinha bir acı hissetti. Onu yıllardır gülerken görmemişti, tıpkı babası gibi gülümsediğinde yüzünün ne kadar güzel olduğunu unutmuştu; ve onun gelişi Miro'nun gülümsemesini silmişti.</p>

  <p>"Quim çok kızgındı bu yüzden konuşmak için buraya geldik," diye açıkladı Miro. "Ela yatağı hazırladı."</p>

  <p>"Sözcü'nün yatağın yapılmış olup olmadığını umursadığını sanmıyorum," dedi Novinha soğuk bir ifadeyle. "Umursuyor musunuz Sözcü?"</p>

  <p>"Düzen ve düzensizlik," dedi Sözcü, "ikisinin de ayn bir güzelliği var." Hala ona bakmak için arkasını dönmemişti ve Novinha bundan memnundu çünkü sert mesajını ilettiğinde onun gözlerini görmesi gerekmiyordu.</p>

  <p>"Buraya boş yere geldiniz Sözcü," dedi. "Bunun için benden nefret edecekseniz edin ama sözcülüğünü yapacağınız bir ölüm yok. Aptal bir kızdım. Çağrı yaptığımda saf bir şekilde Ana Kraliçe ve Hegemon'un yazarının geleceğini sanmıştım. Benim için bir baba gibi olan bir adamı kaybetmiştim ve teselliye ihtiyacım vardı."</p>

  <p>Sözcü ona yüzünü döndü. Genç bir adamdı, en azından ondan daha gençti ama gözleri anlayışla dolu ve çekiciydi. Perigoso, tehlikeli, diye düşündü. Tehlikeli ve güzel, anlayışında boğulabilirim.</p>

  <p>"Dona Ivanova," dedi, "Ana Kraliçe ve Hegemon'u okuyup, yazarının <i>teselli</i> verebileceğini nasıl düşündünüz?"</p>

  <p>Cevap veren Miro'ydu; sessiz, yavaş konuşan Miro, konuşmaya Novinha’nın onun küçüklüğünden beri görmediği bir enerjiyle atlamıştı. "Ben okudum," dedi, "ve orijinal Ölülerin Sözcüsü Ana Kraliçe’nin öyküsünü derin bir şefkatle yazmış."</p>

  <p>Sözcü üzgün bir şekilde gülümsedi. "Ama o böceklere yazmıyordu değil mi? Böceklerin yok oluşunu hala muhteşem bir zafer olarak kutlayan insanoğluna yazıyordu. Acımasızca, gururlarını pişmanlığa, mutluluklarını üzüntüye dönüştürmek için yazdı. İnsanoğlu bir zamanlar böceklerden nefret ettiğini, şimdi ağza alınmaz olan ismi bir zamanlar kutlayıp onurlandırdığını unuttu."</p>

  <p>"Her şeyi söyleyebilirim," dedi Ivanova. "Adı Ender'di ve dokunduğu her şeyi yok etti." Benim gibi, demedi.</p>

  <p>"Öyle mi? Onun hakkında ne biliyorsunuz?" Ses tonu bir çimen testeresi gibi şiddetli ve zalimdi. "Onun nazikçe dokunduğu bir şey olup olmadığını nereden biliyorsunuz? Onu seven ve onun sevgisiyle kutsanan birinin olup olmadığını? <i>Dokunduğu her şeyi yok etti;</i> bu yaşamış hiçbir insan hakkında söylenemeyecek bir yalan."</p>

  <p>"Sizin öğretiniz bu mu Sözcü? öyleyse pek bir şey bilmiyorsunuz." Meydan okur gibiydi ama yine de sözcünün öfkesi Novinha’yı korkutmuştu. Nezaketinin günah çıkartan bir papazınki gibi sarsılmaz olacağını düşünmüştü.</p>

  <p>Yüzündeki öfke bir anda yok oldu. "Vicdanını rahatlatabilirsin," dedi. "Buraya gelmemi sizin çağrınız sağladı ama ben yoldayken başkaları da bir sözcü çağırdı."</p>

  <p>"Öyle mi?" Bu cahillerle dolu şehirde kim Ana Kraliçe ve Hegemon'la bir sözcü isteyecek kadar kadar aşinaydı ve kim bir sözcü çağırmaya cesaret edecek kadar Piskopos Peregrino'dan bağımsızdı? "Eğer bu doğruysa neden <i>benim</i> evimdesiniz?"</p>

  <p>"Çünkü buraya rahmetli eşiniz Marcos Maria Ribeira’nın ölümünün sözcülüğünü yapmak için çağrıldım."</p>

  <p>Bu dehşet verici bir düşünceydi. "O mu! Öldüğüne göre artık kim onun hakkında düşünmek ister ki!"</p>

  <p>Sözcü cevap vermedi. Onun yerine Miro yataktan sert bir şekilde konuştu. "Mesela Grego. Sözcü bize bilmemiz gereken bir şey gösterdi; o çocuk babası için üzüntü çekiyor ve hepimizin ondan nefret ettiğini sanıyor..."</p>

  <p>"Ucuz bir psikoloji," diye tersledi Novinha. "Kendi terapistlerimiz var ve onların da pek bir yararı yok."</p>

  <p>Ela’nın sesi arkasından geldi. "Babamın ölümünün sözcülüğünü yapması için onu ben çağırdım Anne. Gelmesi on yıllar sürer sanmıştım ama şimdi burada olduğu için çok memnunum, bize iyiliği dokunabilir."</p>

  <p>"Bize ne iyiliği dokunabilir?"</p>

  <p>"Dokundu bile Anne. Grego ona sarılarak uyuya kaldı ve Quara onunla konuştu."</p>

  <p>"Aslında," dedi Miro, "ona leş gibi koktuğunu söyledi."</p>

  <p>"Ve bu herhalde doğruydu," dedi Ela, "Greguinho onun üstüne işediği için."</p>

  <p>Miro ve Ela bunu hatırlayınca kahkahalara boğuldular ve Sözcü de gülümsedi. Novinha’yı her şeyden çok bu şaşırttı; Pipo'nun ölümünden bir sene sonra, Marcao onu buraya getirdiğinden beri bu evde böylesine bir neşe neredeyse hiç yaşanmamıştı. Novinha istemeden Miro'nun yeni doğmuş halini, Ela’nın küçüklüğünü, hayatlarının ilk yıllarını, Miro'nun her konuda gevezelik ettiği zamanları, Ela’nın sendeleyerek yürümesini, evin içinde çılgıncasına Miro'nun peşinden gitmesini, çocukların çitin yanında, domuzcukların ormanının yakınındaki çimenlerde birlikte nasıl sıçrayıp oynadıklarını hatırladı; Novinha’nın çocuklarından aldığı zevk Marcao'yu zehirleyen şeydi, hiçbirinin ona ait olmadığını bildiği için ondan ve çocuklarından nefret ediyordu. Quim doğduğunda ev kızgınlıkla doluydu ve çocuk ebeveynlerinin fark edebileceği bir yerde özgürce gülmeyi hiçbir zaman öğrenmemişti. Miro ve Ela’nın birlikte güldüklerini görmek, kalın siyah bir perdenin beklenmedik bir anda açılması gibiydi; Novinha günün geceden başka bir zamanı olduğunu unuttuğu sırada, birden tekrar gün ışığı olmuştu.</p>

  <p>Bu yabancı evini istila edip kapattığı perdeleri yırtarak açmaya nasıl cesaret edebiliyordu!</p>

  <p>"Buna izin vermeyeceğim," dedi. "Kocamın hayatına burnunu sokmaya hakkın yok."</p>

  <p>Ender kaşlarını kaldırdı. Yıldızyolu Kanununu herkes kadar iyi biliyordu ve sözcünün sadece hakkı olduğunu değil, aynı zamanda yasaların onu ölünün gerçek hikayesini ortaya çıkarması için koruduğunu da gayet iyi biliyordu.</p>

  <p>"Marcao berbat bir adamdı," diye ısrar etti, "ve onun hakkındaki gerçekleri söylemek acıdan başka bir şey sağlamayacak."</p>

  <p>"Onun hakkındaki gerçeklerin acıdan başka bir şey sağlamayacağını söylemekte haklısınız ama berbat bir adam olduğu için değil," dedi Sözcü. "Eğer ben herkesin bildiği şeyleri söyleyecek olursam -çocuklarından nefret ettiğini, karısını dövdüğünü ve polisler onu eve yollayıncaya kadar barlarda kör kütük sarhoş gezdiğini- o zaman acı çekmenize neden olmam, değil mi? Büyük bir memnuniyete sebep olurum çünkü o zaman herkes onun hakkındaki düşüncelerinin baştan beri doğru olduğundan emin olur. O bir pislikti ve bu yüzden ona pislikmiş gibi davranmaları kabul edilebilirdi."</p>

  <p>"Siz öyle <i>olmadığını</i> mı düşünüyorsunuz?"</p>

  <p>"İsteklerini anladığında hiçbir insan değersiz değildir. Kimsenin hayatı hiçbir şey değildir. Kadınların ve erkeklerin en kötülerinin bile kalplerini anladığınızda, günahlarının en azından küçük bir kısmını affettirecek cömert bir davranışı vardır."</p>

  <p>"Eğer buna inanıyorsanız o zaman göründüğünüzden daha da gençsiniz," dedi Novinha.</p>

  <p>"Öyle miyim?" dedi Sözcü. "Çağrınızı iki haftadan daha az bir süre önce duydum. O zaman sizi araştırmıştım ve <i>siz</i> hatırlamasanız bile Novinha, küçük bir kızken tatlı, güzel ve iyi biri olduğunuzu ben <i>hatırlıyorum.</i> Daha önce de yalnız kalmıştınız, ama hem Pipo hem de Libo sizi tanıyordu ve sevgiye layık olduğunuzu anladılar."</p>

  <p>"Pipo ölmüştü."</p>

  <p>"Ama sizi seviyordu."</p>

  <p>"Hiçbir şey bilmiyorsun Sözcü! Sen yirmi iki ışık yılı uzaktaydın! Ayrıca değersiz dediğim kişi <i>ben</i> değildim, Marcao'ydu!"</p>

  <p>"Ama siz buna inanmıyorsunuz Novinha. Çünkü siz o zavallı adamın hayatını affettirecek bir cömertliğini ve iyiliğini biliyorsunuz."</p>

  <p>Novinha kapıldığı dehşeti anlayamıyordu ama Cao'nun iyiliğiyle ilgili ne keşfettiğini sandığı hakkında bir fikri olmamasına rağmen, bunu adlandırmadan önce onu susturmalıydı. "Bana ne cüretle Novinha dersin!" diye bağırdı. "Dört yıldır kimse beni o şekilde çağırmadı!"</p>

  <p>Andrew cevap olarak elini kaldırıp yanağını okşadı. Neredeyse genç birinin yapacağı türden çekingen bir hareketti; bu ona Libo'yu hatırlattı, tahammül sınırını aşmıştı. Elini aldı, fırlattı sonra onu iterek odaya girdi. Miro’ya "Çık dışarı!" diye bağırdı. Oğlu çabucak kalktı ve geri geri kapıya gitti. Novinha onun yüz ifadesinden bu evde tüm gördüklerine rağmen kızgınlığıyla Miro'yu hala şaşırtabildiğini anladı.</p>

  <p>"Benden hiçbir şey alamayacaksın!" diye bağırdı Sözcü'ye.</p>

  <p>"Buraya sizden bir şey almak için gelmedim," dedi Ender yumuşak bir sesle.</p>

  <p>"Vermek istediğin hiçbir şeyi istemiyorum! Benim için hiçbir değerin yok, beni duyuyor musun? Değersiz olan sensin! Lixo, ruina, estrago, pislik, yıkıcı, zarar verici - vai fora d'aqui, nao tens direito estar em minha casa!" Evimde olmaya hakkın yok.</p>

  <p>Ender, "Nao eres estrago," zarar görmeyeceksin, diye fısıldadı, "eres solo fecundo, e vou plantar jardim ai." Sen toprağı gübreleyeceksin, ben bahçeyi ekeceğim. Sonra cevap vermesine fırsat bırakmadan kapıyı kapattı ve gitti.</p>

  <p>Sözleri o kadar şok ediciydi ki gerçekten de ona verecek bir cevabı yoktu. Sözcünün konuşması insafsızcaydı. Novinha ona estrago demişti ama o öyle bir cevap vermişti ki sanki <i>kendisine</i> yalnız demiş gibi olmuştu. Ona <i>senhor</i> veya resmi olmayan <i>voce</i> yerine hakaret sayılabilecek resmiyetsizlikteki <i>tu</i> "sen" diyerek onunla alaylı bir şekilde konuşmuştu. Ancak bir çocukla veya bir köpekle böyle konuşulabilirdi. Buna rağmen Sözcü, aynı ses tonuyla, aynı samimiyetle konuştuğunda her şey tamamen farklıydı. "Sen toprağı gübreleyeceksin, ben bahçeyi ekeceğim." Bu bir şairin metresine ya da bir kocanın karısına söyleyeceği türden bir şeydi ve kullandığı <i>tu</i> küstahça değil samimiydi. Onun dokunduğu yanağına dokunarak, buna nasıl cesaret edebilir, diye fısıldadı kendi kendine. Bir Sözcünün olabileceğini düşündüğümden de zalim. Piskopos Peregrino haklıydı. Tehlikeli, kafir ve Şeytan, utanmazca kalbimde kutsal tuttuğum, kimsenin girmesine müsade etmediğim yerlere giriyor. Sert toprakta, hayata tutunan birkaç küçük şeyin üzerinden geçiyor, buna nasıl cesaret eder, onu görmeden ölmeyi isterdim, işi bitmeden kesin beni çözecektir.</p>

  <p>Birinin ağladığının belli belirsiz farkına vardı. Quara. Elbette bağrışmalar onu uyandırmıştı; hiçbir zaman derin uyumazdı. Novinha kapıyı açıp onu rahatlatmaya gitmek üzereydi ki ağlamasının durduğunu ve yumuşak bir erkek sesinin ona şarkı söylediğini duydu. Şarkı başka bir dilde söyleniyordu. Novinha’ya Almanca'ymış gibi geldi veya İskandinavca; ama her ne ise onu anlamıyordu. Ama kimin söylediğini ve Quara’nın rahatladığını biliyordu.</p>

  <p>Novinha böylesine bir korkuyu en son Miro Zenador olmaya ve domuzcukların öldürdüğü iki adamın izinden gitmeye karar verdiğinde hissetmişti. Bu adam ailemin düğümlerini çözüp bizi tekrar birleştiriyor; ama bu süreç içinde sırlarımı öğrenecek. Eğer Pipo'nun nasıl öldüğünü öğrenirse ve doğruyu söylerse o zaman Miro’da aynı sırrı öğrenecek ve bu onu öldürecek. Domuzcuklara bir kurban daha vermeyeceğim; onlar artık tapamayacağım kadar zalim tanrılar.</p>

  <p>Fakat daha sonra kapalı kapısının arkasındaki yatağında uyumaya çalışırken evin ön tarafından daha da çok kahkaha duydu ve bu sefer Quim ve Olhado da Miro ve Ela'yla birlikte gülüyordu. Onları görebildiğini hayal etti, oda neşeyle aydınlanmıştı. Ama uykuya dalıp hayali rüyaya dönüşürken, çocuklarının arasında oturup onlara gülmeyi öğreten Sözcü değildi; onunla Kilisede evlenmeyi reddetmesine rağmen, kalbinde evlendiği adam ve herkes tarafından kocası olarak bilinen Libo'ydu, yaşıyordu.</p>

  <p>Bu uykusunda bile dayanabileceğinden fazla bir mutluluktu göz yaşları yatak çarşafını sırılsıklam etti.</p>
</body>
</html>
