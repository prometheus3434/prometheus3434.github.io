<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">5</h1>
  <hr />

  <h1 class="chaptername" id="sigil_toc_id_5">VALENTINE</h1>

  <div class="quote">
    <p>Bugün Libo’nun oğlum olduğunu ağzımdan kaçırdım. Bunu söylerken beni sadece Bark duydu ama görünüşe göre bir saat içerisinde herkes tarafından biliniyordu. Etrafımda toplanıp Selvagem’e doğru olup olmadığını sordurttular, “şimdiden" bir baba mıydım? Sonra Selvagem Libo’yla ellerimizi birleştirdi; içgüdüsel olarak Libo’ya sarıldım, şaşkınlıkla ve sanırım hayranlıkla çıtırtı sesleri çıkarttılar. O andan itibaren aralarında prestijimin oldukça yükseldiğini görebiliyorum.</p>

    <p>Sonuç kaçınılmaz. Şimdiye kadar tanıdığımız pequeninolar topluluğun tamamı değil ve hatta tipik erkek bile değiller. Onlar ya gençler ya da eski bekarlar. Hiçbiri herhangi bir çocuğun babası olmadı. Anlayabildiğimiz kadarıyla hiçbiri <i>çiftleşmedi.</i></p>

    <p>Bildiğim hiçbir primat topluluğunda bunun gibi bekar gruplarının güç ve prestijden yoksun bir şekilde dışlandıklarını duymadım. Dişilerden tuhaf bir tapma ve hor görme karışımıyla bahsetmelerinin nedeni anlaşılıyor, hem onların rızası olmadan karar vermeye cesaret edemiyorlar hem de bize kadınların herhangi bir şeyi anlayamayacak kadar aptal olduğunu, varelse olduğunu söylüyorlar. Şimdiye kadar bu söylediklerini yüzeysel olarak algılıyordum, bu da dişilerin dört ayakları üstünde duran ahmak bir domuz sürüsü olduğu gibi bir zihinsel görüntüye yol açıyordu. Erkeklerin onlara ağaçlara başvurdukları gibi başvurduklarını düşünüyordum; kemik fırlatmak veya bağırsak okumak gibi homurtularını ilahi cevaplar olarak kullanıyor olabilirler.</p>

    <p>Şimdi ise, dişilerin erkekler kadar zeki olduklarını ve kesinlikle varelse olmadıklarını anlıyorum. Erkeklerin olumsuz açıklamaları, onların üreme işleminin ve kabilenin güç yapısının dışında bırakılmış bekarlar olmalarından kaynaklanıyor. Pequeninolar bizimle, bizim onlarla olduğumuz kadar dikkatliler, dişileriyle ya da güç sahibi erkeklerle tanışmamıza izin vermiyorlar. Biz pequenino topluluğunun merkezini araştırdığımızı sanıyorduk. Bunun yerine mecazi konuşacak olursam genetik bir lağımda, genlerinin kabileye yararı olmayacağına karar verilen erkeklerin arasındayız.</p>

    <p>Ama yine de buna inanmıyorum. Tanıdığım pequeninolarin hepsi parlak, akıllı ve çabuk öğrenen yaratıklar. O kadar çabuk ki insan topluluğuyla ilgili, yıllarca uğraşının ardından onlar hakkında öğrendiğimden çok daha fazlasını onlara yanlışlıkla öğrettim. Eğer bunlar topluluğun dışına atılmış olanlarıysa umarım bir gün beni “kadınlarla" ve “babalarla” tanışmaya layık görürler.</p>

    <p>Bu arada bunların hiçbirini rapor edemem çünkü isteyerek veya istemeyerek kuralları çiğnediğim ortada. Kimsenin pequeninolarin bizimle ilgili herhangi bir şeyi öğrenmesine engel olması gerektiğine boşverin. Kuralların aptalca ve üretkenliğe zarar verici olduğunu boşverin. Ben onları çiğnedim ve eğer bunu öğrenirlerse pequeninolarla ilişkimi keserler, ki bu şu anda var olan son derece sınırlı ilişkiden de kötü olur. Bu yüzden aldatmaya ve aptalca hilelere baş vurmaya mecbur bırakılıyorum, bu notları sevgili karımın bile bakmayı akıl etmeyeceği Libo’nun kilitli kişisel dosyaları arasına koymak gibi. Araştırdığımız pequeninolarin hepsinin bekar oluşu gibi çok önemli bir bilgi işte burada ve ben kurallar nedeniyle framling Xenologlara bununla ilgili hiçbir şey söylemeye cesaret edemiyorum. Olhabem, gente, aqui esta: A ciencia, o bicho que se devora a si mesma! (Yakından izleyin dostlar, işte: Bilim, kendisini yok eden çirkin hayvani).</p>
  </div>

  <p class="quotename">-Joao Figueria Alvarez, Demosthenes’te yayınlanan gizli notları, ‘İhanetin Dürüstlüğü: Lusitania’nın Xenologları,” Reykjavik Tarihi Perspektifler, 1990:4:1</p>

  <p>Valentine’in karnı gergin ve şişkindi ve kızının doğmasına hala bir ay vardı. Çok iri ve dengesiz olmak ona sürekli rahatsızlık veriyordu. Daha önce söndring’de bir tarih dersi vermeye hazırlandığında teknenin yüklemesinin çoğunu tek başına yapmayı başarmıştı. Şimdi ise her şeyi kocasının gemicilerine bırakması gerekiyordu, iskeleden gemiye bile tırmanamıyordu, kaptan yükün gemiyi dengede tutacak biçimde yüklenmesi için emir veriyordu. Elbette iyi yapıyordu; ilk geldiğinde bu işi Valentine’a öğreten Kaptan Rav değil miydi? Ama Valentine sabit bir işe zorlanmaktan hoşlanmıyordu.</p>

  <p>Bu onun beşinci söndring'iydi; birincisinde Jakt'le tanışmıştı. Evlenmeyi hiç düşünmemişti. Trondheim gezginci kardeşiyle birlikte ziyaret ettiği diğer yirmi dünyadan farksızdı, öğretir, çalışır, dört beş ay sonra uzun bir tarihi deneme yazar ve Demosthenes takma adı altında onu yayınlardı ve sonra Ender başka bir yerde Sözcülük yapma çağrısını kabul edinceye kadar eğlenirdi. Genellikle işleri mükemmel bir şekilde uyuşurdu; Ender önemli birinin ölümünün Sözcülüğünü yapmaya çağırılırdı ve bu kişinin hayat hikayesi Valentine'in denemesinin odak noktası olurdu. Bu oynadıkları bir oyundu, herhangi bir konuda uzman gezgin profesörlermiş gibi davranıyorlardı ama gerçekte dünyanın kimliğini yaratıyorlardı çünkü Demosthenes’in denemeleri her zaman açıklayıcı olarak görülüyordu.</p>

  <p>Bir süre için Demosthenes’in onun seyahat programını şüpheli bir şekilde takip eden denemeler yazdığının mutlaka farkına varacağını ve kimliğini ortaya çıkaracağını düşünmüştü. Ama kısa bir süre sonra, Sözcülerde olduğu gibi Demosthenes hakkında da daha az bir dereceyle de olsa bir mitoloji oluştuğunu fark etti. İnsanlar Demosthenes’in tek bir kişi olmadığına inanıyorlardı. Bunun yerine, her Demosthenes denemesinin eserlerini Demosthenes adı altında yayınlamayı tercih eden bağımsız bir dahinin çalışması olarak düşünülüyordu, bilgisayar çalışmayı otomatik olarak Demosthenes ismine layık olup olmadığına karar veren, çağın önemli tarihçilerinden oluşan bir komiteye gönderiyordu. Böyle bir çalışmanın gönderildiği bir bilginle kimsenin hiçbir zaman tanışmamış olmasını umursamıyorlardı. Her yıl yüzlerce çalışma deneniyordu; bilgisayar gerçek Demosthenes tarafından yazılmamış olan tüm çalışmaları otomatik olarak reddediyordu; yine de Valentine gibi bir insanın kesinlikle var olamayacağına dair inanç hala sağlam bir şekilde direniyordu. Sonuçta, üç bin yıl önce dünya Böcek Savaşlarıyla mücadele ederken, Demosthenes bilgisayar ağlarında bir demagog olarak işe başlamıştı. Bu hala aynı insan olamazdı.</p>

  <p>Bu doğru diye düşündü Valentine. Gerçekten de aynı insan değilim, kitaptan kitaba değiştim çünkü bir dünyanın hikayesini yazdığım sırada bile o dünya beni değiştiriyor. Hepsinden çok da bu dünya.</p>

  <p>Lüteriyen düşüncesini, özellikle her soruya daha sorulmadan önce verilecek bir cevabı varmış gibi görünen Kalvinist grubunu sevmiyordu. Mezun olmuş öğrenciler arasından seçilmiş bir grubu Reykjavik'ten uzaklaştırarak baharda skrikaların yumurtlamak için geldikleri ve halkig sürülerinin üreme enerjisiyle çıldırdıkları ekvatoral zincire, Yaz Adaları'na götürme fikri bu yüzden aklına gelmişti. Her üniversitede kaçınılmaz bir şekilde kendini gösteren aydın çürümeyi kırmak istiyordu, öğrenciler korunaklı vadilerde yabani bir şekilde büyüyen havregrin ve öldürmeye cesaret edebildikleri halkig dışında bir şey yemeyeceklerdi. Günlük yiyecekleri kendi çabalarına bağlı olduğundan tarihte neyin önemli olup olmadığına dair düşünceleri değişmek zorundaydı.</p>

  <p>Üniversite istemeyerek izin verdi; skrika avlayan ailelerden birinin başına henüz geçmiş olan Jakt'tan bir tekne kiralamak için kendi parasını kullandı. Jakt onlara denizcilerin üniversitelilere karşı duyduğu küçümsemeyle bakıyor, yüzlerine karşı onlara skraddare(terzi) deyip arkalarından daha da kötü şeyler söylüyordu. Valentine’a bir hafta içerisinde açlıktan ölen öğrencilerini kurtarmaya gelmek zorunda kalacağını söylemişti. Bunun yerine o ve kendilerine taktıkları isimle 'mahsur kalanlar' köye benzer bir şey inşa ederek tüm süre boyunca dayandılar ve geliştiler, geri döndüklerinde bir dizi mükemmel ve açıklayıcı yayınla sonuçlanan yaratıcı ve bağımsız düşüncenin keyfini çıkardılar.</p>

  <p>Bunun Reykjavik’te oluşturduğu en gözle görünen sonuç, yazın her üç söndring'indeki yirmi yer için Valentine'ın her zaman yüzlerce adayınm olmasıydı. Fakat onun için çok daha önemli olan şey Jakt'tı. Fazla bir eğitimi yoktu ama Trondheim konusunda çok bilgiliydi. Elinde harita olmaksızın ekvatoral denizin yarısına kadar yol alabiliyordu. Buzdağlarının yönelişlerini ve suyun üstündeki buzların nerelerde kalınlaştığını biliyordu. Skrika’nın dans etmek için nerede toplanacağım ve denizden kıyıya doğru çırpınırlarken onları gafil avlamak için avcılarını nasıl yerleştireceğini biliyor görünüyordu. Hava koşulları onu hiç şaşırtmıyor gibiydi ve Valentine onun hazırlıklı olmadığı hiçbir durum olmadığı sonucuna vardı.</p>

  <p>Kendisi dışında. Lüteriyen bir papaz -bir Kalvinist değil- onları evlendirdiğinde ikisi de mutlu olmaktan çok şaşkın görünüyorlardı. Yine de <i>mutlulardı.</i> Valentine dünyayı geride bıraktığından beri ilk kez kendisini bütün, huzurlu ve evinde hissetmişti. Bu yüzden içinde bir bebek büyüdü. Yolculuk sona ermişti. Bunu anladığı için Ender’e minnettardı, üzerinde konuşmaksızın Trondheim’in üç bin yıllık yolculuklarının ve Demosthenes’in kariyerinin sonu olduğunun farkına varmıştı; ishaxa gibi bu dünyanın buzunun içine kök salmanın ve başka dünyaların topraklarının sağlayamadığı besini elde etmenin bir yolunu bulmuştu.</p>

  <p>Bebek sertçe tekmeleyerek onu hayal dünyasından uzaklaştırdı; etrafa bakınca Ender’in ona doğru geldiğini gördü, omuzunda çantasıyla iskele boyunca yürüyordu. Valentine çantasını neden getirdiğini o an anladı: söndring’e gitmeyi planlıyordu. Valentine bundan mutluluk duyup duymadığını düşündü. Ender sessiz ve alçak gönüllüydü ama insan doğasını mükemmel bir şekilde anladığını gizleyemiyordu. Sıradan öğrenciler onu hor görürdü ama Valentine’ın orijinal bir düşünce ortaya atabileceğini uman en iyileri, Ender’in kaçınılmaz bir şekilde bıraktığı ince ama güçlü ipuçlarını takip ederdi. Valentine sonucun etkileyici olacağından emindi -sonuçta onun sezgilerine çok şey <i>borçluydu-</i> ama bu Ender’in dehası olurdu, öğrencilerin değil. Bu, söndring’i amacından saptırabilirdi.</p>

  <p>Ama gelmek isterse ona hayır demezdi. Doğruyu söylemek gerekirse gelmesini çok isterdi. Jakt’ı çok sevmesine rağmen evlenmeden önce Ender'le arasında olan değişmez yakınlığı özlüyordu. Jakt'la, kardeşiyle olduğu kadar yakmlaşabilmeleri için yıllar gerekliydi. Jakt da bunu biliyordu ve bu ona biraz acı veriyordu; bir koca, karısının bağlılığı için kayınbiraderiyle yarışmak zorunda kalmamalıydı.</p>

  <p>"Selam Val," dedi Ender.</p>

  <p>"Selam Ender." İskelede yalnızdılar ve kimsenin duyamayacağı bu yerde insanlığın geri kalanının bu ismi bir hakarete dönüştürmüş olması gerçeğini önemsemeden onu çocukluk ismiyle çağırma özgürlüğüne sahipti.</p>

  <p>"Eğer tavşan söndring sırasında dışarıya çıkmaya karar verirse ne yapacaksın?"</p>

  <p>Gülümsedi. "Babası onu bir skrika derisine sarar, ben ona gülünç İskandinav şarkıları söylerim ve öğrenciler üreme içgüdüsünün tarihteki etkileri hakkında önemli şeyler öğrenirler."</p>

  <p>Kısa bir süre birlikte güldüler; ve Valentine birden anladı, nasıl olduğunu bilmeksizin Ender’in söndring’e gelmek istemediğini, çantasını Trondheim'dan ayrılmak için topladığını ve onu çağırmak için değil veda etmek için geldiğini biliyordu. Gözleri yaşlarla doldu ve korkunç bir yıkım hissiyle sarsıldı. Ender geçmişte çok kez yaptığı gibi uzanıp Valentine’a sarıldı; ama bu kez aralarında Valentine’ın karnı vardı ve sarılışları garip ve çekingendi.</p>

  <p>"Kalacağını düşünmüştüm," diye fısıldadı. "Gelen çağrıları geri çevirdin."</p>

  <p>"Geri çeviremediğim bir tane geldi."</p>

  <p>"Bu çocuğu söndring’de doğurabilirim ama başka bir dünyada doğuramam."</p>

  <p>Tahmin ettiği gibi Ender onun geleceğini düşünmemişti. "Bebek şaşırtıcı bir şekilde sarışın olacak," dedi Ender. "Lusitania’da inanılmaz derecede uygunsuz görünürdü. Orada çoğunlukla siyah Brezilyalılar var."</p>

  <p>Demek Lusitania’ya gidecekti. Valentine neden gittiğini hemen anladı -Reykjavik’te akşam yemeği sırasında yayınlandığı için Xenologun öldürüldüğü haberi herkes tarafından biliniyordu. "Delirmiş olmalısın."</p>

  <p>"Pek sayılmaz."</p>

  <p>"İnsanlar Ender’in domuzcukların dünyasına gittiğini öğrenirse neler olacağını biliyor musun? Seni çarmıha gererler!"</p>

  <p>"Beni burada da çarmıha gererlerdi ama senin dışında kimse benim kim olduğumu bilmiyor. Söylemeyeceğine söz ver."</p>

  <p>"Orada nasıl bir faydan dokunabilir ki? Sen oraya vardığında ölümünün üstünden onlarca yıl geçmiş olacak."</p>

  <p>"Sözcülüklerini yapmak için vardığımda konularım genellikle oldukça soğumuş oluyorlar. Gezgin olmanın en büyük dezavantajı bu."</p>

  <p>"Seni tekrar kaybedeceğimi hiç düşünmemiştim."</p>

  <p>"Jakt’ı sevdiğin gün birbirimizi kaybettiğimizi biliyordum."</p>

  <p>"O zaman bana söylemeliydin! Bunu yapmazdım!"</p>

  <p>"Bu yüzden sana söylemedim. Bu doğru değil Val. Yine de yapardın. Ve yapmanı istiyordum. Hiç bu kadar mutlu olmamıştın." Ellerini Valentine'ın beline doladı. "Yiggin genleri devamlılık için haykırıyordu. Umarım bir düzine daha doğurursun."</p>

  <p>"Dörtten fazla doğurmak kabalık sayılıyor, beşi geçmek aç gözlülük, altıdan fazlası ise barbarlık sayılıyor." Şaka yapıyor olmasına rağmen, söndring’i nasıl idare edeceğini düşünüyordu; asistanların onsuz idare etmesine izin mi vermeliydi, tamamen iptal mi etmeliydi yoksa Ender gidinceye kadar ertelemeli miydi?</p>

  <p>Ama Ender’in söyledikleri sorunu geçersiz hale getirdi. "Sabah yıldız gemime gidebilmem için kocan teknelerinden birinin beni geceden istasyona götürmesine izin verir mi dersin?"</p>

  <p>Aceleciliği zalimceydi. "Eğer Jakt'ın teknelerinden birine ihtiyacın olmasaydı bana bilgisayarda bir not mu bırakacaktın?"</p>

  <p>"Kararı beş dakika önce verdim ve hemen sana geldim."</p>

  <p>"Ama gitmek için daha önce rezervasyon yaptırmışsın, bu planlama gerektirir!"</p>

  <p>"Bir yıldız gemisi satın alırsan gerektirmez."</p>

  <p>"Neden bu kadar acele ediyorsun? Yolculuk on yıllar sürüyor..."</p>

  <p>"Yirmi iki yıl."</p>

  <p>"Yirmi iki yıl! Birkaç gün nasıl bir değişiklik yaratır ki? Bebeğimin doğduğunu görmek için bir ay bekleyemez miydin?"</p>

  <p>"Bir ay sonra seni bırakacak cesaretim olmayabilir Val."</p>

  <p>"O zaman bırakma! Domuzcuklar senin için ne ifade ediyor? Böcekler hayat boyu yetecek kadar ramen'lar. Kal, benim evlendiğim gibi evlen; yıldızları kolonileşmeye açtın Ender, şimdi burada kal ve yaptığın işin meyvelerini topla!"</p>

  <p>"Senin Jakt'ın var. Benimse beni Kalvinist yapmaya çalışan iğrenç öğrencilerim. İşim henüz bitmedi ve Trondheim benim <i>evim</i> değil."</p>

  <p>Valentine onun sözlerini bir suçlamaymış gibi algıladı: Bu toprakta yaşayıp yaşayamayacağımı düşünmeden buraya kök saldın. Ama bu benim suçum değil demek istedi, terkeden sensin, ben değil. "Peter’i dünyada bırakıp ilk kolonimize, senin yönettiğin dünyaya doğru onlarca yıl süren o yolculuğa çıktığımızda nasıl olduğunu hatırlıyor musun?" dedi Valentine. Sanki o ölmüştü. Oraya ulaştığımızda o yaşlanmıştı ve biz hala gençtik; ansible'la konuştuğumuzda o yaşlı bir amca olmuştu, güçle olgunlaşmış Hegemon, efsanevi Locke, kardeşimiz dışında her şey."</p>

  <p>"Hatırladığım kadarıyla bu bir gelişmeydi." Ender durumu hafifletmeye çalışıyordu.</p>

  <p>Ama Valentine onun sözlerini yanlış anladı. "Yirmi yılda benim de gelişeceğimi mi düşünüyorsun?"</p>

  <p>"Ölmüş olsaydın senin için bundan daha fazla acı çekeceğimi düşünüyorum."</p>

  <p>"Hayır Ender, aynen ölmüşüm gibi olacak ve beni öldürenin kendin olduğunu bileceksin."</p>

  <p>"Gerçekten böyle düşünmüyorsun değil mi?"</p>

  <p>"Sana yazmayacağım. Neden yazayım ki? Senin için sadece bir ya da iki hafta geçmiş olacak. Lusitania’ya varacaksın ve bilgisayarda bir hafta önce bıraktığın bir insandan gelen yirmi yıllık mektuplar olacak. İlk beş yıl büyük üzüntü olur, seni kaybetmenin acısı, seninle konuşamamanın yalnızlığı..."</p>

  <p>"Kocan ben değilim, Jakt."</p>

  <p>"Sonra ne yazabilirim ki? Bebek hakkında haberler veren kısa mektuplar mı? Beş yaşına gelecek altı, on, yirmi ve sonra evlenecek ve sen onu tanımayacaksın bile, umurunda bile olmayacak."</p>

  <p>"Umursayacağım."</p>

  <p>"Öyle bir şansın olmayacak. Çok yaşlı biri olana kadar sana yazmayacağım Ender. Sen onlarca yılı büyük lokmalar halinde yutarak Lusitania’ya ve sonra başka bir yere gidene kadar. Sonra sana anılarımı yollayacağım. Onu sana adayacağım. Sevgili kardeşim Andrew’a. İki düzine dünyaya seve seve ardından geldim, senden iki hafta kalmanı istiyorum ve kalmıyorsun."</p>

  <p>"Kendini dinle Val ve neden şimdi, sen beni parçalara ayırmadan önce gitmem gerektiğini anla."</p>

  <p>"Bu söylediğin öğrencilerinde katlanamayacağın türden bir safsata Ender! İş üstünde yakalanan bir hırsız gibi gidiyor olmasaydın bunları söylemezdim! Sebebi döndürüp suçu bana yükleme!"</p>

  <p>Ender acelesinden kelimeleri birbirine dolanarak nefes nefese cevapladı; duyguları onu durdurmadan konuşmasını bitirmek için yarışıyordu. "Hayır, sen haklısın, acele etmek istiyorum çünkü orada yapmam gereken bir iş var ve burada geçen her gün zaman ilerliyor ve çünkü Jakt'la daha çok yakınlaştığını ve ikimizin daha da uzaklaştığını görmek her seferinde içimi sızlatıyor, aynen böyle olması gerektiğini biliyor olsam da. Bu yüzden gitmeye karar verdiğimde çabucak gitmenin daha iyi olacağını düşündüm ve haklıydım; haklı olduğumu biliyorsun. Bunun için benden nefret edeceğini hiç düşünmemiştim."</p>

  <p>Duyguları onu durdurdu ve ağladı; Valentine da öyle. "Senden nefret etmiyorum, seni seviyorum, sen benim bir parçamsın, sen benim kalbimsin ve sen gittiğinde paramparça olan ve sürüklenen benim kalbim..."</p>

  <p>Bu konuşmanın sonuydu.</p>

  <p>Rav’ın ikinci kaptanı Ender’i mekiklerin uzaya fırlatıldığı ve yörünge etrafında dönen yıldız gemileriyle buluştuğu, ekvatoral denizdeki büyük platformlu iskeleye götürdü. Valentine’ın onunla gitmemesine sessizce karar verdiler. Valentine bunun yerine kocasıyla birlikte evine gitti ve gece boyunca ona sımsıkı sarıldı. Ertesi gün öğrencileriyle söndring’e gitti ve Ender için sadece geceleri ve kimsenin görmeyeceğini sandığı zamanlarda ağladı.</p>

  <p>Ama öğrencileri gördü ve Profesör Wiggin’in kardeşi gezgin Sözcü'nün gidişi yüzünden çektiği büyük acı hakkında hikayeler dolaştı. Bunu öğrencilerin her zaman yaptığı gibi, gerçeğe hem daha yakın hem de daha uzak bir hale dönüştürdüler. Ama bir öğrenci, Plikt adında bir kız, Valentine ve Andrew Wiggin’in hikayesiyle ilgili kimsenin tahmin edemeyeceği gerçekler olduğunu fikrine kafasını takmıştı.</p>

  <p>Böylece onların hikayesini araştırmaya başladı, yıldızlar arasında birlikte yaptıkları seyahatlere geri gidip bir iz bulmaya çalıştı. Valentine'ın kızı Syfte dört ve oğlu Ren iki yaşına geldiğinde Plikt onu görmeye gitti. Plikt o sırada üniversitede genç bir profesördü ve Valentine’a yayınlanan hikayesini gösterdi. Kurgu bir hikaye olarak yazmıştı ama Valentine, evrendeki en yaşlı insanlar olan, diğer dünyalardaki koloniler kurulmadan önce Dünya’da doğmuş ve sonra dünyadan dünyaya bağımsız bir şekilde dolaşıp, araştıran iki kardeşin hikayesini hemen tanıdı.</p>

  <p>Plikt, Valentine’ı rahatlatacak -ve ne tuhaf ki hayal kırıklığına uğratacak- şekilde Ender’in orijinal Ölülerin Sözcüsü olduğu ve Valentine'ın Demosthenes olduğu gerçeğini açıklamıştı. Ama hikayelerini, Valentine kocasıyla kalmaya ve Ender gitmeye karar verdiği zamanki ayrılık öykülerini yazacak kadar iyi biliyordu. Sahne gerçekte olduğundan çok daha şefkatli ve etkileyiciydi; Plikt eğer Ender ve Valentine tiyatrodan daha iyi anlasalardı olması gerekenleri yazmıştı.</p>

  <p>"Bunu neden yazdın." diye sordu Valentine.</p>

  <p>"Hikayenin kendisi başka bir nedene gereksinim duymayacak kadar iyi değil mi?"</p>

  <p>Çarpıtılmış cevabı Valentine’ı eğlendirdi ama vazgeçirmedi. "Kardeşim Andrew senin için ne ifade ediyor ki bunu yazmak için böyle bir araştırma yaptın?"</p>

  <p>"Bu hala yanlış soru," dedi Plikt.</p>

  <p>"Bir tür sınavda başarısız oluyor gibiyim. Sormam gereken soru hakkında bana bir ipucu verebilir misin?"</p>

  <p>"Kızmayın. Bana bunu neden bir biyografi yerine kurgu şeklinde yazdığımı soruyor olmalısınız."</p>

  <p>"Öyleyse neden?"</p>

  <p>"Çünkü Ölülerin Sözcüsü Andrew Wiggin’in, soykırımı gerçekleştiren Ender Wiggin olduğunu keşfettim."</p>

  <p>Ender gidişinin üzerinden dört yıl geçmesine rağmen hedefine hala on sekiz yıl uzaktaydı. Valentine Lusitania’da onu insanlık tarihinin en utanmaz adamı olarak karşılasalar nasıl olacağım düşündü ve kendisini korkuyla hasta gibi hissetti.</p>

  <p>"Korkmanız gerekmiyor Profesör Wiggin. Söyleyecek olsaydım söylerdim. Bunu öğrendiğimde yaptığı şeyden pişman olduğunu fark ettim. Harika bir kefaret. Hareketinin anlatılmaz bir suç olduğunu açıklayan Ölülerin Sözcüsü'ydü; ve bu yüzden yüzlerce insanın yaptığı gibi Sözcü ünvanını aldı ve yirmi dünyada kendisini suçlayan rolünü oynadı."</p>

  <p>"Çok fazla şey bulup çok azını anlamışsın Plikt."</p>

  <p>"Her şeyi anlıyorum! Yazdığımı oku; anladığımı göreceksin!"</p>

  <p>Valentine kendisine Plikt bu kadar çok şey bildiğine göre daha fazlasını da bilebilir dedi. Ama Valentine’ı daha önce hiç kimseye söylemediği şeyi söylemeye iten mantık değil öfkeydi. "Plikt, kardeşim orijinal Ölülerin Sözcüsünü <i>taklit</i> etmedi. Ana Kraliçe ve Hegemon'u o <i>yazdı."</i></p>

  <p>Plikt Valentine'ın doğruyu söylediğinin farkına vardığı zaman bundan çok etkilendi. Yıllarca Andrew Wiggin’i araştırma konusu olarak orijinal Ölülerin Sözcüsü'nü ise ilham kaynağı olarak görmüştü. Aynı insan olduklarını öğrenmek onu yarım saat boyunca sersemletti.</p>

  <p>Valentine sonunda Plikt’e, çocuklarının öğretmeni ve kendisinin asistanı olmasını teklif edinceye kadar konuştular, birbirlerine sırlarını söylediler ve birbirlerine güvendiler. Ev halkına yeni birinin eklenmesi Jakt’ı şaşırttı ama zamanla Valentine Jakt’e Plikt’in araştırmayla ortaya çıkarttığı veya kışkırtarak ondan öğrendiği sırları anlattı. Bu bir aile efsanesine dönüştü ve çocuklar her dünyada bir canavar olarak bilinen ama gerçekte bir kurtarıcı, bir peygamber ya da en azından bir şehit olan kayıp amcaları Ender hakkında harika hikayeler duyarak büyüdüler.</p>

  <p>Yıllar geçti, aile büyüdü ve Valentine'ın Ender’in kaybına duyduğu acı gurura ve en sonunda da güçlü bir beklentiye dönüştü. Onun Lusitania’ya varması, domuzcuk ikilemini çözmesi ve yazgısı olan ramen'ların havariliği işini tamamlaması için sabırsızlanıyordu. Valentine’a Ender’in hayatını dini koşullarda düşünmesini öğreten iyi Lüteriyen Plikt oldu; aile hayatının güçlü istikrarı ile her biri birer mucize olan beş çocuğunun birleşimi ona dinin öğretilerini aşılayamadıysa bile inanç duygusunu yavaş yavaş aşıladı.</p>

  <p>Bunun çocukları da etkileyeceği kesindi. Dışarıdakilere hiçbir zaman bahsedemedikleri için Ender amcanın hikayesine doğaüstü fikirler eklendi. En büyük kızı Syfte özellikle ilgiliydi, yirmi yaşına gelip, akılcılık Ender amcaya tapma konusunda ilkel ve çocuksu düşünceyi yendiğinde bile Ender hala onun için bir tutkuydu. O efsanevi bir yaratıktı ama hala yaşıyordu ve imkansız bir uzaklıkta olmayan bir dünyadaydı.</p>

  <p>Anne babasına söylememişti ama sırrını eski öğretmenine açtı. "Bir gün onunla tanışacağım Plikt. Onunla tanışacağım ve işinde ona yardım edeceğim."</p>

  <p>"Yardıma ihtiyacı olduğunu da nereden çıkardın? En azından <i>senin</i> yardımına?" Plikt öğrencisi inancını kazanıncaya kadar her zaman şüpheci biriydi.</p>

  <p>"İlk seferinde de tek başına yapmadı değil mi?" Syfte'ın hayalleri dışarıya, Trondheim’in buzlarından uzaklara, Ender Wiggin’in henüz ayak basmadığı uzak gezegene doğru yöneldi.</p>

  <p>Lusitania’nın insanları, yükünüzü hafifletmek için dünyanıza gelecek harika adam hakkında çok az şey biliyorsunuz. Zamanı gelince ben de ona katılacağım, bir nesil geç olsa bile, benim için de hazır ol Lusitania.</p>

  <p>Yıldız gemisindeki Ender’in beraberinde götürdüğü başka insanlara ait hayallerin kargosundan habersizdi. İskelede ağlayan Valentine’ı bırakalı sadece birkaç gün olmuştu. Onun için Syfte’ın bir adı yoktu; o sadece Valentine’ın karnında büyüyen bir kabartıydı. Valentine’ı kaybetmenin acısını yeni hissetmeye başlıyordu; Valentine’ın çok uzun zaman önce unuttuğu acıyı. Düşünceleri buzdan oluşan dünyadaki bilinmeyen yeğenlerinden çok uzaktı.</p>

  <p>Novinha adında yalnız, ızdırap çeken bir genç kızı düşünüyordu, yirmi iki yıllık yolculuğunun ona ne yaptığını merak ediyor ve karşılaştıklarında kim olmuş olacağını düşünüyordu. Çünkü onu seviyordu, insanın yalnızca en derin acısının yankısı olan birini sevebileceği gibi.</p>
</body>
</html>
