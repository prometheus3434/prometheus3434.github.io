<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">15</h1>
  <hr />

  <h1 class="chaptername" id="sigil_toc_id_15">KONUŞMA</h1>

  <div class="quote">
    <p>HUMAN: Neden diğer insanlar hiç bizi görmeye gelmiyor?</p>

    <p>MİRO: Kapıdan içeri girmeye izni olan tek insanlar biziz.</p>

    <p>HUMAN: Neden çitin üstünden tırmanmıyorlar?</p>

    <p>MİRO: Herhangi biriniz hiç kapıya dokunmadı mı? (Human cevap vermez.) Çite dokunmak çok acı verici bir şey. Çitin üzerinden geçmek aynı anda vücudunun her tarafının olabildiğince kötü acıması demektir.</p>

    <p>HUMAN: Bu çok aptalca, iki tarafta da çimen yok mu?</p>
  </div>

  <p class="quotename">-Ouanda Quenhatta Figueria Mucumbi Diyalog kopyaları, 103:0:1970:1:1:5</p>

  <p>Belediye Başkanı Bosquinha Piskopos Peregrino'nun Katedraldeki özel ofisine giden merdivenleri çıkarken güneşin doğmasına sadece bir saat vardı. Dom ve Dona Cristalar da oradaydılar ve ciddi görünüyorlardı. Piskopos Peregrino kendinden memnun gibiydi. Milagre’nin tüm siyasi ve dini liderlerinin onun çatısı altında toplanmasından hep memnunluk duymuştu. Toplantıyı ve bunun Katedral’de yapılmasını isteyenin Bosquinha olması önemli değildi, çünkü bu tür işlerden iyi anlıyordu. Peregrino bir şekilde Lusitania Kolonisi’nin sahibi olduğunu hissetmeyi seviyordu. Fakat, bu toplantının sonunda bu odadaki kimsenin hiçbir şeyin sahibi olmadığını herkes açıkça anlayacaktı.</p>

  <p>Bosquinha hepsini selamladı. Fakat teklif edilen sandalyeye oturmadı. Bunun yerine Piskopos'un terminalinin önüne oturdu, bağlandı ve hazırladığı programı çalıştırdı. Terminalin üstünde birkaç tabaka küçük küp göründü. En yüksek tabakada sadece birkaç küp vardı; tabakaların çoğunda küp sayısı çok daha fazlaydı. En yükseğinden başlayarak, tabakaların yarısından çoğunun rengi kırmızı; gerisi maviydi.</p>

  <p>"Çok güzel," dedi Piskopos Peregrino.</p>

  <p>Bosquinha, Dom Cristao’ya baktı. "Modeli tanıdın mı?"</p>

  <p>Dom Cristao başını salladı. "Ama sanırım bu toplantının nedenini biliyorum."</p>

  <p>Dona Crista sandalyesinde öne doğru eğildi. "Saklamak istediğimiz şeyleri gizleyebileceğimiz güvenli bir yer var mı?"</p>

  <p>Piskopos Peregrino'nun yüzündeki tarafsız memnuniyet ifadesi kayboldu. "Bu toplantının ne hakkında olduğunu <i>bilmiyorum."</i></p>

  <p>Bosquinha taburesini ona doğru çevirdi. "Yeni Lusitania Kolonisinin Valisi olmaya atandığım zaman çok gençtim. Seçilmiş olmak büyük bir onurdu, bana duyulan güvenin ifadesiydi. Çocukluğumdan beri hükümetler ve sosyal sistemler üzerine araştırmalar yapıyordum ve Oporto'daki kısa kariyerimde iyi işler başarmıştım. Görünüşe göre komitenin gözden kaçırdığı şey şüpheci, aldatıcı ve şovenist biri olduğum gerçeğiydi."</p>

  <p>"Bunların hepsi senin hayran olduğumuz erdemlerin," dedi Piskopos Peregrino.</p>

  <p>Bosquinha gülümsedi. "Şovenistliğim, Lusitania benim olduğu anda Lusitania’nın çıkarlarına Yüz Dünya’nın ya da Yıldızyolu Kongresi’nin çıkarlarından daha sadık olduğum anlamına geliyor. Aldatıcılığım, komiteye karşı her zaman Kongre’nin çıkarlarını düşünüyormuş gibi davranmama yol açtı. Ve şüpheciliğim, Kongrenin Lusitania’ya, Yüz Dünya arasında bağımsızlık ya da eşitlik tanımayacağına inanmama yol açtı."</p>

  <p>"Tabii ki vermez," dedi Piskopos Peregrino. "Biz bir koloniyiz."</p>

  <p>"Biz bir koloni değiliz," dedi Bosquinha. "Biz bir deneyiz. Patentimizi ve iznimizi ve bizimle ilgili tüm Kongre emirlerini inceledim ve normal gizlilik yasalarının bizi kapsamadığmı keşfettim. Komitenin Lusitania'daki her insanın ve kurumun hafıza dosyalarına limitsiz bir giriş gücü olduğunu keşfettim."</p>

  <p>Piskopos kızgın görünüyordu. "Komitenin Kilise’nin gizli dosyalarına bakmaya hakkı olduğunu mu söylüyorsun?"</p>

  <p>"Ah," dedi Bosquinha. "Bir şovenist arkadaş daha."</p>

  <p>"Kilise’nin Yıldızyolu Kanunu altında bazı hakları var."</p>

  <p><i>“Bana</i> kızma."</p>

  <p>"Bana bundan hiçbir zaman söz etmedin."</p>

  <p>"Sana söyleseydim protesto ederdin ve onlar da geri çekiliyormuş gibi davranırlardı ve o zaman ben yaptığım şeyi yapamamış olurdum."</p>

  <p>"Ne yaptın?"</p>

  <p>"Bu programı. Lusitania Kolonisi'ndeki herhangi bir dosyaya yapılan tüm ansible girişlerini gözlemliyor."</p>

  <p>Dom Cristao kıkırdadı. "Bu yapmaman gereken bir şey."</p>

  <p>"Biliyorum. Söylediğim gibi benim bir çok gizli kötü alışkanlığım var. Ama programım şimdiye kadar önemli bir izinsiz girişe rastlamadı; yalnızca domuzcuklar Xenologlarimizi öldürdüğünde birkaç dosyaya bakıldı, -bu da beklenen bir şeydi- bunun dışında önemli bir şey olmamıştı. Dört gün öncesine kadar."</p>

  <p>"Ölülerin Sözcüsü'nün geldiği gün," dedi Piskopos Peregrino.</p>

  <p>Piskopos Peregrino'nun böyle bir bağlantı kurmasının da açıkça gösterdiği gibi Sözcü'nün gelişini bir dönüm noktası sayması Bosquinha'yi eğlendirdi. "Üç gün önce," dedi Bosquinha, "ansible'la zararlı olmayan bir tarama yapıldı. İlginç bir yol izliyordu." Terminale döndü ve görüntüyü değiştirdi. Şimdi, daha çok yüksek seviyeli bölgelere yapılan girişleri gösteriyordu ve girişler bir bölgede yoğunlaşıyordu. "Milagre'deki Xenobiyolog ve Xenologlarla ilgili her şeye girdi. Sanki orada değillermiş gibi tüm güvenlik programlarını hiçe saydı. Keşifleri ve kişisel hayatlarındaki her şeye baktı. Ve evet Piskopos Peregrino, bunun Sözcü'yle bir ilgisi olduğuna o zaman da inanmıştım, bugün de inanıyorum."</p>

  <p>"Yıldızyolu Kongre'sinin ona bir yetki verdiğini hiç sanmıyorum," dedi Piskopos.</p>

  <p>Dom Cristao bilge bir şekilde kafasını salladı. "San Angelo bir zamanlar özel günlüğüne Aklın Çocukları dışında kimsenin okumadığı bir şey yazmıştı..."</p>

  <p>Piskopos ona neşeli bir şekilde baktı. "Yani Aklın Çocuklarında San Angelo'nun gizli yazıları <i>var!"</i></p>

  <p>"Gizli değil," dedi Dona Cristao, "Sadece sıkıcı. Herhangi biri tutanakları okuyabilir, ama buna sadece biz sıkılıyoruz."</p>

  <p>"Yazdığı şey," dedi Dom Cristao, "Sözcü Andrew'ın bizim bildiğimizden daha yaşlı olduğuydu. Yıldızyolu Kongresi'nden daha yaşlı ve kendince belki de daha güçlü olduğu."</p>

  <p>Piskopos Peregrino kıkırdayarak, "O bir çocuk. Daha kırk yaşında bile olamaz," dedi.</p>

  <p>"Aptal rekabetleriniz vaktimizi harcıyor," dedi Bosquinha sert bir şekilde. "Bu toplantıyı acil bir durum olduğu için istedim. <i>Size</i> kibarlık olsun diye, çünkü ben zaten Lusitania hükümetinin yararı için çalışmaya başladım."</p>

  <p>Diğerleri sessizleşti.</p>

  <p>Bosquinha terminali orijinal görüntüsüne çevirdi. "Bu sabah programım beni ikinci kez uyardı. Bir sistematik ansible erişimi daha, fakat bu sefer üç gün önceki zararsız seçici erişim değildi. Bu sefer bilgi transferi hızında <i>her şeyi</i> okuyordu, bu, tüm dosyalarımızın dış dünyadaki bilgisayarlara kopyalandığı anlamına geliyor. Sonra dizinler yeniden yazıldı, böylece ansible'dan verilen tek bir emirle bilgisayar hafızalarımızdaki tüm dosyalar tamamen yok edilebilecek."</p>

  <p>Bosquinha, Piskopos Peregrino'nun şaşırdığını ve Aklın Çocukları’nın şaşırmadığını görebiliyordu.</p>

  <p>"Neden?" dedi Piskopos Peregrino. "Tüm dosyalarımızı yok etmek; bu ancak yok etmek istediğin asi bir ulusa veya dünyaya yapılan bir şey."</p>

  <p>Bosquinha Aklın Çocukları'na dönerek, "Sizin de şovenist ve şüpheci olduğunuzu görüyorum," dedi.</p>

  <p>"Maalesef sizden çok daha az," dedi Dom Cristao. "Ama biz de izinsiz girişleri fark ettik. Tabii ki tüm kayıtlarımızı -büyük bir maliyetle- diğer dünyalardaki Aklın Çocukları Manastırlarına kopyaladık, çıkarıldıktan sonra dosyalarımızı geri vermeye çalışacaklar. Ancak eğer asi bir koloni muamelesi görüyorsak onları geri almamızın mümkün olacağını sanmıyorum. Bu yüzden biz de önemli bilgilerin kağıt kopyalarını alıyoruz. Her şeyi basmak mümkün değil ama durumu kurtaracak kadar bir şeyler basabileceğimizi düşünüyoruz. Böylece çalışmalarımız tamamen yok edilmemiş olacak."</p>

  <p>"Bundan haberdar mıydın?" dedi Piskopos. "Ve <i>bana</i> söylemedin?"</p>

  <p>"Beni affedin Piskopos Peregrino ama sizin bunu fark etmemiş olacağınız aklıma gelmedi."</p>

  <p>"Aynı zamanda saklamaya değecek kadar önemli işler yaptığımıza inanmıyorsun!"</p>

  <p>"Yeter!" dedi Belediye Başkanı Bosquinha. "Onları basmak minicik bir yüzdeden fazlasını kurtaramaz, Lusitania’da sorunu çözebilecek kadar yazıcımız yok. Basit hizmetleri bile koruyamadık. Kopyalamanın bitmesine bir saatten fazla zamanımız olduğunu sanmıyorum ve o zaman tüm hafızamızı silebilecekler. Ama bu sabah izinsiz giriş başladığında basmaya başlamış olsaydık bile her gün kullandığımız dosyaların binde birini bile basamazdık. Kırılganlığımız, saldırılara açıklığımız ortada."</p>

  <p>"Yani umut yok," dedi Piskopos.</p>

  <p>"Hayır. Ama tek seçeneğimizi kabul etmeniz için durumumuzun sınırını açıkça belirtmek istedim. Bu sizin hiç hoşunuza gitmeyecek."</p>

  <p>"Bundan hiç şüphem yok," dedi Piskopos Peregrino.</p>

  <p>"Bir saat önce bu sorunla boğuşup bu işleme maruz kalmayan bir dosya sınıfı olup olmadığını ararken dosyaları tamamen gözden kaçan bir kişi olduğunu keşfettim. Başlangıçta bunun, onun bir framling olmasıyla ilgili olduğunu sandım ama sebebi bundan çok daha basitti. Ölülerin Sözcüsü'nün Lusitania hafızasında hiçbir dosyası <i>yok."</i></p>

  <p>"Hiç mi? İmkansız," dedi Dona Crista.</p>

  <p>"Tüm dosyaları ansible’da saklanıyor. Dış dünyada. Tüm kayıtları, tüm mali işleri, <i>her şey.</i> Ona gönderilen her mesaj. Anlıyor musunuz?"</p>

  <p>"Buna rağmen onlara girebiliyor," dedi Dom Cristao.</p>

  <p>"Yıldızyolu Kongre'si onu göremiyor. Lusitania’ya gelen ve Lusitania'dan giden veri transferlerine bir ambargo koyacak olsalar bile o, hala dosyalarına girebilecek, çünkü bilgisayarlar onun dosya girişlerini veri transferi olarak görmüyor. Onlar orijinal bellek ve buna rağmen Lusitania’nın hafızasında değiller."</p>

  <p>"En özel ve en önemli dosyalarımızı o ağza alınmaz kafire<i>mesaj olarak</i> yollamamızı mı öneriyorsun?" dedi Piskopos Peregrino.</p>

  <p>"Sana aynen onu yaptığımı söylüyorum. Hükümetin en önemli ve hassas dosyalarının transferi neredeyse tamamlandı. Bu yerel hızla yapılmış yüksek önceliğe sahip bir transferdi, bu yüzden Kongre'ye ait kopyalamadan çok daha hızlı işliyor. Size, tüm diğer yerel bilgisayar kullanımının üzerinde bir önceliğe sahip olmanız için en yüksek öncelik seviyemi kullanarak benzer bir transfer yapma şansını teklif ediyorum. Eğer bunu yapmak istemiyorsanız sorun yok, önceliğimi, hükümet dosyalarının ikinci tabakasını transfer etmek için kullanırım."</p>

  <p>"Ama dosyalarımıza bakabilir," dedi Piskopos.</p>

  <p>"Evet, bakabilir."</p>

  <p>Dom Cristao başını salladı. "Eğer ondan okumamasını istersek okumaz."</p>

  <p>"Bir çocuk kadar safsın," dedi Piskopos Peregrino. "O bilgileri bize geri vermesi için onu zorlayacak hiçbir şey yok."</p>

  <p>Bosquinha kafasını salladı. "Bu doğru. Bizim için çok önemli olan her şey onun elinde olacak, onları dilediği gibi saklayabilir veya geri verebilir. Ama ben Dom Cristao gibi, onun iyi bir adam olduğuna ve yardıma ihtiyacımız olduğunda bize yardım edeceğine inanıyorum."</p>

  <p>Dona Crista ayağa kalktı. "Affedersiniz," dedi. "Önemli şeylerin transferine hemen başlamak istiyorum."</p>

  <p>Bosquinha Piskopos Peregrino'nun terminaline dönüp kendi yüksek önceliğine bağlandı. "Andrew’ın mesaj sırasına göndermek istediğin dosyaların sınıflarını gir. Onları bastığına göre, zaten öncelik sırasına koyduğunu sanıyorum."</p>

  <p>"Ne kadar zamanımız var?" diye sordu Dom Cristao. Dona Crista çılgın bir hızla yazıyordu.</p>

  <p>"Zaman burada, yukarıda." Bosquinha elini holografik görüntüye koyarak parmağıyla geri sayım numaralarına dokundu.</p>

  <p>"Zaten bastığımız şeyleri transfer etme," dedi Dom Cristao. "Onları her zaman tekrar yazabiliriz. Zaten çok azlar."</p>

  <p>Bosquinha Piskopos’a döndü. "Bunun zor olacağını biliyordum."</p>

  <p>Piskopos alaycı bir şekilde güldü. "Zor."</p>

  <p>"Umarım bunu reddetmeden önce dikkatlice düşünürsün..."</p>

  <p>"Reddetmek mi!" dedi Piskopos. "Aptal olduğumu mu düşünüyorsun? Ölülerin Sözcüsü denen günahkarların sahte dinlerinden tiksiniyor olabilirim ama eğer Tanrı’nın bize Kilise’nin önemli kayıtlarını saklamamız için açtığı yol buysa o zaman gururumun bunu kullanmama engel olmasına izin verecek olursam Tanrı’nın kötü bir hizmetkarıyım demektir. Dosyalarımız henüz sınıflandırılmadı ve bu birkaç dakikamızı alır; Aklın Çocukları’nın bilgi transferlerimiz için bize de yeterince zaman bırakacaklarından eminim."</p>

  <p>"Ne kadar zamana ihtiyacınız olacağını düşünüyorsunuz?" diye sordu Dom Cristao.</p>

  <p>"Çok değil. Sanırım en fazla on dakika."</p>

  <p>Bosquinha şaşırmış ve sevinmişti. Piskopos'un, Piskoposluğun manastır üzerindeki üstünlüğünü kanıtlamanın başka bir örneğini göstererek kendi dosyalarını Aklın Çocukları'nınkiler bitmeden kopyalamak konusunda ısrar edeceğinden korkmuştu.</p>

  <p>"Teşekkür ederim," dedi Dom Cristao Peregrino'nun ona uzattığı eli öperek.</p>

  <p>Piskopos soğuk bir şekilde Bosquinha’ya baktı. "Şaşırmış görünmene gerek yok Belediye Başkanı Bosquinha. Aklın Çocukları dünyanın bilgisiyle çalışıyor, bu yüzden dünyevi makinelere bizden çok daha fazla bağlılar. Ama Kilise, ruhsal şeylerle çalışıyor bu yüzden bizim halk hafızasını kullanmamız yalnızca papazlıkla ilgili. Mukaddes Kitaba gelince; yöntemlerimiz konusunda o kadar geri kafalı ve sabit fikirliyiz ki Katedral’de hala deri ciltli kopyalarını saklıyoruz. Yıldızyolu Kongresi Tanrı’nın sözünü bizden çalamaz." Gülümsedi. Tabii ki kötü niyetle. Bosquinha ona oldukça neşeli bir gülümsemeyle cevap verdi.</p>

  <p>"Önemsiz bir mesele." dedi Dom Cristao. "Dosyalarımız yok edilip Sözcü'nün dosyalarındaki hafızadan onları tekrar kopyaladığımız zaman bunu tekrar yapmaktan Kongre'yi ne alıkoyabilir? Ve tekrar ve tekrar?"</p>

  <p>"Zor olan karar da bu," dedi Bosquinha. "Yapacağımız şey Kongre’nin gerçekleştirmeye çalıştığı şeye bağlı. Belki de dosyalarımızın hiçbirini yok etmezler. Belki de bu güç gösterilerinden hemen sonra en önemli dosyalarımızı geri verirler. Bizi neden cezalandırdıklarını bilmediğime göre, bunun ne kadar ileri gideceğini nereden bilebilirim? Eğer bize sadık kalmamız için herhangi bir yol bırakırlarsa, o zaman elbette başka cezalara açık olmaya devam etmemiz gerekiyor."</p>

  <p>"Ama ya herhangi bir sebeple bize asi muamelesi yapmaya kararlılarsa?"</p>

  <p>"O zaman, eğer işler kötü, daha kötü bir hale gelirse, her şeyi yerel hafızaya geri kopyalarız ve sonra ansible bağlantısını keseriz."</p>

  <p>"Tanrı yardımcımız olsun," dedi Dona Crista. "Tamamen yalnız olacağız."</p>

  <p>Piskopos Peregrino sinirlenmiş görünüyordu. "Ne saçma bir fikir Kardeş Detestai o Pecado. Yoksa sen İsa’nın ansible’a muhtaç olduğunu mu düşünüyorsun? Kongre’nin Kutsal Ruh'u susturma gücü olduğuna mı inanıyorsun?"</p>

  <p>Dona Crista kızardı ve terminaldeki işine geri döndü.</p>

  <p>Piskopos'un sekreteri ona üzerinde dosyaların listesi olan bir kağıt uzattı. "Özel mektuplarımı listeye koymayabilirsin," dedi Piskopos. "Zaten mesajlarımı yolladım. Hangi mektuplarımın saklamaya değer olduğuna karar vermeyi Kilise'ye bırakalım. Benim için hiçbir değerleri yok."</p>

  <p>"Piskopos hazır," dedi Dom Cristao. Karısı o anda terminalin başından kalktı ve sekreter onun yerini aldı.</p>

  <p>"Bu arada," dedi Bosquinha, "Bilmek isteyeceğinizi düşündüm. Sözcü bu akşam üstü praça’da Marcos Maria Ribeira’nın ölümünün sözcülüğünü yapacağını bildirdi." Bosquinha saatine baktı. "Hatta çok yakında."</p>

  <p>"Neden," dedi Piskopos iğneleyici bir şekilde, "umursayacağımı mı düşündün?"</p>

  <p>"Bir temsilci yollamak isteyeceğinizi düşündüm."</p>

  <p>"Söylediğiniz için teşekkürler," dedi Dom Cristao. "Sanırım ben katılacağım. San Angelo'nun ölümünün sözcülüğünü yapan adamın sözcülüğünü dinlemek isterim." Piskopos’a döndü. "Eğer isterseniz söylediklerini size bildiririm."</p>

  <p>Piskopos geriye doğru yaslandı ve gergin bir şekilde gülümsedi. "Teşekkür ederim, ama adamlarımdan biri katılacak."</p>

  <p>Bosquinha, Piskopos'un ofisinden çıkarak merdivenlerden gürültülü bir şekilde indi ve Katedral’in kapısından çıktı. Şu anda kendi odasında olması gerekiyordu çünkü Kongre her ne planlıyorsa, mesajlarını göndereceği kişi Bosquinha olacaktı.</p>

  <p>Olayın nedenini dini liderlerle tartışmamıştı, çünkü aslında bu onları ilgilendiren bir şey değildi, ama en azından genel anlamda Kongre’nin bunu neden yaptığını gayet iyi biliyordu. Kongre'ye Lusitania’ya asi bir koloniymiş gibi davranma hakkını veren paragrafların hepsi domuzcuklarla ilgili ilişkilerdeki kurallara bağlanıyordu.</p>

  <p>Xenologlarin kabul edilemeyecek bir yanlış yaptıkları ortadaydı. Bosquinha’nın herhangi bir kural ihlalinden haberi olmadığına göre, bu çok büyük bir şey olmalıydı, öyle ki kanıtları Bosquinha’nın denetiminden geçmeden komiteye doğrudan bildirim yapan tek izleme cihazları olan uydular yoluyla görünmüştü. Bosquinha, Miro ve Ouanda’nın ne yapmış olabileceğini düşündü; bir orman yangını mı başlatmışlardı? Ağaç mı kesmişlerdi? Domuzcuk kabileleri arasında bir savaşa mı yol açmışlardı? Düşündüğü her şey saçma geliyordu.</p>

  <p>Onları sorgulamak için çağırmaya çalıştı, ama elbette gitmişlerdi. Hiç şüphesiz kapıdan içeriye, ormana, Lusitania Kolonisi'ni yok etme ihtimalini ortaya çıkaran faaliyetlerine devam etmeye gitmişlerdi. Bosquinha sürekli olarak onların genç olduklarını, hepsinin saçma sapan bir gençlik hatası olabileceğini kendisine hatırlattı.</p>

  <p>Ama <i>o kadar da</i> genç sayılmazlardı ve birçok akıllı insandan oluşan bu kolonideki en zeki iki insandılar. Yıldızyolu Kongresi'ne bağlı hükümetlerin işkence için kullanılabilecek herhangi bir cezalandırma aletine sahip olmalarının yasak olması çok iyi bir şeydi. Bosquinha, eğer sahip olsaydı, bu tür aletleri kullanabilecek kadar büyük bir öfke içinde hissediyordu kendisini. Miro, Ouanda, ne yaptığınızı sandığınızı ve ne yaptığınızı bilmiyorum; ama sebebiniz ne olursa olsun bedelini bu topluluğun tümü ödeyecek. Eğer adalet diye bir şey olsaydı size suçunuzun bedelini ödetirdim.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Birçok insan herhangi bir konuşmaya gitmeyeceğini söylemişti- iyi birer katolik değil miydiler? Piskopos onlara Sözcü'nün Şeytan'ın sözcülüğünü yaptığını söylememiş miydi?</p>

  <p>Ama Sözcü oraya vardığında ortalıkta başka fısıltılar dolaşıyordu. Bunlar çoğunlukla söylentiydi, ama Milagre söylentilerin sıkıcı bir hayatın tadı tuzu olduğu küçük bir yerdi; onlara inanılmadığı sürece söylentilerin hiçbir değeri yoktu. O öldüğünden beri suskun olan Marcao'nun küçük kızı Quara’nın şimdi okulda başını belaya sokacak kadar çok konuştuğu söylentileri yayılmıştı. O kötü tavırlı, itici metal gözleri olan çocuk Olhado'nun neşeli ve heyecanlı birine dönüştüğü konusunda söylentiler vardı. Belki manikdepresifti. Belki de ruhuna Şeytan sahip olmuştu. Sözcü'nün bir şekilde iyileştirici bir dokunuşu olduğunu, onda kötü göz olduğunu, kutsamalarının insanı bir bütün haline getirdiğini, beddualarının insanı öldürebileceğini, kelimeleriyle büyüleyip insana boğun eğdirebileceğini ima eden söylentiler yayılmaya başladı. Bunlar elbette herkesin kulağına gitmiyordu ve duyan herkes de buna inanmıyordu. Ama Sözcü'nün gelişi ve Marcos Maria Ribeira’nın ölümünün sözcülüğünü yapacağı dört gün arasında Milagre topluluğu herhangi bir resmi bildiri olmadan, Piskopos uzak durun dese de demese de konuşmaya katılıp Sözcü'nün söyleyeceklerini dinlemeye karar vermişti.</p>

  <p>Bu Piskopos'un hatasıydı. Mevkiini kullanarak Sözcü'ye Şeytan demekle kendisini ve tüm iyi Katolikleri en uzak noktaya koymuştu: Bu Sözcü bizim tam tersimiz. Ama tanrıbilim açısından kafası karışık insanlar için Tanrı da Şeytan gibi korkutucu ve güçlüydü. Piskopos'un söz ettiği iyiyle kötünün mücadelesini anlıyorlardı ama güçlü ve güçsüzün mücadelesiyle çok daha fazla ilgiliydiler; bu günbegün yaşadıkları şeydi. Bu mücadelede onlar güçsüz, Tanrı, Şeytan ve Piskopos güçlüydü. Piskopos Sözcü'yü kendisi gibi bir güç adamı konumuna yükseltmişti. Bu yüzden insanlar fısıldanan mucizelere inanmaya hazırdı.</p>

  <p>İşte bu nedenle, bildiri konuşmadan sadece bir saat önce yapılmış olmasına rağmen praça doluydu ve insanlar praça’yı gören binalara, evlere, çimenli arayollara ve sokaklara toplanmıştı. Belediye Başkanı Bosquinha -yasalar gereğince- nadiren gerçekleşen halk toplantılarında kullandığı basit mikrofonu Sözcü'ye vermişti. İnsanlar onun duracağı kürsüye doğru döndüler ve sonra kimlerin orada olduğunu görmek için etraflarına bakındılar. Herkes oradaydı. Marcao'nun ailesi oradaydı. Elbette Belediye Başkanı da oradaydı. Ama aynı zamanda Dom Cristao ve Dona Crista ve Katedral'den gelen bir çok cüppeli papaz da vardı. Dr. Navio, Pipo'nun dul eşi yaşlı arşivci Conceiçao. Libo'nun dul eşi Bruxinha ve çocukları. Sözcü'nün bir gün Pipo ve Libo'nun ölümlerinin sözcülüğünü de yapacağı söylentileri vardı.</p>

  <p>Sonunda Sözcü tam kürsüye çıkarken praça’da bir söylenti yayılmaya başladı: Piskopos Peregrino da oradaydı. Resmi elbiseleriyle değil de papazların giydiği basit bir cüppe giyerek gelmişti. Sözcü'nün günahkar konuşmalarını dinlemek için gelmişti! Bir çok Milagre'li olacakları tahmin ettiği için müthiş bir heyecan hissetti. Piskopos ayağa kalkıp mucizevi bir şekilde Şeytan’ı yere yıkacak mıydı? Burada Aziz John’ın vahiylerinin görüşü dışında büyük bir savaş mı olacaktı?</p>

  <p>Sonra Sözcü mikrofonunun başında durup hepsinin sakinleşmesini bekledi. Oldukça uzun boyluydu, hala genç görünüyordu ama beyaz teni Lusos'un binlerce değişik tondaki kahverengisiyle kıyaslanınca hastalıklı görünmesine neden oluyordu. Bir hayalet gibi. Sesler kesildi ve Sözcü konuşmaya başladı.</p>

  <p>"O, üç isimle biliniyordu. Birincisi resmi kayıtlarda var: Marcos Maria Ribeira. Resmi bilgileri: 1929’da doğdu. 1970’te öldü. Çelik dökümhanesinde çalıştı. Mükemmel bir güvenlik kaydı var. Asla tutuklanmadı. Bir eşi, altı çocuğu var. O örnek bir vatandaş, çünkü resmi kayıtlara geçecek kadar kötü bir şey asla yapmadı."</p>

  <p>Dinleyen bir çok insan belirsiz bir huzursuzluk hissetti. Onlar bir nutuk beklemişlerdi. Oysa Sözcü'nün ses tonu hiç de olağanüstü değildi. Kelimelerinde dini bir konuşmada olan resmiyet yoktu. Sade, basit, neredeyse konuşma dilindeydi. Sadece birkaçı ses tonunu ve konuşmasını tamamen inanılır kılan şeyin sadeliği olduğunun farkına vardı. Doğruyu borazanlarla söylemiyordu; yalnızca doğruyu söylüyordu, olmuş gibi kabul ettiğiniz için şüphe etmeyi bile düşünmeyeceğiniz hikayeyi anlatıyordu. Bunu fark edenler arasında Piskopos Peregrino da vardı ve bu onu huzursuz etti. Bu Sözcü aşılması zor, sunağın önündeki ateşle yok edilmeyecek türden bir düşmandı.</p>

  <p>"İkinci ismi Marcao'ydu. Büyük Marcos. Çünkü o dev gibi bir adamdı. Yetişkin boyutlarına erken erişti. İki metreye ulaştığında kaç yaşındaydı? On bir mi? On iki yaşına geldiğinde kesinlikle öyleydi. Çelik miktarı çok az olduğu için çoğu işin doğrudan elle ve insan gücüyle kontrol edildiği dökümhanede boyutu ve gücü onu çok değerli kılmıştı. İnsanların hayatı Marcao'nun gücüne bağlıydı."</p>

  <p>Praça’da, dökümhanede çalışan adamlar başlarını salladılar. Hepsi de birbirlerine ateist framling'le asla konuşmayacaklarını böbürlenerek söylemişlerdi. Birinin konuşmuş olduğu ortadaydı ama şimdi Sözcü'nün doğruyu bilmesi, Marcao'yla ilgili hatırladıklarını anlamış olması, onların kendilerini iyi hissetmesini sağlamıştı. Her biri Sözcü'ye Marcao hakkında bir şeyler söyleyen kişinin kendisi olmasını istedi. Sözcü'nün onlarla konuşmaya bile çalışmamış olduğunu tahmin etmediler. Andrew Wiggin’in yılların tecrübesiyle sormadan bildiği bir çok şey vardı.</p>

  <p>"Üçüncü ismi Cao'ydu. Köpek."</p>

  <p>Ah, evet, diye düşündü Lusos. İşte, ölülerin sözcüleri hakkında duyduğumuz şey bu. Ölülere saygıları yok, terbiyeli davranma kaygıları yok.</p>

  <p>"Bu, karısı Novinha’nın gözünün yine morardığını, sendeleyerek yürüdüğünü, dudağında dikişler olduğunu duyduğunuzda ona koyduğunuz isimdi. Ona bunları yaptığı için o bir hayvandı."</p>

  <p>Bunu söylemeye nasıl cesaret edebilirdi? Adam <i>ölüydü!</i> Ama öfkelerinin altında, Lusos tamamen farklı bir nedenle rahatsız olmuştu. Neredeyse hepsi kendisinin de bu kelimeleri söylediğini veya duyduğunu hatırlıyordu. Sözcü'nün düşüncesizliği, Marcao yaşarken hakkında söyledikleri kelimeleri herkesin içinde tekrarlamış olmasıydı.</p>

  <p>"Bu hiçbirinizin Novinha’yı sevdiğinden değildi. Hiçbirinize bir günaydın bile demeyen o soğuk kadın yüzünden değil. Ama o Marcao'dan küçüktü ve çocuklarının annesiydi ve onu dövdüğü için Cao ismini hak ediyordu."</p>

  <p>Utanmışlardı; birbirlerine mırıldandılar. Çimenlerde Novinha’nın yakınında oturanlar, Sözcü'nün doğruyu söylediğinin, onu sevmediklerinin, ondan hem korktuklarının hem de ona acıdıklarının acı bir şekilde farkında olarak, nasıl bir tepki verdiğini görmek için ona bakıyor, sonra da başlarını başka yöne çeviriyorlardı.</p>

  <p>"Söyleyin bana, tanıdığınız adam bu mu? Barlarda herkesten çok vakit geçiren ve buna rağmen orada hiç arkadaş edinemeyen, bir tane bile içki arkadaşı olmayan bir adam. Ne kadar içtiğini bile anlayamıyordunuz. İçki içmeden önce aksi, kavgacı ve sinirliydi ve içki nedeniyle kendinden geçmeden önce de aksi, kavgacı ve sinirliydi; kimse farkı anlayamıyordu. Hiçbir zaman bir arkadaşı olduğunu duymadınız ve o bir odaya girdiğinde hiçbiriniz bundan memnun olmadınız. İşte bu, çoğunuzun tanıdığı adamdı. Cao. Bir erkek bile değildi."</p>

  <p>Evet, diye düşündüler. O böyle bir adamdı. Uyumsuzluğun ilk şoku atlatılmıştı. Sözcü'nün hikayesindeki herhangi bir şeyi yumuşatmayacağı gerçeğine alışmışlardı. Buna rağmen hala rahat değillerdi. Çünkü ses tonunda olmasa da sözlerinde bir ironi vardı. "Bir erkek bile değildi," demişti ama o elbette bir <i>erkekti</i> ve Sözcü Marcao hakkında ne düşündüklerini anlasa da, onlara katılmadığının belli belirsiz farkındaydılar.</p>

  <p>"Bairro das Fabricadoras'daki dökümhaneden birkaç kişi onu güvenebilecekleri güçlü bir bilek olarak tanıyorlardı. Asla yapabileceğinden fazlasını yaparım demediğini ve her zaman yapacağı şeyi söylediğini biliyorlardı. Ona güvenebilirdiniz. Bu yüzden dökümhane duvarları içindeyken onların saygısını kazanmıştı. Ama o kapıdan çıktığınızda ona herkesin davrandığı gibi davrandınız; görmezlikten geldiniz, onu küçümsediniz."</p>

  <p>İroni şimdi telaffuz edilmişti. Sözcü ses tonuyla bir ip ucu vermese de -hala başlangıçtaki basit, sade konuşma tarzını sürdürüyordu- çalışma arkadaşları bunu kendi içlerinde sözsüz bir şekilde hissettiler: Onu görmezden gelmemeliydik. Eğer o dökümhane içindeyken değerliyse, o zaman belki dışardayken de ona değer vermeliydik.</p>

  <p>"Bazılarınız pek fazla konuşmadığınız bir konuyu daha biliyor. Ona Cao ismini hak ettiğinden çok daha uzun bir zaman önce verdiğinizi biliyorsunuz. On, on bir, on iki yaşlarındaydınız. Küçük çocuklardınız. Boyu çok uzamıştı. Onun yanında olmak sizi utandırıyordu. Ve korkuyordunuz çünkü kendinizi çaresiz hissetmenize neden oluyordu."</p>

  <p>Dom Cristao karısına, "Onlar dedikodu için geldiler ve o onlara sorumluluk veriyor," diye mırıldandı.</p>

  <p>"Bu yüzden onunla insanlar kendilerinden büyük olan şeylerle her zaman nasıl başa çıkarsa öyle başa çıktınız," dedi Sözcü. "Birleştiniz. Bir fili avlamaya çalışan avcılar gibi. Büyük bir boğayı öldürmek için onu güçsüzleştirmeye çalışan boğa güreşçileri gibi. Dürtersin, alay ederek sataşır, ona takılırsın. Sürekli etrafında dönmesini sağlarsın. Bir sonraki darbenin nereden geleceğini tahmin edemez. Kancaları batırırsın. Onu acıyla güçsüzleştirirsin. Onu kızdırırsın. Çünkü o ne kadar büyük olursa olsun, <i>ona bir şeyler yaptırabilirsin.</i> Bağırmasını sağlayabilirsin. Koşmasını sağlayabilirsin. Ağlamasını sağlayabilirsin. Gördünüz mü? Sonuçta o sizden daha güçsüz."</p>

  <p>Ela kızmıştı. Marcao'yu suçlamasını istemişti, affettirmesini değil. Zor bir çocukluk dönemi geçirmiş olması, canı her istediğinde annesini yere yıkma hakkını ona vermiyordu.</p>

  <p>"Bunda suçlu yok. O zaman siz de çocuktunuz ve çocuklar daha iyisini öğrenmeden önce zalim olurlar. Bunu şimdi yapmazdınız. Ama size şimdi hatırlattığıma göre, kolaylıkla bir cevap bulabilirsiniz. Ona köpek dediniz ve o bir köpek oldu. Hayatının sonuna kadar. Umutsuz insanların canını acıtıyordu. Karısını dövüyordu. Oğlu Miro'yla o kadar zalim ve ağzı bozuk bir şekilde konuşuyordu ki çocuğun evden kaçmasına neden oluyordu. O, sizin ona davrandığınız gibi hareket ediyordu, ona olduğunu söylediğiniz şeyi oluyordu."</p>

  <p>Sen bir ahmaksın, diye düşündü Piskopos Peregrino. Eğer insanlar, sadece diğer insanların ona davranış şekillerine göre hareket ederlerse, o zaman kimse hiçbir şey için sorumlu olmaz. Eğer günahlarını sen seçmiyorsan o zaman nasıl pişman olabilirsin?</p>

  <p>Sözcü sanki Piskopos'un sessiz tartışmasını duymuş gibi elini kaldırdı ve kendi kelimelerini yok etti. "Ama kolay cevap doğru değil. İşkenceleriniz onu şiddetli bir hale getirmedi; onu öfke dolu fakat içine kapanık biri haline getirdi. Ve siz büyüyüp ona işkence çektirmekten vazgeçtiğinizde o da sizden nefret etmekten vazgeçti. O, kin tutacak biri değildi. Kızgınlığı söndü ve kuşkuya dönüştü. Onu hor gördüğünüzü biliyordu; sizsiz bir hayat yaşamayı öğrendi. Huzur içinde."</p>

  <p>Sözcü bir an için duraksadı ve onların sessizce sordukları soruya cevap verdi. "Öyleyse tanıdığınız o zalim adama nasıl dönüştü? Bir an için düşünün. Zalimliğini kim yaşadı? Karısı. Çocukları. Bazı insanlar karısını ve çocuklarını gücü arzu ettikleri, ama dünyada güç kazanamayacak kadar güçsüz ve aptal oldukları için döver. İhtiyaç, gelenek ve sevgi nedeniyle böyle bir adama bağlı olan umutsuz bir eş ve çocukları, üzerinde yönetebilme gücüne sahip olduğu tek kurbanlarıdır."</p>

  <p>Evet, diye düşündü Ela, annesine bir bakış atarak. İşte istediğim buydu. Bu yüzden ondan babamın ölümünün sözcülüğünü yapmasını istedim.</p>

  <p>"Bunun gibi adamlar var," dedi Sözcü, "ama Marcos Ribeira onlardan biri değildi. Bir an için düşünün. Hiç çocuklarından birine vurduğunu duydunuz mu? Asla. Onunla çalışanlar; hiç size bir isteğini zorla yaptırmaya çalıştı mı? İşler istediği gibi gitmediğinde buna kızmış göründü mü? Marcao güçsüz ve kötü bir adam değildi. O güçlü bir adamdı. Güç istemiyordu. Sevgi istiyordu. Hakimiyet istemiyordu. Sadakat istiyordu."</p>

  <p>Piskopos Peregrino, bir düellocunun değerli rakibine selam verişi gibi amansız bir şekilde gülümsedi. Doğruların etrafında dönüp insanları yanıltarak çarpık bir yolda yürüyorsun Sözcü. Vurduğunda, hedefin ölümcül olacak. Bu insanlar eğlence için geldiler ama onlar senin hedeflerin; onları kalbinden vuracaksın.</p>

  <p>"Bazılarınız bir olayı hatırlıyor," dedi Sözcü. "Marcos yaklaşık on üç yaşındaydı ve siz de öyleydiniz. Okulun arkasındaki çimenli yamaçta onunla alay ediyor ona sataşıyordunuz. Normalden çok daha şiddetli saldırdınız. Onu taşlarla tehdit ettiniz, kapim yapraklarıyla onu kamçıladınız. Biraz kanını akıttınız ama buna dayandı. Sizden kurtulmaya çalıştı. Durmamzı istedi. Sonra biriniz sert bir şekilde karnına vurdu ve bu, onun canını tahmin edebileceğinizden çok daha fazla yaktı çünkü o zaman bile onu öldüren hastalığı taşıyordu. Kırılganlığa ve acıya henüz alışmamıştı. Bu ona ölüm gibi geldi. Köşeye kıstırılmıştı. Onu öldürüyordunuz. Bu yüzden size vurdu."</p>

  <p>Bunu nereden biliyor? diye düşündü yarım düzine adam. Bu çok uzun zaman önceydi. Neler olduğunu ona kim söyledi? İşler kontrolden çıkmıştı, hepsi bu. Bir şey yapmak istememiştik ama kolunu, kocaman yumruğunu bir kabranın tekmesi gibi savurduğu zaman; o benim canımı acıtacaktı...</p>

  <p>"Yere düşen içinizden herhangi biri olabilirdi. O zaman onun korktuğunuzdan bile daha güçlü olduğunu anladınız. Fakat sizi en çok korkutan şey, intikamı tamamen hak ettiğinizi bilmenizdi. Bu yüzden yardım istediniz. Ve öğretmenler geldiğinde ne gördüler? Yerde yatıp ağlayan, bir yeri kanayan küçük bir çocuk. Bir adam boyunda orasında burasında birkaç sıyrığı olan, özür dileyip bunu yapmak istememiştim diyen bir çocuk. Ve ona vurdu, diyen yarım düzine çocuk. Hiçbir neden olmadan onu tekmelemeye başladı. Onu durdurmaya çalıştık ama Cao çok büyük. Her zaman küçük çocuklara sataşıyor."</p>

  <p>Küçük Grego hikayeye kendisini kaptırmıştı. "Mentirosos!" diye bağırdı. Yalan söylüyorlar! Yakınlardaki birçok insan kıkırdadı. Quara onu susturdu.</p>

  <p>"Bir çok tanık vardı," dedi Sözcü. "Öğretmenlerin suçlamaya inanmaktan başka bir seçenekleri yoktu. Küçük bir kız soğuk bir şekilde ileri atılıp tüm olayı gördüğünü Marcos'un asla davranmadığı bir şekilde, cae, köpekler gibi davranan bir grup çocuğun tamamen haksız, şiddetli, acı dolu saldırısından kendisini korumak için hareket ettiğini söyledi. Hikayesi anında doğru olarak kabul edilmişti. Sonuçta o, Os Venerados'ların kızıydı."</p>

  <p>Grego annesine parlayan gözlerle baktı ve sonra ayağa fırlayıp etrafındaki insanlara bildirdi, "A mamae o libertou!" Annem onu kurtardı! İnsanlar güldü, dönüp Novinha’ya baktılar. Ama o, çocuğuna duydukları anlık şefkati reddederek yüz ifadesini değiştirmedi. Tekrar başka bir yere baktılar, gücenmişlerdi.</p>

  <p>"Novinha," dedi Sözcü. "Soğuk davranışları ve zekası, onun Marcao kadar aranızdan dışlanmasına neden oldu. Hiçbiriniz size arkadaşça bir davranışta bulunduğunu hatırlamıyorsunuz. Ve o burada Marcao'yu kurtarıyordu. Pekala, gerçeği biliyordunuz. Marcao'yu kurtarmıyordu; o yalnızca sizin bir şeyden paçanızı kurtarmanızı önlüyordu."</p>

  <p>Arkadaşlık tekliflerini biraz önce reddettiğini bilen insanlar başlarını salladılar ve bilgiç bir ifadeyle gülümsediler. İşte bu Dona Novinha, hepimizden daha üstün olan Biyolog.</p>

  <p>"Marcos olayı bu şekilde görmedi. Ona o kadar çok hayvan deniliyordu ki buna neredeyse kendisi de inanmıştı. Novinha ona bir insan gibi merhamet göstermişti. Bu güzel kız, zeki çocuk, kutsal Venerados'ların kızı, bir tanrıça gibi her şeyden uzak duran bu kız ona uzanmış, onu kutsamıştı ve dualarını gerçekleştirmişti. Ona tapıyordu. Altı yıl sonra onunla evlendi. Bu harika bir hikaye değil mi?"</p>

  <p>Ela ona kaşını kaldıran Miro’ya baktı. "Neredeyse yaşlı pisliği sevmemizi sağlayacak değil mi?" dedi Miro tatsız bir şekilde.</p>

  <p>Uzun bir duraksamadan sonra Sözcü'nün sesi aniden hiç olmadığı kadar yükseldi. Bu onları şaşırttı, uyandırdı. "Neden ondan nefret etmeye, onu dövmeye, çocuklarını küçümsemeye başladı? Bu iradesi güçlü, zeki kadın neden buna tahammül etti? Evliliği her an bitirebilirdi. Kilise boşanmaya izin vermiyor olabilirdi ama her zaman onu terk etme olanağına sahipti ve Milagre’de kocasını ilk terk eden de o olmayacaktı. Acı çeken çocuklarını alıp onu terk edebilirdi. Ama o <i>kaldı.</i> Hem Belediye Başkanı hem de Piskopos onu terk etmesini <i>önerdi.</i> Onlara cehenneme kadar yolları olduğunu söyledi."</p>

  <p>Lusosların çoğu güldü; sıkı ağızlı Novinha’nın Piskopos'u terslediğini, Bosquinha'yi sindirdiğini hayal edebiliyorlardı. Novinha’yı sevmiyor olabilirlerdi ama o Milagre'deki yetkililere burun kıvırıp bundan paçasını sıyırabilecek neredeyse tek insandı.</p>

  <p>Piskopos on yıl önce odasında geçen sahneyi hatırladı. Tam olarak Sözcü'nün aktardığı kelimeleri kullanmamıştı ama etkisi neredeyse aynıydı. Fakat o yalnızdı. Bundan kimseye söz etmemişti. Bu Sözcü kimdi ve bilmesi imkansız olan şeyler hakkında nasıl bu kadar çok bilgisi olabilirdi?</p>

  <p>Kahkahalar sona erdiğinde Sözcü devam etti. "Nefret ettikleri bu evlilikte onları bir arada tutan bir bağ vardı. Bu bağ da Marcao'nun hastalığıydı."</p>

  <p>Şimdi ses tonu daha alçaktı. Lusos duymak için kendini zorladı.</p>

  <p>"Hastalık, doğduğu andan itibaren Marcao'nun hayatını şekillendirmişti. Ebeveynlerinden geçen genler öyle bir şekilde birleşmişti ki ergenlik çağı başladığında beze hücreleri durmadan, aralıksız bir şekilde yağ dokularına dönüşmeye başladı. Dr. Navio bunun nasıl geliştiğini size benden daha iyi anlatabilir. Marcao çocukluğundan beri böyle bir durumu olduğunu biliyordu; ebeveynleri Descolada'dan ölmeden önce bunu biliyorlardı; Gusto ve Cida da Lusitania'daki tüm insanların genlerini muayene ettikleri için bunu biliyorlardı. <i>Hepsi</i> ölmüştü. Bunu bilen sadece bir kişi kalmıştı, xenobiyolojik dosyaların varisi olan kişi. Novinha."</p>

  <p>Dr. Navio'nun kafası karışmıştı. Eğer bunu evlenmeden önce biliyorsa, onun durumundaki insanların kısır olduğunu da muhakkak biliyordu. Hiçbir zaman baba olamayacağını bildiği halde neden onunla evlenmişti? O an Marcao'nun hastalığının nadir bir istisna <i>olmadığını</i> daha önce anlaması gerektiğini fark etti. İstisna değildi. Navio'nun yüzü kızardı. Sözcü'nün onlara birazdan söyleyeceği şey ağza alınamayacak bir şeydi.</p>

  <p>"Novinha Marcao'nun öleceğini biliyordu," dedi Sözcü. "Aynı zamanda, onunla evlenmeden önce tamamen ve kesinlikle kısır olduğunu da biliyordu."</p>

  <p>Bunun anlamının kafalarına dank etmesi bir dakikalarını aldı. Ela vücudunun içindeki organlarının eridiğini hissetti. Kafasını çevirmeden Miro'nun kaskatı kesildiğini, yanaklarının beyazlaştığını gördü.</p>

  <p>Sözcü seyircilerin arasından yükselen fısıltılara rağmen devam etti. "Genetik taramaları gördüm. Marcos Maria Ribeira’nın hiçbir zaman çocuğu olmadı. Karısının çocukları oldu ama onlar onun değildi ve o bunu biliyordu ve Novinha da onun bunu bildiğini biliyordu. Bu, evlendiklerinde yaptıkları anlaşmanın bir parçasıydı."</p>

  <p>Mırıldanmalar söylenmeye, şikayetler yakınmalara dönüştü ve ses zirveye ulaşırken Quim ayağa fırlayıp Sözcü'ye bağırdı, "Annem zina yapan bir kadın değil! Ona fahişe dediğin için seni öldüreceğim!"</p>

  <p>Bu son kelime sessizlikte asılı kaldı. Sözcü cevap vermedi. Sadece, onun alev alev yanan suratına bakmayı sürdürerek, sonunda kulağında çınlayan bu kelimeyi Sözcü'nün değil kendisinin söylediğini Quim fark edinceye kadar bekledi. Tereddüt etti. Yanında, yerde oturan annesine baktı ama annesi artık dik oturmuyordu, biraz çökmüştü, kucağında titreyen ellerine bakıyordu. "Söyle onlara anne," dedi Quim. Ses tonu kastettiğinden daha da fazla yalvarır gibi çıkmıştı.</p>

  <p>Novinha cevap vermedi. Bir kelime bile etmedi, ona bakmadı. Eğer Quim daha iyisini bilmeseydi, titreyen ellerinin bir günah çıkartma olduğunu, <i>utandığını</i> düşünürdü, sanki Sözcü'nün söyledikleri doğruydu ve soracak olsaydı Tanrının da kendisine vereceği cevap buydu. Peder Mateu'nun cehennemdeki işkenceleri anlatışını hatırladı: Tanrı zina yapanların üzerine tükürür, zina yapanlar Tanrının onlarla paylaştığı yaradılış gücüyle alay ediyorlar, içlerinde bir amip kadar bile iyilik yok. Quim ağzında safra tadı aldı. Sözcü'nün söyledikleri doğruydu.</p>

  <p>"Mamae," Anne, dedi yüksek sesle, alay ederek. "Quern fode p'ra fazer-me?" Beni yapmak için kiminle yattın?</p>

  <p>İnsanlar soluk soluğa kaldı. Olhado aniden ayağa fırlayarak yumruklarını sıktı. Novinha ancak o zaman Olhado'nun kardeşine vurmasını engellemek için elini uzatarak tepki gösterdi. Quim, Olhado'nun annesini korumak için fırladığını fark etmedi bile; düşünebildiği tek şey bunu Miro'nun yapmamış olduğuydu. Miro da bunun doğru olduğunu biliyordu.</p>

  <p>Quim derin bir nefes aldı ve arkasını döndü, bir an için kaybolmuş gibi göründü; sonra kalabalığın arasından kendisine yol açarak geçti. Gitmesini izlemelerine rağmen kimse onunla konuşmadı. Eğer Novinha suçu inkar etmiş olsaydı ona inanırlardı, Os Venerados'ların kızını böylesine bir günahla suçladığı için Sözcü'ye saldırırlardı. Ama inkar etmemişti. Kendi oğlunun onu iğrenç bir şekilde suçlamasını dinlemiş ve bir şey söylememişti. Bu doğruydu. Artık büyülenmiş gibi dinliyorlardı. Aralarında çok azı bu olaya gerçek bir ilgi duyuyordu. Sadece Novinha’nın çocuklarının babasının kim olduğunu öğrenmek istiyorlardı.</p>

  <p>Sözcü sükunetle öyküsüne devam etti. "Ebeveynleri öldükten ve çocukları doğmadan önce, Novinha sadece iki kişiyi sevdi. Pipo onun ikinci babasıydı. Novinha hayatını onunkine çıpaladı; birkaç kısa yıl boyunca bir aileye sahip olmanın ne demek olduğunu tattı. Sonra o öldü ve Novinha onu öldürdüğüne inandı."</p>

  <p>Novinha’nın ailesinin yakınında oturanlar Quara’nın Ela’nın önüne eğilip, "Quim neden bu kadar kızgın?" diye sorduğunu duydular.</p>

  <p>Ela alçak sesle cevap verdi. "Çünkü Papai gerçekte bizim babamız değilmiş."</p>

  <p>"Ya," dedi Quara. "Şimdi Sözcü mü bizim babamız?" Sesi umutlu gibiydi. Ela onu susturdu.</p>

  <p>"Pipo'nun öldüğü gece," dedi Sözcü, "Novinha ona keşfettiği bir şeyi göstermişti, Descolada’nın Lusitania'daki bitkiler ve hayvanlarda nasıl işlediğini gösteren bir şey. Pipo onun çalışmalarında kendisinden daha fazla şey gördü. Koşarak domuzcukların beklediği ormana gitti. Belki de onlara ne keşfettiğini söyledi. Belki de sadece tahmin ettiler. Ama Novinha, domuzcukların saklamak için öldürecekleri bu sırrı ona gösterdiği için kendisini suçladı."</p>

  <p>"Yaptığı şeyi geri almak için artık çok geçti. Ama tekrar olmasını engelleyebilirdi. Bu yüzden Descolada'yla ve Pipo’ya o akşam gösterdiği şeyle ilgili bütün dosyaları mühürledi. Dosyalarını kimin görmek isteyeceğini biliyordu. Yeni Zenador Libo. Eğer Pipo onun babası olduysa, Libo’da onun kardeşi olmuştu ve kardeşten öteydi. Pipo'nun ölümüne dayanmak zordu ama Libo'nunki daha zor olacaktı. Libo ona dosyaları sordu. Onları görmek istedi. Novinha ona, dosyaları görmesine asla izin vermeyeceğini söyledi."</p>

  <p>"İkisi de bunun tam olarak ne anlama geldiğini biliyordu. Eğer onunla evlenecek olsaydı dosyalardaki koruma tabakasını kaldırabilirdi. Birbirlerini umutsuzca seviyorlardı, birbirlerine her zamankinden çok ihtiyaçları vardı ama Novinha onunla asla evlenemezdi. O da dosyaları okumayacağına söz veremezdi ve öyle bir söz verse bile onu tutamazdı. Babasının gördüğünü o da görürdü. Ölürdü."</p>

  <p>"Onunla evlenmeyi reddetmek zor bir şeydi ama onsuz bir hayat yaşamak daha da zordu. Bu yüzden Novinha onsuz yaşamadı. Marcao'yla anlaşmasını yaptı. Yasalar önünde onunla evlenecekti ama gerçek kocası ve tüm çocuklarının babası Libo olacaktı, olmuştu."</p>

  <p>Libo'nun dulu Bruxinha titreyerek ayağa kalktı, gözlerinden yaşlar akarak feryat etti, "Mentira, mentira." Yalanlar, yalanlar. Ama ağlamasının nedeni öfke değildi, üzüntüydü. Kocasını bir kez daha kaybettiği için yas tutuyordu. Üç kızı, praça’yı terk etmesine yardım etti.</p>

  <p>O giderken Sözcü yavaşça devam etti. "Libo, karısı Bruxinha ve dört kızını üzdüğünü biliyordu. Yaptığı şey yüzünden kendisinden nefret ediyordu. Uzak durmaya çalıştı. Aylarca, bazen yıllarca bunu başardı. Novinha da bunu denedi. Onu görmeyi, hatta onunla konuşmayı bile reddetti. Çocuklarının ondan bahsetmesini yasakladı. Sonra Libo, eski olaylara geri dönmeden onu görebilecek kadar güçlü olduğunu düşündü. Novinha, asla Libo kadar iyi olmayan kocasıyla çok yalnızdı. Asla, yaptıkları iyi bir şeymiş gibi davranmadılar. Sadece uzun bir süre birbirleri olmadan yaşayamıyorlardı."</p>

  <p>Bruxinha giderken bunu duydu. Bu onu biraz rahatlatmıştı fakat Piskopos Peregrino onu giderken izlediğinde, Sözcü'nün ona bir hediye verdiğini fark etti. Bruxinha Libo'nun zalim gerçeklerinin en masum kurbanıydı, ama Libo ona küllerden başka bir şey bırakmamıştı. Sözcü ona, kocasının yaptığı şeyle yaşamayı öğrenmenin bir yolunu gösteriyordu. Bu senin suçun değildi, diyordu ona. Senin yapacağın hiçbir şey bunu önleyemezdi. Başaramayan sen değil kocandı. Piskopos, Aziz Meryem, Bruxinha’nın onun söylediklerini duymasını ve sözlerine inanmasını sağla diye sessizce dua etti.</p>

  <p>Libo'nun dulu ağlayan tek insan değildi. Gidişini izleyen yüzlerce göz de yaşla dolmuştu. Novinha’nın bir günahkar olduğunu keşfetmek şaşırtıcı ama nefisti: herkes gibi bu çelik kalpli kadının da hataları vardı. Ama aynı kusuru Libo’da bulmakta hoşlarına gidecek bir yan yoktu. Herkes onu sevmişti. Hayran oldukları cömertliğinin, iyiliğinin, bilgeliğinin bir maske olduğunu öğrenmek istemiyorlardı.</p>

  <p>Bu yüzden Sözcü bugün sözcülüğünü yaptığı kişinin Libo olmadığını hatırlatınca şaşırdılar. "Marcos Ribeira buna neden razı olmuştu? Novinha onun topluma karşı duyduğu utancı gidermek için bir eş ve çocuk sahibi olduğu hayalini istediğini düşündü. Kısmen öyleydi. Fakat onunla evlenmesinin en büyük nedeni ona karşı duyduğu sevgiydi. Marcao, kendisinin onu sevdiği kadar Novinha’nın da onu sevmesini beklemiyordu çünkü kendisi ona tapıyordu, o bir tanrıçaydı ve kendisinin hastalıklı, kirli, hor görülen bir hayvan olduğunu biliyordu. Novinha’nın ona tapamayacağını hatta onu sevemeyeceğini biliyordu. Bir gün belki biraz <i>şefkat</i> duyabileceğini umut etmişti. Belki sadakat."</p>

  <p>Sözcü bir an için kafasını eğdi. Lusos, onun söylemesine gerek olmayan sözcükleri duydu: Novinha asla bunu yapmadı.</p>

  <p>"Gelen her çocuk," dedi Sözcü, "Marcos'un başarısızlığının bir başka kanıtıydı. Tanrıçanın onu hala değersiz bulduğunu gösteriyordu. Neden? Ona sadık kalmıştı. Çocuklarından hiçbirine asla onun çocuğu olmadığını ima etmemişti. Novinha’ya verdiği sözü asla bozmamıştı. Ondan gelecek bir şeyleri hakketmiyor muydu? Bazı zamanlarda tahammül sınırlarının zorlandığını hissediyordu. Onun kararını kabul etmeyi reddetti. O bir tanrıça değildi. Çocuklarının hepsi birer piçti. Bunlar, ona sert davrandığında ve Miro’ya bağırdığında, kendisine söylediği şeylerdi."</p>

  <p>Miro kendi adını duydu ama bunu kendisiyle ilgili bir şey olarak algılamadı. Gerçeklerle bağlantısı düşündüğünden çok daha kırılgandı ve bugün çok fazla şok yaşamıştı. Domuzcuklarla ağaçlar arasındaki imkansız büyü. Annesiyle Libo'nun sevgili olmaları. Ona kendi vücudu, kendi benliği kadar yakın olan Ouanda’nın bir hamlede Ela gibi, Quara gibi kız kardeşi olması. Gözleri çimenlere odaklanmıştı; Sözcü'nün söylediklerini yalnızca ses olarak algılıyor, kelimeleri duymuyordu, tek duyduğu korkunç sesti. Bu sesi Miro çağırmıştı, onun Libo'nun ölümünün sözcülüğünü yapmasını istemişti. Hümanist bir dinin yardımsever papazı yerine, etkileyici zihni ve fazlasıyla mükemmel anlayışıyla orijinal sözcünün geleceğini nereden bilebilirdi? İnsanları anlama maskesinin altında, adına yakışır şekilde yaşamakta kararlı, domuzcuklarla geçirdiği bir saatte hepsinin neredeyse elli yıldır göremediğini gören, Pipo'nun, Libo'nun, Ouanda’nın ve kendisinin yaptığı işlerle alay edip sonra da Ouanda’yı gerçeğin kılıcıyla, tek bir acımasız vuruşla ondan ayıran, insanoğlunun en büyük suçunun efsanevi Şeytan’ın, yok edici Ender olduğunu bilemezdi; Miro'nun duyduğu ses buydu, elinde kalan kesinliği olan tek şey bu aralıksız korkunç sesti. Miro ondan nefret etmeye çalışarak sese tutundu fakat başaramıyordu çünkü kendisini kandıramayacağını, Ender’in bir yok edici olduğunu ama yok ettiği şeyin bir hayal olduğunu ve bu hayalin ölmesi gerektiğini <i>biliyordu.</i> Domuzcuklar hakkındaki gerçekler, bizim hakkımızdaki gerçekler. Bu yaşlı adam bir şekilde gerçeği görebiliyor ve bu gözlerini kör etmiyor ya da onu çıldırtmıyor. Bu sesi dinleyip gücünün bana gelmesine izin vermeliyim ki ben de ışığa bakıp hayatta kalabileyim.</p>

  <p>"Novinha ne olduğunu biliyordu. Zina yapan bir kadın, ikiyüzlü biri. Marcao'yu, Libo'yu, çocuklarını, Bruxinha'yi incittiğini biliyordu. Pipo'yu öldürdüğünü biliyordu. Bu yüzden Marcao'nun onu cezalandırmasına razı oldu hatta bunu davet etti. Bu onun kefaretiydi. Hiçbir zaman yeterli olamayacak bir kefaret. Marcao ondan ne kadar nefret ederse etsin o kendisinden daha da çok nefret ediyordu."</p>

  <p>Piskopos yavaşça başıyla onayladı. Sözcü sırları tüm topluluğa anlatmakla korkunç bir şey yapmıştı. Bunlar günah çıkartma hücresinde konuşulması gereken şeylerdi. Buna rağmen Peregrino, tüm topluluğun tanıdıklarını sandıkları insanları keşfetmeye zorlanması ve onları tekrar tekrar keşfetmelerindeki gücü hissetmişti; ve hikayenin her tekrarı kendilerini de tekrar anlamaya zorladı çünkü kime dokunduklarını anlamadan bütün bu insanlara yüzlerce, binlerce kez dokunmuşlar, hikayenin bir parçası olmuşlardı. Bu acı verici ve korkutucu bir şeydi ama sonunda rahatlatıcı tuhaf bir etkisi olmuştu. Piskopos sekreterine dönerek, "En azından dedikoducular bu işten bir şey elde edemeyecek; söylenecek sır kalmadı," diye fısıldadı.</p>

  <p>"Bu hikayedeki tüm insanlar acı çekti," dedi Sözcü. "Hepsi sevdikleri için fedakarlık yaptı. Hepsi, sevdiklerine çok acı çektirdi. Ve siz, bugün beni dinlerken siz de acı çektiniz. Ama şunu unutmayın: Marcao'nun hayatı çok acıklı ve zulümle dolu olabilir ama Novinha'yla yaptığı anlaşmayı istediği an sona erdirebilirdi. Kalmayı seçti. Bir şekilde bundan keyif almış olmalı. Ve Novinha: Tanrı’nın bu topluluğu bir arada tutan yasalarını çiğnedi. Cezasını da taşıdı. Kilise onun kendisine çektirdiği kadar korkunç bir kefaret ödemesini istemiyor. Eğer ona çektirebileceğiniz her tür zulmü hak ettiğini düşünüyorsanız şunu aklınızdan çıkartmayın: O tek bir nedenle tüm bunlara katlandı, yaptıklarının yalnızca bir amacı vardı: domuzcukların Libo'yu öldürmesini engellemek."</p>

  <p>Kelimeler kalplerindeki buzları eritti.</p>

  <p>&nbsp;</p>

  <p style="text-align: center;">***</p>

  <p>&nbsp;</p>

  <p>Olhado ayağa kalkıp annesine doğru yürüdü ve yanına çömelip kolunu omuzuna doladı. Ela yanına oturdu, ama o, yere kıvrılmış ağlıyordu. Quara gelip annesinin önünde durdu ve şaşkın gözlerle ona baktı. Grego yüzünü Novinha’nın kucağına gömüp ağlamaya başladı. Yeterince yakında olanlar haykırdığını duyabiliyordu, "Todo papai e morto. Nao tenho nem papai." Bütün babalarım öldü. Hiç babam yok.</p>

  <p>Ouanda, konuşma bitmeden önce annesiyle birlikte gittiği ara yolun girişinde duruyordu. Gözleriyle Miro'yu aradı ama o çoktan gitmişti.</p>

  <p>Ender kürsünün arkasında durup Novinha’nın ailesine bakarak acılarını dindirebilmek için yapabileceği bir şey olmasını diledi. Sözcülükten sonra her zaman acı olurdu çünkü Ölülerin Sözcüleri gerçekleri yumuşatmak için bir şey yapmazdı. Ama çok az sayıda insan Marcao, Libo ve Novinha gibi aldatmayla dolu bir hayat yaşamıştı; bu kadar çok şok; insanları tanıdıkları ve sevdikleri insanlar hakkındaki düşüncelerini gözden geçirmeye zorlayan bu kadar çok bilgi parçacığı nadiren olurdu. Ender bugün konuşurken ona bakan yüzlerden büyük bir acıya neden olduğunu anlamıştı. Sanki acılarını ona geçiriyorlarmış gibi hepsini hissetmişti. En çok şaşıran Bruxinha olmuştu ama Ender en çok yaralananın o olmadığını biliyordu. Bu ayrıcalık geleceğin onlara ne getireceğini bildiklerini sanan Miro ve Ouanda’ya aitti. Ama Ender insanların daha önce hissettiği acıyı da hissetmişti ve bugünün yaralarının eskilerden çok daha hızlı iyileşeceğini biliyordu. Novinha bunun farkında olmayabilirdi ama Ender onun üzerinden artık taşıması çok zor olan bir yükü almıştı.</p>

  <p>"Sözcü," dedi Belediye Başkanı Bosquinha.</p>

  <p>"Belediye Başkanı," dedi Ender. Sözcülüğün ardından insanlarla konuşmayı sevmiyordu ama her zaman birinin onunla konuşmakta ısrar etmesine alışkındı. Zorla gülümsedi. "Beklediğimden çok daha fazla insan vardı."</p>

  <p>"Çoğu için sadece anlık bir şeydi," dedi Bosquinha. "Sabah olmadan her şeyi unuturlar."</p>

  <p>Ender onun bunu önemsiz bir hale getirmesinden rahatsız olmuştu. "Bunun için gece muazzam bir şey olması gerekir," dedi.</p>

  <p>"Evet. Öyle bir şey ayarlandı."</p>

  <p>Ender onun aşırı derecede üzgün olduğunu ve kendisini güçlükle kontrol edebildiğini ancak o zaman anladı. Onu dirseğinden tuttu ve kolunu omuzuna attı; Bosquinha minnettar bir şekilde ona yaslandı.</p>

  <p>"Sözcü, özür dilemeye geldim. Yıldızyolu Kongresi tarafından yıldız gemine el konuldu. Bu seninle ilgili bir şey değil. Burada bir suç işlendi, bu o kadar büyük bir suç ki suçluların yargılanmak ve cezalandırılmak üzere en yakın dünyaya, Trondheim’e götürülmesi gerekiyor. Senin gemin..."</p>

  <p>Ender bir an için düşündü. "Miro ve Ouanda."</p>

  <p>Kadın, başını çevirdi, ona sert bir şekilde baktı. "Şaşırmadın."</p>

  <p>"Ayrıca gitmelerine de izin vermeyeceğim."</p>

  <p>Bosquinha kendisini ondan uzaklaştırdı. "İzin <i>vermeyecek misin</i>?"</p>

  <p>"Neyle suçlandıkları hakkında bir fikrim var."</p>

  <p>"Yalnızca dört gündür buradasın ve <i>benim</i> bile şüphelenmediğim bir şey mi biliyorsun?"</p>

  <p>"Bazen bazı şeyleri son bilen hükümet olur."</p>

  <p>"Sana onların gitmesine neden izin <i>vereceğini,</i> yargılanmaya gitmelerine <i>hepimizin</i> neden izin vereceğimizi söyleyeyim. Çünkü Kongre dosyalarımızı elimizden aldı. Bilgisayarın hafızası, güç kaynaklarımızı, suyumuzu, lağımlarımızı kontrol eden temel programlar haricinde boşaltıldı. Yarın hiçbir iş yapılamayacak çünkü fabrikaları, maden ocaklarını, traktörleri çalıştırmaya yetecek kadar enerjimiz yok. Görevimden alındım. Artık Lusitania Tahliye Komitesi’nin talimatlarının yerine getirilmesini sağlamak üzere yardımcı <i>polis</i> şefiyim."</p>

  <p>"Tahliye mi?"</p>

  <p>"Koloninin izni feshedildi. Hepimizi buradan uzaklaştırmak için yıldız gemileri yolluyorlar. Buradaki insan varlığına dair her tür iz ortadan kaldırılacak. Ölülerimizin üzerindeki mezar taşları bile."</p>

  <p>Ender onun tepkisini ölçmeye çalıştı. Bosquinha’nın akılsız yetkililere boyun eğecek tipten biri olduğunu düşünmemişti. "Buna boyun eğmek gibi bir niyetin var mı?"</p>

  <p>"Elektrik ve su sistemleri ansible'la kontrol ediliyor. Ansible aynı zamanda çiti de kontrol ediyor. Bizi güç kaynaksız, susuz ve kanalizasyonsuz bırakarak buraya kapatabilirler ve buradan çıkamayız. Miro ve Ouanda Trondheim’e gitmek üzere yıldız gemine bindiğinde bazı sınırlamaların hafifletileceğini söylüyorlar." İç çekti. "Ah Sözcü, korkarım ki bu Lusitania’da turist olmak için hiç de iyi bir zaman değil."</p>

  <p>"Ben bir turist değilim." Kongre’nin şüpheli faaliyetleri, Ender oradayken fark etmiş olmasının bir tesadüf olmadığından şüphelendiğini ona söyleme zahmetine girmedi. "Dosyalarınızı kurtarabildiniz mi?"</p>

  <p>Bosquinha iç çekti. "Üzgünüm ama sana yükleyerek oldu. Tüm dosyalarının ansible'la dış dünyada korunduğunu fark ettim. En önemli dosyalarımızı sana mesaj olarak yolladık."</p>

  <p>Ender güldü. "İyi, bu doğru, iyi bir iş yapmışsınız."</p>

  <p>"Önemli değil. Onları geri alamayız. Yani, alabiliriz ama bunu hemen fark ederler ve o zaman senin de başın en az bizimki kadar belaya girer. O zaman her şeyi silerler."</p>

  <p>"Tüm dosyalarımı yerel hafızaya kopyaladıktan hemen sonra ansible bağlantısını keserseniz olmaz."</p>

  <p>"O zaman gerçekten ayaklanma içerisinde oluruz. Ve ne uğruna?"</p>

  <p>"Lusitania’yı Yüz Dünya'daki en iyi ve en önemli yer haline getirme şansı için." Bosquinha güldü. "Sanırım bize önemli gözüyle bakarlar ama ihanetin en iyi olabilmenin bir yolu olduğunu sanmıyorum."</p>

  <p>"Lütfen. Hiçbir şey yapma. Miro ve Ouanda’yı tutuklama. Bir saat bekle, seninle ve kararı vermesi gerekenlerle bir araya gelmeme izin ver."</p>

  <p>"Ayaklanma olup olmayacağı kararı için mi? Böyle bir karar verilirken senin orada olman için bir neden göremiyorum Sözcü."</p>

  <p>"Toplantıda anlarsın. Lütfen, burası bir şans verilmeye değecek kadar önemli."</p>

  <p>"Ne şansı?"</p>

  <p>"Üç bin yıl önce Ender’in soykırımla yaptıklarını telafi etmek için."</p>

  <p>Bosquinha ona keskin bir bakış fırlattı. "Ben de senin bir dedikoducudan başka bir şey olmadığını kanıtladığını sanıyordum."</p>

  <p>Şaka yapıyor olabilirdi. Yapmıyor da olabilirdi. "Eğer biraz önce yaptığım şeyin dedikodu olduğunu düşünüyorsan, bu topluluğu yönetemeyecek kadar aptalsın demektir." Gülümsedi.</p>

  <p>Bosquinha ellerini açtı ve omuzunu silkti. "Pois e," dedi. Elbette. Başka?</p>

  <p>"Toplantıyı yapacak mısın?"</p>

  <p>"İnsanları toplayacağım. Piskopos'un odasında."</p>

  <p>Ender göz kırptı.</p>

  <p>"Piskopos başka hiçbir yerde buluşmaz," dedi, "ve o onaylamadıkça ayaklanma kararı hiçbir işe yaramaz." Bosquinha elini Ender’in göğsüne koydu. "Seni Katedral’e bile sokmayabilir. Sen bir kafirsin."</p>

  <p>"Ama deneyeceksin."</p>

  <p>"Bu akşam yaptıkların için deneyeceğim. Sadece bilge bir adam insanlarımı bu kadar kısa zamanda bu kadar iyi anlayabilirdi ve yalnızca acımasız bir adam bunları sesli bir şekilde söyleyebilirdi. Faydalarına da kusurlarına da ihtiyacımız var."</p>

  <p>Bosquinha arkasını dönüp hızla uzaklaştı. Ender kalbinin derinliklerinde onun Yıldızyolu Kongresi'ne itaat etmek istemediğini biliyordu. Bu çok ani, çok şiddetli olmuştu; sanki bir suç işlemiş gibi yetkisini elinden almışlardı. Pes ederek itiraf etmesi gerekiyordu ve o yanlış bir şey yapmadığını biliyordu. Direnmek istiyordu, Kongre'den intikamını almanın makul bir yolunu bularak onlara beklemelerini, sakin olmalarını veya eğer gerekiyorsa, cehennemin dibine kadar yolları olduğunu söylemek istiyordu. Ama o aptal biri değildi. İşe yarayacağını ve insanlarının yararına olacağını bilmeden onlara karşı gelecek bir harekette bulunmazdı. O iyi bir Valiydi, Ender bunu biliyordu. İnsanlarının uğruna, gururunu, itibarını ve geleceğini memnuniyetle feda edebilirdi.</p>

  <p>Praça’da yalnızdı. Bosquinha onunla konuşurken herkes gitmişti. Ender kendisini, çok uzun zaman önce bir savaşın gerçekleştiği sakin bir alanda yürüyen, hışırdayan çimenin üzerinden esen yelde katliamın yankılarını duyan yaşlı bir asker gibi hissetti.</p>

  <p>"Ansible bağlantısını kesmelerine izin verme."</p>

  <p>Kulağından gelen ses onu irkiltti ama onu hemen tanıdı.</p>

  <p>"Jane," dedi.</p>

  <p>"Ansible’ı kestiğinizi düşünmelerini sağlayabilirim ama eğer bunu gerçekten yaparsan size yardım edemem."</p>

  <p>"Jane," dedi, "bunu sen yaptın değil mi! Dikkatlerini buraya yöneltmeseydin Libo, Miro ve Ouanda’nın yaptıklarını nasıl fark edebilirlerdi?"</p>

  <p>Jane cevap vermedi.</p>

  <p>"Jane, bağlantıyı kestiğim için özür dilerim, bir daha asla..."</p>

  <p>Ne söyleyeceğini bildiğini biliyordu; onunla cümleleri bitirmesi gerekmiyordu. Ama o cevap vermedi.</p>

  <p>"Bir daha asla bağlantıyı..."</p>

  <p>Jane’in anladığını bildiği cümleleri bitirmek ne işe yarayacaktı? Onu henüz affetmemişti, bu kadardı, yoksa zaten zamanını boşa harcamamasını söylüyor olurdu. Buna rağmen bir kez daha denemekten kendisini ala koyamadı. "Seni özledim. Jane. Seni gerçekten özledim."</p>

  <p>Hala cevap vermiyordu. Söylemesi gerekeni, ansible bağlantısını kesmemesini söylemişti, hepsi bu kadardı. Şimdilik. Beklemek Ender için sorun değildi. Hala orada olduğunu, dinlediğini bilmek ona yetiyordu. Yalnız değildi. Ender yanaklarında göz yaşı hissedince şaşırdı. Rahatlama gözyaşları, diye düşündü. Katarsis. Bir konuşma, bir bunalım, insanların hayatları mahvoldu, koloninin geleceği belirsizleşti ve ben kendini beğenmiş bir bilgisayar programı benimle konuştuğu için rahatlayıp ağlıyorum.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ela onu küçük evinde bekliyordu. Ağlamaktan gözleri kızarmıştı. "Merhaba," dedi.</p>

  <p>"İstediğin şeyi yapabildim mi?" diye sordu Ender.</p>

  <p>"Hiç tahmin etmemiştim," dedi kız. "O bizim babamız değildi. Bilmeliydim."</p>

  <p>"Bunu nasıl bilebilirdin, bilemiyorum."</p>

  <p>"Ben ne yaptım? Seni buraya babamın, Marcao'nun ölümünün sözcülüğünü yapmaya çağırdım." Tekrar ağlamaya başladı. "Annemin sırları, onların ne olduğunu bildiğimi sanıyordum, sadece dosyalarıyla ilgili olduğunu sanıyordum, Libo'dan <i>nefret ettiğini</i> sanıyordum."</p>

  <p>"Tek yaptığım pencereleri açıp içeriye biraz hava girmesine izin vermek oldu."</p>

  <p>"Bunu Miro ve Ouanda’ya anlat."</p>

  <p>"Bir an için düşün Ela. Eninde sonunda bunu öğreneceklerdi. Burada zalimce olan şey, bunu uzun yıllar boyunca <i>bilmemiş</i> olmalarıydı. Artık gerçeği bildiklerine göre kendi çıkış yollarını bulabilirler."</p>

  <p>"Annemin bulduğu gibi mi? Bu sefer zinadan da kötü bir yolla mı?"</p>

  <p>Ender Ela’nın saçlarına dokundu, onları düzeltti. Ela dokunuşunu, tesellisini kabul etti. Ender annesinin veya babasının ona bu şekilde dokunduğunu hatırlamıyordu. Dokunmuş olmalılardı. Yoksa bunu başka nasıl öğrenebilirdi?</p>

  <p>"Ela, bana yardım edecek misin?"</p>

  <p>"Ne için? İşini yaptın, değil mi?"</p>

  <p>"Bunun ölülerin sözcülüğünü yapmakla bir ilgisi yok. Bir saat içinde Descolada’nın nasıl çalıştığını öğrenmem gerekiyor."</p>

  <p>"Anneme sorman gerekecek; yalnızca o biliyor."</p>

  <p>"Bu akşam beni görmekten mutlu olacağını sanmıyorum."</p>

  <p><i>"Ben</i> mi soracağım? İyi akşamlar Anne, biraz önce tüm Milagre'ye zina yapan ve hayatları boyunca çocuklarına yalan söyleyen bir kadın olarak gösterildin. Bu yüzden, bir itirazın yoksa sana birkaç bilimsel soru sormak istiyorum."</p>

  <p>"Ela, bu Lusitania için hayatta kalma meselesi. Ağabeyin Miro'yu saymazsak." Uzandı ve terminale döndü. "Bağlan," dedi.</p>

  <p>Şaşırmıştı ama yaptı. Bilgisayar adını tanımadı. "Çıkartılmışım." Dehşet içinde ona baktı. "Neden?"</p>

  <p>"Sadece sen değil. Herkes."</p>

  <p>"Bu bir bozukluk değil," dedi. "Birisi bağlantı dosyasını çıkartmış."</p>

  <p>"Yıldızyolu Kongresi tüm yerel hafızayı çıkarttı. Her şey gitti. Ayaklanma içerisinde sayılıyoruz. Piskopos ve Bosquinha'yi <i>gerçek</i> bir ayaklanma yapmaları için ikna edemezsem Miro ve Ouanda tutuklanacak ve duruşma için Trondheim’e gönderilecek. Anlıyor musun? Eğer annen bilmem gereken şeyleri anlatmazsa, Miro ve Ouanda yirmi iki ışık yılı uzağa gönderilecek. İhanetin cezası ölüm. Ama duruşmaya gitmek bile hayat boyu hapiste kalmak kadar kötü bir şey. Onlar geri dönünceye kadar hepimiz ya ölmüş ya da çok yaşlanmış olacağız."</p>

  <p>Ela boş bir şekilde duvara baktı. "Bilmen gereken nedir?"</p>

  <p>"Dosyalarını açtığında Komite’nin orada ne bulacağını ve Descolada’nın nasıl çalıştığını öğrenmem gerekiyor."</p>

  <p>"Evet," dedi Ela. "Miro'nun hatrına bunu yapacaktır." Ona meydan okurcasına baktı. "Bizi seviyor, bunu biliyorsun değil mi? Herhangi bir çocuğu için seninle kendisi bile konuşur."</p>

  <p>"İyi," dedi Ender. "Kendisi gelse daha iyi olur. Bir saat sonra Piskopos'un odasına."</p>

  <p>"Evet," dedi Ela. Bir an için hareketsiz oturdu. Sonra bir yerlerde bir sinirsel iletim oldu ve ayağa kalkıp hızla kapıya doğru gitti.</p>

  <p>Durdu. Geri döndü, ona sarıldı, yanağından öptü. "Her şeyi anlattığın için memnunum," dedi. "Bildiğim için memnunum."</p>

  <p>Ender onu alnından öperek gönderdi. Kapı arkasından kapanınca yatağının üstüne oturdu ve uzanıp tavanı seyretti. Novinha’yı düşündü, şu anda neler hissettiğini hayal etmeye çalıştı. Novinha her şey ne kadar kötü olursa olsun, kızın hızlı bir şekilde yanına geliyor, şu anda hissettiğin acı ve utanca rağmen, kendini tamamen unutup oğlunu kurtarmak için elinden geleni yapacağından eminim. Tüm üzüntünü bana öyle güvenen bir çocuğa değişirdim, Novinha.</p>
</body>
</html>
