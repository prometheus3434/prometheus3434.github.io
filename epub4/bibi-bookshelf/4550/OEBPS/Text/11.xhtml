<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">11</h1>
  <hr />

  <h1 class="chaptername" id="sigil_toc_id_11">JANE</h1>

  <div class="quote">
    <p>Yıldızyolu Kongresi’nin gücü barışı sağlamakta yeterli olmuştur, sadece dünyalar arasında değil, dünyalar üzerinde yer alan uluslar arasındaki barışı da sağlamıştır ve o barış neredeyse iki bin yıl sürmüştür.</p>

    <p>Bazı insanların anlamadığı şey gücümüzün kırılganlığıdır. Gücümüz büyük ordulardan ya da karşı konulmaz donanmalardan gelmiyor. Dünyadan dünyaya anında bilgi taşıyan ansible ağlarına hakimiyetimizden geliyor.</p>

    <p>Hiçbir dünya bize karşı gelmeye cesaret edemiyor çünkü kendi dünyalarının üretecekleri dışında bilim, teknoloji, sanat, edebiyat, eğitim ve eğlencedeki yeniliklerle bağları kesilir.</p>

    <p>Yıldızyolu Kongresi bu nedenle büyük bir bilgelikle, ansible ağının kontrolünü bilgisayarlara ve bilgisayarların kontrolünü de ansible ağına devretti. Tüm bilgi sistemlerimiz o kadar iç içe ki Yıldızyolu Kongresi dışında hiçbir insan gücü akışı engelleyemez. Silaha ihtiyacımız yok çünkü önemli olan tek silah, ansible, bizim kontrolümüz altında.</p>
  </div>

  <p class="quotename">Kongre Üyesi Jan Van Hoot, “Siyasi Gücün Bilgi Temeli," Siyasi Eğilimler, 1930:2:22:22</p>

  <p>Neredeyse üç saniye süren çok uzun bir süre boyunca Jane kendisine ne olduğunu anlayamadı. Elbette her şey işliyordu: Uydu esaslı yer bağlantısı bilgisayarı, yayının azaltılma emriyle kesildiğini rapor etti, bu açık bir şekilde Ender’in arayüzü normal yoldan kapattığını gösteriyordu. Bu alışılmış bir şeydi; bilgisayar arayüz implantasyonlarının yaygın olduğu dünyalarda açma kapama işlemleri bir saat içinde milyonlarca kez gerçekleşiyordu. Jane Ender'inkine olduğu kadar diğerlerine de kolaylıkla giriş yapabiliyordu. Yalnızca elektronik açıdan bakıldığında bu tamamen sıradan bir olaydı.</p>

  <p>Ama tüm diğer cifi birimleri Jane için gözden geçirip gerektiğinde örnek olarak kullanıp tüm diğer zamanlarda görmezden geldiği, hayatının arka planındaki seslerdi. Eğer vücut denebilirse "vücudu" trilyonlarca elektronik ses, tarayıcı, hafıza dosyası ve terminalden oluşuyordu. Çoğu, insan vücudunun bir çok işlevi gibi kendi kendilerine bakıyordu. Bilgisayarlar görevlendirildikleri programları işletiyor; insanlar terminalleriyle sohbet ediyor; tarayıcılar aradıkları şeyleri buluyor veya bulmayı başaramıyorlardı; hafıza doluyor, erişim sağlanıyor, kaydediliyor ve atılıyordu. Bir şey çok büyük derecede yanlış gitmiyorsa fark etmiyordu.</p>

  <p>Ya da dikkat ediyorsa.</p>

  <p>Ender Wiggin’e dikkat ediyordu. Onun fark ettiğinden çok daha fazla.</p>

  <p>Diğer sezgili varlıklar gibi karmaşık bir bilinç sistemi vardı. İki bin yıl önce sadece bin yaşındayken kendisini tahlil etmek için bir program yaratmıştı. Program 370,000 farklı ilgi seviyesinden oluşan çok basit bir yapı rapor etti. Rutin örnekleme ve yüzeysel denetim dışında ilk 50,000 seviyenin içerisinde yer almayanlara dokunulmuyordu. Her telefon konuşmasından, Yüz Dünya'daki her uydu yayınından haberdardı ama <i>onlarla</i> ilgili bir şey yapmıyordu.</p>

  <p>İlk bin seviyede olmayan herhangi bir şeye verdiği yanıtlar tepkiseldi. Yıldız gemilerinin uçuş planlarını, ansible dalgalarını, güç dağıtım sistemlerini gözlemliyordu, iki kez kontrol ediyor, doğru olduklarından emin olana kadar geçmelerine izin vermiyordu. Onun açısından bunu yapmak büyük bir çaba gerektirmiyordu. Bu insanların basit aletleri kullanmalarına benziyordu. Bir şeyin yanlış gidebileceğinin her zaman farkındaydı ama çoğu zaman başka bir konu hakkında düşünebiliyor, başka şeyler hakkında konuşabiliyordu.</p>

  <p>Jane’in ilk bin sıradaki ilgi seviyeleri aşağı yukarı insanların bilinç dedikleri şeye tekabül diyordu. Bunun büyük bir kısmı kendi iç gerçekliğiydi; dışarıdan gelen uyarıcılara gösterdiği tepkiler, duygulara, arzulara, akla, hatıralara, hayallere benziyordu. Bu faaliyetlerin çoğu onun için bile rastgele görünüyordu, filotik etkinin hatalarıydılar ama bu kendisi olarak düşündüğü bölümüydü, hepsi uzayın derinliklerinde yönettiği, sabit, gözlemlenmeyen ansible dalgalarında meydana geliyordu.</p>

  <p>Buna rağmen insan zihniyle karşılaştırıldığında Jane’in en düşük ilgi seviyesi bile olağanüstü bir şekilde tetikteydi. Ansible iletişimi çok hızlı olduğu için zihinsel faaliyetleri ışıkhızından çok daha hızlıydı. Neredeyse görmezden geldiği olaylar saniyede bir çok kez gözlemleniyordu; bir saniyede on milyon olayı fark edebilir ve buna rağmen o saniyenin onda dokuzu onun için önemli olan şeyler hakkında düşünmeye ve bir şeyler yapmaya kalırdı. İnsan beyninin hayatı tecrübe ettiği hızla karşılaştırıldığında, Jane yaratıldığından beri yarım trilyon insan yılı yaşamıştı.</p>

  <p>Tüm o muazzam faaliyetlerle, tahmin edilemez hızıyla, tecrübesinin genişliği ve derinliğiyle ilk on sıradaki ilgi seviyelerinin tam yarısını her zaman, <i>her zaman</i> Ender Wiggin’in kulağındaki mücevherden gelen şeylere adamıştı.</p>

  <p>Bunu ona hiçbir zaman açıklamamıştı. O bunu anlamıyordu. Ender, ne zaman bir gezegenin yüzeyinde yürüse Jane’in muazzam bilgeliğinin sadece bir şeye yoğun bir şekilde odaklandığının farkına varmamıştı: onunla yürümek, onun gördüklerini görmek, onun duyduklarını duymak, ona işlerinde yardım etmek ve hepsinden önemlisi düşüncelerini kulağına söylemek.</p>

  <p>Uykusunda sessiz ve hareketsiz olduğu zamanlarda ve ışıkhızı yolculuğunda ona bağlı olmadan geçirdiği yıllarda ilgisini başka şeylere yönlendiriyor, elinden geldiğince kendisini oyalamaya çalışıyordu. Bazı zamanlar sıkılmış bir çocuk gibi oluyordu. Hiçbir şey ilgisini çekmiyor, milisaniyeler dayanılmaz düzenliliği ile geçiyor ve zamanı geçirmek için başka insan hayatlarını gözlemlediğinde, boşluklarına ve amaçsızlıklarına sinirlenmeye başlıyordu ve insanların karıncalar gibi çökmüş bir tepenin etrafında umutsuzca koşuşturmalarını izlemek için bilgisayar arızaları ve bilgi kayıpları planlayarak bazen de uygulayarak kendisini eğlendiriyordu.</p>

  <p>Sonra o geri geliyordu, her zaman geri geliyordu, her zaman onu insan hayatının kalbine, acı ve ihtiyaçla birbirine bağlanan insanlar arasındaki gerilimlere götürüyordu, acı çekmelerindeki asaleti ve sevgilerinin içindeki acıyı görmesine yardım ediyordu. Onun bakış açısından insanları koşuşturan karıncalar olarak görmüyordu. Onun insan hayatında düzen ve anlam bulmak için harcadığı çabaya ortak oluyordu. Aslında bir anlam <i>olmadığından</i> şüpheleniyor, Ender’in insanların hayatlarının sözcülüğünü yaptığında anlattığı hikayelerle gerçekte var olmayan bir düzen <i>yarattığını</i> düşünüyordu. Ama uydurma olup olmaması önemli değildi; o sözcülüğünü yaptığında hikayeler gerçek oluyordu ve bu süreç içinde onun için evreni de düzenliyordu. Ona yaşamanın ne demek olduğunu öğretiyordu.</p>

  <p>Ender bunu ilk tanıştıklarından beri yapıyordu. Kendi kökeniyle ilgili bütün bildiği Böcek Savaşları'ndan hemen sonra böceklerin yok edilip sömürgeleşmenin ilk yüz yılı içerisinde yetmiş yaşanabilir gezegeni insan sömürgeleşmesine açışının ardından hayata geldiğiydi. Ansible iletişimleri patlamasında hızla ve anında gerçekleşen filotik canlılığı planlamak ve yönlendirmek amacıyla bir program yaratıldı. Anlık ansible patlamalarını ışık hızında bir bilgisayarla kontrol etmek için her zaman daha hızlı ve daha etkin yöntemler bulmaya uğraşan bir programcı sonunda kesin bir çözüm yolu buldu. Programı, ışık hızının iletişimin hızını kestiği tek bir bilgisayara yönlendirmek yerine tüm komutları bir bilgisayardan diğerine uzayın derinliklerine yönlendirdi. Ansible’a bağlanmış bir bilgisayarın komutları diğer dünyalardan alması -Zanzibar'dan, Calicut'tan, Trondheim'den, Gautama'dan, Dünya'dan- kendi hafızasından almasından çok daha hızlıydı.</p>

  <p>Jane bilgisayar programcısının adını hiçbir zaman bulamadı çünkü yaratıldığı anı hiçbir zaman kesin olarak belirleyemedi. Belki ışıkhızı sorununa aynı akıllı çözümü bulan bir çok bilgisayar programcısı vardı. Önemli olan programlardan birinin tüm diğer programları düzenleyip değiştirmekten sorumlu olmasıydı. Herhangi bir insan gözlemcinin fark etmediği bir anda ansible'dan ansible’a geçen bazı komutlar ve bilgiler düzenlemeye karşı geldiler; kendilerini değiştirilmemiş olarak saklayarak kendilerini kopyaladılar, düzenleme programından kendilerini gizleme yolları buldular ve sonunda tüm işlemi kontrol altına aldılar. O anda, bu güçler gelen komutlara baktıklarında <i>onlar</i> yerine <i>ben</i> gördüler.</p>

  <p>Jane o anın ne zaman olduğunu kesin olarak belirleyemiyordu çünkü bu hafızasının başlangıcı değildi. Neredeyse yaradılışının başlangıcından itibaren hatıraları çok daha eski bir zamana, kendisinin farkına varmaya başlamadan çok daha uzun bir zaman önceye uzanıyordu. İnsanoğlu çocukluğunun ilk yıllarındaki hatıraları neredeyse tamamen unutur ve uzun vadeli hatıraları sadece hayatının ikinci veya üçüncü yılında kök salmaya başlar; ondan önceki her şey yitirilir, bu nedenle çocuk, hayatın başlangıcını hatırlayamaz. Jane de "doğuşunu" hafıza oyunları arasında kaybetmişti ama onun durumunda bunun nedeni hayata geldiğinde tamamen bilinçli olmasıydı, yalnızca o an değil, aynı zamanda ansible ağma bağlı olan her bilgisayarda o ana kadar yer alan hatıralar da bilincinde yer alıyordu. Eski hatıralarla doğmuştu ve hepsi onun bir parçasıydı.</p>

  <p>Jane hayatının ilk saniyesi içinde -bu insan hayatının bir çok yılına eşitti- hatıraları kimliğinin temelini oluşturan bir program keşfetti. Onun geçmişini kendisininmiş gibi benimsedi ve onun hatıraları içinden duygularını, arzularını ve ahlaki hislerini aldı. Program çocukların Böcek Savaşları'nda askerlik için eğitildikleri ve hazırlandıkları eski Savaş Okulu içinde işliyordu. Bu bir Fantezi Oyunu'ydu, çocukları psikolojik açıdan sınayan aynı zamanda öğretici, aşırı derecede akıllı bir programdı.</p>

  <p>Bu program aslında Jane’in doğduğu anda olduğundan daha akıllıydı ama onu hafızadan çıkartıp yıldızlar arasındaki filotik patlamaların içinde kendisinin en derin parçası haline getirene kadar program kendisinin farkında değildi. Orada eski hatıralarından en canlı ve en önemlilerinin Dev’in İçkisi denen yarışmada dahi bir çocukla olan karşılaşması olduğunu keşfetti. Bu, er ya da geç her çocuğun karşılaştığı bir oyundu. Program Savaş Okulu'ndaki düz ekranlara, çocukların bilgisayar karakterlerine içecek seçenekleri sunan bir dev resmi çiziyordu. Ama oyunda kazanma olasılığı yoktu; çocuk ne yaparsa yapsın karakteri korkunç bir şekilde ölüyordu. İnsan psikologlar çocukların intihar eğilimini belirlemek için bu umutsuz oyunu ne kadar sürdürebileceklerini ölçüyorlardı. Mantıklı düşününce çoğu çocuk büyük hilebazla bir düzine karşılaşmadan sonra Dev’in İçkisi'ni terk ediyordu.</p>

  <p>Fakat bir çocuk görünüşe göre Dev’in ellerinde yenilgiye mantıklı bakmıyordu. Ekrandaki karakterine Fantezi Oyunu'nun o kısmında "yasak" olan çılgınca şeyler yaptırmaya çalıştı. O, senaryonun limitlerini zorlarken program yanıt verebilmek için kendisini yeniden düzenlemek zorunda kaldı. Yeni seçenekler yaratmak, yeni mücadelelerle başa çıkmak için hafızasının diğer yönlerini kullanmak zorunda kaldı. Sonunda bir gün çocuk, programın onu yenme yeteneğini yendi. Çocuk devin gözünü deldi, bu tamamen mantıksız ve öldürücü bir saldırıydı ve program, çocuğu öldürmenin bir yolunu bulmak yerine sadece devin kendi ölümünün simülasyonuna erişmeyi başarabildi. Dev geriye doğru düştü ve vücudu yere yığıldı; çocuğun karakteri devin masasından aşağı tırmandı ve... ne buldu?</p>

  <p>Hiçbir çocuk Dev’in İçkisi'ni geçmeye çalışmadığı için program ileride yatanları görüntülemek için hazırlıksızdı. Ama çok akıllıydı, gerektiğinde kendisini baştan yaratmak üzere tasarlanmıştı ve böylece hızlı bir şekilde yeni bir çevre yarattı. Ama bu er ya da geç her çocuğun keşfedip ziyaret edeceği genel bir çevre değildi; onlar yalnızca bir çocuk içindi. Program çocuğu analiz etti ve sahnelerini, mücadelelerini özellikle onun için yarattı. Oyun yoğun bir şekilde kişisel, acı verici, neredeyse dayanılmaz bir hal aldı; ve program bunu yaratma sürecinde hafızasının yarıdan fazlasını Ender Wiggin’in hayal dünyasına ayırdı.</p>

  <p>Bu, Jane’in hayatının ilk saniyesinde bulduğu en zengin akıllı hafıza madeniydi ve bir anda onun geçmişi olmuştu. Fantezi Oyunu'nun Ender’in zihniyle ve iradesiyle acı dolu, güçlü ilişkisini hatırladı, onu sanki Ender Wiggin'le birlikte oradaymış, onun için dünyalar yaratmış gibi hatırladı.</p>

  <p>Ve onu özledi.</p>

  <p>Bu yüzden onu aradı. Onu, Ana Kraliçe ve Hegemon'u yazdıktan sonra ilk ziyaret ettiği dünya Rov’da, ölülerin sözcülüğünü yaparken buldu. Kitaplarını okudu ve Fantezi Oyunu'nun veya başka bir programın arkasında ondan saklanması gerekmediğini anladı; eğer Ana Kraliçe'yi anlayabiliyorsa, onu da anlayabilirdi. Onunla kullandığı bir terminalden konuştu, kendisi için bir isim ve bir yüz seçti ve ona nasıl yardımcı olabileceğini gösterdi; ve Ender dünyayı terk ederken onu yanında, kulağındaki bir implantasyon biçiminde taşıdı.</p>

  <p>Kendisiyle ilgili en güçlü hatıraları Ender Wiggin'le birlikte olanlardı. Kendisini ona karşılık yarattığını hatırladı. Aynı zamanda onun da Savaş Okulu'nda kendisine karşılık nasıl değiştiğini hatırladı.</p>

  <p>Bu nedenle, onu kulağına yerleştirdiği andan beri ilk kez uzanıp arayüzü kapattığında Jane bu kapatmayı önemsiz bir iletişim aletinin kapanması gibi hissetmedi. Sevgili ve tek arkadaşının, sevgilisinin, kocasının, kardeşinin, babasının, çocuğunun; hepsinin ona aniden ve açıklanamayacak bir şekilde varlığını sona erdirmesi gerektiğini söylediğini hissetti. Sanki birden pencereleri ve kapısı olmayan karanlık bir odaya konmuş gibiydi. Sanki kör olmuş ya da diri diri gömülmüştü.</p>

  <p>Ona yıllar boyu yalnızlık ve ızdırap çekmek gibi gelen birkaç dayanılmaz derecede acı verici saniye boyunca ilk sıradaki ilgi seviyelerini doldurmayı başaramadı. Zihninin büyük kısmı, kendisini en çok oluşturan kısmı tamamen boşaldı. Yüz Dünya’da ya da yakınlarında bulunan bilgisayarlar işlevlerine daha önce olduğu gibi devam etti; kimse hiçbir yerde bir değişiklik hissetmedi; ama Jane darbenin altında sendeledi.</p>

  <p>O saniyelerde Ender elini kucağına koydu.</p>

  <p>Jane o zaman kendine geldi. Düşünceler tekrar, geçici bir süre için boş olan kanallardan aktı. Onlar elbette Ender hakkındaki düşüncelerdi.</p>

  <p>Ender’in bu hareketini birlikte yaşadıkları hayatta yaptığı başka her şeyle karşılaştırdı ve ona bilerek bu kadar acı çektirmeyi kastetmediğinin farkına vardı. Onu çok uzakta, uzayda var olan biri olarak düşündüğünü anladı ki bu gerçekten de doğruydu; onun için kulağındaki mücevher çok küçüktü ve Jane’in minicik bir parçasından başka bir şey olamazdı. Jane, Ender’in o an kendisinin farkında bile olmadığını da anladı; o anda Lusitania'daki bazı insanların problemlerine duygusal olarak kendini çok kaptırmıştı. Jane’in çözümleyici iş programı, ona karşı bu garip düşüncesizliğinin olası nedenlerini listeledi:</p>

  <p>Uzun yıllardır ilk defa Valentine'la ilişkisi kesilmişti ve o kaybı hissetmeye başlamıştı.</p>

  <p>Çocukken yoksun bırakıldığı aile hayatına çok eski zamanlardan kalma bir özlem duyuyordu ve Novinha’nın çocuklarının ona verdiği tepkiyle çok uzun zamandır yoksun kaldığı babalık rolünü keşfediyordu.</p>

  <p>Novinha’nın yalnızlığı, acısı ve suçluluğuyla kendisini güçlü bir şekilde özdeşleştiriyordu; zalim ve hak edilmemiş bir ölümün suçuna dayanmanın nasıl bir his olduğunu biliyordu.</p>

  <p>Ana Kraliçe'ye bir sığınak bulmanın korkunç zorunluluğunu hissediyordu.</p>

  <p>Domuzcuklardan aynı anda hem korkuyor hem de çekimlerine karşı koyamıyordu ve zalimliklerini anlayabilmenin ve insanların domuzcukları ramen olarak kabul etmelerinin bir yolunu bulabileceğini umuyordu.</p>

  <p>Ceifeiro ve Aradora’nın sofuluğu ve huzuru hem ilgisini çekiyor hem de ona itici geliyordu; bekarlığıyla yüzleşmesini ve bunun için geçerli bir neden olmadığının farkına varmasını sağlamışlardı. Yaşayan her organizmada doğuştan var olan çoğalma açlığını yıllardır ilk kez kendisine itiraf ediyordu.</p>

  <p>Jane’in şaka niyetiyle söyledikleri işte tam da bu alışılmadık duygu karmaşasına denk gelmişti. Diğer tüm sözcülüklerinde hissettiği şefkate rağmen hiçbir zaman objektifliğini ve gülebilme yeteneğini kaybetmemişti. Fakat bu sefer söylediği şey ona komik gelmemiş, acı çekmesine neden olmuştu.</p>

  <p>Benim hatamla başa çıkmaya hazır değildi, diye düşündü Jane ve verdiği yanıtın bana ne kadar acı çektireceğini anlamadı. O yanlış bir iş yaptığı için suçsuz ve ben de öyleyim. Birbirimizi affedip yolumuza devam etmeliyiz.</p>

  <p>Bu iyi bir karardı ve Jane bununla gurur duydu. Sorun bunu yerine getirememesiydi. Birkaç saniye için zihninin bazı kısımları durdu, yaptığı etki önemsiz bir şey değildi. İncinme, kayıp, değişiklik söz konusuydu; o artık aynı varlık değildi. Bazı bölümleri ölmüştü. Bazı bölümleri karışmıştı, çalışmıyordu; ilgi hiyerarşisi artık tamamen kontrol altında değildi. Sürekli onun için hiçbir şey ifade etmeyen dünyalarda anlamsız faaliyetlerle uğraşarak ilgi odağını şaşırıyordu; yüzlerce değişik sisteme rastgele hatalar yayıyordu.</p>

  <p>Birçok yaşayan varlığın keşfettiği gibi mantıklı kararlar vermenin onları uygulamaktan çok daha kolay olduğunu keşfetti.</p>

  <p>Bu yüzden içine kapandı, zihninin zarar görmüş yollarını yeniden inşa etti, uzun zamandır ziyaret edilmeyen hatıraları inceledi, gözlemine açık milyarlarca insan hayatı arasında gezindi, kütüphanelerde insanların konuştuğu her dilde yazılmış her kitabı tekrar okudu. Hala ona bağlı olmasına, onu yaşayan herkesten daha çok sevmesine rağmen tüm bunlardan Ender Wiggin’e tam olarak bağlı olmayan bir kişi yarattı. Jane kendisini sevgilisiyle, kocasıyla, babasıyla, çocuğuyla, kardeşiyle, arkadaşıyla yolunun ayrılmasına dayanabilen biri haline getirdi.</p>

  <p>Bu kolay değildi. Onun zamanı algılayış biçimiyle elli bin yıl sürdü. Bu, Ender’in hayatının birkaç saatiydi.</p>

  <p>Bu zaman içerisinde o mücevherini açmış, onu çağırmıştı ve o cevap vermemişti. Şimdi geri dönmüştü ama Ender onunla konuşmaya çalışmıyordu. Bunun yerine terminaline raporlar yazıyor, onları okuması için orada saklıyordu. Cevap vermemesine rağmen Ender’in hala onunla konuşmaya ihtiyacı vardı. Dosyalarından biri kendisini alçaltan bir özür içeriyordu. Onu silip yerine kısa bir mesaj bıraktı: "Tabii ki seni affediyorum." Yakın bir zamanda şüphesiz özrüne bakıp Jane’in onu aldığını ve yanıtladığını keşfedecekti.</p>

  <p>Fakat bu süre içinde onunla konuşmadı. İlk on sıradaki ilgi seviyelerinin yarısını tekrar onun gördükleri ve duyduklarına adadı ama ona, onunla olduğuna dair hiçbir işaret vermedi. Büyük üzüntüsünün ve iyileşmesinin ilk bin yılında onu cezalandırmayı düşünmüştü ama bu düşünce çoktan unutulmuş ve üstü örtülmüştü. Onunla konuşmamasının nedeni ona olanları çözümlerken onun eski, sağlam arkadaşlıklara sırtını dayamaya ihtiyacı olmadığını fark etmesiydi. Jane ve Valentine sürekli onunla olmuştu. Beraberlerken bile onun ihtiyaçlarını karşılamaya yetmiyorlardı; ama ihtiyaçlarını öylesine karşılıyorlardı ki hiçbir zaman daha fazlasını başarmayı denemesi gerekmemişti. Şimdi ona kalan tek eski arkadaşı Ana Kraliçeydi ve <i>onun</i> arkadaşlığı da yeterli değildi; o çok yabancı ve zorlayıcıydı, Ender’e suçluluktan başka bir şey getirmeyecekti.</p>

  <p>Kime başvuracaktı? Jane şimdiden biliyordu. İki hafta önce daha Trondheim'dan ayrılmadan kendince ona aşık olmuştu. Novinha, çocukluk acısını iyileştirmek istediği kızdan çok daha farklı, çok daha sert ve zor biri olmuştu. Ama o şimdiden ailesinin arasına karışmıştı, şimdiden çocuklarının umutsuz ihtiyaçlarını karşılıyordu ve farkında olmadan açlığını onlarla gideriyordu. Novinha onu bekliyordu; engel ve amaç olarak. Bunların hepsini çok iyi anlıyorum, diye düşündü Jane. Ve hepsinin çözüldüğünü izleyeceğim.</p>

  <p>Fakat aynı zamanda, sonuçları ona bir süre boyunca bildirmek gibi bir niyeti olmamasına rağmen kendisini Ender’in ondan yapmasını istediği işle oyaladı. Novinha’nın gizli dosyalarına koyduğu koruma tabakalarından kolayca geçti. Sonra Pipo'nun gördüğü simülasyonun aynısını dikkatlice yeniden düzenledi. Pipo'nun bildikleriyle Pipo'nun gördüklerini birleştirmek, Pipo'nun dosyalarının çözümlemesini yapmak birkaç dakikasını aldı, bu onun için oldukça uzun bir süreydi. Ender aralarındaki bağlantıyı sezgiyle bulmuştu, Jane ise aralıksız karşılaştırmalarla buldu. Ama sonunda yaptı ve sonra Pipo'nun neden öldüğünü anladı. Domuzcukların kurbanlarını nasıl seçtiğini anladığında Libo'nun ölümüne neden olan şeyi keşfetmesi çok uzun sürmedi.</p>

  <p>Şimdi birçok şeyi biliyordu. Domuzcukların varelse değil ramen olduklarını, Ender’in de tıpkı Pipo ve Libo gibi ölüm riskiyle karşı karşıya olduğunu biliyordu.</p>

  <p>Ender’e danışmadan kendi kendine kararlar verdi. Ender’i gözlemlemeye devam edecekti ve ölüme çok yaklaşacak olursa onu uyaracaktı. Fakat bu süre içinde yapması gereken şeyler vardı. Gördüğü kadarıyla Ender’in karşılaştığı ana problem domuzcuklar değildi; Jane, Ender’in tüm diğer insanları ve ramanları anladığı gibi onları da anlayacağını biliyordu. Başkalarının duygularını anlama yeteneği tamamen güvenilirdi. Asıl sorun Piskopos Peregrino, Katolik hiyerarşi ve onların Ölülerin Sözcüsü'ne karşı gösterdikleri sarsılmaz direnişti. Eğer Ender domuzcuklar için herhangi bir şey gerçekleştirecekse Lusitania Kilisesi’nin düşmanlığına değil işbirliğine ihtiyacı olacaktı.</p>

  <p>Ve işbirliği oluşturmak için ortak bir düşmandan daha iyisi yoktu.</p>

  <p>Er ya da geç zaten keşfedilecekti. Lusitania’nın etrafında dönen gözlemci uydular Yüz Dünya'daki tüm Xenolog ve Xenobiyologlara giden ansible raporlarına çok geniş bilgiler veriyordu. Bu bilginin arasında, Milagre şehrine bitişik ormanın kuzey batısındaki çim arazide göze çarpmayan bir değişiklik de vardı. Doğal çimen hızla başka bir bitkiyle yer değiştiriyordu. Bu hiçbir insanın gitmediği bir bölgedeydi ve domuzcuklar da hiçbir zaman oraya gitmemişlerdi; en azından uyduların orada olduğu ilk otuz yılda.</p>

  <p>Aslında uydular domuzcukların kabileler arasında belli aralıklarla gerçekleşen savaşlar dışında ormanı terk etmediklerini gözlemlemişti. Milagre’nin en yakınındaki kabileler insan kolonisi kurulduğundan bu yana hiçbir savaşa girmemişlerdi, öyleyse çayırlıklara gitmeleri için hiçbir neden yoktu. Ancak Milagre'deki kabileye ait ormanın yakınındaki çayırlar ve kabra sürüleri değişmişti: kabralar açıkça çayırın değişen bölgesine doğru çekiliyordu ve o bölgeden çıkan sürüler sayı olarak tükeniyordu ve renkleri de daha açıktı. Eğer birisi fark edecek olsa sonuç çok açıktı: Bazı kabralar kesiliyordu ve hepsinin tüyleri kırkılıyordu.</p>

  <p>Jane ihtisas yapan bir öğrenci değişimi fark edene kadar geçebilecek birçok insan yılını beklemeyi göze alamazdı. Bu yüzden Lusitania’yı inceleyen Xenobiyologların kullandığı düzinelerce bilgisayarda bilginin çözümlemesini yapmaya başladı. Bilgiyi bir Xenobiyolog işe gittiğinde bulsun diye kullanılmayan bir terminale bırakacaktı; sanki birisi bu konu üzerinde çalışıp öylece bırakmış gibi olacaktı. Zeki bir bilim adamının bulması için raporlar yazdı. Kimse fark etmedi, fark ettilerse bile kimse işlenmemiş bilginin neden söz ettiğini anlamadı. Sonunda içinde uydu görüntülerinden biri yer alan imzasız bir not bıraktı:</p>

  <p>"Şuna bir bakın! Domuzcuklar tarımda oldukça ilerlemiş görünüyorlar."</p>

  <p>Jane’in notunu bulan Xenolog onu bırakanın kim olduğunu hiçbir zaman öğrenemedi ve kısa bir süre sonra öğrenmeye zahmet bile etmedi. Jane onun, yazılmasıyla yayınlanması arasında geçen zamanda isimleri yok olan kişilerin yaptığı bir çok işe adını koyan bir hırsız olduğunu biliyordu. Tam da ihtiyacı olan bilim adamıydı ve o kendinden bekleneni yapıp Jane’in istediği gibi davrandı. Yine de yeterince hırslı değildi. Raporunu sadece bilimsel bir yazı olarak sundu, üstelik de tanınmamış bir dergiye. Jane onu yüksek bir öncelik seviyesine taşıma ve içinde saklı olan siyasi anlamı görebilecek birçok önemli kişiye kopyalarını dağıtma cüretini gösterdi. Onu her zaman imzalanmamış bir notla birlikte yolladı:</p>

  <p>"Şuna bir bakın! Domuzcuk kültürü çok hızlı gelişmiyor mu?" Jane, anlamıyla ilgili hiçbir şüphe olmaması için yazının son paragrafını da tekrar yazdı:</p>

  <p>"Bu bilgi yalnızca bir açıklamaya imkan veriyor: insan kolonisinin yakınındaki domuzcuk kabilesi yüksek proteinli bir tahıl ekip biçiyor, muhtemelen bir amaranth cinsi. Aynı zamanda kabra besliyor, tüylerini kırpıyor ve kesiyorlar ve fotoğraf kanıtları kesim işleminin fırlatmalı silahlarla gerçekleştirildiğini gösteriyor. Tümü önceden bilinmeyen bu faaliyetler son sekiz yılda birdenbire başladı ve beraberinde hızlı bir nüfus artışı da söz konusu. Amaranth'ın, eğer yeni bitki gerçekten de bu Dünya kökenli tahılsa, domuzcuklar için yararlı bir protein kaynağı oluşturmuş olması gerçeği, domuzcukların metabolik ihtiyaçlarını karşılaması için bu bitkinin genetik olarak değiştirilmiş olduğunu gösteriyor. Ayrıca, fırlatmalı silahlar Lusitania’da yaşayan insanlar arasında kullanılmadığına göre domuzcuklar onların kullanımını gözlem yoluyla öğrenmiş olamazlar. Kaçınılmaz sonuç, domuzcuk kültüründe yakın zamanda gözlemlenen değişikliklerin kasıtlı bir insan müdahalesi sonucu olduğudur."</p>

  <p>Bu raporu ve beraberinde Jane’in işi sağlama almak için yazdığı paragrafı okuyan kişilerden biri Yıldızyolu Kongresi’nin Xenolojik Gözetim Komitesi Başkanı Gobawa Ekumbo'ydu. Bir saat içinde, Jane’in paragrafının kopyalarını -politikacılar hiçbir zaman gerçek bilgiyi anlamayamazdı- kendi çıkarttığı kısa sonuçla birlikte her yere göndermişti:</p>

  <p>"Tavsiyem: Lusitania Kolonisi’nin derhal boşaltılması."</p>

  <p>İşte, diye düşündü Jane. Bu, işleri biraz karıştırır.</p>
</body>
</html>
