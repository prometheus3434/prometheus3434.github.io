<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">16</h1>
  <hr />

  <h1 class="chaptername" id="sigil_toc_id_16">ÇİT</h1>

  <div class="quote">
    <p>Önemli bir haham pazar yerinde bir şeyler öğretiyordu. O sabah bir koca, karısının zina yaptığına dair deliller bulmuş ve kalabalık, kadını öldürene kadar taşlamak için pazar yerine götürüyordu. (Bu hikayenin benzer bir versiyonu daha var ama bir arkadaşım, bir ölülerin sözcüsü, aynı olayla karşı karşıya gelen iki hahamdan daha bahsetti. Size anlatacaklarım onlar.)</p>

    <p>Haham öne çıkar ve kadının yanında durur. Ona karşı duydukları saygı nedeniyle kalabalık durur ve ellerindeki ağır taşlarla bekler. “Burada,” der onlara, “bir başkasının karısını, bir başka kadının kocasını arzulamayan kimse var mı?"</p>

    <p>Mırıldanırlar ve, “Hepimiz o arzuyu biliriz. Ama haham, hiçbirimiz böyle bir şey yapmadı,” derler.</p>

    <p>Haham der ki, “O zaman dizlerinizin üzerine çökün ve Tanrı size güç verdiği için şükredin.” Kadını elinden tutar ve pazardan çıkartır. Onu bırakmadan önce ona, “Efendin sulh yargıcına metresini kimin kurtardığını söyle. O zaman onun sadık hizmetkarı olduğumu bilir,” diye fısıldar.</p>

    <p>Böylece kadın yaşar çünkü topluluk kendisini karmaşadan koruyamayacak kadar ahlaksızdır.</p>

    <p>Başka bir haham, başka bir şehir. Kadına gider ve diğer hikayede olduğu gibi kalabalığı durdurur ve der ki, “içinizde hanginizin günahı yok? İlk taşı onun atmasına izin verin.”</p>

    <p>İnsanlar şaşkına döner ve kendi bireysel günahlarını hatırladıklarından orada toplanmalarının amacını unuturlar. Bir gün ben de bu kadın gibi olabilirim ve affedilmeyi ve bana bir şans daha verilmesini isteyebilirim, diye düşünürler. Ona, bana davranılmasını istediğim gibi davranmalıyım.</p>

    <p>Onlar ellerini açıp taşların yere düşmesine izin verirken, haham yere düşen taşlardan birini alır ve onu kadının kafasının üzerine kaldırır ve tüm gücüyle taşı atar. Taş kadının kafatasını ezer ve beyni kaldırım taşları üzerine yayılır.</p>

    <p>“Ben de günahsız değilim,’ der insanlara. ‘Ama eğer sadece mükemmel insanların yasaları uygulamasına izin verirsek, yasalar yakında ölür ve şehrimiz de onunla birlikte yok olur.”</p>

    <p>Böylece kadın, topluluğu onun yoldan çıkmasına tahammül edemeyecek kadar katı olduğu için ölür.</p>

    <p>Bu hikayenin ünlü uyarlaması önemli çünkü şaşılacak kadar nadiren tecrübe ediyoruz. Birçok topluluk, çürümeyle ölümden sonra vücudun katılaşması arasında gidip gelir ve bu konu üzerinde çok durursa ölür. Sadece bir haham bizden yasaları korurken yoldan çıkmayı da affedebilecek kadar mükemmel bir denge kurmamızı bekleyecek cesareti gösterdi. Bu yüzden, elbette onu öldürdük.</p>
  </div>

  <p class="quotename">-San Angelo, doktrinlere karşı koyan yeni birine mektup, tercüme, Amai a Tudomundo Para Que Deus Vos Ame Cristao, 103:72:54:2</p>

  <p>Minha irma. Kardeşim. Bu kelimeler, Miro'nun kafasında artık onları duyamaz hale gelinceye kadar sürekli dolandı, beyninde arka fonun bir parçası haline geldiler: A Ouanda e minha irma. Ouanda benim kardeşim. Alışkanlık nedeniyle ayakları onu praça'dan tepenin üstündeki oyun alanına götürdü. En yüksek tepenin uç noktası, kapıyı bekleyen kaleler gibi Zenador İstasyonu'nun üzerinde her zaman bir heyûla gibi duran Katedral ve manastıra bakıyordu. Libo, annemle buluşmaya gittiğinde bu yoldan mı yürüyordu? Xenobiyoloji İstasyonu'nda mı buluşuyorlardı? Yoksa daha tedbirli davranıp fazendas'daki, tarlalardaki, büyük domuzlar gibi çimenlerin üzerinde mi kızışıyorlardı?</p>

  <p>Zenador İstasyonu'nun kapısında durdu ve içeri girmek için bir neden bulmaya çalıştı. Orada yapacak bir şey yoktu. Bugün olanlar hakkında bir rapor yazmamıştı ama zaten nasıl yazacağını da bilmiyordu. Büyülü güçler, işte olay buydu. Domuzcuklar ağaçlara şarkı söylüyor ve ağaçlar çıralara bölünüyordu. Marangozluktan çok daha iyi. Yerliler daha önce sanıldığından çok daha karmaşıklardı. Her şey için çok yönlü kullanım. Her ağaç aynı zamanda hem totem hem bir mezar taşı hem de küçük bir kereste kesim yeriydi. Kız kardeşim. Yapmam gereken bir şey var ama ne olduğunu hatırlayamıyorum.</p>

  <p>Domuzcuklar bu konuda çok daha mantıklı. Sadece kardeş olarak yaşıyorlar ve kadınları önemsemiyorlar. Bu senin için daha iyi olurdu, Libo, ve gerçek bu; hayır, sana Libo değil, baba diye hitap etmeliyim. Annemin sana söylememiş olması ne yazık, yoksa beni dizinde zıplatabilirdin. En büyük iki çocuğunu, bir dizinde Ouanda’yı, diğer dizinde beni, iki çocuğumuzla da gurur duymuyor muyuz? Sadece iki ay arayla aynı yıl doğan iki çocuk, babam ne kadar meşgul bir adammış, arka bahçesinde çiftleşmek için gizlice çitin yanından geçip annemle buluşmuş olmalı. Yalnızca kızların olduğu için herkes sana acıyordu. Soyadını devam ettirebilecek kimse yoktu. Acımaları boşunaymış. Erkek çocuğuyla dolup taşıyordun. Düşündüğümden de fazla kız kardeşim varmış. İstediğimden bir fazla.</p>

  <p>Kapının yakınında durup domuzcukların tepesinin üstündeki ormanlığa baktı. Akşam ziyaretleri hiçbir bilimsel amaca hizmet etmiyor. Bu yüzden sanırım bilimsel olmayan bir amaçsızlık içinde gidip kabilelerinde başka bir kardeşe daha yerleri olup olmadığını öğrenebilirim. Kütük evinde yatmak için herhalde çok büyüğüm bu yüzden dışarıda uyurum, ağaçlara tırmanmak konusunda da pek bir yeteneğim olduğunu sanmam ama teknoloji hakkında bir iki şey biliyorum ve şu anda size bilmek istediğiniz şeyleri anlatmak konusunda bir sakınca görmüyorum.</p>

  <p>Sağ elini kimlik kutusuna koydu ve kapıyı itmek için sol elini uzattı. Bir an için ne olduğunu anlayamadı. Sonra eli sanki yanıyormuş ya da paslı bir testereyle kesiliyormuş gibi hissetti, bağırdı ve sol elini kapıdan uzaklaştırdı. Kapı kurulduğundan beri ilk kez bir Zenador'un eli kutuya dokunduğunda sıcak kalıyordu.</p>

  <p>"Marcos Vladimir Ribeira von Hesse, çitten geçişin Lusitania Tahliye Komitesi tarafından yasaklandı."</p>

  <p>Kapı inşa edildiğinden beri bu ses hiçbir zaman bir Zenador’a meydan okumamıştı. Ne dediğini anlaması Miro'nun bir dakikasını aldı.</p>

  <p>"Sen ve Ouanda Quenhatta Figueria Mucumbi, sizi Yıldızyolu Kongresi adına tutuklayıp Trondheim'deki duruşmanız için gönderecek olan Yardımcı Polis Şefi Faria Lima Maria do Bosque'ye kendinizi teslim edeceksiniz."</p>

  <p>Bir an için sersemledi, midesine bir ağırlık çöktüğünü ve hastalandığını hissetti. Biliyorlar. Tam da bu gece. Her şey bitti. Ouanda’yı kaybettim, domuzcukları kaybettim, işimi kaybettim, hepsi gitti. Tutuklanmak. Trondheim. Sözcü'nün geldiği yer, yirmi iki yıl yollarda olacağım, Ouanda dışında kimse olmayacak, tek kalan o ve o benim <i>kız kardeşim-</i></p>

  <p>Eli tekrar kapıyı çekmek için uzandı; koluna yine dayanılmaz bir acı yayıldı, acı sinirlerinin hepsi tetiklendi, hepsi birden tutuştu. öylece kaybolamam ki. Kimse geçmesin diye kapıyı mühürlerler. Kimse domuzcuklara gidemez, kimse onlara bir şey anlatamaz, domuzcuklar bizim gelmemizi bekleyecek ve hiç kimse bir daha asla o kapıdan geçip yanlarına gitmeyecek. Ne ben, ne Ouanda ne de Sözcü, hiç kimse ve hiçbir açıklama yapmadan.</p>

  <p>Tahliye Komitesi. Bizi buradan götürecekler ve burada olduğumuza dair tüm izleri yok edecekler. Kurallarda bu kadarı var ama daha fazlası da var değil mi? Ne gördüler? Nasıl öğrendiler? Onlara Sözcü mü söyledi? Gerçeklere o kadar bağlı ki. Domuzcuklara neden geri gelemeyeceğimizi anlatmam gerek, onlara söylemeliyim.</p>

  <p>Bir domuzcuk her zaman onları izler, ormana girdikleri andan itibaren onları takip ederdi. Domuzcuklardan biri şimdi de izliyor olabilir miydi? Miro elini salladı. Fakat çok karanlıktı. Onu görmeleri imkansızdı. Belki de görebilirlerdi; kimse geceleri domuzcukların görüşünün nasıl olduğunu bilmiyordu. Onu görmüşlerse de görmemişlerse de gelmediler. Yakında çok geç olacaktı; eğer framling'ler kapıyı izliyorlarsa, hiç şüphesiz Bosquinha’ya çoktan haber vermiş olmalılardı ve o hızlıca çimenlerden geçerek buraya geliyor olmalıydı. Onu tutuklamak için çok isteksiz olacaktı ama işini yapacaktı ve bu saçma sapan ayırmanın domuzcukların veya insanların iyiliği için yapılmış olması tartışmasına girmek gereksizdi, o yasaları sorgulayacak tipten biri değildi, o sadece söyleneni yapıyordu. Miro teslim olacaktı, savaşmanın bir anlamı yoktu, çitin içinde nereye saklanabilirdi, kabra sürülerinin arasına mı? Ama pes etmeden önce domuzcuklara söyleyecekti, söylemek zorundaydı.</p>

  <p>Bu yüzden çit boyunca yürüyüp kapıdan uzaklaşarak kimsenin sesini duyabilecek kadar yakın oturmadığı Katedralin tam altındaki açık çimenlik alana doğru gitti. Yürürken seslendi. Kelimeleri değil Ouanda'yla domuzcukların arasındayken ayrıldıklarında birbirlerini bulmak için kullandıkları yüksek uluma sesini kullandı. Bunu duyarlardı, duymak zorundalardı, ona gelmek zorundalardı çünkü çiti geçmesi imkansızdı. Haydi Human, Leaf-Eater, Mandachuva, Arrow, Cups, Calendar, kim olursa, hepiniz gelin ve size artık bir şey anlatamayacağımı anlatayım.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Quim mutsuz bir şekilde Piskopos'un ofisinde bir taburede oturuyordu.</p>

  <p>"Estevao," dedi Piskopos sessiz bir şekilde, "birkaç dakika sonra burada bir toplantı olacak, ama önce bir dakikalığına seninle konuşmak istiyorum."</p>

  <p>"Konuşacak bir şey yok," dedi Quim. "Bizi uyarmıştınız ve söylediğiniz her şey oldu. O Şeytan’ın ta kendisi."</p>

  <p>"Estevao, bir dakika konuşacağız ve sonra sen eve gidip uyuyacaksın."</p>

  <p>"Oraya asla dönmeyeceğim."</p>

  <p>"Efendimiz annenden daha beter günahkarlarla birlikte yemek yedi ve onları affetti. Sen ondan daha mı iyisin?"</p>

  <p>"Affettiği zina yapan kadınların hiçbiri annesi değildi!"</p>

  <p>"Herkesin annesi Kutsal Meryem olamaz."</p>

  <p>"Yani sen onun tarafında mısın? Kilise, Ölülerin Sözcüleri'ne yol mu açtı? Katedral’i yıkıp taşlarıyla, tüm ölülerimizin gömülmeden önce iftiraya uğrayabilecekleri bir amfitiyatro mu inşa etmeliyiz?"</p>

  <p>Bir fısıldama: "Ben senin Piskopos'unum Estevao, İsa’nın bu gezegendeki vekiliyim ve benimle mevkiime göstermen gereken saygıyla konuşacaksın."</p>

  <p>Quim sinirden çıldırmış bir şekilde konuşmadan durdu.</p>

  <p>"Sözcü bu hikayeleri aleni bir şekilde anlatmasaydı daha iyi olacağını düşünüyorum. Baz: şeyler gizlilik içinde, sessizlik içinde öğrenilirse daha iyi olur, böylece bir şokla karşılaştığımızda bizi izleyen bir seyirci olmaz. Bu yüzden kendi özel günahlarımızla boğuşurken bizi halkın utancından koruyabilmesi için günah çıkartma hücresini kullanıyoruz. Ama insaflı davran Estevao. Sözcü hikayeleri anlatmış olabilir, ama bunların hepsi doğru. Değil mi?"</p>

  <p>"Ve,"</p>

  <p>"Şimdi Estevao, bir düşünelim. Bugünden önce anneni seviyor muydun?"</p>

  <p>"Evet."</p>

  <p>"Bu sevdiğin anne zaten zina yapmamış mıydı?"</p>

  <p>"On bin kere."</p>

  <p>"O kadar şehvet düşkünü olduğunu sanmıyorum. Ama sen bana zina yapmış olmasına rağmen onu sevdiğini söyledin. O bu akşam aynı kişi değil mi? Dün ve bugün arasında değişti mi? Yoksa değişen sadece sen misin?"</p>

  <p>"Dün olduğu şey bir yalandı."</p>

  <p>"Çocuklarına zina işleyen bir kadın olduğunu söylemeye utandığı için mi bunu söylüyorsun, yıllar boyunca size ilgi gösterdiğinde, güvendiğinde, bir şeyler öğrettiğinde de yalan söyledi o zaman..."</p>

  <p>"Bizimle pek ilgilendiği söylenemez."</p>

  <p>"Eğer günah çıkartma hücresine gelip zina yaptığı için bağışlansaydı, bunu size hiçbir zaman söylemesi gerekmezdi. Mezarına bunu bilmeden giderdin. Bu bir yalan olmazdı; çünkü o affedilmiş olacaktı, o zina işleyen bir kadın olmayacaktı. Gerçekleri kabul et Estevao: Ona zina yaptığı için kızgın değilsin. Kızgınsın çünkü onu korumaya çalışarak tüm şehir önünde küçük düştün."</p>

  <p>"Kendimi bir aptal gibi hissetmeme neden oluyorsunuz."</p>

  <p>"Kimse aptal olduğunu düşünmüyor. Herkes senin sadık bir evlat olduğunu düşünüyor. Ama şimdi, eğer efendimizin gerçek bir yandaşı olacaksan, onu affedeceksin ve onu her şeyden çok sevdiğini ona göstereceksin çünkü şimdi onun acısını anlıyorsun." Piskopos kapıya baktı. "Şimdi burada bir toplantım var, Estavao. İçerideki odama git ve Madelena’ya affetmeyen kalbini affetmesi için dua et."</p>

  <p>Sinirli olmaktan çok üzgün görünen Quim, Piskopos'un masasının arkasındaki perdeden geçti.</p>

  <p>Piskopos'un sekreteri başka bir kapıyı açarak Ölülerin Sözcüsü'nü odaya aldı. Piskopos ayağa kalkmadı. Oysa Sözcü dizlerinin üzerine çöküp başını eğdi. Bu Katoliklerin sadece halk gösterimlerinde Piskopos'un önünde yaptıkları bir şeydi ve Peregrino Sözcü'nün bununla ne yapmaya çalıştığını anlayamıyordu. Ancak adam orada dizlerinin üstünde durmuş bekliyordu ve bu yüzden Piskopos sandalyesinden kalktı, ona doğru yürüdü ve öpmesi için yüzüğünü uzattı. Ondan sonra bile Sözcü, Peregrino sonunda, "Gösterdiğin saygıyla benimle alay edip etmediğini bilmesem de seni kutsuyorum evladım," diyinceye kadar bekledi.</p>

  <p>Sözcü başı hala eğik bir şekilde "İçimde hiçbir alaycılık yok," dedi. Sonra Peregrino’ya baktı. "Babam bir Katolikti. Şartlar dolayısıyla değilmiş gibi davrandı ama inançsızlığı için kendisini asla affetmedi."</p>

  <p>"Sen vaftiz mi edildin?"</p>

  <p>"Evet, ablam bana, doğumumdan kısa bir süre sonra babamın beni vaftiz ettirdiğini söylemişti. Annem bir protestandı, küçük yaşta vaftiz edilmeye karşı olan bir inançtandı bu yüzden bununla ilgili bir tartışma yapmışlar." Piskopos Sözcü'yü ayağa kaldırmak için elini uzattı. Sözcü kıkırdadı. "Düşünsenize. Gizli bir Katolik ve prensiplerinden vazgeçen bir Mormon, ikisi de inanmadıklarını iddia ettikleri dini yöntemler hakkında tartışıyor."</p>

  <p>Peregrino kuşku içindeydi. Sözcünün Katolik olması fazla zarif bir hareketti. "Siz ölülerin sözcülerinin işinize başlamadan önce tüm dinleri terk ettiğinizi sanıyordum," dedi Piskopos.</p>

  <p>"Diğerlerinin ne yaptığını bilmiyorum. Bu konuda herhangi bir kural olduğunu sanmıyorum en azından <i>ben</i> Sözcü olduğumda yoktu."</p>

  <p>Piskopos Peregrino sözcülerin yalan söylememesi gerektiğini biliyordu ama bu kesinlikle kaçamak bir cevaptı. "Sözcü Andrew, Yüz Dünya’da üç bin yıldır insanların Katolik olduğunu gizlemesi gereken bir yer yok. Bunu, gereğinden fazla nüfusa sahip olan Dünya'daki korkunç nüfus sınırlamalarını kaldıran kutsal uzay yolculuğuna borçluyuz. Bana babanın üç bin yıl önce Dünya’da yaşadığını mı söylüyorsun?"</p>

  <p>"Size babamın benim bir Katolik olarak vaftiz edilmemi gerçekleştirdiğini ve onun hatrına hayatı boyunca yapamadığı şeyi yaptığımı söylüyorum. Onun için bir Piskopos'un önünde eğildim ve kutsamasını aldım."</p>

  <p>"Ama kutsadığım kişi sendin." Ve hala sorumdan kaçıyorsun. Bu da babanın yaşadığı yıl konusunda çıkarttığım sonucun doğru olduğu anlamına geliyor ama bu konuda konuşmak istemiyorsun. Dom Cristao bana seninle ilgili tahmin ettiğimizden daha fazla şey olduğunu söylemişti.</p>

  <p>"İyi," dedi Sözcü, "öldüğüne göre kutsanmaya babamdan çok daha fazla ihtiyacım var ve halletmem gereken fazlasıyla sorun var."</p>

  <p>"Lütfen otur." Sözcü uzaktaki duvara yakın bir tabure seçti. Piskopos masasının arkasında duran büyük sandalyesine oturdu. "Bugün sözcülük yapmamış olmanı dilerdim. Uygunsuz bir zamanda oldu."</p>

  <p>" Kongre’nin böyle bir şey yapacağı hakkında bir uyarı almadım."</p>

  <p>"Ama Miro ve Ouanda’nın yasaları çiğnediğini biliyordun. Bosquinha bana söyledi."</p>

  <p>"Sözcülükten sadece birkaç saat önce öğrendim. Onları henüz tutuklamadığınız için teşekkür ederim."</p>

  <p>"Bu hükümetin sorunu." Piskopos bu konuyu bir kenara bıraktı ama eğer o ısrar etseydi Bosquinha’nin Sözcü'nün isteğini önemsemeden onun talimatlarına uymak zorunda kalacağını ve onları tutuklayacağını her ikisi de biliyordu. "Sözcülüğün büyük ölçüde üzüntüye yol açtı."</p>

  <p>"Korkarım ki normalden daha fazla."</p>

  <p>"Şimdi, sorumluluğun sona erdi mi? Yaralan açıp iyileştirmesini başkalarına mı bırakıyorsun?"</p>

  <p>"Yara değil, Piskopos Peregrino. Ameliyat. Eğer sonrasında acıyı iyileştirmeye yardım edebilirsem, o zaman evet, kalıp yardım ederim. Anestezi uygulayamıyorum ama antiseptik uygulamaya çalışırım."</p>

  <p>"Biliyor musun sen bir papaz olmalıydın."</p>

  <p>"Küçük erkek çocukların sadece iki seçeneği vardı. Papazlık veya askerlik. Ebeveynlerim benim için İkincisini seçti."</p>

  <p>"Küçük erkek çocuk. Fakat bir ablan vardı. Hükümet özel izin vermediği taktirde nüfus denetimlerinin ebeveynlerin iki çocuktan fazlasına sahip olmasını yasakladığı bir zamanda yaşadın. Öyle bir çocuğa Üçüncü diyorlardı değil mi?"</p>

  <p>"Tarihi biliyorsunuz."</p>

  <p>"Yıldız uçuşlarından önce Dünya’da mı doğdun?"</p>

  <p>"Piskopos Peregrino, bizi ilgilendiren şey otuz beş yaşında olduğu açık olan bir ölülerin sözcüsünün biyografisi değil Lusitania’nın geleceği."</p>

  <p>"Lusitania’nın geleceği <i>beni</i> ilgilendirir Sözcü Andrew, seni değil."</p>

  <p>"Lusitania'daki <i>insanların</i> geleceği sizi ilgilendirir Piskopos. Ben pegueninolarla da ilgileniyorum."</p>

  <p>"Kimin sorununun daha büyük olduğu konusunda yarışmayalım."</p>

  <p>Sekreter tekrar kapıyı açtı ve Bosquinha, Dom Cristao ve Dona Crista içeri girdiler. Bosquinha bir Piskopos’a bir Sözcü'ye baktı.</p>

  <p>"Eğer aradığın buysa yerde kan yok," dedi Piskopos.</p>

  <p>"Ben sadece ısı derecesini tahmin etmeye çalışıyordum," dedi Bosquinha.</p>

  <p>"Sanırım havada karşılıklı saygının sıcaklığı var," dedi Sözcü, "öfkenin sıcaklığı veya nefretin soğukluğu değil."</p>

  <p>"Sözcü, inançlarıyla olmasa bile vaftiz edilirken Katolik olmuş," dedi Piskopos. "Onu kutsadım ve bu onu uysallaştırmışa benziyor."</p>

  <p>"Yetkililere karşı her zaman saygılı olmuşumdur," dedi Sözcü.</p>

  <p>"Bizi bir sorgulayıcıyla tehdit <i>eden</i> kişi sendin," diye hatırlattı Piskopos. Bir gülümsemeyle.</p>

  <p>Sözcünün gülümsemesi de en az onunki kadar soğuktu. "İnsanlara benim Şeytan olduğumu ve benimle konuşmamaları gerektiğini söyleyen de sizdiniz."</p>

  <p>Piskopos ve Sözcü birbirlerine gülümserken diğerleri gergin bir şekilde gülerek oturup beklediler.</p>

  <p>"Bu senin toplantın Sözcü," dedi Bosquinha.</p>

  <p>"Beni bağışlayın," dedi Sözcü. "Davetli biri daha var. Onun gelmesi için birkaç dakika daha beklersek her şey daha kolay olacak."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ela annesini evin dışında çite yakın bir yerde buldu. Kapim’lerin hışırdamasına neden olan hafif bir esinti Novinha’nın saçını kavrayıp yavaşça savurdu. Bunun neden bu kadar şaşırtıcı olduğunu anlaması Ela’nın birkaç dakikasını aldı. Annesi uzun yıllardır saçlarını açmamıştı. Garip bir şekilde özgür görünüyordu çünkü Ela uzun zamandır bir topuzda durduğu için saçlarının nasıl kıvrılıp büküldüğünü görebiliyordu. İşte o zaman Sözcü'nün haklı olduğunu anladı. Annesi davetini kabul edecekti. Bu akşamki konuşma ona ne kadar utanç veya acı vermiş olursa olsun gün batınımdan sonraki alacakaranlıkta dışarı çıkmasına ve domuzcukların tepesine bakmasına yol açmıştı. Belki de çite bakıyordu. Belki de kimseye görünmeden birbirlerini sevebilmeleri için orada ya da kapimlerin arasında başka bir yerde onunla buluşan bir adamı hatırlıyordu. Her zaman saklanarak, her zaman bir sır olarak. Annem Libo'nun onun gerçek kocası olduğunun, benim gerçek babam olduğunun bilinmesinden memnun diye düşündü Ela. Annem memnun ve ben de memnunum.</p>

  <p>Çimenlerde çıkarttığı sesten gelişini kesinlikle duymuş olmasına rağmen annesi dönüp ona bakmadı. Ela birkaç adım geride durdu.</p>

  <p>"Anne." dedi.</p>

  <p>"Demek bir kabra sürüsü değil," dedi annesi. "Çok ses çıkartıyorsun Ela."</p>

  <p>"Sözcü. Yardımını istiyor."</p>

  <p>"Öyle mi?"</p>

  <p>Ela, Sözcü'nün ona anlattıklarını annesine aktardı. Novinha arkasını dönmedi. Ela’nın konuşması bittiğinde annesi bir an bekledi ve dönüp tepenin yanından yürüdü. Ela arkasından koşup ona yetişti. "Anne," dedi Ela. "Anne, ona Descolada'dan bahsedecek misin?"</p>

  <p>"Evet."</p>

  <p>"Neden şimdi? Tüm bu yıllardan sonra? <i>Bana</i> neden söylemedin?"</p>

  <p>"Çünkü tek başına, benim yardımım olmadan daha iyi işler yaptın."</p>

  <p>"Ne yaptığımı biliyor muydun?"</p>

  <p>"Sen benim çırağımsın. İz bırakmadan tüm dosyalarına girebiliyorum. Çalışmalarını izlemeseydim nasıl bir usta olurdum?"</p>

  <p>"Ama..."</p>

  <p>"Aynı zamanda Quara’nın adının altında sakladığın dosyaları da okudum. Anne olmadığın için on iki yaşın altındaki tüm çocukların dosya faaliyetlerinin her hafta ebeveynlerine rapor edildiğini bilmiyorsun. Quara olağanüstü araştırmalar yapıyordu. Benimle geldiğin için mutluyum. Sözcü'ye anlattığım zaman sana da anlatıyor olacağım."</p>

  <p>"Yanlış yöne gidiyorsun," dedi Ela.</p>

  <p>Annesi durdu. "Sözcü'nün evi praça’nın yanında değil mi?"</p>

  <p>"Toplantı Piskopos'un odasında."</p>

  <p>Annesi ilk kez Ela’ya baktı. "Sen ve Sözcü bana ne yapmaya çalışıyorsunuz?"</p>

  <p>"Miro'yu kurtarmaya çalışıyoruz," dedi Ela. "Ve yapabilirsek Lusitania Kolonisini."</p>

  <p>"Beni örümceğin inine götürerek..."</p>

  <p>"Piskopos bizim tarafımızda olmak zorunda yoksa- "</p>

  <p><i>"Bizim</i> tarafımız mı! <i>Biz</i> derken sen ve Sözcü'den mi bahsediyorsun? Bunu fark etmediğimi mi sanıyorsun? Tüm çocuklarımı birer birer baştan çıkarttı."</p>

  <p>"Kimseyi baştan çıkartmadı!"</p>

  <p>"Seni tam duymak istediğin şeyi bilerek baştan çıkarttı..."</p>

  <p>"O bir pohpohçu değil," dedi Ela. "O bize istediklerimizi söylemiyor. O bize doğru olduğunu bildiğimiz şeyleri söylüyor. O bizim <i>sevgimizi</i> kazanmadı, anne, <i>güvenimizi</i> kazandı."</p>

  <p>"Sizden ne alıyorsa, bunu bana asla vermedin."</p>

  <p>"Bunu istedik."</p>

  <p>Ela bu sefer annesinin iğneleyici, ısrarcı bakışı karşısında boyun eğmedi. Bunun yerine eğilen, başka bir yöne bakıp sonra tekrar gözleri yaşlı bir şekilde ona dönen annesi oldu. "Size söylemek istedim." Annesi dosyalardan bahsetmiyordu. "Ondan nasıl nefret ettiğinizi gördüğümde söylemek istedim, o sizin babanız değil, sizin babanız iyi, sevecen bir adam..."</p>

  <p>"Bunu bize söylemeye cesareti olmayan biri."</p>

  <p>Annesinin gözlerini büyük bir öfke bürüdü. "İstedi. Ona ben izin vermedim."</p>

  <p>"Sana bir şey söyleyeceğim Anne. Milagre'deki herkes gibi Libo'yu sevdim. Ama o ikiyüzlü olmaya gönüllüydü, sen de öyleydin ve kimsenin tahmin etmemesine rağmen yalanlarınızın zehiri hepimizi üzdü. Seni ya da onu suçlamıyorum Anne. Ama Sözcü için Tanrıya şükrediyorum. O bize doğruyu söylemeye gönüllüydü ve bu sayede artık özgürüz."</p>

  <p>"Kimseyi sevmediğin zaman doğruyu söylemek kolaydır," dedi annesi alçak bir sesle.</p>

  <p>"Böyle mi düşünüyorsun?" dedi Ela. "Sanırım ben de bir şeyler biliyorum anne. Birini sevmedikçe onun hakkındaki doğruları bilemezsin. Sözcü'nün babamı sevdiğini düşünüyorum. Marcao'yu yani. Sözcülük yapmadan önce sanırım onu anladı ve sevdi."</p>

  <p>Annesi cevap vermedi çünkü bunun doğru olduğunu biliyordu.</p>

  <p>"Grego'yu, Quara'yi ve Olhado'yu sevdiğini de biliyorum ve Miro'yu ve hatta Quim’i. Ve beni. <i>Beni</i> sevdiğini biliyorum. Bana beni sevdiğini gösterdiğinde, bunun doğru olduğunu biliyorum, çünkü asla kimseye yalan söylemiyor."</p>

  <p>Annesinin gözlerinden akan yaşlar yanaklarından süzüldü.</p>

  <p>"Ben sana ve herkese <i>yalan söyledim,"</i> dedi Novinha. Sesi güçsüzdü ve zor duyuluyordu. "Ama sana seni sevdiğimi söylediğimde bana yine de inanmak zorundasın."</p>

  <p>Ela annesine sarıldı ve yıllardır ilk kez annesinin karşılığındaki sıcaklığı hissetti. Çünkü aralarındaki yalanlar artık gitmişti. Sözcü engeli kaldırmıştı, artık çekingen ve tedbirli olmak için bir neden yoktu.</p>

  <p>"Şimdi bile o lanet olası Sözcü'yü düşünüyorsun değil mi?" diye fısıldadı annesi.</p>

  <p>"Sen de," diye cevap verdi Ela.</p>

  <p>İkisinin de vücudu annesinin kahkahasıyla titredi. "Evet." Novinha gülmeyi kesti ve geri çekildi, Ela’nın gözlerine baktı. "O her zaman aramıza girecek mi?"</p>

  <p>"Evet," dedi Ela. "Bir köprü gibi aramıza girecek, duvar gibi değil."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Miro yamaçtan çite doğru gelen domuzcukları gördü. Ormanda çok sessizdiler ama domuzcuklar kapim’lerin arasında bu yeteneklerini sürdüremiyorlardı; onlar koşarken çimen gürültüyle hışırdıyordu. Belki de Miro'nun çağrısına geldikleri için saklanma gereği duymuyorlardı. Yakınlaştıkça Miro onları tanıdı. Arrow, Human, Mandachuva, Leaf-Eater, Cups. Onlara seslenmedi, onlar da oraya gelince onunla konuşmadı. Bunun yerine çitin ardında onun karşısında durup sessizce onu izlediler. Hiçbir Zenador daha önce domuzcukları çite çağırmamıştı. Hareketsizlikleri endişelendiklerini gösteriyordu.</p>

  <p>"Artık yanınıza gelemeyeceğim," dedi Miro.</p>

  <p>Açıklamasını beklediler.</p>

  <p>"Framling'ler yaptıklarımızı öğrendi. Yasaları çiğnediğimizi biliyorlar. Kapıyı kilitlediler."</p>

  <p>Leaf-Eater çenesine dokundu. "Framling’lerin gördüğünün ne olduğunu biliyor musun?"</p>

  <p>Miro acı bir şekilde güldü. "Ne görmediler ki? Sadece bir framling bizimle buraya geldi."</p>

  <p>"Hayır," dedi Human. "Ana Kraliçe bunun Sözcü olmadığını söylüyor. Ana Kraliçe bunu gökyüzünden gördüklerini söylüyor."</p>

  <p>Uydular mı? Gökyüzünden ne görebilirler?"</p>

  <p>"Belki avı," dedi Arrow.</p>

  <p>"Belki kabra'ların tüylerinin kesilişini," dedi Leaf-Eater.</p>

  <p>"Belki amaranth tarlalarını," dedi Cups.</p>

  <p>"Hepsini," dedi Human. "Belki de ilk amaranth haşatından sonra kadınların üç yüz yirmi çocuğun doğmasına izin verdiklerini gördüler."</p>

  <p>"Üç yüz mü!"</p>

  <p>"Ve yirmi," dedi Mandachuva.</p>

  <p>"Yiyeceğin çok olacağını gördüler," dedi Arrow. "Şimdi bir sonraki savaşı kesinlikle kazanacağız. Düşmanlarımız düzlükte, kocaman yeni ormanlarda ekili olacak ve kadınlar her birine ana ağacı koyacak."</p>

  <p>Miro kendisini hasta hissetti. Tüm çalışmaları ve fedakarlıkları bir domuzcuk kabilesine üstünlük sağlamak için miydi? Neredeyse, Libo siz dünyayı ele geçirin diye ölmedi diyecekti. Ama eğitimi ağır bastı ve ne olumlu ne de olumsuz bir soru sordu. "Tüm bu yeni çocuklar nerede?"</p>

  <p>"Küçük kardeşlerin hiçbiri <i>bize</i> gelmiyor," diye açıkladı Human. "Çok işimiz var, sizden öğreniyoruz ve diğer tüm kardeş evlerine öğretiyoruz. Küçük kardeşleri eğitemeyiz." Sonra gururla ekledi, "Üç yüzün tam yarısı babam Rooter’ın çocuğu."</p>

  <p>Mandachuva ciddiyetle başını salladı. "Bize öğrettiklerinizden dolayı kadınlar size çok saygı duyuyor ve Ölülerin Sözcüsü'nden çok umutlular. Ama bize şimdi söylediğin şey, bu çok kötü. Eğer framling'ler bizden nefret ediyorsa ne yapacağız?"</p>

  <p>"Bilmiyorum," dedi Miro. Şimdilik aklı ona biraz önce verdikleri bilgilerle baş etmek için uğraşıyordu. Üç yüz yirmi yeni bebek. Bir nüfus patlaması ve Rooter bir şekilde yarısının babası. Bugünden önce Miro, Rooter’ın babalık sözlerini domuzcukların totem inançlarına yorardı. Ama bir ağacın şarkı söylemekle kökünden sökülüp parçalara ayrıldığını gördükten sonra tüm bu garip varsayımları sorgulamaya hazırdı.</p>

  <p>Fakat artık bir şeyler öğrenmenin ne anlamı vardı? Bir daha asla rapor yazmasına izin vermeyeceklerdi; olayları takip edemeyecekti; önümüzdeki çeyrek asır boyunca bir başkası onun işini yaparken o bir yıldız gemisinde olacaktı ya da daha kötüsü, kimse olmayacaktı.</p>

  <p>"Mutsuz olma," dedi Human. "Göreceksin. Ölülerin Sözcüsü her şeyi halledecek."</p>

  <p>"Sözcü. Evet, o her şeyi harika bir şekilde halledecek." Ben ve Ouanda için yaptığı gibi. Kız kardeşim.</p>

  <p>"Ana Kraliçe, framling'lere bizi sevmelerini öğreteceğini söylüyor- "</p>

  <p>"Framling'lere öğretmek," dedi Miro. "O zaman elini çabuk tutsa iyi olacak. Beni ve Ouanda’yı kurtarması için artık çok geç. Bizi tutuklayıp gezegenden götürecekler."</p>

  <p>"Yıldızlara mı?" diye sordu Human umutla.</p>

  <p>"Evet yıldızlara, duruşmaya gitmek için! Size yardım ettiğimiz için cezalandırılmak için. Oraya gitmemiz yirmi iki yıl sürecek ve geri dönmemize asla izin vermeyecekler."</p>

  <p>Domuzcuklar bu bilgiyi kavramak için bir an durdular. İyi diye düşündü Miro. Sözcü'nün her şeyi nasıl halledeceğini düşüne dursunlar. Ben de Sözcü'ye güvendim ve bu benim için bir işe yaramadı. Domuzcuklar birbirlerine danıştılar.</p>

  <p>Human gruptan ayrıldı ve çite yaklaştı. "Seni saklayacağız."</p>

  <p>"Seni ormanda asla bulamazlar," dedi Mandachuva.</p>

  <p>"Beni kokumdan bulabilecek makineleri var," dedi Miro.</p>

  <p>"Ah. Ama yasalar bize makineleri göstermelerini yasaklamıyor mu?" diye sordu Human.</p>

  <p>Miro kafasını salladı. "Fark etmez. Kapı bana kilitli. Çiti geçemiyorum."</p>

  <p>Domuzcuklar birbirlerine baktılar.</p>

  <p>"Ama orada kapim var," dedi Arrow.</p>

  <p>Miro aptal bir şekilde çimene baktı. "Ne olmuş?" diye sordu.</p>

  <p>"Onu çiğne," dedi Human.</p>

  <p>"Neden?" diye sordu Miro.</p>

  <p>"İnsanların kapim çiğnediğini gördük," dedi Leaf-Eater. "Geçen akşam yamaçta Sözcü ve cüppeli insanların kapim çiğnediklerini gördük."</p>

  <p>"Ve başka zamanlarda da, defalarca," dedi Mandachuva.</p>

  <p>Ona karşı sabırsızlıkları sinir bozucuydu. "Bunun çitle ne ilgisi var?"</p>

  <p>Domuzcuklar tekrar birbirlerine baktılar. Sonunda Mandachuva bir kapim yaprağını yerden koparttı, onu dikkatle kalın bir deste haline getirdi ve çiğnemek için ağzına attı. Sonra bir süre oturdu. Diğerleri ona sataşmaya başladılar, parmaklarıyla onu dürtüp çimdiklediler. Fark etmiyor gibiydi. Sonunda Human onu oldukça şiddetli bir şekilde çimdikledi ve Mandachuva tepki göstermeyince erkeklerin dilinde Hazır, Gitme vakti, Şimdi, Hazır, demeye başladılar.</p>

  <p>Mandachuva ayağa kalktı, bir an için sarsıldı. Sonra çite doğru koştu ve yukarıya tırmandı, kendisini diğer tarafa attı ve dört ayak üstünde Miro'nun yanına indi.</p>

  <p>Mandachuva çitin tepesine varınca Miro ayağa fırlayıp bağırmaya başladı; bağırmayı bitirdiğinde Mandachuva ayaktaydı ve üzerini temizliyordu.</p>

  <p>"Bunu yapamazsın," dedi Miro. "Vücuttaki tüm acı sinirlerini uyarıyor. Çit geçilemez."</p>

  <p>"Öyle mi," dedi Mandachuva.</p>

  <p>Human çitin diğer yanında uyluklarını birbirine sürtüyordu. "Bilmiyordu," dedi. "İnsanlar bilmiyor."</p>

  <p>"Bu bir anestezik," dedi Miro. "Acı hissetmeyi engelliyor."</p>

  <p>"Hayır," dedi Mandachuva. "Acıyı hissediyorum. Çok kötü bir acı. Dünyadaki en kötü acı."</p>

  <p>"Rooter çitin ölmekten daha kötü olduğunu söylüyor," dedi Human. "Acıyı her yerinde hissediyorsun."</p>

  <p>"Ama umursamıyorsun," dedi Miro.</p>

  <p>"Bu diğer benliğine oluyor," dedi Mandachuva. "Bu senin hayvan kişiliğine oluyor. Ama ağaç kişiliğin umursamıyor. Bu, ağaç kişiliğin olmanı sağlıyor."</p>

  <p>Sonra Miro, Libo'nun ölümünde unuttukları garip bir ayrıntıyı hatırladı. Ölü adamın ağzı bir deste kapim'le doldurulmuştu, ölen tüm domuzcukların ağzı da öyleydi. Anestezi, ölümler korkunç bir işkence sonucu gibi görünüyordu ama amaç acı çektirmek değildi. Anestezi kullanmışlardı. Bunun acıyla hiçbir ilgisi yoktu.</p>

  <p>"Şimdi," dedi Mandachuva. "Çimeni çiğne ve bizimle gel. Seni saklarız."</p>

  <p>"Ouanda," dedi Miro.</p>

  <p>"Ah, ben gidip onu alırım," dedi Mandachuva.</p>

  <p>"Nerede yaşadığını bilmiyorsun."</p>

  <p>"Evet biliyorum," dedi Mandachuva.</p>

  <p>"Bunu yılda bir çok kez yapıyoruz," dedi Human. "Herkesin nerede yaşadığını biliyoruz."</p>

  <p>"Ama kimse sizi görmedi," dedi Miro.</p>

  <p>"Biz çok gizliyiz," dedi Mandachuva. "Ayrıca kimse bizi aramıyor."</p>

  <p>Miro düzinelerce domuzcuğun gece yarısı sessizce Milagre’de gezindiğini hayal etti. Nöbet tutulmuyordu. Sadece birkaç kişinin gece yarısı dışarıya çıkmalarını gerektirecek işleri oluyordu ve domuzcuklar küçüktü, kapim’lerin arasına saklanıp tamamen yok olabilecek kadar küçüktüler. Hakkında bir şey öğrenmemeleri için koyulan tüm kurallara rağmen metal ve makineler hakkında bir şeyler biliyor olmaları hiç de şaşırtıcı değildi. Hiç şüphe yok ki maden ocaklarını, uzay mekiğinin indiğini, tuğla ocaklarının tuğlaları pişirdiğini, insanlara özgü amaranth'ların ekildiği ve sürüldüğü tarlaları görmüşlerdi. Ne soracaklarını biliyor olmalarına şaşmamak gerekti.</p>

  <p>Onları kendi kültürümüzden uzak tutabileceğimizi düşündüğümüz için ne kadar aptaldık. Bizim onlardan saklayabildiğimizden çok daha fazla sır sakladılar. Sözde kültürel üstünlüğümüz vardı.</p>

  <p>Miro kendisine bir kapim yaprağı kopardı.</p>

  <p>"Hayır," dedi Mandachuva elinden yaprağı alarak. "Kökünü yemeyeceksin. Eğer kökü yersen hiçbir işine yaramaz." Miro'nun yaprağını attı ve yerden yaklaşık on santimetre uzunlukta bir yaprağı kopardı. Sonra onu katlayıp Miro’ya verdi, Miro onu çiğnemeye başladı.</p>

  <p>Mandachuva onu çimdikledi ve dürttü.</p>

  <p>"Beni bırak" dedi Miro. "Git Ouanda’yı getir. Onu her an tutuklayabilirler. Git. Şimdi. Hadi git."</p>

  <p>Mandachuva diğerlerine baktı ve gözle görünmeyen bir onay alınca çitin yanından Ouanda’nın yaşadığı Vila Alta tepesine doğru koştu.</p>

  <p>Miro biraz daha çiğnedi. Kendisini çimdikledi. Domuzcukların dediği gibi acıyı hissediyor ama umursamıyordu. Tek umursadığı şey bunun bir çıkış yolu, Lusitania’da kalmanın bir yolu olduğuydu. Belki de Ouanda'yla kalmanın bir yoluydu. Kuralları boşver, hepsini. İnsanların olduğu bölgeden çıkıp domuzcukların ormanına girdiği andan itibaren kuralların onun üzerinde hiçbir gücü yoktu. Bir kaçak olacaktı, zaten onu ihanetle suçlamıyorlar mıydı; o ve Ouanda insanların tüm çılgın kurallarını geride bırakıp istedikleri şekilde yaşayabilir ve tamamen yeni değerlere sahip, hayatı domuzcuklardan ve ormandan öğrenen bir aile kurabilirlerdi; Yüz Dünya’da yeni bir şey ve Kongre’nin onları durduracak gücü olmazdı.</p>

  <p>Çite koştu ve onu iki eliyle kavradı. Hissettiği acı öncekinden daha az değildi ama şimdi umursamıyordu, çitin tepesine tırmandı. Ama her dokunuşta acı daha da şiddetleniyordu ve o umursamaya başladı, acıyı çok fazla umursamaya, kapim’in onun üzerinde hiçbir anestezik etkisi olmadığını fark etmeye başladı ama bu süre içinde çitin tepesine varmıştı. Acı çıldırtıcıydı; düşünemiyordu; hızla tepeye çıkmıştı ve orada dengede durmaya çalışırken kafası çitin dikey alanını geçti. Vücudunda çektiği tüm acı birden beynine girdi sanki her tarafı yanıyormuş gibiydi.</p>

  <p>Arkadaşları çitin üzerinde asılı bir şekilde dururken Küçükler dehşet içinde onu izlediler, kafası ve gövdesi bir tarafta, kalçası ve bacakları diğer taraftaydı. Bir anda haykırdılar, ona uzandılar, indirmeye çalıştılar. Kapim çiğnemedikleri için çite dokunmaya cesaret edemiyorlardı.</p>

  <p>Mandachuva haykırışlarını duyunca koşarak geri döndü. Vücudunda tırmanıp ağır insan vücudunu öbür tarafa itecek kadar anestezi kalmıştı. Miro kemiklerini kıracak bir düşüşle yere indi, kolu halen çite dokunuyordu. Domuzcuklar onu uzaklaştırdılar. Yüzü acıyla çarpılmıştı.</p>

  <p>"Çabuk!" diye bağırdı Leaf-Eater. "Ölmeden önce onu ekmeliyiz!"</p>

  <p>"Hayır!" diye cevap verdi Human, Leaf-Eater’ı Miro'nun donmuş vücudundan uzaklaştırarak, "ölüp ölmediğini bilmiyoruz! Çektiği acı sadece bir hayal, bunu biliyorsun, yarası yok, acı hafiflemeli..."</p>

  <p>"Ama hafiflemiyor," dedi Arrow. "Bak ona."</p>

  <p>Miro yumruklarını sıkmıştı, bacakları altında bükülmüş ve omurgasıyla boynu geriye doğru gitmişti. Sık aralıklarla, zor bir şekilde nefes alıyordu yüz ifadesi acıyla daha da gerilmiş görünüyordu.</p>

  <p>"Ölmeden önce onu ekmeliyiz," dedi Leaf-Eater.</p>

  <p>"Git Ouanda’yı getir," dedi Human. Mandachuva’ya baktı. "Şimdi! Git onu getir ve ona Miro'nun ölmek üzere olduğunu söyle. Ona kapının kilitli olduğunu ve Miro'nun bu tarafta olduğunu ve ölmek üzere olduğunu söyle."</p>

  <p>Mandachuva koşarak gitti.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Sekreter kapıyı açtı ama Ender Novinha’yı görünceye kadar rahatlamadı. Ela’yı onu çağırması için gönderdiği zaman geleceğinden emindi; ama gelişi için uzun dakikalar boyunca beklediklerinden onun hakkında düşündüklerinden şüphe etmeye başlamıştı. Şüphe etmek için hiçbir neden yoktu. O Ender’in olduğunu düşündüğü kadındı. Saçının açık ve rüzgardan savrulmuş olduğunu fark etti ve Ender Lusitania’ya geldiğinden beri onun yüzünde ilk kez iki haftadan az, yirmi yıldan fazla bir süre önce acısı nedeniyle çağıran kızı açıkça gördü.</p>

  <p>Novinha gergin ve endişeli görünüyordu ama Ender onun endişesinin şu anki durumu yüzünden olduğunu biliyordu, Piskopos'un odasına işlediği günahların ortaya çıkmasından çok kısa bir zaman sonra gelmişti. Eğer Ela ona Miro'nun nasıl bir tehlike içinde olduğunu söylediyse, bu da gerginliğinin bir nedeni olabilirdi. Tüm bunlar gelip geçici şeylerdi; Ender onun yüz ifadesinde, hareketlerinin rahatlığında, bakışlarının sabitliğinde, uzun süren aldatmasının sonunun, umut ettiği, olacağına inandığı armağan olduğunu görebiliyordu. Seni incitmeye gelmedim Novinha ve sözcülüğümün sana utançtan daha iyi şeyler getirdiğine sevindim.</p>

  <p>Novinha bir an durdu ve Piskopos’a baktı. Karşı koyan bir tavırla değil, nazikçe, onurla; o da sessizce oturmasını isteyerek onu aynı şekilde yanıtladı. Dom Cristao taburesinden kalkmaya yeltendi ama kadın kafasını salladı, gülümsedi ve duvara yakın başka bir tabureye oturdu. Ender’in yanına. Ela geldi ve arkada annesinin yanında durdu, bu yüzden o da kısmen Ender’in arkasındaydı. Anne babasının arasında duran bir kız gibi, diye düşündü Ender; sonra bu düşünceyi kafasından attı ve bu konuda düşünmeyi reddetti. Şu anda çok daha önemli konular vardı.</p>

  <p>"Görüyorum ki," dedi Bosquinha, "bu toplantının ilginç olması konusunda kararlısın."</p>

  <p>"Sanırım Kongre zaten buna karar vermişti," dedi Dona Crista.</p>

  <p>"Oğlun," diye başladı Piskopos Peregrino, "şu suçlardan..."</p>

  <p>"Ne ile suçlandığını biliyorum," dedi Novinha. "Ela bu akşam bana söyleyinceye kadar bilmiyordum ama şaşırmadım. Kızım Elanora da ustasının ona koyduğu bazı kuralları çiğnemiş. İkisininde kendi vicdanlarına, başkalarının onlara koyduğu kurallardan daha çok bağlılıkları var. Eğer amacınız düzeni sürdürmekse, bu bir başarısızlık, ama eğer amacınız öğrenmek ve uyum sağlamaksa bu bir erdem."</p>

  <p>"Oğlun burada duruşmaya çıkartılmıyor," dedi Dom Cristao.</p>

  <p>"Burada toplanmanızı istedim," dedi Ender, "çünkü Yıldızyolu Kongresi’nin bize verdiği emirleri yerine getirip getirmeyeceğimiz konusunda bir karar verilmesi gerekiyor."</p>

  <p>"Pek fazla seçeneğimiz yok," dedi Piskopos Peregrino.</p>

  <p>"Bir çok seçenek var," dedi Ender, "ve seçmek için de bir çok neden var. Zaten bir seçim yaptınız; dosyalarınızın ele geçirildiğini gördüğünüzde onları saklamaya çalışmaya ve bu konuda bana, bir yabancıya güvenmeye karar verdiniz. Güveniniz boşa çıkmayacak; dosyalarınızı istediğiniz zaman, okunmamış, değiştirilmemiş bir şekilde size geri vereceğim."</p>

  <p>"Teşekkürler," dedi Dona Crista. "Ama biz bunu suçlamanın ciddiyetini bilmeden önce yapmıştık."</p>

  <p>"Bizi buradan götürecekler," dedi Dom Cristao.</p>

  <p>"Tüm kontrol onların elinde," dedi Piskopos Peregrino.</p>

  <p>"Bunu ona söyledim zaten," dedi Bosquinha.</p>

  <p>"Tüm kontrol onların elinde değil," dedi Ender. "Sizi sadece ansible bağlantısıyla kontrol edebiliyorlar."</p>

  <p>"Ansible bağlantısını kesemeyiz," dedi Piskopos Peregrino. "O, Vatikan'la aramızdaki tek bağlantı."</p>

  <p>"Ansible bağlantısını kesmeyi önermiyorum. Size sadece ne yapabileceğimi söylüyorum ve bunu size söylerken, bana güvendiğiniz gibi ben de size güveniyorum. Çünkü eğer bunu birine söylerseniz, sonuçları -benim için ve bir başkası için, sevdiğim ve güvendiğim birisi için- felaket olur."</p>

  <p>Her birine baktı ve hepsi kabullenip başlarını salladılar.</p>

  <p>"Tüm Yüz Dünya arasındaki ansible bağlantılarını tam olarak kontrol edebilen bir arkadaşım var; kimsenin şüphe etmediği biri. Yapabileceklerini bilen tek kişi benim. Bana, istediğimde framling'lere, Lusitania’da tüm ansible bağlantısını kesmişiz gibi gösterebileceğini söyledi. Buna rağmen eğer istersek ihtiyatlı mesajlar gönderebilme olanağımız var; Vatikan’a, tarikatinizin ofislerine. Uzaktaki kayıtları okuyabilir, uzaktaki bağlantıları durdurabiliriz. Kısacası, bizim gözlerimiz olacak ve onlar kör olacak."</p>

  <p>"Ansible bağlantısını kesmek veya kesiyormuş gibi yapmak bile bir ayaklanma hareketi olur. Bu savaş demek." Bosquinha bunu olabildiğince sert söylemeye çalıştı ama tüm gücüyle buna direnmeye çalışsa da Ender bu fikrin onun hoşuna gittiğini görebiliyordu. "Fakat şunu söyleyeceğim, eğer savaşmaya karar verecek kadar çıldırmışsak, Sözcü'nün teklif ettiği şey bize açık bir avantaj sağlıyor. Eğer ayaklanma başlatacak kadar çıldırdıysak tüm avantajlara ihtiyacımız olacak."</p>

  <p>"Ayaklanma başlatarak hiçbir şey kazanamayız," dedi Piskopos, "ama her şeyi kaybedebiliriz, özellikle çok genç oldukları için Miro ve Ouanda’nın başka bir dünyada duruşmaya çıkacak olması faciasına üzülüyorum. Ama hiç şüphesiz mahkeme de bunu göz önünde bulunduracak ve onlara merhametli davranacaktır. Komitenin emirlerine uymakla bu topluluğu büyük bir acıdan kurtarırız."</p>

  <p>"Bu dünyayı terk etmelerinin onlara acı çektireceğini düşünmüyor musunuz?" diye sordu Ender.</p>

  <p>"Evet. Evet, çektirecek. Ama yasalar çiğnendi ve cezası ödenmeli."</p>

  <p>"Ya yasalar bir yanlış anlamaya dayanıyorsa ve cezası günahına oranla çok fazlaysa?"</p>

  <p>"Bunun yargıcı biz olamayız," dedi Piskopos.</p>

  <p>"Biz bunun <i>yargıcıyız.</i> Eğer Kongre’nin emirlerine uyarsak o zaman yasaların iyi olduğunu ve cezanın yerinde olduğunu söylemiş olacağız. Belki de bu toplantının sonunda aynen buna karar vereceksiniz. Ama kararınızı vermeden önce bilmeniz gereken şeyler var. Bunların bazılarını size ben söyleyebilirim ve bazılarını sadece Ela ve Novinha söyleyebilir. Bizim bildiklerimizi bilmeden önce kararınızı vermemelisiniz."</p>

  <p>"Olabildiğince çok şey öğrenmekten her zaman memnun olurum," dedi Piskopos. "Tabii ki son karar benim değil Bosquinha’nın."</p>

  <p>"Son karar hepinize ait, karar Lusitania’nın sivil, dini ve aydın liderlerinin. Eğer herhangi biriniz ayaklanmayı kabul etmezse, ayaklanma imkansız olur. Kilisenin desteği olmadan Bosquinha yönetemez. Vatandaş desteği olmadan Kilisenin hiçbir gücü yok."</p>

  <p>"Gücümüz yok," dedi Dom Cristao. "Sadece fikirlerimiz var."</p>

  <p>"Lusitania'daki her yetişkinin bilgelik ve adil bir bakış açısı için size ihtiyacı var."</p>

  <p>"Dördüncü bir gücü unuttun," dedi Piskopos. "Kendini."</p>

  <p>"Ben burada bir framling'im."</p>

  <p>"Oldukça olağanüstü bir framling," dedi Piskopos. "Burada geçirdiğin dört gün içinde korktuğum ve önceden tahmin ettiğim şekilde insanların ruhunu ele geçirdin. Şimdi bize her şeye mal olabilecek bir ayaklanma önerisinde bulunuyorsun. Sen Şeytan kadar tehlikelisin. Buna rağmen buradasın, sanki gemiye binip yıldız gemisi iki genç suçluyu Trondheim’e götürürken gitmekte özgür değilmişsin gibi yetkimize boyun eğiyorsun."</p>

  <p>"Yetkinize boyun eğiyorum," dedi Ender, "çünkü burada bir framling olmak istemiyorum. Vatandaşınız, öğrenciniz, cemaatinizin bir parçası olmak istiyorum."</p>

  <p>"Ölülerin Sözcüsü olarak mı?" diye sordu Piskopos.</p>

  <p>"Andrew Wiggin olarak. Yararlı olabilecek başka yeteneklerim de var. Özellikle ayaklanma başlatırsanız. Ayrıca yapmam gereken, fakat insanlar Lusitania'dan götürülürse yapamayacağım başka işlerim de var."</p>

  <p>"İçtenliğinden şüphe etmiyoruz," dedi Piskopos. "Ama eğer sonradan gelen bir vatandaşla birlik olmak konusunda şüphelerimiz varsa bizi affet."</p>

  <p>Ender başıyla onayladı. Piskopos daha fazla şey öğrenmeden daha fazla bir şey söyleyemezdi. "Önce size bildiklerimi söylememe izin verin. Bugün, bu öğleden sonra, Miro ve Ouanda'yla ormana gittim."</p>

  <p>"Sen! Sen de yasaları çiğnedin!" Piskopos sandalyesinden kalkar gibi oldu.</p>

  <p>Bosquinha Piskopos'u yatıştırmak için öne doğru uzandı. "Dosyalarımıza giriş bu öğleden sonradan çok daha önce oldu. Kongre emrinin onun ihlaliyle kesinlikle bir ilgisi olamaz."</p>

  <p>"Yasaları çiğnedim," dedi Ender, "çünkü domuzcuklar beni soruyordu. Hatta beni görmeyi talep ediyorlardı. Uzay mekiğinin indiğini görmüşler. Burada olduğumu biliyorlardı ve iyi mi kötü mü bilemem ama Ana Kraliçe ve Hegemon'u okumuşlar."</p>

  <p>"Domuzcuklara o kitabı mı verdiler?" dedi Piskopos.</p>

  <p>"Onlara Yeni Ahit’i de vermişler," dedi Ender. "Ama eminim ki domuzcukların kendileriyle ana kraliçe arasında daha fazla ortak nokta bulduklarını öğrenince şaşırmazsınız. Domuzcukların ne söylediğini size anlatayım. Onları soyutlanmış bir şekilde burada tutan kuralları sona erdirmeleri konusunda Yüz Dünya’yı ikna etmem için bana yalvardılar. Anlayacağınız domuzcuklar çite bizim baktığımız gözle bakmıyorlar. Biz bunu kültürlerini insan etkisinden ve yozlaşmasından koruma yolu olarak görüyoruz. Onlarsa bildiğimiz harika sırları onlardan saklama yolumuz olarak görüyorlar. Gemilerimizin yıldızdan yıldıza gidip onları kolonileştirdiklerini, tüm yıldızları doldurduklarını hayal ediyorlar. Beş, on bin yıl sonra, onlara öğretmeyi reddettiğimiz şeyleri sonunda öğrendiklerinde uzaya gidecekler ve tüm dünyaların dolduğunu görecekler. Onlar için yer kalmayacak. Çitimizi bir çeşit, tür cinayeti olarak görüyorlar. Biz gidip evrenin geri kalanını ele geçirirken onları Lusitania’da hayvanat bahçesindeki hayvanlar gibi tutacağız."</p>

  <p>"Bu saçmalık," dedi Dom Cristao. "Bizim niyetimiz hiç de bu değil."</p>

  <p>"Değil mi?" diye karşılık verdi Ender. "Neden bizim kültürümüzden etkilenmelerini engelliyoruz? Bu sadece bilim uğruna yaptığımız bir şey değil. Bu sadece xenobiyolojik bir işlem değil. Ansible’ı, gezegenler arası uçuşu, kısmi yer çekimi kontrolünü, hatta böcekleri yok etmek için kullandığımız silahları bile böceklerle ilişkimizin doğrudan bir sonucu olarak elde ettiğimizi lütfen unutmayın. Çoğu teknolojiyi Dünya’nın yıldız sistemine yaptıkları ilk baskından geride bıraktıkları makinelerden öğrendik. O makineleri anlamadan önce kullanmaya başladık. Filotik eğim gibi bazılarını şimdi bile anlamıyoruz. Korkunç derecede üstün bir kültürün etkisi sayesinde uzaydayız. Buna rağmen birkaç nesil içinde makinelerini aldık, onları geride bıraktık ve onları yok ettik. Çitimiz bu anlama geliyor; domuzcukların bize aynı şeyi yapacağından korkuyoruz. Onlar da bunun o anlama geldiğini biliyorlar. Biliyorlar ve bundan nefret ediyorlar."</p>

  <p>"Onlardan korkmuyoruz," dedi Piskopos. "Tanrı aşkına, onlar bir avuç yabani..."</p>

  <p>"Böceklerin gözünde biz de öyleydik," dedi Ender. "Ama Pipo, Libo, Ouanda ve Miro’ya domuzcuklar asla yabani gibi görünmedi. Bizden farklılar evet, framling'lerden çok daha farklılar. Ama onlar yine de <i>bir halk.</i> Varelse değil Ramen'ler. Bu yüzden Libo domuzcukların açlıktan ölme tehlikesinde olduklarını, nüfusu azaltmak için savaşmaya hazırlandıklarını gördüğü zaman bir bilim adamı gibi davranmadı. Savaşlarını gözlemleyip ölümleri ve acıları not almadı. O bir Hristiyan gibi davrandı. Lusitania’nın biyokimyasına çok benzediği için Novinha’nın insan kullanımına sunamadığı deneysel amaranth’ı aldı ve domuzcuklara onu nasıl ekip biçeceklerini ve nasıl yemek olarak hazırlayacaklarını öğretti. Yıldızyolu Kongresi’nin gördüğü şeyin domuzcuk nüfusundaki artış ve amaranth tarlaları olduğundan hiç şüphem yok. Yasalar kasıtlı bir şekilde çiğnenmedi, bu bir şefkat ve sevgi gösterisiydi."</p>

  <p>"Böyle bir itaatsizliğe nasıl Hristiyan davranışı diyebilirsin?" dedi Piskopos.</p>

  <p>"Hangi biriniz oğlu ekmek istediğinde ona taş verir?"</p>

  <p>"Şeytan kendi amacını uygulamak için kutsal yazılardan alıntı yapabilir," dedi Piskopos.</p>

  <p>"Ben Şeytan değilim," dedi Ender, "ve domuzcuklar da değil. Bebekleri açlıktan ölüyordu ve Libo onlara yiyecek verdi ve hayatlarını kurtardı."</p>

  <p>"Karşılığında <i>ona</i> yaptıklarına bak!"</p>

  <p>"Evet, ona yaptıklarına bir bakalım. Onu öldürdüler. Aynen kendi şerefli vatandaşlarını öldürdükleri gibi. Bu bize bir şey anlatmıyor mu?"</p>

  <p>"Bu bize onların tehlikeli olduğunu ve vicdanları olmadığını anlatıyor," dedi Piskopos.</p>

  <p>"Bu bize, ölümün onlar için tamamen farklı bir anlama geldiğini anlatıyor. Birinin kalbinin mükemmel olduğuna gerçekten inansanız, piskopos, o kadar dürüst ki bir gün daha yaşamak sadece daha az mükemmel olmasına neden olacak, o zaman onun öldürülüp doğrudan cennete götürülmesi onun için daha iyi olmaz mıydı?"</p>

  <p>"Bizimle alay ediyorsun. Sen cennete inanmıyorsun."</p>

  <p>"Ama siz inanıyorsunuz! Şehitlere ne demeli Piskopos Peregrino? Onlar büyük bir sevinçle cennete gitmedi mi?"</p>

  <p>"Tabii ki öyle. Ama onları öldüren adamlar canavardı. Azizleri öldürmek onları kutsamadı, ruhlarını sonsuza değin cehenneme gönderdi."</p>

  <p>"Peki ya ölüler cennete gitmiyorsa? Ya ölüler gözünüzün önünde yeni bir hayata kavuşuyorsa? Ya bir domuzcuk öldüğünde eğer cesedini orada bırakırsan, kök salmaya başlayıp başka bir şeye dönüşüyorsa? Ya elli, yüz veya beş yüz yıl daha yaşayan bir ağaca dönüşüyorsa?"</p>

  <p>"Sen neden bahsediyorsun?" dedi Piskopos.</p>

  <p>"Bize domuzcukların bir şekilde hayvandan bitkiye başkalaştığını mı söylüyorsun?" diye sordu Dom Cristao. "Temel biyoloji kuralları bunun mümkün olmadığını söylüyor."</p>

  <p>"Bu neredeyse imkansız," dedi Ender. "Bu yüzden Lusitania’da Descolada’yı atlatabilen sadece bir avuç tür var. Çünkü içlerinden çok azı bu dönüşümü yapabildi. Domuzcuklar içlerinden birini öldürdüğü zaman o bir ağaca dönüşüyor. Ağaç, zekasının en azından bir kısmını koruyor. Çünkü bugün domuzcukların bir ağaca şarkı söylediklerini gördüm ve onlar ağaca tek bir aletle bile dokunmadan, ağaç kendi köklerini parçalara ayırdı, düştü ve ağaç ve kabuğu domuzcukların ihtiyacı olan şekilde ve biçimde parçalara ayrıldı. Bu bir rüya değildi. Miro, Ouanda ve ben kendi gözlerimizle gördük ve şarkıyı duyduk, ağaca dokunduk ve ölünün ruhu için dua ettik."</p>

  <p>"Bunun bizim kararımızla ne ilgisi var?" dedi Bosquinha. "Ormanlar ölü domuzcuklardan yapılmış, tamam. Bu bilim adamlarım ilgilendiren bir konu."</p>

  <p>"Size, domuzcukların Pipo ve Libo'yu öldürürken onlara bir sonraki hayatlarına geçmeleri için yardım ettiklerini sandıklarını söylüyorum. Onlar canavar değil, onlara hizmet eden insana en büyük onuru verdiğini sanan ramen'lar."</p>

  <p>"Başka bir ahlaki dönüşüm daha öyle mi?" diye sordu Piskopos. "Tıpkı bugün konuşmanda Marcos Ribeira’yı her seferinde başka bir ışıkla tekrar tekrar görmemizi sağlayarak yaptığın gibi şimdi de domuzcukların asil olduğunu mu düşünmemizi istiyorsun? Pekala, asiller. Sırf bilim adamlarımız domuzcuklara buzdolabı yapmayı öğretebilsin diye böyle bir şeyin ne kadar ızdırap çektireceğini bile bile Kongre'ye karşı ayaklanma başlatmayacağım."</p>

  <p>"Lütfen," dedi Novinha.</p>

  <p>Bir beklentiyle ona baktılar.</p>

  <p>"Dosyalarımızı ele geçirdiklerini söylüyorsunuz? Hepsini okudular mı?"</p>

  <p>"Evet," dedi Bosquinha.</p>

  <p>"O zaman dosyalarımdaki her şeyi biliyorlar. Descolada hakkında."</p>

  <p>"Evet," dedi Bosquinha.</p>

  <p>Novinha ellerini kucağına koydu. "Tahliye olmayacak."</p>

  <p>"Sanmıyordum zaten," dedi Ender. "Bu yüzden Ela'dan seni getirmesini istedim."</p>

  <p>"Neden bir tahliye olmayacak?" diye sordu Bosquinha.</p>

  <p>"Descolada yüzünden."</p>

  <p>"Saçmalık," dedi Piskopos. "Ebeveynlerin onun için bir çare buldular."</p>

  <p>"Onu iyileştirmediler," dedi Novinha. "Onu kontrol altına aldılar. Aktif hale gelmesini engellediler."</p>

  <p>"Bu doğru," dedi Bosquinha. "Bu yüzden suya katkı maddeleri koyuyoruz. Colador."</p>

  <p>"Belki henüz yakalanmamış olan Sözcü hariç Lusitania'daki herkes Descolada taşıyıcısı."</p>

  <p>"Katkı maddesi pahalı değil," dedi Piskopos. "Ama belki de bizi soyutlayabilirler. Bunu yapma olasılıklarını görebiliyorum."</p>

  <p>"Yeterince soyut olan hiçbir yer yok," dedi Novinha. "Descolada son derece değişken. Her tür genetik maddeye saldırıyor. Katkı maddesi insanlara verilebilir. Ama bunu her çimen yaprağına verebilirler mi? Her kuşa? Her balığa? Denizdeki her planktona?"</p>

  <p>"Hepsi ona yakalanabilir mi?" diye sordu Bosquinha. "Bunu bilmiyordum."</p>

  <p>"Kimseye söylemedim," dedi Novinha. "Ama koruyucuyu yetiştirdiğim her bitkiye koydum. Amaranth’a, patateslere, her şeye; zor olan proteini kullanılır hale getirmek değildi, zor olan organizmaların kendi Descolada önleyicilerini üretmelerini sağlamaktı."</p>

  <p>Bosquinha şok olmuştu. "Yani gittiğimiz her yerde..."</p>

  <p>"Tüm biyosferin yok olmasını tetikleyebiliriz."</p>

  <p>"Ve sen bunu bir <i>sır</i> olarak mı sakladın?" diye sordu Dom Cristao.</p>

  <p>"Söylemek için bir neden yoktu. Kimse Lusitania’yı terk etmedi, kimse de terk etmeyi planlamıyordu." Novinha kucağında tuttuğu ellerine baktı. "Bilgilerde olan bir şey domuzcukların Pipo'yu öldürmesine neden olmuştu. Kimse bilmesin diye bunu sır olarak sakladım. Ama şimdi, Ela’nın son yıllarda öğrendiklerini ve Sözcü'nün bu akşam söylediklerini düşününce; artık Pipo'nun öğrendiği şeyin ne olduğunu biliyorum. Descolada sadece genetik molekülleri ayırıp yeniden oluşmalarını veya çoğalmalarını engellemiyor. Aynı zamanda tamamen yabancı genetik moleküllerle bağlanmalarını teşvik ediyor. Ela isteğim dışında bu konuda çalışmalar yaptı. Lusitania'daki tüm yerli yaşam bitki ve hayvan çiftleri arasında büyüyüp gelişiyor. Kapim'lerle kabra. Grama'larla su yılanları. Sazlarla emici sinekler. Tropeço asmalarıyla xingadora kuşları ve ormandaki ağaçlarla domuzcuklar."</p>

  <p>"Birinin diğerine dönüştüğünü mü söylemeye çalışıyorsun?" Dom Cristao aynı zamanda hem çok ilgilenmiş hem de tiksinmişti.</p>

  <p>"Bir cesetten ağaca dönüşmek yalnızca domuzcuklara özgü olabilir," dedi Novinha. "Ama belki de kabra'lar kapim’in çiçek tozuyla dölleniyorlar. Belki sinekler nehir sazlarının püsküllerinden doğuyor. Araştırılması gerekiyor. Tüm bu yıllar boyunca bunu araştırıyor olmalıydım."</p>

  <p>"Ve şimdi dosyalarından bunu öğrenecekler mi?" diye sordu Dom Cristao.</p>

  <p>"Hemen değil. Ama önümüzdeki yirmi veya otuz yıl içinde. Herhangi bir framling buraya varmadan önce bilecekler," dedi Novinha.</p>

  <p>"Ben bir bilim adamı değilim," dedi Piskopos. "Benim dışımda herkes anlamışa benziyor. Bunun tahliyeyle ne ilgisi var?"</p>

  <p>Bosquinha elleriyle oynadı. "Bizi Lusitania'dan götüremezler," dedi. "Nereye götürürlerse götürsünler Descolada’yı beraberimizde taşıyacağız ve bu her şeyi öldürür. Yüz Dünya’da tek bir gezegeni bile yıkımdan kurtaracak kadar Xenobiyolog yok. Buraya vardıkları zaman gidemeyeceğimizi bilecekler."</p>

  <p>"Pekala o zaman," dedi Piskopos. "Bu problemimizi çözüyor. Eğer onlara şimdi söylersek burayı tahliye etmek için bir donanma bile göndermeyecekler."</p>

  <p>"Hayır," dedi Ender. "Piskopos Peregrino, Descolada’nın ne yapabileceğini öğrendiklerinde kimsenin bu gezegeni terk etmemesini garantiye alacaklar."</p>

  <p>Piskopos alay etti. "Ne yani, gezegeni havaya uçuracaklarını mı sanıyorsun? Yapmayın Sözcü, insan ırkı içinde başka Ender'ler yok. Yapabilecekleri en kötü şey bizi burada karantinaya almak olur..."</p>

  <p>"Bu durumda," dedi Dom Cristao, "neden kontrollerine boyun eğelim ki? Onlara Descolada hakkında bir mesaj yollayıp, bu gezegeni terk etmeyeceğimizi ve buraya gelmemelerini bildiririz, o kadar."</p>

  <p>Bosquinha kafasını salladı. "Hiçbirinin şunu söyleyeceğini düşünmediniz mi, 'Lusitania'lılar sadece ziyaret etmekle bir dünyayı yok edebilir. Bir yıldız gemileri var, ayaklanma konusunda bilinen bir eğilimleri var, öldürücü domuzcukları var. Varlıkları bir tehdit teşkil ediyor.' "</p>

  <p>"Kim bunu söyler?" dedi Piskopos.</p>

  <p>"Vatikandan kimse söylemez," dedi Ender. "Ama Kongre ruh kurtarma işinde değil."</p>

  <p>"Belki de haklılar," dedi Piskopos. "Domuzcukların yıldız uçuşu istediklerini kendin söyledin. Nereye giderlerse gitsinler aynı etkiyi yapacaklar. Issız dünyalarda bile, doğru değil mi? Ne yapacaklar, sonsuza kadar bu kötü kır manzarasını çoğaltacaklar mı, bir ağaçtan oluşan ormanlar, bir çimenden oluşan ovalar, kabra otlasın, xingadora üzerinden uçsun diye mi?"</p>

  <p>"Belki bir gün Descolada’yı kontrol altına alabilmenin bir yolunu buluruz," dedi Ela.</p>

  <p>"Tüm geleceğimizi ufak bir olasılık için tehlikeye atamayız," dedi Piskopos.</p>

  <p>"İşte bu yüzden ayaklanmak zorundayız," dedi Ender. "Çünkü Kongre aynen bu şekilde düşünecektir. Tıpkı üç bin yıl önce yaptıkları soykırımda olduğu gibi. Herkes soykırımı kınıyor çünkü niyetlerinin zararsız olduğu ortaya çıkan bir yabancı türünü yok ettik. Ama böceklerin insanoğlunu yok edecekleri sanıldığı süre boyunca, insanlığın liderlerinin var güçleriyle savaşmaktan başka seçenekleri yoktu, önlerine yine aynı ikilemi koyuyoruz. Zaten domuzcuklardan korkuyorlar. Descolada’yı anladıkları zaman, tüm domuzcukları koruma bahaneleri sona erecek. İnsanlığın hayatta kalması uğruna bizi yok edecekler. Tüm gezegeni değil belki. Dediğiniz gibi bugün aramızda bir Ender yok. Ama kesinlikle Milagre'yi yok edecekler ve insanlarla kurulan ilişkiye dair tüm izleri ortadan kaldıracaklar. Bizi tanıyan tüm domuzcukları öldürmek de buna dahil. Sonra domuzcukların şu anki ilkel durumlarından çıkmalarını engellemek için bu gezegeni incelemeye alacaklar. Onların bildiklerini bilseydiniz, aynı şeyi yapmaz mıydınız?"</p>

  <p>"Bir Ölülerin Sözcüsü mü bunu söylüyor?" dedi Dom Cristao.</p>

  <p>"Sen oradaydın," dedi Piskopos. "İlk seferinde de oradaydın, değil mi? Böcekler yok edildiğinde."</p>

  <p>"Son seferinde böceklerle konuşmamızın bir yolu yoktu, ramen mi yoksa varelse mi olduklarını öğrenmemizin bir yolu yoktu. Bu sefer <i>biz buradayız.</i> Çıkıp başka dünyaları yok etmeyeceğimizi biliyoruz. Descolada etkisiz hale gelinceye kadar, güvenli oluncaya kadar burada kalacağımızı biliyoruz. <i>Bu</i> sefer," dedi Ender, "ramen’in hayatta kalmasını sağlayabiliriz, domuzcukların hikayesini yazan kişi bir <i>Ölülerin Sözcüsü</i> olmak zorunda kalmaz."</p>

  <p>Sekreter birden kapıyı açtı ve Ouanda içeri daldı. "Piskopos," dedi. "Belediye Başkanı. Gelmek zorundasınız. Novinha-"</p>

  <p>"Ne oldu?" dedi Piskopos.</p>

  <p>"Ouanda seni tutuklamak zorundayım," dedi Bosquinha.</p>

  <p>"Beni sonra tutuklayın," dedi. "Miro. Çite tırmandı."</p>

  <p>"Bunu yapamaz," dedi Novinha. "Bu onu öldürebilir." Sonra dehşet içinde ne söylediğinin farkına vardı. "Beni ona götür."</p>

  <p>"Navio'yu çağır," dedi Dona Crista.</p>

  <p>"Anlamıyorsunuz," dedi Ouanda. "Ona ulaşamıyoruz. Çitin diğer tarafında."</p>

  <p>"O zaman ne yapabiliriz?" diye sordu Bosquinha.</p>

  <p>"Çiti etkisiz hale getirin," dedi Ouanda.</p>

  <p>Bosquinha umutsuzca diğerlerine baktı. "Bunu yapamam. Onu artık komite kontrol ediyor. Ansible ile. Onu asla etkisiz hale getirmezler."</p>

  <p>"O zaman Miro'yu ölmüş bilin," dedi Ouanda.</p>

  <p>"Hayır," dedi Novinha.</p>

  <p>Ouanda’nın arkasından başka bir yaratık odaya girdi. Küçük, tüylü bir yaratıktı. Ender hariç hiçbiri bir domuzcuğu canlı olarak görmemişti ama yaratığın ne olduğunu hemen anladılar. "Affedersiniz," dedi domuzcuk. "Bu onu şimdi ekmemiz gerektiği anlamına mı geliyor?"</p>

  <p>Kimse domuzcuğun çitin üzerinden nasıl geçtiğini sormaya zahmet etmedi. Miro'yu ekmenin ne demek olduğunu anlamaya çalışmakla meşguldüler.</p>

  <p>"Hayır!" diye bağırdı Novinha.</p>

  <p>Mandachuva ona şaşırmış bir şekilde baktı. "Hayır mı?"</p>

  <p>"Sanırım," dedi Ender, "artık daha fazla insan ekmemelisiniz."</p>

  <p>Mandachuva tamamen haraketsiz bir şekilde durdu.</p>

  <p>"Ne demek istiyorsun?" dedi Ouanda. "Onu üzüyorsun."</p>

  <p>"Sanırım bugün bitmeden daha da üzülecek," dedi Ender. "Gel Ouanda, bizi Miro'nun olduğu yere götür."</p>

  <p>"Çitin diğer yanına geçemiyorsak bu ne işimize yarayacak?" diye sordu Bosquinha.</p>

  <p>"Navio'yu çağırın," dedi Ender.</p>

  <p>"Ben gidip onu getiririm," dedi Dona Crista. "Kimsenin kimseyi arayamadığını unuttun herhalde."</p>

  <p>"Ne işimize yarayacağını sordum?" dedi Bosquinha.</p>

  <p>"Daha önce de söyledim," dedi Ender. "Eğer ayaklanma başlatmaya karar verirseniz ansible bağlantısını kesebiliriz. O zaman çiti etkisiz hale getirebiliriz."</p>

  <p>"Miro'nun durumunu beni zorlamak için mi kullanıyorsun?" diye sordu Piskopos.</p>

  <p>"Evet," dedi Ender. "O sizin sürünüzden biri değil mi? Bu yüzden doksan dokuzu bırak, çoban, ve kayıp olanı kurtarmak için bizimle gel."</p>

  <p>"Neler oluyor?" diye sordu Mandachuva.</p>

  <p>"Bizi çite götürüyorsun," dedi Ender. "Lütfen acele et."</p>

  <p>Piskopos'un odasından tek sıra halinde merdivenlerden aşağıya, alttaki Katedrale indiler. Ender Piskopos'un arkasından özel ihtiyaçları karşılamak için kutsal yazıları saptırmak konusunda bir şeyler mırıldandığını duyabiliyordu.</p>

  <p>Katedralin içinden geçtiler, Mandachuva yolu gösteriyordu. Ender Piskopos'un sunağın yanında duraksadığını, insanların peşinden gittiği küçük tüylü yaratığı izlediğini fark etti. Katedralin dışında Piskopos ona yetişti. "Söylesenize Sözcü," dedi, "sadece bir görüş olarak soruyorum, eğer çit etkisiz hale gelirse ve biz Yıldızyolu Kongresi'ne karşı ayaklanırsak, domuzcuklarla ilişkiler konusundaki <i>tüm</i> kurallar sona mı erer?"</p>

  <p>"Umarım," dedi Ender. "Onlarla aramızda doğal olmayan engeller kalmayacağını umuyorum."</p>

  <p>"O zaman," dedi Piskopos, "Küçüklere Hazreti İsa’nın İncilini öğretebiliriz, değil mi? Buna karşı bir kural olmaz."</p>

  <p>"Bu doğru," dedi Ender. "Belki din değiştirmezler ama denemenizi engelleyecek bir kural olmaz."</p>

  <p>"Bu konuda düşünmem gerek," dedi Piskopos. "Ama sevgili kafir, belki de ayaklanman harika bir ulusun değişimine kapı açar. Belki de seni buraya gerçekten Tanrı gönderdi."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Piskopos, Dom Cristao ve Ender çite ulaştıklarında Mandachuva ve kadınlar bir süredir oradaydılar. Ender, Ela’nın çitle annesinin arasında duruşundan ve Novinha’nın ellerini yüzüne tutuşundan kadının oğluna ulaşmak için çite tırmanmaya çalıştığını anlamıştı. Ağlayarak ona bağırıyordu. "Miro! Miro bunu nasıl yapabildin, nasıl tırmanabildin," bu sırada Ela onunla konuşmaya, onu sakinleştirmeye çalışıyordu.</p>

  <p>Çitin diğer yanında dört domuzcuk şaşkınlık içinde onları izliyordu.</p>

  <p>Ouanda Miro'nun hayati tehlikesi yüzünden titriyordu ama Ender’e kendiliğinden fark edemeyeceğini bildiği şeyleri söyleyecek kadar aklı yerindeydi. "Bunlar Cups, Arrow, Human ve Leaf-Eater. Leaf-Eater diğerlerini onu ekmeleri için ikna etmeye çalışıyor. Sanırım bunun ne anlama geldiğini biliyorum ama sorun yok. Human ve Mandachuva bunu yapmamaları için onları ikna etti."</p>

  <p>"Ama bu yine de bizi ona yakınlaştırmıyor," dedi Ender. "Miro neden bu kadar aptalca bir şey yaptı?"</p>

  <p>"Mandachuva yolda anlattı. Domuzcuklar kapim’i çiğniyorlar ve üzerlerinde anestezik bir etki bırakıyor. İstedikleri zaman çite tırmanabiliyorlar. Görünüşe göre bunu yıllardır yapıyorlarmış. Bizim bunu yasalara çok bağlı olduğumuz için yapmadığımızı sanıyorlarmış. Şimdi kapim’in bizim üzerimizde aynı etkiye sahip olmadığını biliyorlar."</p>

  <p>Ender çite doğru yürüdü. "Human," dedi.</p>

  <p>Human öne çıktı.</p>

  <p>"Çiti etkisiz hale getirebilme şansımız var. Ama eğer bunu yaparsak bu, diğer dünyalardaki tüm insanlarla savaşta olduğumuz anlamına geliyor. Bunu anlıyor musun? Lusitania’nın insanları ve domuzcuklar birlikte tüm diğer insanlarla savaş halinde olacak."</p>

  <p>"Öyle mi," dedi Human.</p>

  <p>"Kazanacak mıyız?" diye sordu Arrow.</p>

  <p>"Kazanabiliriz," dedi Ender. "Kazanamaya da biliriz."</p>

  <p>"Bize Ana Kraliçeyi verecek misin?" diye sordu Human.</p>

  <p>"Önce kadınlarla tanışmam gerekiyor," dedi Ender.</p>

  <p>Domuzcuklar kaskatı kesildi.</p>

  <p>"Neden bahsediyorsunuz?" diye sordu Piskopos.</p>

  <p>"Kadınlarla tanışmam gerekiyor," dedi Ender domuzcuklara, "çünkü bir anlaşma yapmamız gerekiyor. Bir sözleşme. Aramızda kurallar koymalıyız. Beni anlıyor musunuz? İnsanlar sizin kurallarınıza göre yaşayamaz ve siz de bizim kurallarımıza göre yaşayamazsınız ama eğer aramızda çit olmadan huzur için yaşayacaksak ve ben Ana Kraliçenin sizinle yaşamasına, size yardım etmesine ve öğretmesine izin vereceksem bize bazı sözler vermek zorundasınız ve onları tutmak zorundasınız. Anlıyor musun?"</p>

  <p>"Anlıyorum," dedi Human. "Ama ne istediğini bilmiyorsun, kadınlarla uğraşmak. Onlar kardeşler gibi akıllı değiller."</p>

  <p>"Tüm kararları onlar veriyor, değil mi?"</p>

  <p>"Tabii ki," dedi Human. "Onlar annelerin koruyucuları değil mi? Ama seni uyarıyorum, kadınlarla konuşmak tehlikelidir, özellikle senin için, çünkü sana karşı çok saygı duyuyorlar."</p>

  <p>"Eğer çit etkisiz hale gelirse kadınlarla konuşmak zorundayım. Eğer onlarla konuşamazsam çit olduğu gibi kalır, Miro ölür ve Kongre’nin emrine uymak zorunda kalırız ve Lusitania'daki tüm insanların burayı terk etmesi gerekir." Ender onlara insanların öldürülebileceğini söylemedi. Her zaman doğruyu söylerdi ama her zaman tümünü söylemezdi.</p>

  <p>"Seni kadınlara götüreceğim," dedi Human.</p>

  <p>Leaf-Eater ona doğru yürüdü ve eliyle Human'ın karnına alaylı bir şekilde dokundu. "Sana doğru ismi koymuşlar," dedi. "Sen insansın, bizden biri değilsin." Leaf-Eater koşmaya başladı ama Arrow ve Cups onu tuttu.</p>

  <p>"Seni götüreceğim," dedi Human. "Şimdi çiti etkisiz hale getirin ve Miro'nun hayatını kurtarın."</p>

  <p>Ender Piskopos’a döndü.</p>

  <p>"Kararı ben vermeyeceğim," dedi Piskopos. "Bosquinha verecek."</p>

  <p>"Yıldızyolu Kongresi'ne bağlılık yemini ettim," dedi Bosquinha, "ama insanlarımın hayatını kurtarmak için yeminimi yok sayacağım. Derim ki, çit etkisiz hale getirilsin ve ayaklanmamızı olabildiğince gerçekleştirelim."</p>

  <p>"Eğer domuzcuklara vaaz verebilirsek," dedi Piskopos.</p>

  <p>"Kadınlarla tanıştığımda onlara sorarım," dedi Ender. "Bundan fazlası için söz veremem."</p>

  <p>"Piskopos!" diye haykırdı Novinha. "Pipo ve Libo o çitin arkasında öldüler!"</p>

  <p>"Etkisiz hale getirin," dedi Piskopos. "Tanımın buradaki işi henüz sona ermeden bu koloninin sona ermesini istemiyorum." Azimli bir ifadeyle gülümsedi. "Ama umarım Os Venerados yakında aziz olur. Onların yardımına ihtiyacımız olacak."</p>

  <p>"Jane," diye mırıldandı Ender.</p>

  <p>"Bu yüzden seni seviyorum," dedi Jane. "Koşulları tam anlamıyla doğru kurduğumda her şeyi yapabilirsin."</p>

  <p>"Ansible bağlantısını kes ve çiti etkisiz hale getir lütfen," dedi Ender.</p>

  <p>"Yapıldı," dedi.</p>

  <p>Ender çite doğru koştu ve tırmandı. Domuzcukların yardımıyla Miro'yu çitin üzerine kaldırdı ve kaskatı kesilmiş bedenini Piskopos'un, Belediye Başkanı’nın, Dom Cristao'nun ve Novinha’nın bekleyen kollarına bıraktı. Navio, Dona Crista’nın arkasından yokuş aşağı koşuyordu. Miro’ya yapılabilecek her türlü yardım gerçekleşecekti.</p>

  <p>Ouanda çite tırmanıyordu.</p>

  <p>"Geri dön," dedi Ender. "Onu zaten öbür tarafa geçirdik."</p>

  <p>"Eğer kadınları görmeye gidiyorsan," dedi Ouanda, "ben de seninle geleceğim. Yardımıma ihtiyacın var."</p>

  <p>Ender’in buna verecek cevabı yoktu. Kız aşağıya atladı ve Ender’in yanına gitti.</p>

  <p>Navio, Miro'nun vücudunun üzerine eğilmişti. <i>"Çite mi</i> tırmandı?" diye sordu. "Kitaplarda bunun için bir şey yazmıyor. Bu mümkün değil. Kimse kafasını tam alanın içinden geçirecek kadar acı çekmeye dayanamaz."</p>

  <p>"Yaşayacak mı?" dedi Novinha.</p>

  <p>"Ben nereden bileyim?" dedi Navio, sabırsızca Miro'nun kıyafetlerini çıkartıp tarayıcıları bağlarken. "Tıp okulunda kimse bunu öğretmedi."</p>

  <p>Ender çitin yine titrediğini fark etti. Ela tırmanıyordu. <i>"Senin</i> yardımına ihtiyacım yok," dedi Ender.</p>

  <p>"Xenobiyoloji hakkında bir şeyler bilen birinin neler olduğunu öğrenmesinin zamanı geldi," diye karşılık verdi Ela.</p>

  <p>"Kal ve ağabeyine bak," dedi Ouanda.</p>

  <p>Ela karşı koyarcasına ona baktı. "O senin de ağabeyin," dedi, "Şimdi ikimiz de gidip eğer ölürse de boşuna ölmüş olmaması için bir şeyler yapalım."</p>

  <p>Üçü birden Human’ı ve ormandaki diğer domuzcukları takip etti.</p>

  <p>Bosquinha ve Piskopos gidişlerini izledi. "Bu sabah uyandığımda," dedi Bosquinha, "yatmadan önce bir asi olacağımı düşünmemiştim."</p>

  <p>"Ben de Sözcü'nün büyükelçimiz olarak domuzcuklara gideceğini düşünmemiştim," dedi Piskopos.</p>

  <p>"Sorun şu ki," dedi Dom Cristao, "bunun için affedilecek miyiz?"</p>

  <p>"Bir hata yaptığımızı mı düşünüyorsun?" diye tersledi Piskopos.</p>

  <p>"Hiç de değil," dedi Dom Cristao. "Bence tam anlamıyla görkemli bir şeye doğru bir adım attık. Ama insanoğlu neredeyse hiçbir zaman gerçek büyüklüğü affetmez."</p>

  <p>"Neyse ki," dedi Piskopos, "önemli olan insanoğlunun kararları değil. Tıp bilimi yeterliliğinin sınırına dayandığına göre şimdi bu çocuk için dua etmeyi düşünüyorum."</p>
</body>
</html>
