<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">14</h1>
  <hr />

  <h1 class="chaptername" id="sigil_toc_id_14">DÖNEKLER</h1>

  <div class="quote">
    <p>LEAF-EATER: Human, kardeşleriniz öldüğünde onları toprağa gömdüğünüzü ve sonra da o topraktan evlerinizi yaptığınızı söyledi. (Gülüşmeler.)</p>

    <p>MİRO: Hayır. İnsanların gömüldüğü yerleri asla kazmıyoruz. LEAF-EATER: (heyecandan kaskatı kesilir): öyleyse ölüleriniz <i>sizin hiçbir işinize yaramıyor!</i></p>
  </div>

  <p class="quotename">-Ouanda Quenhatta Figueria Mucumbi’nin diyalog kopyaları, 103:0:1969:4:13:111</p>

  <p>Ender, onu kapıdan içeri sokmak konusunda sorun yaşayacaklarını düşünmüştü ama Ouanda avucunu kutuya dayadı, Miro kapıyı açtı ve üçü içeri girdi. Hiçbir engelleme yoktu. Ela’nın ima ettiği gibi olmalı- kimse çevrili bölgeden dışarı çıkmak istemiyordu ve bu yüzden ciddi bir güvenliğe ihtiyaç yoktu. Ender, insanların Milagre’de kalmaktan memnun oldukları için mi, domuzcuklardan korktukları için mi, yoksa hapsedilmekten nefret ettikleri için mi, çit orada değilmiş gibi davrandıklarını tahmin bile edemiyordu.</p>

  <p>Hem Miro hem de Ouanda çok gergindi, neredeyse korkuyorlardı. Onun gelmesine izin vererek Kongre kurallarını çiğnediklerine göre bu, anlaşılır bir şeydi. Ama Ender bunun başka bir nedeninin daha olabileceğinden şüphelendi. Miro'nun gerginliği istekle, acele hissiyle ikiye katlanmıştı; korkuyor olabilirdi ama ne olacağını görmek istiyordu, olayın başlamasını istiyordu. Ouanda geride kalmış, ölçülü adımlarla yürüyordu ve soğukluğunun nedeni sadece korku değil aynı zamanda düşmanlıktı. Ona güvenmiyordu.</p>

  <p>Bu yüzden kapının yakınındaki ağacın arkasına geçip Miro'yla Ender’in onu takip etmesini bekleyince, Ender şaşırmadı. Ender Miro'nun bir an için sinirlendiğini ama sonra kendisini kontrol ettiğini gördü. Yüzündeki maske inanılmaz derecede soğukkanlıydı. Ender Miro'yu, silah arkadaşı olarak Savaş Okulu'nda tanıdığı çocuklarla karşılaştırdığını fark etti ve Miro'nun orada başarılı olabileceğini düşündü. Ouanda da öyle, ama farklı nedenlerle: Ender bir yetişkin, kendisi ise çok genç olmasına rağmen, olanlardan kendisini sorumlu tutuyordu. Ona boyun eğmiyordu. Neden korkuyorsa, bu otorite <i>değildi.</i></p>

  <p>"Burada mı?" dedi Miro barışçı bir ifadeyle.</p>

  <p>"Ya burası ya da hiçbir yer," dedi Ouanda.</p>

  <p>Ender ağacın dibine oturmak için eğildi. "Bu Rooter’ın ağacı değil mi?" diye sordu.</p>

  <p>Bunu sakin bir şekilde karşıladılar -elbette- ama bir anlık duraksamaları kendilerinin olarak nitelendirdikleri bir geçmiş hakkında bir şeyler biliyor olmasına şaşırdıklarını gösteriyordu. Burada bir framling olabilirim, dedi Ender içinden ama cahil olmak zorunda değilim.</p>

  <p>"Evet," dedi Ouanda. "En çok emir aldıkları totem bu gibi. Son zamanlarda; son yedi veya sekiz yıldır. Atalarıyla konuştukları ayinleri görmemize asla izin vermiyorlar ama ayini ağaçlara ağır, cilalanmış sopalarla vurarak gerçekleştirdiklerini düşünüyoruz. Akşamları bazen onları duyuyoruz."</p>

  <p>"Sopalar mı? Bunlar ağaçlardan dökülenlerden mi yapılmış?"</p>

  <p>"Öyle olduğunu sanıyoruz. Neden?"</p>

  <p>"Çünkü ağaçları kesecek taş veya metal aletleri yok; bu doğru, değil mi? Ayrıca, eğer ağaçlara tapıyorlarsa onları kesmezler."</p>

  <p>"Ağaçlara taptıklarını düşünmüyoruz. Ağaçlar bir tür totem. Ölü atalarını simgeliyorlar. Onları, cesetlerin içine ekiyorlar."</p>

  <p>Ouanda, konuşmayı veya onu sorgulamayı durdurmak istedi ama Ender’in onun veya Miro'nun bu araştırma gezisinin önderleri olduklarına inanmalarına izin vermeye niyeti yoktu. Ender domuzcuklarla kendisi konuşmak istiyordu. Sözcülüğe hiçbir zaman bir başkasının onun gündemini oluşturmasına izin vererek hazırlanmamıştı ve şimdi de böyle olmayacaktı. Üstelik elinde onlarda olmayan bilgiler vardı. Ela’nın teorisini biliyordu.</p>

  <p>"Başka yerlerde de var mı?" diye sordu. "Başka bir zaman da ağaç dikiyorlar mı?"</p>

  <p>Birbirlerine baktılar. "Gördüğümüz kadarıyla hayır," dedi Miro.</p>

  <p>Ender sadece merak etmiyordu. Hala Ela’nın üreme konusunda söylediği anomalileri düşünüyordu. "Ağaçlar kendi kendilerine de büyüyor mu? Tohumlar ve fidanlar ormana yayılıyor mu?"</p>

  <p>Ouanda kafasını salladı. "Ölülerin cesetleri dışında ağaçların başka yerlere ekilip ekilmediği konusunda elimizde bir kanıt yok. En azından buradaki üç tanesi dışında bildiğimiz tüm ağaçlar çok yaşlı."</p>

  <p>"Acele etmezsek dört olacak," dedi Miro.</p>

  <p>Ah. İşte aralarındaki gerginlik buydu. Miro'nun acelesi domuzcuklardan birinin başka bir ağacın dibine ekilmesini önlemek içindi. Bu arada Ouanda tamamen farklı bir şeyle ilgileniyordu. Kendileriyle ilgili yeterince bilgiyi açığa çıkartmışlardı; şimdi Ender onun kendisini sorguya çekmesine izin verebilirdi. Doğruldu ve üstündeki ağacın yapraklarına, yayılan dallara, yapraklarda düzgün doğrular halinde birleşen açık yeşil fotosenteze, her dünyada var olan evrimin kaçınılmazlığına bakmak için kafasını yukarı kaldırdı. Ela’nın tüm paradokslarının merkezi buradaydı: bu dünyadaki evrim açıkça, Xenobiyologların tüm Yüz Dünya’da gördüklerine çok yakındı ve buna rağmen düzen bir yerlerde bozulmuş, çökmüştü. Domuzcuklar çöküşü atlatabilen birkaç düzine türden biriydi. Descolada neydi ve domuzcuklar buna nasıl uyum sağlamıştı?</p>

  <p>Neden bu ağacın arkasındayız? diyerek konuşmanın yönünü değiştirmek istedi. Bu, Ouanda’yı soru sormaya davet edecekti. Ama o anda, kafası geriye gitti, yumuşak yeşil yaprakların neredeyse hissedilmez bir esintiyle hafif bir şekilde hareket etmesi güçlü bir anımsama yaşamasına neden oldu. Bu yapraklara daha önce bakmıştı. Yakın zaman önce. Ama bu imkansızdı.</p>

  <p>Trondheim’de büyük ağaçlar yoktu ve Milagre'deki çevrili bölge içinde bir tane bile büyümüyordu. Yaprakların arasından sızan güneş ışığı neden ona bu kadar tanıdık gelmişti?</p>

  <p>"Sözcü" dedi Miro.</p>

  <p>"Evet," dedi bir anlık hayalinden çıkarak.</p>

  <p>"Seni buraya getirmek istemedik." Miro bunu sert bir ifadeyle söylerken vücudu Ouanda'nınkine o kadar çok yönelmişti ki, Ender aslında Miro'nun onu buraya getirmek <i>istediğini</i> anladı ama yine de onun yanında olduğunu gösterebilmek için kendisini Ouanda’nın isteksizliğine dahil ediyordu. Birbirinize aşıksınız, dedi Ender içinden. Bu akşam, eğer Marcao'nun ölümünün sözcülüğünü yaparsam, size kardeş olduğunuzu söylemek zorunda kalacağım. Aranıza ensest tabusunu sokmam gerekiyor. Bu yüzden kesinlikle benden nefret edeceksiniz.</p>

  <p>"Birkaç tane -şey- göreceksin," Ouanda bunu söyleyemedi.</p>

  <p>Miro gülümsedi. "Onlara Şüpheli Faaliyetler diyoruz. Bunlar Pipo zamanında yanlışlıkla başladı. Ama Libo bilerek yaptı ve biz onun işlerini devam ettiriyoruz. Bu dikkatli, yavaş yavaş olan bir şey. Kongre kurallarım laf olsun diye çiğnemedik. Bir kriz söz konusuydu ve yardım etmek zorundaydık. Mesela birkaç yıl önce, domuzcukların macois'ları bitiyordu, o zamanlar yaşamlarını sürdürmek için çoğunlukla yedikleri ağaç kabuğu solucanları..."</p>

  <p>"Ona <i>ilk önce</i> bunu mu söyleyeceksin?" diye sordu Ouanda.</p>

  <p>Ah, diye düşündü Ender. Kız için dayanışma yanılsamasını sürdürmek, Miro için olduğu kadar önemli değil.</p>

  <p>"Libo'nun ölümünün sözcülüğünü yapmak için burada," dedi Miro. "Ve bu tam o ölmeden önce olan şey."</p>

  <p>"Nedensel bir ilişki olduğuna dair elimizde delil yok..."</p>

  <p>"Bırak nedensel ilişkileri ben keşfedeyim," dedi Ender alçak bir sesle. "Bana domuzcuklar acıktığında ne olduğunu söyle."</p>

  <p>"Acıkanların kadınlar olduğunu söylediler." Miro, Ouanda’nın endişesini görmezden geldi. "Anlayacağın erkekler, dişiler ve yavrular için yemek topluyorlardı ve bu yüzden yeteri kadar yiyecek yoktu. Sürekli savaşa gitmeleri gerektiğini ima ediyorlardı. Büyük bir ihtimalle hepsinin öleceğini söylüyorlardı." Miro başını salladı. "Bu konuda neredeyse mutlu görünüyorlardı."</p>

  <p>Ouanda ayağa kalktı. "Söz vermedi bile. Hiçbir şey için söz vermedi."</p>

  <p>"Ne için söz vermemi istiyorsun," diye sordu Ender.</p>

  <p>"Bunların, hiçbir şekilde..."</p>

  <p>"Sizi ispiyonlamamak için mi?" diye sordu Ender.</p>

  <p>Kız başını salladı, fakat bu çocukça ifadeye kızdığı ortadaydı.</p>

  <p>"Böyle bir şey için söz veremem," dedi Ender. "Anlatmak benim işim."</p>

  <p>Ouanda hızla Miro’ya döndü. "Gördün mü!"</p>

  <p>Miro da korkmuş görünüyordu. "Söyleyemezsin. Kapıyı kilitlerler. Bir daha asla içeri girmemize izin vermezler!"</p>

  <p>"Siz de başka bir iş bulmak zorunda kalırsınız öyle mi?" diye sordu Ender.</p>

  <p>Ouanda ona küçümseyerek baktı. "Xenolojinin bu mu olduğunu düşünüyorsun? Yalnızca bir iş olduğunu mu düşünüyorsun? Ormandakiler başka bir akıllı tür. Onlar Ramen, varelse değil ve <i>tanınmak</i> zorundalar."</p>

  <p>Ender cevap vermedi ama ona bakmaya devam etti.</p>

  <p>"Bu Ana Kraliçe ve Hegemon gibi," dedi Miro. "Domuzcuklar böcekler gibi. Sadece daha küçükler, daha güçsüz ve daha ilkeller. Evet, onları incelememiz gerekiyor, ama bu yeterli değil. Hayvanları araştırabilirsiniz ve biri öldüğü veya yendiği zaman hiçbir şekilde umursamazsınız ama onlar- onlar <i>bizim</i> gibiler. Açlıklarını yalnızca <i>inceleyemeyiz,</i> savaşta ölmelerini <i>gözlemleyemeyiz,</i> onları <i>tanıyoruz,</i> biz onları..."</p>

  <p>"Seviyorsunuz," dedi Ender.</p>

  <p>"Evet!" dedi Ouanda meydan okurcasına.</p>

  <p>"Ama eğer onları bırakacak olsanız, buraya hiç gelmemiş olsanız yok olmazlardı, değil mi?"</p>

  <p>"Hayır," dedi Miro.</p>

  <p>"Sana onun tıpkı komite gibi olacağını söylemiştim," dedi Ouanda.</p>

  <p>Ender ona aldırmadı. "Buradan gitmeniz onlar için neyi değiştirir?"</p>

  <p>"Bu tıpkı..." Miro kelimeyi bulmak için çırpındı. "Bu, soykırımdan, gezegenler arası yolculuktan çok önceye, eski Dünya’ya geri dönüp Yıldızlar arası seyahat yapabilir, başka dünyalarda yaşayabilirsiniz, demek gibi bir şey. Sonra onlara binlerce küçük muzice gösterirsin. Düğmelerle açılan ışıklar. Çelik. Hatta çok basit şeyler, içine su konabilen tencereler. Tarım. Seni görüyorlar, ne olduğunu biliyorlar, senin <i>olduğun</i> şeyi olabileceklerini, senin yapabildiklerinin hepsini yapabileceklerini biliyorlar. Ne diyorlar; bunu götürün, bize göstermeyin, kötü, kısa, vahşi küçük hayatlarımızı yaşamamıza izin verin, evrimin olacağına varmasına izin verin mi diyorlar? Hayır. Bize verin, öğretin, yardım edin diyorlar."</p>

  <p>"Ve sonra sen yapamam diyor ve gidiyorsun."</p>

  <p>"Artık çok geç!" dedi Miro. "Anlamıyor musun? Mucizeleri zaten gördüler! Bizim buraya uçtuğumuzu zaten gördüler. Uzun ve güçlü olduğumuzu, sihirli aletler kullandığımızı ve hayal bile edemeyecekleri şeyler hakkında bilgimiz olduğunu gördüler. Onlara hoşçakal deyip gitmek için artık çok geç. Nelerin mümkün olduğunu biliyorlar. Burada ne kadar uzun kalırsak, onlar o kadar çok şey öğrenmeye çalışacak ve ne kadar çok öğrenirlerse, biz de öğrenmenin onlara o kadar çok <i>yardım</i> ettiğini göreceğiz ve eğer biraz olsun merhametin varsa, eğer onların... onların..."</p>

  <p>"İnsan olduklarını anlarsam."</p>

  <p>"En azından ramen olduklarını. Onlar <i>bizim çocuklarımız,</i> bunu anlayabiliyor musun?"</p>

  <p>Ender gülümsedi. "Aranızda nasıl bir adam, çocuğu ekmek isteyince ona taş verir?"</p>

  <p>Ouanda kafasını salladı. "İşte bu. Kongre kuralları onlara taş vermemiz gerektiğini söylüyor. Bir sürü ekmeğimiz olmasına rağmen."</p>

  <p>Ender ayağa kalktı. "Pekala, devam edelim."</p>

  <p>Ouanda hazır değildi. "Henüz söz vermedin."</p>

  <p>"Ana Kraliçe ve Hegemon'u okudun mu?"</p>

  <p>"Okudum," dedi Miro.</p>

  <p>"Birinin kendisine Ölülerin Sözcüsü demeyi seçip sonra da bu küçüklere, bu pequeninolara zarar verecek bir şey yapacağı aklına geliyor mu?"</p>

  <p>Ouanda’nın endişesi görünür bir şekilde kayboldu ama düşmanlığı azalmamıştı. "Kurnaz birisin Senhor Andrew, Ölülerin Sözcüsü, çok akıllısın. Ona Ana Kraliçe'yi hatırlatıyorsun ve benimle çaktırmadan kutsal yazılar hakkında konuşuyorsun."</p>

  <p>"Ben herkesle anladığı dilden konuşurum," dedi Ender. "Bu kurnazlık değil. Bu açık olmaktır."</p>

  <p>"Yani o zaman istediğini yapacaksın."</p>

  <p>"Domuzcuklara bir zarar vermediği sürece."</p>

  <p>Ouanda dudak büktü. <i>"Kendi</i> yargına göre?"</p>

  <p>"Başkalarının kararlarını kullanamam." Ondan uzaklaşarak, ağacın yayılan dallarının gölgesinden çıktı ve tepenin üstündeki ormana doğru yürüdü. Yakalamak için koşarak onu takip ettiler.</p>

  <p>"Sana söylemem gerekiyor," dedi Miro. "Domuzcuklar seni soruyor. Senin Ana Kraliçe ve Hegemon'u yazan Sözcü olduğuna inanıyorlar."</p>

  <p>"Onu okudular mı?"</p>

  <p>"Aslında onu dinlerine kattıkları söylenebilir. Onlara verdiğimiz baskıya kutsal kitapmış gibi davranıyorlar. Şimdi de Ana Kraliçe’nin onlarla konuştuğunu iddia ediyorlar."</p>

  <p>Ender ona baktı. "Ne diyor peki?" diye sordu.</p>

  <p>"Senin gerçek Sözcü olduğunu. Ve Ana Kraliçe’nin sende olduğunu. Ve onlarla yaşaması için onu getireceğini ve onlara metalle ilgili her şeyi öğreteceğini ve; bunlar gerçekten çılgınca şeyler. En kötüsü de bu, senden olanaksız beklentileri var."</p>

  <p>Miro'nun açıkça inandığı gibi bu domuzcukların basit bir dileği olabilirdi, ama Ender Ana Kraliçe’nin kozasından <i>biriyle</i> konuştuğunu anlıyordu. "Ana Kraliçe’nin onlarla nasıl konuştuğunu söylüyorlar?"</p>

  <p>Ouanda şimdi Ender’in diğer tarafındaydı. "Onlarla değil, sadece Rooter'la. Rooter da onlarla konuşuyor. Bunların hepsi onların totem sistemlerinin bir parçası. Her zaman bu oyunu sürdürmeye çalıştık ve sanki inanıyormuş gibi davrandık."</p>

  <p>"Çok alçakgönüllüsünüz," dedi Ender.</p>

  <p>"Bu standart bir antropolojik uygulama," dedi Miro.</p>

  <p>"Onlara <i>inanıyormuş</i> gibi yapmakla o kadar meşgulsünüz ki onlardan bir şey öğrenmeniz mümkün değil."</p>

  <p>Bir an için geride kaldılar, böylece Ender ormana yalnız girdi. Bunun üzerine ona yetişmek için koştular. "Hayatımızı onlar hakkında bir şeyler öğrenmeye adadık!" dedi Miro.</p>

  <p>Ender durdu. <i>"Onlardan</i> öğrenmek için değil." Tam ağaçların arasındaydılar; yaprakların arasından gelen ışık yüzlerinin okunmasını güçleştiriyordu. Ama yüz ifadelerinin ona ne söyleyeceğini biliyordu. Kızgınlık, gücenme, hor görme; bu vasıfsız yabancı onların profesyonel davranışlarını sorgulamaya nasıl cesaret edebilirdi? İşte böyle: "Kendi kültürünüzü üstün görüyorsunuz. Zavallı domuzcuklara yardım etmek için Şüpheli Faaliyetler gerçekleştiriyorsunuz, ama <i>onların size</i> öğretebileceklerinin farkında olmanıza imkan yok."</p>

  <p>"Ne gibi!" dedi Ouanda buyurgan bir ses tonuyla. "Düzinelerce kadın ve çocuğun hayatını kurtaran, onlara en fazla yardımı dokunan insanı nasıl işkence ederek öldürdükleri gibi mi?"</p>

  <p>"O zaman neden buna katlanıyorsunuz? Yaptıklarından sonra neden onlara yardım ediyorsunuz?"</p>

  <p>Miro, Ouanda ve Ender’in arasına girdi. Onu korumak için, diye düşündü Ender; ya da güçsüzlüğünü açığa vurmasını engellemek için. "Biz profesyoneliz. Açıklayamayacağımız kültürel farklılıklar olabileceğini anlıyoruz..."</p>

  <p>"Anladığınız tek şey domuzcukların hayvan oldukları ve Libo ve Pipo'yu öldürmeleri, bir kabra’nın capim yemesi gibi bir şey olduğu için onları suçlamıyorsunuz."</p>

  <p>"Bu doğru," dedi Miro.</p>

  <p>Ender gülümsedi. "Bu yüzden onlardan asla bir şey öğrenemeyeceksiniz. Çünkü onları hayvan gibi görüyorsunuz."</p>

  <p>"Onları ramen olarak görüyoruz!" dedi Ouanda, iterek Miro'nun önüne geçerken. Korunmakla ilgilenmediği ortadaydı.</p>

  <p>"Onlara kendi davranışlarından sorumlu değillermiş gibi davranıyorsunuz," dedi Ender. "Ramen'lar yaptıkları her şeyden sorumludur."</p>

  <p><i>"Sen</i> ne yapacaksın?" diye sordu Ouanda alaycı bir şekilde. "Gelip onları duruşmaya mı çıkartacaksın?"</p>

  <p>"Sana şu kadarını söyleyeceğim. Benim hakkımda sizin benden öğrendiklerinizden çok daha fazlasını domuzcuklar Rooter'dan öğrendiler."</p>

  <p><i>"Bu</i> ne demek şimdi? Bu senin gerçek Sözcü <i>olduğun</i> anlamına mı geliyor?" Miro açıkça bunu hayal edebileceği en gülünç öneri olarak algıladı. "Kim bilir gerçekten yukarıda, yıldız geminde Lusitania’nın etrafında dönen bir avuç böceğin bile vardır, onları aşağı indirebilir ve..."</p>

  <p>"Demek istediği," diye sözünü kesti Ouanda, "bu amatör, domuzcuklarla baş etmekte bizden daha nitelikli olduğunu düşünüyor. Bana göre bu, onu buraya asla getirmememiz gerektiğinin bir kanıtı..."</p>

  <p>O anda Ouanda konuşmayı kesti çünkü çalılıkların arasında bir domuzcuk belirmişti. Ender’in beklediğinden daha küçüktü. Saldığı koku, tam anlamıyla rahatsız edici olmamakla birlikte, Jane’in bilgisayar simülasyonunun taklit edebildiğinden çok daha güçlüydü. "Artık çok geç," diye mırıldandı Ender. "Sanırım tanışmaya başlıyoruz."</p>

  <p>Domuzcuğun yüz ifadesi, eğer bir ifadesi varsa, Ender için tam anlamıyla anlaşılmazdı. Fakat Miro ve Ouanda, vücut dilinden bir şeyler anlayabiliyorlardı. "Çok şaşırdı," diye mırıldandı Ouanda. Ender’e onun anlamadığı bir şeyi söylemekle ona haddini bildirmiş oluyordu. Sorun yoktu. Ender burada bir çırak olduğunu biliyordu. Fakat aynı zamanda, onları normal, tartışılmaz düşünce tarzlarından uyandırdığını umut etti. Kalıplaşmış bir davranış biçimini izledikleri açıktı. Eğer onlardan herhangi bir yardım alacaksa eski davranış biçimlerini kırıp yeni sonuçlara varmaları gerekecekti.</p>

  <p>"Leaf-Eater," dedi Miro.</p>

  <p>Leaf-Eater gözlerini Ender’in üzerinden ayırmadı. "Ölülerin Sözcüsü," dedi.</p>

  <p>"Onu getirdik," dedi Ouanda.</p>

  <p>Leaf-Eater arkasını döndü ve çalılıkların arasında kayboldu.</p>

  <p>"Bu ne demek oluyor?" diye sordu Ender. "Gitmesi yani?"</p>

  <p>"Yani bunu daha anlamadığını mı söylüyorsun?" diye sordu Ouanda.</p>

  <p>"Hoşuna gitse de gitmese de," dedi Ender, "domuzcuklar benimle konuşmak istiyor ve ben de onlarla konuşacağım. Sanırım neler olduğunu anlamama yardım ederseniz işler daha kolay yürür. Yoksa siz de mi anlamıyorsunuz?"</p>

  <p>Onların kızgınlıkla çırpınmalarını izledi. Sonra Miro bir karar vererek Ender’i rahatlattı. Kibirle cevap vermek yerine, basit ve yumuşak bir ifadeyle konuştu. "Hayır. Bunu anlamıyoruz. Domuzcuklarla hala tahmin oyunları oynuyoruz. Onlar bize, biz onlara sorular soruyoruz ve hem biz hem de onlar, bilerek bir şeyi açığa çıkartmamak için elimizden geleni yapıyoruz. Sorumuzun içeriğinden hakkımızda bir şeyler öğrenecekleri korkusuyla, cevaplarını gerçekten bilmek istediğimiz soruları bile sormuyoruz."</p>

  <p>Ouanda Miro'nun işbirliği yapma kararıyla aynı fikirde değildi. "Biz, <i>senin</i> yirmi yılda öğrenebileceğinden çok daha fazlasını biliyoruz," dedi. "Eğer ormanda on dakika gezerek bizim bildiklerimizi tekrarlayabileceğini düşünüyorsan sen delisin."</p>

  <p>"Bildiklerinizi yeniden tekrarlamaya ihtiyacım yok," dedi Ender.</p>

  <p>"Öyle mi düşünüyorsun?" dedi Ouanda.</p>

  <p>"Çünkü siz yanımdasınız." Ender gülümsedi.</p>

  <p>Miro anladı ve bunu bir iltifat olarak algıladı. O da gülümsedi. "Bildiklerimiz şunlar ve fazla değil. Leaf-Eater büyük bir olasılıkla seni gördüğü için memnun değil. Onunla Human denilen domuzcuk arasında bir hizipleşme var. Seni getirmeyeceğimizi düşündükleri zaman, Leaf-Eater kazandığından emindi. Şimdi zaferi elinden alındı. Belki Human’ın hayatını kurtardık."</p>

  <p>"Ve bu Leaf-Eater’ın hayatına mı mal oldu?" diye sordu Ender.</p>

  <p>"Kim bilir? Human’ın hayatının tehlikede olduğu ama Leaf-Eater'ınkinin olmadığı gibi bir hissim var. Leaf-Eater sadece Human’ın başaramamasını istiyor, kendisinin başarmasını değil."</p>

  <p>"Ama bilmiyorsunuz."</p>

  <p>"Bu hiçbir zaman sormadığımız türden bir şey." Miro tekrar gülümsedi. "Haklısın. Soru sormamaya alışkın olduğumuz için sormadığımızı genellikle fark etmiyoruz."</p>

  <p>Ouanda kızgındı. <i>“Haklı</i> mı? Bizi daha çalışırken bile görmedi ve birden bizim eleştirimizi mi..."</p>

  <p>Ama Ender çekişmeleriyle ilgilenmiyordu. Leaf-Eater'ın gittiği yöne doğru yürümeye başladı ve onları kendisini takip etmeye bıraktı. Ve elbette tartışmalarını sonraya bırakarak onu izlediler. Ender yanında yürüdüklerini anladığı zaman, tekrar sorgulamaya başladı. "Gerçekleştirdiğiniz şu Şüpheli Faaliyetler," dedi yürürken. "Beslenmelerine yeni bir yiyecek mi kattınız?"</p>

  <p>"Onlara merdona kökünü yemeyi öğrettik," dedi Ouanda. Soğuk ve kuru bir şekilde de olsa en azından onunla konuşuyordu. Kızgınlığının domuzcuklarla gerçekleştirilecek bu kesinlikle çok önemli toplantıya katılmasına engel olmasına izin vermeyecekti. "Suya sokup güneşte kurutarak siyanür içeriğini nasıl etkisiz bırakacaklarını. Bu kısa vadeli bir çözümdü."</p>

  <p>"Uzun vadeli çözüm annemin işe yaramaz olduğunu düşündüğü amaranth uyarlamalarıydı," dedi Miro. "Lusitania’ya çok iyi bir şekilde uyum sağlayan ama bu nedenle insanların pek işine yaramayan bir amaranth grubu üretti. Çok fazla Lusitania protein yapısı vardı, yeterince Dünya kökenli değildi. Domuzcuklara uygun olabileceğini düşündük. Ela'dan, ona önemli bir şey olduğunu belli etmeden, reddedilen örneklerden vermesini istedim."</p>

  <p>Ela’nın bildiği ve bilmediği şeyler hakkında kendini kandırma, dedi Ender içinden.</p>

  <p>"Libo bunu onlara vererek nasıl ekeceklerini öğretti. Sonra onu öğütüp un haline getirerek ekmek yapmayı öğretti. Tadı çok kötüydü ama onlara ilk defa kendi kontrolleri altında olan bir besin verdi. O zamandan beri şişman ve arsız oldular."</p>

  <p>Ouanda’nın ses tonu acı doluydu. "Ama ilk ekmek somunları kadınlara götürüldükten hemen sonra babamı öldürdüler."</p>

  <p>Ender bundan bir anlam çıkartabilmek için birkaç dakika boyunca sessizce yürüdü. Domuzcuklar Libo'yu onları açlıktan ölmekten kurtardıktan hemen sonra mı öldürdüler? İmkansız ve buna rağmen oldu. Hayatta kalmaları için katkıda bulunanları öldüren bir topluluk nasıl gelişebilir? Tam tersini yapmalılar; değerli olanları çoğalma olanaklarını arttırarak ödüllendirmeliler. Topluluklar bir grup olarak hayatta kalmayı böyle başarıyorlar. Domuzcuklar, hayatta kalmaları için en çok katkı sağlayanları öldürerek hayatta kalmayı nasıl başarabiliyorlar?</p>

  <p>Buna rağmen bu tür insan örnekleri vardı. Bu çocuklar, Miro ve Ouanda, Şüpheli Faaliyetleri'yle uzun vadede, kuralları koyan Yıldızyolu Komitesi'nden daha iyi ve daha zekiydiler. Ama eğer yakalanacak olurlarsa, evlerinden alınıp başka bir dünyaya gönderileceklerdi -onlar geri dönünceye kadar tanıdıkları herkes ölmüş olacağından, bu bir bakıma idam hükmü sayılırdı- ve yargılanacak, cezalandırılacak ve büyük bir ihtimalle hapse gönderileceklerdi. Ne fikirleri ne de genleri çoğalabilecekti ve bundan zarar görecek olan toplumdu.</p>

  <p>Yine de, insanların da yapıyor olması bunu anlamlı kılmıyordu. Ayrıca, insanları bir topluluk ve domuzcukları da düşmanları olarak görecek olursak; domuzcukların hayatta kalmasına yardımcı olabilecek bir şeyin insanlık için bir tehdit oluşturduğunu düşünürsek, Miro ve Ouanda’nın tutuklanması ve hapse gitmesi anlamlı <i>olurdu.</i> O zaman, domuzcukların kültürüne katkıda bulunan insanların cezalandırılması, domuzcukları korumak için değil domuzcukların gelişmesini önlemek için tasarlanıyordu.</p>

  <p>Ender o anda, domuzcuklarla insanların ilişkisini idare eden kuralların aslında hiç de domuzcukları korumak için olmadıklarını açık bir şekilde gördü. Kurallar insanın üstünlüğünü ve gücünü garantilemek için işliyordu. Böyle bakılırsa, Miro ve Ouanda Şüpheli Faaliyetleri gerçekleştirmekle kendi türlerine ihanet ediyorlardı.</p>

  <p>"Dönekler," dedi yüksek sesle.</p>

  <p>"Ne?" dedi Miro. "Sen ne dedin?"</p>

  <p>"Dönekler. Kendi insanlarını inkar eden ve düşmanı kendilerinden biri gibi görenler."</p>

  <p>"Ah," dedi Miro.</p>

  <p>"Biz dönek değiliz," dedi Ouanda.</p>

  <p>"Evet öyleyiz," dedi Miro.</p>

  <p>"Ben insanlığımı inkar etmedim!"</p>

  <p>"Piskopos Peregrino'nun tanımlamasına bakılırsa biz insanlığımızı uzun zaman önce inkar ettik," dedi Miro.</p>

  <p>"Ama benim tanımladığım şekli-" diye başladı Ouanda.</p>

  <p>"Senin tanımladığın şekliyle," dedi Ender, "domuzcuklar da insan. Bu <i>yüzden</i> sen bir döneksin."</p>

  <p>"Domuzcuklara hayvan muamelesi yaptığımızı düşündüğünü sanıyordum!" dedi Ouanda.</p>

  <p>"Onları davranışlarından sorumlu tutmadığınız, onlara doğrudan sorular sormadığınız, onları kandırmaya çalıştığınız zaman onlara hayvanmış gibi davranıyorsunuz."</p>

  <p>"Başka bir deyişle," dedi Miro, "Komitenin kurallarına <i>uyduğumuz</i> zaman."</p>

  <p>"Evet," dedi Ouanda, "evet bu doğru, biz döneğiz."</p>

  <p>"Ya sen?" dedi Miro. "Sen neden döneksin?"</p>

  <p>"Ah, insan ırkı beni çok uzun zaman önce dışarı atmıştı, Ölülerin Sözcüsü olmamın nedeni bu."</p>

  <p>Tam o sırada domuzcukların bölgesine vardılar.</p>

  <p>&nbsp;</p>

  <p class="center">* * *</p>

  <p>&nbsp;</p>

  <p>Ne annesi ne de Miro yemekteydi. Bu Ela için sorun değildi. İkisinden birisi orada olduğu zaman Ela’nın yetkisi elinden alınıyordu; küçükleri kontrol altında tutamıyordu. Buna rağmen ne annesi ne de Miro Ela’nın yerini almıyordu. Kimse Ela’nın sözünü dinlemiyordu ve ondan başka kimse de bir düzen kurmaya çalışmıyordu. Bu yüzden onlar uzaktayken her şey daha sessiz ve daha kolaydı.</p>

  <p>Şimdi bile küçüklerin özellikle iyi davrandıkları söylenemezdi. Sadece ona daha az karşı geliyorlardı. Grego’ya masanın altından Quara'yi dürtüp tekmelemesin diye birkaç kez bağırması yetiyordu. Bugün hem Quim hem de Olhado kendi halindeydi. Normalde olan çekişmeler yoktu.</p>

  <p>Yemek bitinceye kadar.</p>

  <p>Quim geriye doğru yaslanıp kötü niyetli bir ifadeyle Olhado’ya gülümsedi. "Demek o casusa annemin dosyalarına girmesini öğreten kişi sendin."</p>

  <p>Olhado Ela’ya döndü. "Quim’in yüzünü yine açık unutmuşsun Ela. Daha düzenli olmayı öğrenmelisin." Bu Olhado'nun Ela’nın olaya karışmasını mizahla karışık isteme yoluydu.</p>

  <p>Quim Olhado'nun yardım almasını istemiyordu. "Bu sefer Ela senin tarafında değil, Olhado. Kimse senin tarafında değil. O sinsi casusun annemin dosyalarına girmesine yardım ettin ve bu seni onun kadar suçlu yapıyor. O şeytanın kölesi ve bu yüzden sen de öylesin."</p>

  <p>Ela, Olhado'nun vücudundaki öfkeyi hissetti; bir an için zihninde Olhado'nun tabağını Quim’e doğru fırlattığını gördü. Ama o an geçti. Olhado kendisini sakinleştirdi. "Özür dilerim," dedi Olhado. "Bunu yapmak istememiştim."</p>

  <p>Quim’e teslim oluyordu. Quim’in haklı olduğunu kabul ediyordu.</p>

  <p>"Umarım," dedi Ela, "bunu yapmak istemediğin için üzgünsündür. Umarım Ölülerin Sözcüsü'ne yardım ettiğin için özür dilemiyorsundur."</p>

  <p>"Tabii ki casusa yardım ettiği için özür diliyor," dedi Quim.</p>

  <p>"Çünkü," dedi Ela, "hepimiz elimizden geldiği kadar Sözcü'ye yardım etmeliyiz."</p>

  <p>Quim ayağa fırlayıp suratının ortasına bağırmak için masanın üzerinden ona doğru eğildi. "Bunu nasıl söyleyebilirsin! Annemin mahremiyetini çiğnedi, sırlarını öğrendi, o bir..."</p>

  <p>Şaşırtıcı bir şekilde Ela kendisini, ayakta onu yerine oturması için iterken ve daha da yüksek bir sesle bağırırken buldu. "Annemin sırları bu evdeki zehrin baş nedeni! Annemin sırları hepimizi hasta ediyor kendisi dahil! Bu yüzden belki de işleri yoluna koymanın tek yolu sırlarını çalıp onları yok edebilmemiz için ortaya çıkartmak!" Bağırmayı kesti. Hem Quim hem de Olhado önünde duruyorlardı, sanki kelimeleri mermiymiş ve onlar idam ediliyormuş gibi uzaktaki duvara dayanmışlardı. Ela, alçak sesle ve sertçe devam etti. "Bana göre Ölülerin Sözcüsü, yeniden bir aile olabilmemiz için tek şansımız. Annemin sırları onun önünü kesen tek engel. Bu yüzden bugün ona annemin dosyalarında olduğunu bildiğim her şeyi söyledim, çünkü ona bildiğim her doğruyu söylemek istiyorum."</p>

  <p>"O zaman sen hainlerin en kötüsüsün," dedi Quim. Sesi titriyordu. Ağlamak üzereydi.</p>

  <p>"Bence Ölülerin Sözcüsü'ne yardım etmek bir sadakat," diye cevap verdi Ela. "Tek gerçek ihanet, annemin sözünü dinlemek çünkü onun istediği, hayatı boyunca gerçekleştirmek için çalıştığı tek şey kendisini ve bu aileyi yok etmek."</p>

  <p>Ela şaşırdı çünkü ağlayan Quim değil Olhado idi. Gözyaşı bezleri gözleri yerine konurken çıkartıldığı için, elbette çalışmıyordu. Bu yüzden gözlerinde önceden ağlayacağını uyaran bir ıslaklık yoktu. Bunun yerine iki büklüm vaziyette hıçkıra hıçkıra ağladı, sonra sırtı duvara dayalı bir şekilde yavaş yavaş yere oturuncaya kadar çöktü, kafası dizlerinin arasındaydı, hıçkıra hıçkıra ağladı ve ağladı. Ela, bunun nedenini anlıyordu. Çünkü Ela ona Sözcü'ye karşı olan sevgisinin sadakatsizlik olmadığını, günah işlemediğini söylemişti ve bunu söylediğinde ona inanmıştı, bunun doğru olduğunu biliyordu.</p>

  <p>Sonra Olhado’ya bakarken annesinin kapının eşiğinde durduğunu gördü. Ela güçsüzleştiğini hissetti, annesinin söylediklerinin ne kadarını duymuş olabileceğini düşünerek titremeye başladı.</p>

  <p>Ama annesi kızgın görünmüyordu. Sadece biraz üzgün ve çok yorgun görünüyordu. Olhado’ya bakıyordu.</p>

  <p>Quim’in öfkesi sesine yansıdı. "Biraz önce Ela’nın söylediklerini duydun mu?" diye sordu.</p>

  <p>"Evet," dedi annesi gözlerini Olhado'dan ayırmadan. "Sanırım söylediklerinde haklı olabilir."</p>

  <p>Ela’nın cesareti Quim'inki kadar kırılmamıştı.</p>

  <p>"Odalarınıza gidin çocuklar," dedi annesi yavaşça. "Olhado'yla konuşmam gerekiyor."</p>

  <p>Ela, Grego ve Quara’ya işaret ederek onları yanına çağırdı, çocuklar sandalyelerinden kayarak hızlıca Ela’nın yanına koştular, olup biten alışık olmadık şeylerden dolayı gözleri korkuyla karışık bir şaşkınlıkla açılmıştı. Sonuçta babaları bile Olhado'yu ağlatamamıştı. Onları mutfaktan dışarıya, odalarına götürdü. Quim’in koridordan odasına doğru gittiğini, kapıyı çarptığını ve kendisini yatağa fırlattığını duydu. Mutfakta Olhado'nun ağlaması yavaşladı, sakinleşti, sona erdi çünkü o gözlerini kaybettiğinden beri annesi ilk kez onu kollarında tutup sakinleştirerek ileri geri sallarken sessiz gözyaşlarını annesinin saçlarına döküyordu.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Miro, Ölülerin Sözcüsü hakkında ne düşüneceğini bilemiyordu. Her nasılsa, sözcülerin papazlara çok benzeyeceklerini; veya daha çok papazların olması gerektiği gibi olacaklarını düşünmüştü. Sessiz, dalgın, dünyadan uzak, dikkatlice hareketleri ve kararları başkalarına bırakan birisi gibi. Miro onun bilge biri olacağını düşünmüştü.</p>

  <p>Onun her şeye bu kadar karışan tehlikeli biri olacağını düşünmemişti. Evet, tamam, bilgeydi, sürekli geçmişte olanları görüyor, düşündüğün zaman doğru bulduğun, ölçüyü aşan şeyler söylüyor veya yapıyordu. İnsan zihniyle o kadar aşinaydı ki insanın içinde olduğunu kendisinin bile bilmediği derin arzuları, gizli gerçekleri yüzünde görebiliyordu.</p>

  <p>Miro, Ouanda'yla birlikte, Libo'nun domuzcukları idare edişini defalarca izlemişti. Ama Libo'yla birlikteyken onun ne yaptığını her zaman anlıyorlardı; tekniğini, amacını biliyorlardı. Fakat Sözcü, Miro’ya tamamen yabancı olan düşünceleri izliyordu. İnsan biçiminde olmasına rağmen, bu fikir Miro'nun, Ender’in gerçekten bir framling olup olmadığını merak etmesine neden oldu; domuzcuklar kadar şaşırtıcı olabiliyordu. Onlar kadar raman'dı, yabancı olmasına rağmen hayvan değildi.</p>

  <p>Sözcü neyi fark etmişti? Neyi görmüştü? Arrow'un taşıdığı yayı mı? Merdona köklerinin içinde ıslatıldığı piskokan, güneşte kuruyan tencereyi mi? Şüpheli Faaliyetler’in kaçının farkına varmıştı ve kaç tanesinin yerel uygulama olduğunu düşünmüştü?</p>

  <p>Domuzcuklar Ana Kraliçe ve Hegemon'u yere serdiler.</p>

  <p>"Sen," dedi Arrow, "bunu sen mi yazdın?"</p>

  <p>"Evet," dedi Ölülerin Sözcüsü.</p>

  <p>Miro, Ouanda’ya baktı. Gözleri haklılıkla parlıyordu. Yani Sözcü bir yalancıydı.</p>

  <p>Human araya girdi. "Diğer ikisi, Miro ve Ouanda senin yalancı olduğunu düşünüyor."</p>

  <p>Miro hemen Sözcü'ye baktı ama o onlara bakmıyordu. "Elbette öyle düşünüyorlar," dedi. "Rooter’ın size doğruyu söylemiş olabileceği asla akıllarına gelmedi."</p>

  <p>Sözcü'nün sakin kelimeleri Miro'yu rahatsız etti. Bu doğru <i>olabilir miydi</i>? Sonuçta yıldız sistemleri arasında seyahat eden insanlar bir sistemden diğerine geçmek için onlarca yılı, bazen yüzyılları atlıyorlardı. Bazen yarım milenyum kadar bir zamanı. Bir insanın üç bin yıl hayatta kalması çok fazla seyahat gerektirmezdi. Ama orijinal Ölülerin Sözcüsü'nün buraya gelmesi inanılmaz bir tesadüf olurdu. Orijinal Ölülerin Sözcüsü'nün Ana Kraliçe ve Hegemon'u yazmış <i>olması</i> dışında; o, böceklerden sonraki ilk raman ırkıyla ilgilenirdi. Buna inanmıyorum, dedi Miro kendisine, ama gerçek olabileceği olasılığını da kabul etmesi gerekiyordu.</p>

  <p>"Neden bu kadar aptallar?" diye sordu Human. "Duydukları zaman bile doğruyu bilmiyorlar."</p>

  <p>"Onlar aptal değil," dedi Sözcü. "İnsanlar böyledir: <i>Gerçekten</i> inandıklarımız dışında tüm inançlarımızı sorgularız ve gerçekten inandıklarımızı sorgulamayı düşünmeyiz bile. Yıldız seyahatinin hayatı nasıl uzattığını bilmelerine rağmen orijinal Ölülerin Sözcüsü'nün üç bin yıl önce öldüğü fikrini sorgulamayı asla düşünmediler."</p>

  <p>"Ama biz onlara söyledik."</p>

  <p>"Hayır, siz onlara Ana Kraliçe’nin Rooter’a benim bu kitabı yazdığımı söylediğini söylediniz."</p>

  <p>"Bu yüzden bunun doğru olduğunu bilmeliydiler," dedi Human. "Rooter bir bilgedir, o bir baba; o asla hata yapmaz."</p>

  <p>Miro gülümsemedi ama istedi. Sözcü çok akıllı olduğunu sanıyordu ama şimdi burada tüm önemli soruların sona erdiği bir yerde, domuzcukların totem ağaçlarının kendileriyle konuştuklarında ısrar etmeleriyle hüsrana uğramıştı.</p>

  <p>"Ah," dedi Sözcü. "Anlamadığımız çok şey var. Sizin de anlamadığınız çok şey var. Birbirimize daha çok şey öğretebiliriz."</p>

  <p>Human, Arrow'un yanına oturarak onunla onur konumunu paylaştı. Arrow rahatsız olduğunu belirten bir harekette bulunmadı. "Ölülerin Sözcüsü," dedi Human, "bize Ana Kraliçe'yi getirecek misin?"</p>

  <p>"Henüz karar vermedim," dedi Sözcü.</p>

  <p>Miro yine Ouanda’ya baktı. Veremeyeceği bir şeyi verebileceğini ima ettiğine göre Sözcü çıldırmış mıydı?</p>

  <p>Sonra Sözcünün gerçekten inandıklarımız dışında tüm inançlarımızı sorguladığımızdan söz ettiğini hatırladı. Miro her zaman herkesin bildiğini kabul etmişti; tüm böceklerin yok edildiğini. Ama ya bir Ana Kraliçe hayatta kaldıysa? Ya Ölülerin Sözcüsü kitabını, konuşabileceği bir böcek olduğu için yazabildiyse? Bu son derece düşük bir ihtimaldi ama <i>imkansız</i> değildi. Miro son böceğin de öldürüldüğünü kesin olarak bilmiyordu. Sadece herkesin buna inandığını ve üç bin yıldır kimsenin bunun aksini kanıtlayacak bir delil göstermediğini biliyordu.</p>

  <p>Ama bu doğru bile olsa Human bunu nasıl bilebilirdi? En basit açıklama domuzcukların Ana Kraliçe ve Hegemon hikayesini kendi dinlerine katmış olmaları ve bir çok Ölülerin Sözcüsü olduğunu ve hiçbirinin de kitabın yazarı olmadığı fikrini kavrayamıyor olmalarıydı; tüm böceklerin öldüğünü ve Ana Kraliçenin gelmeyeceğini kavrayamıyorlardı. Bu en basit açıklamaydı, kabul edilmesi en kolay olanıydı. Herhangi başka bir açıklama onu Rooter’ın totem ağacının bir şekilde domuzcuklarla konuştuğu olasılığını kabul etmeye zorlayacaktı.</p>

  <p>"Kararını vermeni ne sağlayacak?" dedi Human. "Onurlarını kazanmak için kadınlara hediyeler veriyoruz ama sen insanların en bilge olanısın ve bizde ihtiyacın olan hiçbir şey yok."</p>

  <p>"Sizde ihtiyacım olan bir çok şey var," dedi Sözcü.</p>

  <p>"Ne? Bunlardan daha iyi tencereler yapamıyor musunuz? Daha düzgün oklar? Giydiğim pelerin kabra yününden yapıldı ama senin kıyafetlerin daha güzel."</p>

  <p>"Böyle şeylere ihtiyacım yok," dedi Sözcü. "İhtiyacım olan şey gerçek hikayeler."</p>

  <p>Human yaklaştı sonra vücudu heyecan ve anlayışla kaskatı kesildi. "Ey Sözcü!" dedi, ses tonu kelimelerinin önemiyle güçlendi. "Ana Kraliçe ve Hegemon’a bizim hikayemizi de ekleyecek misin?"</p>

  <p>"Hikayenizi bilmiyorum," dedi Sözcü.</p>

  <p>"Sor bize! Ne istersen sor!"</p>

  <p>"Hikayenizi nasıl anlatabilirim? Ben sadece ölülerin hikayelerini anlatıyorum."</p>

  <p>"Biz ölüyüz!" diye bağırdı Human. Miro onu hiç bu kadar heyecanlı görmemişti. "Biz her gün öldürülüyoruz. İnsanlar dünyaları dolduruyor. Gemiler gecenin karanlığında yıldızdan yıldıza seyahat ederek tüm boş yerleri dolduruyor. Biz burada, küçücük dünyamızda gökyüzünün insanlarla dolmasını izliyoruz. İnsanlar biz uzak duralım diye aptal çitlerini kurdular ama bu hiçbir şey değil. Bizim çitimiz gökyüzü!" Human yukarıya zıpladı; şaşırtıcı bir yüksekliğe çünkü bacakları güçlüydü. "Çitin beni nasıl geriye fırlatıp yere düşürdüğüne bak!"</p>

  <p>En yakın ağaca koştu, ağacın gövdesine zıpladı, Miro'nun hiç görmediği kadar yükseğe tırmanmıştı; sadece bacağı ile tutundu ve sonra kendisini havaya attı. Orada sıçrayışının zirvesinde acı verici bir an boyunca asılı kaldı; sonra yer çekimi onu hızlı bir şekilde sert yere savurdu.</p>

  <p>Miro onun darbenin gücüyle zor nefes aldığını duyabiliyordu. Sözcü hemen Human’ın yanına gitti; Miro yakınındaydı. Human nefes almıyordu.</p>

  <p>"Öldü mü?" diye sordu Ouanda arkasından.</p>

  <p>"Hayır!" diye haykırdı bir domuzcuk erkeklerin dilinde. "Ölemezsin! Hayır hayır hayır!" Miro baktı; şaşırdı çünkü bu Leaf-Eater'dı. "Ölemezsin!"</p>

  <p>Sonra Human takatsiz elini yukarı kaldırıp Sözcü'nün yüzüne dokundu. Derin bir nefes aldı ve sonra konuştu, "Görüyor musun Sözcü? Bizi yıldızlardan uzak tutan duvara tırmanmak için ölürüm."</p>

  <p>Miro domuzcukları tanıdığından beri bir kez olsun yıldız yolculuğundan söz ettiklerini duymamıştı, bir kez bile bu konu hakkında soru sormamışlardı. Fakat Miro sordukları tüm soruların yıldız uçuşunun sırrını öğrenmeye yönelik olduğunu şimdi anlıyordu. Xenologlar bunun asla farkına varmamışlardı çünkü domuzcukların yıldız gemisi inşa etmekten çok uzak bir kültüre sahip olduklarını, böyle bir şeyin erişilebilir olması için binlerce yıl geçmesi gerektiğini sorgulamadan biliyorlardı. Ama metaller ve motorlar hakkında bilgi istemeleri, yerin üzerinde uçma istekleri, bunların hepsi, yıldız uçuşunun sırrını öğrenmeye çalışma yollarıydı.</p>

  <p>Human Sözcü'nün elini tutarak yavaşça ayağa kalktı. Miro, onları tanıdığı tüm bu yıllar boyunca domuzcukların bir kez olsun onun elini tutmadıklarını düşündü. Derin bir pişmanlık ve kıskançlığın keskin acısını hissetti.</p>

  <p>Human’ın yaralı olmadığı anlaşılınca diğer domuzcuklar da Sözcü'nün etrafına toplandılar. İtişip kakışmadılar ama yakın olmak istiyorlardı.</p>

  <p>"Rooter, ana kraliçenin yıldız gemileri inşa etmeyi bildiğini söylüyor," dedi Arrow.</p>

  <p>"Rooter ana kraliçenin bize her şeyi öğreteceğini söylüyor," dedi Cups. "Metali, taşlardan ateş yapmayı, siyah sudan yapılan evleri, her şeyi."</p>

  <p>Sözcü konuşmalarını durdurmak için elini kaldırdı. "Eğer hepiniz çok susamış olsanız ve bende su olduğunu görseniz, hepiniz benden su isterdiniz. Ama ya ben, bendeki suyun zehirli olduğunu biliyorsam?"</p>

  <p>"Yıldızlara uçan gemilerde zehir yok," dedi Human.</p>

  <p>"Yıldız uçuşuna giden bir çok yol var," dedi Sözcü. "Bazıları diğerlerinden daha iyi. Size, sizi yok etmeyecek her şeyi vereceğim."</p>

  <p>"Ana Kraliçe söz veriyor!" dedi Human.</p>

  <p>"Ben de."</p>

  <p>Human bir hamleyle ileri atıldı, Sözcü'yü saçından ve kulaklarından tutup çekerek yüzünü yüzüne yaklaştırdı. Miro hiçbir zaman böyle bir şiddet hareketi görmemişti; bu onun korktuğu şeydi, öldürme kararı...</p>

  <p>"Eğer biz ramen'sak," diye bağırdı Human Sözcü'nün yüzüne, "o zaman kararı <i>biz</i> veririz, sen değil! Eğer varelse isek o zaman bizi şimdi öldür, Ana Kraliçenin kız kardeşlerini öldürdüğün gibi!"</p>

  <p>Miro donmuştu. Domuzcukların Sözcü'nün kitabın yazarı olduğuna karar vermesi belki anlaşılabilirdi. Ama nasıl olur da onun soykırımın suçlusu olabileceği gibi inanılmaz bir sonuca varabilirlerdi? Onun kim olduğunu sanıyorlardı, canavar Ender mi?</p>

  <p>Buna rağmen Ölülerin Sözcüsü orada, yanaklarından göz yaşları akarak oturuyordu, gözleri kapalıydı, sanki Human'ın suçlaması doğruymuş gibi.</p>

  <p>Human Miro'yla konuşmak için kafasını çevirdi. "Bu su da nedir?" diye fısıldadı. Sonra Sözcü'nün gözyaşlarına dokundu.</p>

  <p>"Bu bizim acı, üzüntü veya sıkıntı çektiğimizi gösterme yolumuz," diye cevap verdi Miro.</p>

  <p>Mandachuva aniden haykırdı, Miro'nun daha önce hiç duymadığı korkunç bir haykırıştı, sanki ölen bir hayvan gibi.</p>

  <p>"Bu da bizim acı çektiğimizi gösterme yolumuz," diye fısıldadı Human.</p>

  <p>"Ah! Ah!" diye ağladı Mandachuva. "Ben o suyu daha önce gördüm! O suyu Libo ve Pipo'nun gözlerinde gördüm!"</p>

  <p>Teker teker ve sonra hepsi birden aynı şekilde ağlamaya başladı. Miro aynı anda hem dehşet hem şaşkınlık hem de heyecan içindeydi. Bunun ne anlama geldiği hakkında hiçbir fikri yoktu ama domuzcuklar Xenologlardan kırk yedi yıl boyunca sakladıkları duygularını gösteriyorlardı.</p>

  <p>"Babam için mi üzülüyorlar?" diye fısıldadı Ouanda. Gözleri heyecanla parlıyordu ve korkudan terlediği için saçları kafasına yapışmıştı.</p>

  <p>Miro aklına geleni o anda söyledi: "Bu ana kadar Pipo ve Libo'nun ölürken ağladıklarını bilmiyorlardı."</p>

  <p>Ouanda’nın aklından nasıl düşünceler geçtiği konusunda Miro'nun hiçbir fikri yoktu; sadece arkasını döndüğünü, sendeleyerek birkaç adım ilerlediğini, elleriyle dizleri üstüne düşüp acı içinde ağladığını biliyordu.</p>

  <p>Her şeye rağmen, Sözcü'nün gelişi ortalığı kesinlikle canlandırmıştı.</p>

  <p>Miro kafası öne eğik ve çenesi göğsüne dayalı duran Sözcü'nün yanına diz çöktü. "Sözcü," dedi Miro. "Como pode ser? Bu olabilir mi? Nasıl olur da hem ilk Sözcü hem de Ender olabilirsin? Nao pode ser. Bu mümkün değil"</p>

  <p>"Ana Kraliçe, onlara söyleyeceğini düşündüğümden çok daha fazlasını söylemiş," diye fısıldadı Ender.</p>

  <p>"Ama, Ölülerin Sözcüsü, bu kitabı yazan insan, yıldızlar arasındaki uçuş çağında yaşayan en bilge adamdı. Ender ise bir katildi, bütün bir halkı, bize her şeyi öğretebilecek olan çok güzel bir ramen ırkını yok etti..."</p>

  <p>"Fakat ikisi de insan," diye fısıldadı Sözcü.</p>

  <p>Human şimdi onların yanındaydı ve Hegemon'dan bir iki satır okudu: "Hastalık ve iyileşme her kalbin içinde var. Ölüm ve kurtuluş herkesin elinde."</p>

  <p>"Human," dedi Sözcü, "halkına bilgisizlik yüzünden yaptıkları bir şey için üzülmemelerini söyle."</p>

  <p>"Bu korkunç bir şey," dedi Human. "O bizim en büyük armağanımızdır."</p>

  <p>"Halkına sessiz olmalarını ve beni dinlemelerini söyle."</p>

  <p>Human Erkeklerin Dili'nde değil ama Kadınların Dili'nde, otorite dilinde, bağırarak birkaç kelime söyledi. Sessizleştiler, sonra Sözcü'nün söyleyeceklerini dinlemek için oturdular.</p>

  <p>"Elimden gelen her şeyi yapacağım," dedi Sözcü, "ama önce sizi tanımam gerekiyor, yoksa hikayenizi nasıl anlatabilirim? Sizi tanımam gerekiyor, yoksa içeceğin zehirli olup olmadığını nasıl bilebilirim? Ve sorunların en büyüğü hala var olacak. İnsan ırkı böcekleri sevmekte özgür çünkü hepsinin öldüğünü sanıyorlar. Siz hala yaşıyorsunuz ve bu yüzden sizden hala korkuyorlar."</p>

  <p>Human aralarında durdu ve eliyle vücudunu işaret etti, sanki güçsüz ve kuvvetsiz bir şeymiş gibi. "Bizden mi!"</p>

  <p>"Yıldızlara bakıp insanlarla dolduğunu gördüğünüzde, sizin yaşadığınız korkunun aynısını yaşıyorlar. Bir gün bir dünyaya gidip sizin onlardan önce oraya varmış olduğunuzu görmekten korkuyorlar."</p>

  <p>"Oraya onlardan önce varmak istemiyoruz," dedi Human. "Biz <i>de</i> orada olmak istiyoruz."</p>

  <p>"O zaman bana zaman verin," dedi Sözcü. "Bana kim olduğunuzu öğretin ki ben de onlara öğretebileyim."</p>

  <p>"Ne istersen," dedi Human. Diğerlerine baktı. "Sana ne istersen öğretiriz."</p>

  <p>Leaf-Eater ayağa kalktı. Erkeklerin Dili'nde konuştu ama Miro onu anladı. "Bazı şeyleri öğretme kararını sen veremezsin."</p>

  <p>Human ona sert bir şekilde Starkça cevap verdi. "Pipo'nun, Libo'nun, Miro'nun ve Ouanda’nın bize öğrettikleri de onların öğretmesi gereken şeyler değildi. Ama bize öğrettiler."</p>

  <p>"Onların aptallığı bizim aptallığımız olmak zorunda değil." Leaf-Eater hala Erkeklerin Dili'nde konuşuyordu.</p>

  <p>"Ne de bilgeliklerini bizimle paylaşmak zorundalar," diye karşılık verdi Human.</p>

  <p>Bunun üzerine Leaf-Eater Ağaç Dili'nde Miro'nun anlayamadığı bir şey söyledi. Human cevap vermedi ve Leaf-Eater yürüyüp gitti.</p>

  <p>O giderken Ouanda geri geldi, gözleri ağlamaktan kızarmıştı.</p>

  <p>Human Sözcü'ye geri döndü. "Ne bilmek istiyorsun?" diye sordu. "Eğer yapabilirsek sana söyleriz, gösteririz."</p>

  <p>Sözcü sırasıyla Miro ve Ouanda’ya baktı. "Onlara ne sormalıyım? O kadar az şey biliyorum ki, neyi bilmeye ihtiyacımız olduğunu bilmiyorum."</p>

  <p>Miro Ouanda’ya baktı.</p>

  <p>"Taş ya da metal aletleriniz yok," dedi. "Ama evleriniz tahtadan yapılmış ve yaylarınızla oklarınız da öyle."</p>

  <p>Human durup bekledi. Sessizlik uzadı. "Ne sormak istediğinizi anlamıyorum," dedi Human sonunda.</p>

  <p>Bağlantıyı nasıl kaçırmış olabilir, diye düşündü Miro.</p>

  <p>"Biz insanlar," dedi Sözcü, "ağaçları kesmek istediğimizde, onları ev haline getirmek istediğimizde veya bazılarınızın taşıdığını gördüğüm ok veya sopaları yapmak için taş veya metal aletler kullanıyoruz."</p>

  <p>Domuzcukların Sözcü'nün kelimelerini anlaması bir dakika sürdü. Sonra tüm domuzcuklar birden ayağa kalktılar. Delirmiş gibi, amaçsızca etrafta koşuşmaya başladılar, bazen birbirlerine, ağaçlara veya kütük evlerine çarpıyorlardı. Çoğu sessizdi ama zaman zaman içlerinden bir tanesi tıpkı birkaç dakika önce haykırdıkları gibi uluyordu. Domuzcukların sanki birden vücutlarının kontrolünü kaybetmişçesine sessizce delirmeleri ürkütücüydü. Tüm bu iletişimsizlik yılları boyunca, domuzcuklara bir şey söylememişlerdi ve şimdi Sözcü bu politikayı çiğnemişti ve sonucu çılgınlıktı.</p>

  <p>Human bu kargaşanın içinden çıktı ve kendisini Sözcü'nün önüne yere attı. "Ey Sözcü!" diye haykırdı yüksek sesle. "Babam Rooter’ı taş ve metal aletleriyle kesmelerine izin vermeyeceğine söz ver! Eğer birini öldürmek istiyorsanız kendilerini feda edecek yaşlı ağabeylerimiz var veya ben seve seve canımı veririm yeter ki babamı öldürmelerine izin verme!"</p>

  <p>"Ya da <i>benim</i> babamı!" diye bağırdı diğer domuzcuklar. "Ya da benimkini!"</p>

  <p>"Sizin, sizin <i>varelse</i> olduğunuzu bilseydik." dedi Mandachuva, "Rooter’ı asla çite bu kadar yakın bir yere ekmezdik."</p>

  <p>Sözcü tekrar ellerini kaldırdı. "Lusitania’da herhangi bir insan ağaç kesti mi? Asla. Buradaki yasalar bunu yasaklıyor. Bizden korkmanızı gerektirecek hiçbir şey yok."</p>

  <p>Domuzcuklar duruldukça ortalık sessizleşti. Sonunda Human yerden kalktı. "İnsanlardan çok daha fazla korkmamıza neden oldun," dedi Sözcü'ye. "Keşke ormanımıza hiç gelmeseydin."</p>

  <p>Ouanda’nın sesi onunkini bastırdı. "Babamı öldürdükten sonra bunu nasıl söyleyebilirsin!"</p>

  <p>Human ona şaşkın bir ifadeyle baktı, cevap veremedi. Miro kolunu Ouanda’nın omuzuna koydu, Ölülerin Sözcüsü sessizliğin içine konuştu. "Bana tüm sorularıma cevap vereceğinize söz verdiniz. Şimdi size soruyorum: tahtadan yapılmış bir evi nasıl inşa ediyorsunuz ve şunun taşıdığı gibi bir oku, yayı ve sopaları nasıl yapıyorsunuz? Size bildiğimiz tek yolu söyledik; siz bana başka bir yol, sizin yolunuzu söyleyin."</p>

  <p>"Kardeş kendisini verir," dedi Human. "Sana söyledim. Yaşlı kardeşe ihtiyacımız olan şeyi ve şeklini söylüyoruz ve o kendisini veriyor."</p>

  <p>"Bunun nasıl olduğunu görebilir miyiz?" dedi Ender.</p>

  <p>İnsan diğer domuzcuklara baktı. "Sırf siz bunu görün diye bir kardeşten kendisini vermesini mi isteyelim? Daha uzun yıllar yeni bir eve ihtiyacımız olmayacak ve ihtiyacımız olan tüm oklara sahibiz..."</p>

  <p>"Ona gösterin!"</p>

  <p>Miro arkasını döndü, diğerleri de döndü Leaf-Eater’ın ormandan geri geldiğini gördüler. Maksatlı bir şekilde açıklığın tam ortasına gitti; onlara bakmadı ve birinin onu dinleyip dinlemediğini umursamadan sanki bir haberciymiş gibi konuştu. Kadınların Dili'nde konuştu, Miro çok azını anlayabiliyordu.</p>

  <p>"Ne diyor?" diye fısıldadı Sözcü.</p>

  <p>Miro hala yanında çömelmiş bir halde elinden geldiğince tercüme etti. "Görünüşe göre kadınlara gitmiş, onlar da istediğin her şeyi yapmalarını söylemişler. Ama o kadar basit değil -onlara diyor ki- bu kelimeleri bilmiyorum ama hepsinin öleceği konusunda bir şey. En azından kardeşlerin öleceği konusunda. Onlara baksana, hiçbiri korkmuyor."</p>

  <p>"Korkularının nasıl göründüğünü bilmiyorum," dedi Sözcü. "Bu insanları hiç tanımıyorum."</p>

  <p>"Ben de tanımıyorum," dedi Miro. "Sana bırakmak zorundayım, gelişinle yarım saatte, burada yıllardır yaşanmayan bir heyecana neden oldun."</p>

  <p>"Bu doğuştan bir yetenek," dedi Sözcü. "Seninle bir anlaşma yapacağım. Ben kimseye sizin Şüpheli Faaliyetler'inizden bahsetmeyeceğim ve siz de kimseye benim kim olduğumu söylemeyeceksiniz."</p>

  <p>"Kolay iş," dedi Miro. "Buna zaten inanmıyorum."</p>

  <p>Leaf-Eater'ın konuşması sona erdi. Ardından hemen eve doğru gitti ve içeri girdi.</p>

  <p>"Yaşlı bir kardeşin armağanını isteyeceğiz," dedi Human. "Kadınlar öyle söyledi."</p>

  <p>Domuzcuklar Gusto ve Cida’ya Os Venerados ünvanını kazandıran mucizeden çok daha inandırıcı bir mucize gerçekleştirirken, Miro kolu Ouanda’ya sanlı bir şekilde durdu, Sözcü de diğer tarafındaydı.</p>

  <p>Domuzcuklar açıklığın kenarında eski ve kalın bir ağacın etrafında toplandılar. Sonra bütün domuzcuklar teker teker ağaca tırmanıp ona sopayla vurmaya başladı. Sonunda hepsi ağacın üzerindeydi, karışık melodiler söyleyip vurarak sesler çıkartıyorlardı. "Baba Dili," diye fısıldadı Ouanda.</p>

  <p>Bundan sadece birkaç dakika sonra ağaç fark edilir bir şekilde eğildi. Domuzcukların yarıya yakını hemen aşağı atladı ve bölgenin açıklık bir yerine düşmesi için ağacı itmeye başladılar. Diğerleri daha da şiddetli bir şekilde vurmaya ve daha da yüksek sesle şarkı söylemeye devam ettiler.</p>

  <p>Ağacın büyük dalları birer birer düşmeye başladı. Domuzcuklar hemen koşup onları kaldırdılar ve ağacın düşmesi gereken yerden sürükleyerek uzaklaştırdılar. Human birini Sözcü'ye taşıdı, Sözcü onu dikkatlice alıp Miro ve Ouanda’ya gösterdi. Ağaca bağlı olan tarafı tamamen pürüzsüzdü. Düz değildi, yüzeyi hafifçe eğik bir açı yapıyordu ama eğri büğrü değildi, sızan özsuyu yoktu, ağaçtan kopartıldığına dair hiçbir belirti görülmüyordu. Miro ona parmağıyla dokundu, mermer kadar soğuk ve pürüzsüzdü.</p>

  <p>Sonunda ağaç çıplak ve görkemli tek bir düz gövde haline geldi; bir zamanlar dalların büyüdüğü yerler öğleden sonra güneşiyle soluk parlak lekeler halinde aydınlanmıştı. Şarkı doruk noktasına ulaştı ve sona erdi. Ağaç eğildi ve düzgün, zarif bir şekilde toprağa düştü. Düştüğünde yer sarsıldı ve gürledi ve sonra her şey hareketsizleşti.</p>

  <p>Human düşen ağaca gidip alçak sesle şarkı söyleyerek yüzeyini okşamaya başladı. Ağaç kabuğu yavaş yavaş elinde ikiye ayrıldı; çatlak, kabuk tam olarak ikiye ayrılıncaya kadar ağacın boyunca büyüdü. Sonra bir çok domuzcuk onu tutup gövdeden ayırdı; kabuk bir taraftan diğerine devam eden iki tabaka halinde ayrıldı. Kabuk yana taşındı.</p>

  <p>"Daha önce kabuğu kullandıklarını gördünüz mü?" diye sordu Sözcü Miro’ya.</p>

  <p>Miro başını salladı. Sesli bir şekilde söyleyecek kelimesi yoktu.</p>

  <p>Arrow ileri doğru bir adım atarak alçak sesle şarkı söylemeye başladı. Parmaklarını gövdenin üzerinde sanki bir yayın enini ve boyunu çizermiş gibi aşağı yukarı hareket ettirdi. Miro çizgilerin nasıl ortaya çıktığını, çıplak tahtanın kırışıp ayrıldığını, geriye sadece bir yay kalana kadar parça parça olduğunu gördü; mükemmel, cilalı ve düzgün yay ağacın üzerindeki uzun çukurda yatıyordu.</p>

  <p>Diğer domuzcuklar öne çıkarak ağacın üstünde şekiller çizip şarkı söylemeye başladılar. Sopalar, yaylar ve oklar, ince kılıçlı bıçaklar ve binlerce ince sepet tahtasıyla geri döndüler. Sonunda ağacın yarısı dağıtıldığında, geriye doğru adım attılar ve hep birlikte şarkı söylediler. Ağaç titredi ve yarım düzine uzun sırığa bölündü. Ağaç tamamen kullanılmıştı.</p>

  <p>Human yavaşça yürüyüp sırıkların yanına çömeldi ve elini en yakındakine dayadı. Kafasını geriye doğru atıp sözsüz bir şarkı söylemeye başladı, bu Miro'nun hayatında duyduğu en üzücü sesti. Şarkı uzun süre devam etti, yalnızca Human'ın sesi duyuluyordu; ancak Miro yavaş yavaş diğer domuzcukların ona baktığını, bir şey beklediğini fark etti.</p>

  <p>Sonunda Mandachuva ona doğru geldi ve alçak sesle konuştu. "Lütfen," dedi. "Kardeş için şarkı söylemen doğru olur."</p>

  <p>"Nasıl yapacağımı bilmiyorum," dedi Miro umutsuz ve korku dolu bir sesle.</p>

  <p>"Soruna cevap verebilmek için hayatını verdi," dedi Mandachuva.</p>

  <p>Soruma cevap vererek kafamda binlerce soru oluşturdu, dedi Miro içinden. Ama ileri doğru yürüdü, Human'ın yanına çömeldi, parmaklarını Human'ın tuttuğu aynı soğuk, pürüzsüz sırığa koydu, kafasını geriye doğru yatırdı ve sesinin dışarı çıkmasına izin verdi. Nasıl bir melodi söyleyeceğinden emin olmadığından sesi ilk başta güçsüz ve çekingendi; ama sonra bu melodisiz şarkının nedenini anladı, ağacın ölümünü ellerinin altında hissetti ve sonra sesi yükseldi ve güçlendi, ağacın ölümü için yas tutup, fedakarlığı için teşekkür eden ve hepsi yaşayıp, büyüyüp gelişsin diye, ağacın ölüsünü kabilenin iyiliği için kullanacağına, kardeşlerin, kadınların ve çocukların iyiliği için kullanacağına söz veren Human'la birlikte acı dolu ahenksiz sesler çıkarttı. Bu şarkının ve ağacın ölümünün anlamıydı ve sonunda şarkı bittiğinde Miro alnı ağaca değene kadar eğildi ve beş yıl önce Libo öldüğünde yamaçtaki cesedinin üzerine eğilip söylediği kelimelerin aynısını söyledi.</p>
</body>
</html>
