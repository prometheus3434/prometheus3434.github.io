<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">18</h1>
  <hr />

  <h1 class="chaptername" id="sigil_toc_id_18">ANA KRALİÇE</h1>

  <div class="quote">
    <p>Evrim annesine bir doğum kanalı ve meme vermedi. Bu yüzden bir gün Human adını alacak olan küçük yaratığa ağzındaki dişleri dışında rahimden çıkış yolu verilmedi. O ve bebek kardeşleri annelerinin vücudunu yediler. İçlerinden en güçlüsü ve en etkini Human olduğu için en çok o yedi ve bu yüzden daha da güçlendi.</p>

    <p>Human tamamen karanlıkta yaşadı. Annesi gittiğinde, dünyasının yüzeyinde akan tatlı sıvıdan başka yiyecek hiçbir şey yoktu. Dikey yüzeyin bir ağacın büyük oyuğu ve yediği sıvının da ağacın özsuyu olduğunu henüz bilmiyordu. Kendisinden çok daha büyük sıcak yaratıkların ağacın karanlığını neredeyse terk etmek üzere olan daha yaşlı pegueninolar olduğunu ve daha küçük yaratıkların da kendisinden sonra meydana gelen küçükler olduğunu bilmiyordu.</p>

    <p>Tek umursadığı şey yemek, hareket etmek ve ışığı görmekti çünkü ara sıra kavrayamadığı bir ritimle karanlığa ani bir ışık giriyordu. Her seferinde kaynağını kavrayamadığı bir sesle başlıyordu. Sonra ağaç hafifçe titriyor; özsu akışı duruyor; ve ağacın tüm enerjisi gövdenin şeklini değiştirerek ışığın içeri girmesini sağlayan bir delik açmaya adanıyordu. Işık geldiği zaman Human, ona doğru gidiyordu. Işık gittiği zaman ise, Human yön duygusunu kaybediyor ve içecek sıvıyı bulmak için amaçsızca geziniyordu.</p>

    <p>Artık neredeyse tüm yaratıkların kendisinden küçük olduğu ve kendisinden daha büyüğünün kalmadığı bir gün ışık geldi ve o kadar güçlü ve hızlıydı ki delik kapanmadan önce ona ulaştı. Vücudunu ağacın tahtasının kıvrımına doladı ve yumuşak karnının altında ilk kez dış kabuğu hissetti. Bu yeni acının neredeyse hiç farkına varmadı çünkü ışık gözlerini kamaştırmıştı. Sadece bir yerde değildi, her yerdeydi ve gri değil, canlı yeşil ve sarıydı. Aşırı sevinci pek çok saniye boyunca sürdü. Sonra yine acıktı ve burada anaağacın dışında, özsu sadece kabuğun ince çatlaklarından, ulaşılması zor yerlerden akıyordu ve diğer yaratıklar, bir kenara itebileceği gibi küçük değillerdi, hepsi ondan daha büyüktü ve onu kolay yemek yenilen yerlerden uzaklaştırıyorlardı. Bu yeni bir şeydi, yeni bir dünya, yeni bir yaşamdı ve o korkuyordu.</p>

    <p>Daha sonra dil öğrendiğinde karanlıktan aydınlığa yolculuğunu hatırladı ve ona birinci yaşamdan ikinci yaşama, karanlık dünyadan yarı aydınlık dünyaya giden yol adını verdi.</p>
  </div>

  <p class="quotename">-Ölülerin Sözcüsü, Human’ın yaşamı, 1:1-5</p>

  <p>Miro Lusitania’yı terk etmeye karar verdi. Bütün olanlardan sonra yine de Sözcü'nün yıldız gemisini alıp Trondheim’e gitmeyi düşünüyordu. Belki de duruşmasında Yüz Dünya’yı Lusitania’ya karşı savaş açmamaları için ikna edebilirdi. En kötüsü insanların kalplerini titreten, hatırlanan, bir şeyler için mücadele vermiş bir şehit olurdu. Ona ne olursa olsun, burada kalmaktan daha iyi olacaktı.</p>

  <p>Çiti tırmandıktan sonraki ilk birkaç gün içinde Miro çok hızlı bir şekilde iyileşti. Kollarında ve bacaklarında kontrol ve his artışı oldu. Yaşlı bir adam gibi ayaklarını sürüyerek yürüyüp adım atacak kadar. Kolların ve ellerini hareket ettirecek kadar. Annesinin vücudunu temizleme utancına son verecek kadar. Ama sonra ilerleme yavaşladı ve durdu. "İşte," dedi Navio. "Kalıcı zarar düzeyine ulaştık. Çok şanslısın Miro, yürüyebiliyorsun, konuşabiliyorsun, tam bir adamsın. Yalnızca hareketlerin yüz yaşında çok sağlıklı biri kadar sınırlı. Sana vücudunun çite tırmanmadan önceki haline geleceğini, yirmi yaşındaki bir insanın kuvveti ve kontrolüne sahip olacağını söylemeyi isterdim. Ama tüm hayatın boyunca yatalak, altına bez bağlanıp kateter takılan, hafif müzik dinleyip vücudunun nereye gittiğini merak eden birisi olacağını söylemek zorunda <i>kalmadığım</i> için mutluyum."</p>

  <p>Bu durumda minnettar olmalıyım, diye düşündü Miro. Parmaklarımın kollarımın ucunda işe yaramaz bir sopa gibi sallandığı, ses tonumu ayarlayamadığım için konuşmamın bana bile boğuk ve anlaşılmaz geldiği; yüz yaşında bir adam gibi olduğum ve önümdeki seksen yılı yüz yaşındaki bir adam gibi geçireceğim için minnettar olmalıyım.</p>

  <p>Artık sürekli yardıma ihtiyacı olmadığı anlaşılınca aile dağıldı ve herkes kendi işine bakmaya başladı. Bu günler, sakat bir ağabey, oğul veya bir arkadaşla geçirilemeyecek kadar heyecan doluydu. Onları çok iyi anlıyordu. Onunla evde kalmalarını istemiyordu. Onlarla beraber olmak istiyordu. İşleri yarıda kalmıştı. Sonunda tüm çitler, tüm kurallar kaldırılmıştı. Artık domuzcuklara çok uzun bir süredir kafasını karıştıran soruları sorabilirdi.</p>

  <p>Önce bunu Ouanda’nın yardımıyla yapmayı denedi. Her sabah ve her akşam gelip Ribeira evinin ön odasındaki terminalde raporlarını hazırlıyordu. Raporlarını okuyor, ona sorular soruyor, hikayelerini dinliyor ve kız da Miro'nun domuzcuklara sormak istediği soruları çok ciddi bir şekilde ezberliyordu. Bu, birkaç gün sürdü, akşamları Miro, kızın soruların yanıtlarını getirdiğini, ama onları takip edip anlamaya çalışmadığını fark etti. Kız gerçek ilgisini kendi işine adamıştı. Miro ona domuzcuklara sorması için sorular vermeyi kesti. Ona yalan söyleyerek onun yaptığı şeylere daha çok ilgili duyduğunu, onun araştırmalarının daha önemli olduğunu söyledi.</p>

  <p>İşin doğrusu Ouanda’yı görmekten nefret ediyordu. Onun için, Ouanda’nın kardeşi olduğunun ortaya çıkması acı verici ve korkunçtu, ama biliyordu ki kendisine kalsaydı ensest tabusunu bir kenara atar, onunla evlenir ve eğer gerekirse ormanda domuzcuklarla birlikte yaşardı. Fakat Ouanda inançlı biriydi, topluluğun bir üyesiydi. Tek evrensel insan yasasını asla çiğnemezdi. Miro'nun kendisinin ağabeyi olduğunu öğrendiğinde acı çekmişti ama bir anda kendisini ondan ayırmaya, dokunuşları, öpücükleri, fısıldaşmaları, verilen sözleri, dalga geçmeleri, kahkahaları unutmaya başlamıştı.</p>

  <p>O da bunları unutsa iyi olacaktı. Ama unutamıyordu. Onu her gördüğünde kızın ne kadar uzak, ne kadar <i>kibar</i> ve <i>nazik</i> olduğunu görmek onu çok üzüyordu. Miro onun ağabeyiydi ve sakattı, ona iyi davranacaktı. Ama aşk bitmişti.</p>

  <p>Ouanda’yı acımasız bir şekilde, sevgilisini aralarındaki engelleri önemsemeden seven annesiyle karşılaştırdı. Ama annesinin sevgilisi bir şeyler yapabilen tam bir adamdı, kendisi gibi işe yaramaz bir enkaz değildi.</p>

  <p>Bu yüzden Miro evde kaldı ve herkesin raporlarını inceledi. Yaptıkları işleri bilmek, bunun bir parçası olamamak bir işkenceydi; ama hiçbir şey yapmamaktan veya terminalde sıkıcı videolar izlemek ya da müzik dinlemekten daha iyiydi. Yavaş da olsa yazabiliyordu, en sert parmağı olan işaret parmağını hedefleyerek istediği tuşa basabiliyordu. Anlamlı bir bilgi girecek ya da günlük tutacak kadar hızlı değildi ama başkalarının dosyalarını açıp yaptıklarını okuyabiliyordu. Kapının açılmasıyla birlikte Lusitania’da aniden tomurcuklanan önemli çalışmalarla az da olsa bir bağlantı kurabiliyordu.</p>

  <p>Ouanda domuzcuklarla birlikte Erkeklerin ve Kadınların Dili için bir sözlük ve dillerini yazabilmeleri için bir fonetik heceleme sistemi üzerinde çalışıyordu. Quim ona yardım ediyordu ama Miro onun kendi amacı olduğunu biliyordu: Quim diğer kabilelerdeki pegueninolara misyoner olmayı, Ana Kraliçe ve Hegemon'dan önce onlara İncil’i götürmeyi amaçlıyordu; en azından bazı kutsal yazıları tercüme edip domuzcuklarla kendi dillerinde konuşmayı planlıyordu. Domuzcuk dili ve kültürü konusundaki bütün bu işler geçmişi korumak, diğer kabilelerle iletişim kurmaya hazırlanmak için çok önemliydi ama Miro bunun şimdi keşiş cübbeleriyle öne atılıp domuzcuklara sorular soran ve onların sorularına başarılı ve güçlü bir şekilde cevap veren Dom Cristao'nun öğrencileri tarafından kolaylıkla yapılabileceğini de biliyordu. Miro, Ouanda’nın gereksiz işlerle uğraştığını düşünüyordu.</p>

  <p>Miro'nun gördüğü kadarıyla domuzcuklarla yapılan gerçek işler Ender ve Bosquinha’nın hizmet bölümünden birkaç önemli teknisyen tarafından gerçekleştiriliyordu. Onlara su getirebilmek için nehirden anaağaca kadar boru düşüyorlardı. Elektrik tesisatı döşüyor, kardeşlere terminal kullanmayı öğretiyorlardı. Aynı zamanda onlara ilkel tarım yöntemleri de öğretiyor ve saban sürmek için kabra'ları evcilleştirmeye çalışıyorlardı. Değişik seviyede teknolojilerin domuzcuklara aynı anda sunulması oldukça kafa karıştırıcıydı ama Ender, Miro’ya domuzcukların anlaşma sonucunda çabuk, çarpıcı sonuçlar görmelerini istediğini açıklamıştı. Akan su, kütüphaneden istedikleri şeyi okumalarını sağlayan holografik terminalli bir bilgisayar bağlantısı, geceleri elektirikli ışıklar. Ama tüm bunlar hala büyü gibiydi, hepsi insan topluluğuna bağımlıydı. Aynı zamanda Ender onların kendilerine yeter, yaratıcı, becerikli kalmalarını da sağlamaya çalışıyordu. Elektriğin göz kamaştırıcılığı, kabileden kabileye yayılan bir efsane haline gelecekti ama bu uzun yıllar boyunca bir söylentiden öteye geçmeyecekti. Gerçek değişiklikleri yapacak olan şeyler, gittikleri her yerde domuzcuk nüfusunun on misli büyümesine neden olacak tahta saban, tırpan, tapan ve amaranth tohumuydu ve bunlar kabra derisinden bir keseye bir avuç tohum koyarak işin nasıl yapıldığını bilen biriyle dört bir yana aktarılabilecek şeylerdi.</p>

  <p>Bu Miro'nun uzun zamandır parçası olmak istediği işti. Ama onun sopa gibi kaskatı kesilmiş elleri ve ayaklarını sürüyerek yürümesi amaranth tarlalarında ne işe yarayabilirdi? Dokuma tezgahına oturup kabra yünü dokumak konusunda ne işe yarayabilirdi? Öğretecek kadar bile konuşamıyordu.</p>

  <p>Ela, Dünya kökenli bitkilerden yeni türler yetiştirmekle ve hatta küçük hayvanlar, böcekler, Descolada’ya dayanabilen ve belki onu etkisiz hale getirebilecek yeni türler yetiştirmekle uğraşıyordu. Annesi ona tavsiyeleriyle yardım ediyordu ama fazla değil çünkü o en önemli ve en gizli proje üzerinde çalışıyordu. Miro’ya sadece ailesinin ve Ouanda’nın bildiği şeyi söyleyen Ender oldu: Ana Kraliçe’nin yaşadığını, Novinha onun Descolada’ya dayanabilmesi için bir yol bulur bulmaz, onun ve taşıdığı tüm böceklerin tekrar hayata geleceğini söylemişti. Bu, hazır olduğu an Ana Kraliçe yeniden canlanacaktı.</p>

  <p>Ve Miro bunun da bir parçası olamayacaktı. İnsanlar ve iki yabancı ırk ilk kez aynı dünyada ramen olarak birlikte yaşayacaklardı ve Miro bunların hiçbirinin bir parçası değildi. O artık domuzcuklardan daha az insandı. Onlar kadar iyi konuşamıyor veya ellerini iyi kullanamıyordu. O artık alet kullanan, dil konuşan bir hayvan değildi. Artık bir varelse idi. Onu sadece evcil bir hayvan olarak tutuyorlardı.</p>

  <p>Gitmek istiyordu. Daha iyisi, yok olmak istiyordu, kendisinden bile uzaklaşmak istiyordu.</p>

  <p>Ama şimdi değil. Sadece onun bildiği ve bu yüzden sadece onun çözebileceği yeni bir bulmaca vardı. Terminali çok garip davranıyordu.</p>

  <p>Bunu felçten kurtulmaya başladığı ilk hafta fark etmişti. Ouanda’nın bazı dosyalarını tarıyordu ve özel bir şey yapmadan gizli dosyalara girebildiğinin farkına vardı. Bu dosyalar bir çok katmanla korunuyorlardı, şifrelerinin ne olduğu hakkında hiçbir fikri yoktu ve buna rağmen basit bir taramayla bilgileri açabiliyordu. Bu kızın peguenino evrimi ve onların olası Descolada öncesi toplumları ve yaşam biçimleri hakkındaki fikirleriydi. Daha iki hafta gibi çok kısa bir süre önce Miro'yla konuşup tartıştığı türden bir şeydi. Şimdi ise onu gizli tutuyor ve bu konuda onunla tartışmıyordu.</p>

  <p>Miro ona dosyaları gördüğünü söylemedi ama bu konuda konuşarak onun anlatmasını bekledi; Miro ilgilendiğini gösterince Ouanda fikirleri hakkında seve seve konuşuyordu. Bazen neredeyse eskisi gibi oluyordu. Ancak Miro'nun heceleri karıştıran kendi sesini duyup çoğu fikrini kendine saklaması, sadece onu dinleyerek normalde tartışacağı şeylerin geçip gitmesine izin vermesi dışında. Yine de özel dosyalarını görmek onun gerçekten neyle ilgilendiğini anlamasını sağlıyordu.</p>

  <p>Ama onları nasıl görmüştü?</p>

  <p>Bu tekrar tekrar oldu. Ela’nın, Annesinin, Dom Cristao'nun dosyaları. Domuzcuklar yeni terminalleriyle oynamaya başladıklarında Miro onları terminalin daha önce kullandığını hiç görmediği bir tür yankı modunda izleyebildi; bu onun, onların bilgisayar işlemlerini görmesini ve bazı önerilerde bulunarak, bazı değişiklikler yapabilmesini sağlıyordu. Domuzcukların yapmaya çalıştığı şeyleri tahmin edip sonra da onlara gizlice yardım etmek onu özellikle mutlu ediyordu. Ama terminallere bu geleneklere aykırı güçlü girişi nasıl yapabiliyordu?</p>

  <p>Terminal kendisini ona göre ayarlamayı da öğreniyordu. Uzun şifre dizileri yerine bir diziye başlaması yetiyordu ve makine emirlerini yerine getiriyordu. Sonunda bağlanması bile gerekmemeye başladı. Sadece klavyeye dokunuyordu ve terminal genellikle ilgilendiği tüm faaliyetlerin listesini gösteriyor ve onları tarıyordu. Bir tuşa dokunuyordu ve düzinelerce ön hazırlığı atlayarak, acı dolu dakikalar boyunca harfleri tek tek yazması gerekmeden anında istediği faaliyete girebiliyordu.</p>

  <p>Başlangıçta Olhado'nun veya Belediye Başkanı’nın ofisinden birinin onun için yeni bir program yarattığını düşündü. Ama Olhado terminalin yaptıklarına boş boş bakıp sadece "Bacana," bu harika demişti ve Belediye Başkanı ona gönderdiği mesajı asla almadı. Bunun yerine Ölülerin Sözcüsü onu ziyarete geldi.</p>

  <p>"Demek terminalin sana yardımcı oluyor," dedi Ender.</p>

  <p>Miro cevap vermedi. Belediye Başkanı’nın mesajına cevap olarak neden Sözcü'yü yolladığını anlamaya çalışmakla meşguldü.</p>

  <p>"Belediye Başkanı mesajını almadı," dedi Ender. "Ben aldım; terminalinin neler yaptığını kimseye anlatmazsan daha iyi olur."</p>

  <p>"Neden?" diye sordu Miro. Bu çok fazla hecelemesi gerekmeden söyleyebildiği bir kelimeydi.</p>

  <p>"Çünkü sana yardım eden şey yeni bir program değil. O bir insan."</p>

  <p>Miro güldü. Hiçbir insan ona yardım eden program kadar hızlı olamazdı. Hatta daha önce çalıştığı programlardan çok daha hızlı, becerikli ve sezgiliydi; insandan daha hızlı ve bir programdan daha akıllıydı.</p>

  <p>"Sanırım o eski bir arkadaşım. En azından bana senin mesajından bahseden ve sana gizliliğin iyi bir fikir olacağını söylememi isteyen oydu. Anlayacağın o biraz utangaç. Pek fazla arkadaş edinmez."</p>

  <p>"Kaç tane?"</p>

  <p>"Şu anda tam iki tane. Geçtiğimiz birkaç bin yıl boyunca tam bir taneydi."</p>

  <p>"İnsan değil," dedi Miro.</p>

  <p>"Raman," dedi Ender. "Çoğu insandan daha fazla insan. Uzun süre boyunca birbirimizi sevdik, yardım ettik, birbirimize güvendik. Ama buraya geldiğimden beri son birkaç haftadır birbirimizden uzaklaştık. Ben, daha çok etrafımdaki insanların yaşamlarıyla ilgiliyim. Senin ailenle."</p>

  <p>"Annem."</p>

  <p>"Evet. Annen, kardeşlerin, domuzcuklar ve Ana Kraliçeyle ilgili işler. Arkadaşım ve ben birbirimizle sürekli konuşurduk. Şimdi vaktim yok. Birbirimizi kırdığımız zamanlar da oldu. O yalnız ve bu yüzden başka bir arkadaş seçtiğine inanıyorum."</p>

  <p>"Nao quero." Ben istemiyorum.</p>

  <p>"Evet istiyorsun," dedi Ender. "Sana zaten yardım etti. Şimdi var olduğunu bildiğine göre onun iyi bir arkadaş olduğunu göreceksin. Daha iyisini bulamazsın. Ondan daha sadık, daha yardımcı birini bulamazsın."</p>

  <p>"Köpek yavrusu mu?"</p>

  <p>"Eşeklik etme," dedi Ender. "Seni dördüncü bir yabancı türle tanıştırıyorum. Sen bir Xenologsun değil mi? O seni tanıyor, Miro. Fiziksel sorunların onun için önemli değil. Onun bir vücudu bile yok. O, Yüz Dünya'daki ansible iletişimlerinin filotik kargaşası arasında yaşıyor. O yaşayan en akıllı varlık ve kendisini göstermeyi seçtiği ikinci insan sensin."</p>

  <p>"Nasıl?" Nasıl oluştu? Beni seçmek için beni nasıl tanıdı?</p>

  <p>"Ona kendin sor." Ender kulağındaki mücevhere dokundu. "Sadece bir öneri. Sana güvendiği zaman onu her zaman yanında tut. Ondan asla sır saklama. Bir zamanlar onu kapatan bir sevgilisi vardı. Sadece bir saat için ama ondan sonra işler hiçbir zaman eskisi gibi olmadı. Onlar, sadece arkadaş oldular. Adam ölünceye kadar iyi ve sadık birer arkadaş. Ama o bir anlık düşüncesizliği, sadakatsizliği yüzünden hayatı boyunca pişman olacak."</p>

  <p>Ender’in gözleri doldu ve Miro bilgisayarda yaşayan bu yaratık her ne ise, onun bir hayal olmadığını, bu adamın hayatının bir parçası olduğunu anladı. O bunu, bu arkadaşı tanıma hakkını Miro’ya devrediyordu, bir babanın oğluna mirası gibi.</p>

  <p>Ender bir kelime daha etmeden gitti ve Miro terminale döndü. Terminalde bir kadının holosu duruyordu. Küçüktü, bir taburede oturuyor, holografik bir duvara yaslanıyordu. Güzel değildi. Çirkin de değildi. Yüzünün bir karakteri vardı. Gözleri insanı yakalayan, saf, üzgün gözlerdi. Ağzı narindi, gülmek ya da ağlamak üzere gibiydi. Kıyafeti tül gibi şeffaftı ve buna rağmen tahrik edici olmak yerine, bir tür saflık taşıyordu; kızlara özgü küçük göğüslü bir vücut, elleri hafifçe kucağına konmuş, bacakları çocuk gibi ayrılmış, ayak parmakları içeri dönüktü. Bir oyun bahçesinde tahterevallide veya sevgilisinin yatağının ucunda oturuyor olabilirdi.</p>

  <p>"Bom dia," iyi günler dedi Miro sessizce.</p>

  <p>"Merhaba," dedi. "Ondan bizi tanıştırmasını istedim."</p>

  <p>Kız, sessiz ve içine kapanıktı ama kendini utangaç hisseden Miro'ydu. Uzun süre boyunca ailesindeki kadınlar hariç hayatındaki tek kadın Ouanda olmuştu ve sosyal incelikler konusunda kendisine çok az güveni vardı. Aynı zamanda bir hologramla konuştuğunun farkındaydı. Tamamen inandırıcıydı ama sonuçta havada bir lazer gösterimiydi.</p>

  <p>Kız bir elini kaldırdı ve hafifçe göğsüne koydu. "Hiçbir şey hissetmiyorum," dedi. "Sinir yok."</p>

  <p>Gözleri doldu. Elbette kendisine acıyordu. Büyük bir ihtimalle bundan daha tatmin edici bir kadını olmayacağı için. Birine dokunmaya çalışsa okşayışı kaba pençelerin dokunuşuna benzerdi. Bazen dikkat etmediği zamanlarda ağzından salyalar akıyordu ve bunu hissetmiyordu bile. Ne sevgili ama.</p>

  <p>"Ama gözlerim var," dedi. "Ve kulaklarım. Yüz Dünya'daki her şeyi görebiliyorum. Gökyüzünü bin teleskopla izleyebiliyorum. Her gün bir trilyon sohbete kulak misafiri oluyorum." Kıkırdadı. "Ben evrendeki en iyi dedikoducuyum."</p>

  <p>Sonra birden ayağa kalktı, sadece belinin üzeri görülecek şekilde büyüdü, yakınlaştı, sanki görünmez bir kameraya yaklaşıyormuş gibiydi. Üzerine diktiği gözlerinde delici bakışlar vardı. "Ve sen de hayatı boyunca bir şehir ve bir ormandan başka hiçbir şey görmemiş dar görüşlü bir okul çocuğusun."</p>

  <p>"Seyahat etmek için pek şansım olmadı," dedi.</p>

  <p>"Bunu hallederiz," diye cevap verdi. "Şimdi. Bugün ne yapmak istiyorsun?"</p>

  <p>"Adın nedir?" diye sordu.</p>

  <p>"Adıma ihtiyacın yok," dedi.</p>

  <p>"Seni nasıl çağıracağım?"</p>

  <p>"Beni istediğinde ben buradayım."</p>

  <p>"Ama bilmek istiyorum," dedi.</p>

  <p>Kulağına dokundu. "Beni gittiğin her yere götürecek kadar sevdiğin zaman sana adımı söylerim."</p>

  <p>Miro hiç düşünmeden ona kimseye söylemediği bir şeyi söyledi. "Burayı terk etmek istiyorum," dedi. "Beni Lusitania'dan uzaklaştırabilir misin?"</p>

  <p>Kız bir anda cilveli, alaylı birine dönüştü. "Daha yeni tanıştık! Gerçekten Bay Ribeira, ben sandığın kızlardan değilim."</p>

  <p>"Belki birbirimizi tanıdığımızda," dedi Miro gülerek.</p>

  <p>Kız ekranda bir ağacın dalına erotik bir şekilde yayılmış uzun ince bir kediye dönüşüverdi. Yüksek sesle mırladı, bir bacağını uzatıp kendisini okşadı. "Patimin tek bir vuruşuyla boynunu kırabilirim," diye fısıldadı; ses tonu baştan çıkartıcıydı; pençeleri ölümcüldü. "Seni yalnız yakaladığımda, tek bir öpücükle boğazını kopartabilirim."</p>

  <p>Miro güldü. Sonra tüm bu sohbet boyunca konuşmasının ne kadar yavaş olduğunu unuttuğunun farkına vardı. Her kelimeyi anlıyordu. Asla, "Ne? Anlayamadım," demiyor ya da insanların söylediği diğer nazik ama çıldırtıcı şeyleri söylemiyordu. Hiçbir özel çaba harcamadan onu anlıyordu.</p>

  <p>"Her şeyi anlamak istiyorum," dedi Miro. "Her şeyi bilmek istiyorum ve ne anlama geldiğini görmek için hepsini bir araya getirmek istiyorum."</p>

  <p>"Mükemmel bir proje," dedi. "Özgeçmişinde çok güzel görünecek."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ender Olhado'nun ondan çok daha iyi bir şoför olduğunu anladı. Çocuğun derinlik kavrayışı çok daha iyiydi ve gözünü aracın bilgisayarına doğrudan bağladığında yolculuk neredeyse kendi kendine gerçekleşiyordu. Ender tüm enerjisini bakmaya adayabiliyordu.</p>

  <p>Keşif uçuşlarına ilk başladıklarında görüntü tekdüze gibiydi. Sonsuz ovalar, büyük kabra sürüleri, uzaklarda ara sıra karşılaşılan ormanlar- orada yaşayan domuzcukların ilgisini çekmek istemedikleri için elbette bunlara çok yaklaşmıyorlardı. Hem ana kraliçeye bir ev arıyorlardı ve onu herhangi bir kabilenin çok yakınına koymak iyi bir fikir olmazdı.</p>

  <p>Bugün Rooter’ın Ormanı’nın diğer tarafına, batıya gittiler ve küçük bir nehri kaynağına kadar takip ettiler. Orada, denizde durdular, büyük dalgalar kıyıya yumuşak bir şekilde vuruyordu. Ender suyun tadına baktı. Tuz. Deniz.</p>

  <p>Olhado yerlerini, Rooter’ın Ormanı'nı ve yakınlardaki diğer domuzcuk yerleşimlerini gösteren bölge haritasını göstermesi için terminali ayarladı. Burası iyi bir yerdi ve Ender zihninin arkasında Ana Kraliçe’nin onayını hissedebiliyordu. Denizin kenarında, yeterince su ve güneş.</p>

  <p>Suyun üzerinden dokunurmuşçasına geçerek nehrin sağ kıyısı yükselip alçak bir uçurum şeklini alıncaya kadar akıntıya karşı birkaç yüz metre gittiler. "Burada durabileceğimiz bir yer var mı?" diye sordu Ender.</p>

  <p>Olhado tepenin üst kısmından elli metre uzaklıkta bir yer buldu. Sazların bitip grama'ran başladığı nehir kıyısı boyunca geriye doğru yürüdüler. Elbette Lusitania'daki her nehir buna benziyordu. Ela, Novinha’nın dosyalarına girip konunun peşine düşmek için izin alır almaz, genetik biçimlerini kolaylıkla belgelemişti. Emici sineklerle çoğalan sazlar. Su yılanlarıyla çiftleşen grama ve gübre üreten hayvanların bir sonraki gübre üreten neslini çimlendirmek için polen dolu püsküllerini verimli kabraların karınlarına sürten sonsuz kapim. Kapim saplarına ve köklerine, yerde yuva yapan ve yuvası için bu bitkiyi kullanan Xingadorayla genlerinin aynı olduğunu Ela’nın kanıtladığı uzun asma sarmaşık, tropeços dolanmıştı. Aynı tarz çiftleşmeler ormanda da devam ediyordu: Merdona asmalarının tohumlarından çıkan ve sonra merdona tohumunu doğuran Macio solucanları. Puladorlar, ormandaki parlak yapraklı çalılıklarla çiftleşen küçük böcekler. Hepsinden önemlisi, domuzcuklar ve ağaçlar, ikisi de alemlerinin zirvesinde uzun bir hayatta birleşen bir bitki ve bir hayvan.</p>

  <p>Lusitania'daki tüm yüzey hayvanlarının ve bitkilerinin listesi. Su altında çok daha fazlası vardı. Ama Descolada Lusitania’yı tekdüze bir hale getirmişti.</p>

  <p>Tekdüzeliğin bile tuhaf bir güzelliği vardı. Coğrafyası herhangi başka bir dünya kadar çeşitliydi; nehirler, tepeler, dağlar, çöller, okyanuslar, adalar. Kapim halısı ve ormanlar, kara parçaları senfonisinin fon müziği haline gelmişti. Göz dalgalanmalara, çıkıntılara, kayalara, çukurlara ve hepsinden önemlisi suyun güneş ışığındaki parıltısı ve hareketi karşısında duyarlılaşıyordu. Olanakların senfonisini göstermek yerine, Lusitania da Trondheim gibi tek bir motifin egemen olduğu nadir dünyalardan biriydi. Trondheim’da bunun nedeni gezegenin yaşanabilir koşulların sınırında olmasıydı, iklimi sadece yüzeydeki hayatı destekleyebiliyordu. Lusitania’nın iklimi sabanı, kazmayı ve duvarcı malasını karşılamak için haykırıyordu. Beni hayata getir diyordu.</p>

  <p>Ender bu yeri neden sevdiğini anlayamıyordu çünkü en az kendi hayatı kadar harap ve verimsizdi; çocukluğundaki korkunç olaylar Descolada'nın bu dünyaya yaptığı gibi onu her şeyden yoksun bırakmış ve bozmuştu. Buna rağmen gelişmişti, hayatta kalmak ve gelişmek için tutunacak kadar güçlü birkaç iplik bulmuştu. Descolada mücadelesinden Küçüklerin üç yaşamı ortaya çıkmıştı. Savaş Okulundan, yıllarca soyutlanmış bir yaşamdan ise, Ender Wiggin ortaya çıkmıştı. Sanki planlamış gibi buraya uyum sağlamıştı. Grama’nın arasında yanında yürüyen çocuk, sanki bebekliğinden beri tanıdığı gerçek oğlu gibiydi. Dünyayla aranda metal bir duvar olmasının nasıl bir his olduğunu biliyorum Olhado. Ama burada ve şimdi duvarı yıktım ve etim dünyaya dokunuyor, su içiyor, rahatlıyor, sevgi alıyor.</p>

  <p>Nehrin topraktan yapılma kıyısı, kıyıdan tepeye doğru teraslar şeklinde metrelerce yükseliyordu. Toprak kazılıp şekil verilebilecek kadar nemliydi. Ana Kraliçe tünel kazan biriydi; Ender içinde kazma isteği hissetti ve kazdı, Olhado yanındaydı. Yer kolaylıkla açıldı ve buna rağmen mağaracıklarının üstü sağlam kaldı.</p>

  <p>Evet. Burası.</p>

  <p>Karar verilmişti.</p>

  <p>"İşte burası," dedi Ender sesli bir şekilde.</p>

  <p>Olhado sırıttı. Ama aslında Ender’in konuştuğu kişi Jane'di ve cevabını duymuştu.</p>

  <p>"Novinha hallettiklerini düşünüyor. Testler negatif çıktı. Descolada klonlanmış böcek hücrelerindeki yeni Colador'la etkisiz hale geldi. Ela üzerinde çalıştığı papatyaların doğal olarak Colador üretmeye uyarlanabileceğini düşünüyor. Eğer bu işe yararsa yapmanız gereken tek şey oraya buraya tohumlar ekmek, böylece böcekler çiçekleri emerek Descolada'dan uzak kalabilirler."</p>

  <p>Jane’in ses tonu yeterince canlıydı ama sadece işle ilgiliydi, eğlence yoktu. Hiç eğlence yoktu. "Pekala," dedi Ender. Kalbinde kıskançlığın hançerini hissetti; Jane hiç şüphesiz, eskiden Ender'le yaptığı gibi, Miro'yla çok daha rahat konuşuyor, onunla dalga geçiyor, ona sataşıyordu.</p>

  <p>Ama kıskançlık hissini uzaklaştırmak yeterince kolaydı. Elini uzatıp Olhado'nun omuzuna doladı; çocuğu yanına çekti ve sonra birlikte bekleyen uçucuya gittiler. Olhado haritada yeri işaretledi ve kaydetti. Eve gidiş yolu boyunca güldü ve şakalar yaptı ve Ender de onunla birlikte güldü. Çocuk, Jane değildi. Ama o Olhado <i>idi</i> ve Ender onu seviyordu ve Olhado'nun Ender’e ihtiyacı vardı ve bu birkaç milyon yıllık evrimin Ender’in ihtiyacı olduğuna karar verdiği şeydi. Valentine'la birlikte geçirdiği yıllar boyunca içini kemiren, dünyadan dünyaya taşınmasına neden olan açlıktı. Bu metal gözlü çocuk. Parlak ve mahvedecek kadar yıkıcı küçük kardeşi Grego. Quara’nın içine işleyen anlayışı, saflığı; Quim’in özdenetimi, çilekeşliği, inancı; Ela’nın kaya gibi sağlam ama ne zaman ortaya çıkıp hareket edeceğini bilen güvenilirliği; ve Miro...</p>

  <p>Miro. Bu dünyada, şimdi Miro için bir tesellim yok. Hayatı boyunca yaptığı iş, vücudu, geleceğe ilişkin umutları elinden alındı ve benim yapabileceğim veya söyleyebileceğim hiçbir şey ona yapacak önemli bir iş veremez. Acı içinde yaşıyor, sevgilisinin kardeşi olduğunu öğrendi, arkadaşlık ve öğrenmek için şimdi başka insanlarla çalıştıklarından domuzcukların arasında sürdürdüğü yaşam artık imkansız.</p>

  <p>"Miro'nun..." dedi Ender alçak sesle.</p>

  <p>"Miro'nun Lusitania'dan ayrılmaya ihtiyacı var," dedi Olhado.</p>

  <p>"Evet," dedi Ender.</p>

  <p>"Senin bir yıldız gemin var değil mi?" dedi Olhado. "Bir zamanlar okuduğum bir hikayeyi hatırlıyorum. Belki de bir video idi. Böcek Savaşları’nın eski bir kahramanı Mazer Rackham hakkında. Bir zamanlar Dünya’yı yok olmaktan kurtarmış, ama bir sonraki savaş daha başlamadan öleceğini anlamışlar. Bu yüzden onu bir yıldız gemisine bindirip göreceli hızlarda uzaya göndermişler, yalnızca gönderip geri getirmişler. Dünya için yüz yıl geçmiş, onun içinse sadece iki yıl."</p>

  <p>"Miro'nun bu kadar zorlayıcı bir şeye ihtiyacı olduğunu mu düşünüyorsun?"</p>

  <p>"Bir savaş geliyor. Verilmesi gereken kararlar var. Miro Lusitania'daki en akıllı ve en iyi insan. Hiç sinirlenmez, biliyor musun. Babamla geçirdiği en kötü zamanlarda bile. Marcao. Özür dilerim, ona hala Baba diyorum."</p>

  <p>"Önemli değil. Çoğu yönden <i>öyleydi."</i></p>

  <p>"Miro düşünüp yapılması gereken en iyi şeye karar verirdi ve bu her zaman en iyi şey <i>olurdu.</i> Annem de ona güvenirdi. Gördüğüm kadarıyla Yıldızyolu Kongresi, filosunu üzerimize gönderdiğinde Miro’ya ihtiyacımız olacak. Tüm bilgileri, yıllarca onun yokluğunda öğrendiğimiz her şeyi araştırır, hepsini birleştirir ve bize ne yapacağımızı söyler."</p>

  <p>Ender dayanamayıp güldü.</p>

  <p>"Yani bu aptalca bir fikir," dedi Olhado.</p>

  <p>"Tanıdığım herkesden daha iyi görüyorsun," dedi Ender. "Bu konuda düşünmem gerekiyor, ama haklı olabilirsin."</p>

  <p>Bir süre sessizlik içinde gittiler.</p>

  <p>"Sadece konuşuyordum," dedi Olhado. "Miro hakkında söylediklerim. Onu o eski hikayeyle birleştirmek sadece aklımdan geçen bir şeydi. Büyük ihtimalle gerçek bir hikaye bile değildir."</p>

  <p>"Gerçek," dedi Ender.</p>

  <p>"Nereden biliyorsun?"</p>

  <p>"Mazer Rackham’ı tanıyordum."</p>

  <p>Olhado ıslık çaldı. "Sen yaşlısın. Tüm ağaçlardan daha yaşlısın."</p>

  <p>"Tüm insan kolonilerinden daha yaşlıyım. Ne yazık ki bu, beni daha bilge yapmıyor."</p>

  <p>"Sen gerçekten Ender misin? O Ender?"</p>

  <p>"Bu yüzden o benim şifrem."</p>

  <p>"Bu çok komik. Sen buraya gelmeden önce Piskopos hepimize senin Şeytan olduğunu söylemeye çalıştı. Ailede bunu ciddiye alan tek kişi Quim'di. Ama eğer Piskopos bize senin <i>Ender</i> olduğunu söyleseydi, buraya vardığın gün seni praça’da taşlayarak öldürmüştük."</p>

  <p>"Neden şimdi yapmıyorsunuz?"</p>

  <p>"Şimdi seni tanıyoruz. Bu çok şeyi değiştiriyor öyle değil mi? Quim bile şimdi senden nefret etmiyor. Birini gerçekten tanıdığın zaman ondan nefret edemezsin."</p>

  <p>"Ya da belki ondan nefret etmeyi bırakıncaya kadar onu gerçekten tanıyamazsın."</p>

  <p>"Bu çember bir paradoks mu? Dom Cristao çoğu gerçeğin ancak çember paradokslarla açıklanabileceğini söylüyor."</p>

  <p>"Bunun gerçekle bir alakası olduğunu sanmıyorum Olhado. Bu sadece neden ve sonuç. Onları asla ayıramayız. Bilim ilk nedenden başka tüm nedenleri reddediyor; bir dominoyu devirdiğinde yanındaki de devrilir. Ama söz konusu insan olunca önemli olan tek neden, son neden, amaç. İnsanın aklında olan şey. İnsanların gerçekten ne istediğini anladığında onlardan nefret edemiyorsun. Onlardan korkabilirsin ama nefret edemezsin çünkü aynı arzuları her zaman kendi kalbinde de bulabilirsin."</p>

  <p>"Annem senin Ender oluşunu sevmiyor."</p>

  <p>"Biliyorum."</p>

  <p>"Ama yine de seni seviyor."</p>

  <p>"Biliyorum."</p>

  <p>"Ve Quim; bu gerçekten çok komik, şimdi Ender olduğunu bildiği için seni <i>daha da çok</i> seviyor."</p>

  <p>"Çünkü o bir haçlı ve ben kötü ünümü bir haçlı seferi kazanarak aldım."</p>

  <p>"Ve ben," dedi Olhado.</p>

  <p>"Evet, sen," dedi Ender.</p>

  <p>"Tarihte kimsenin öldürmediği kadar insan öldürdün."</p>

  <p>"Annem bana her zaman yaptığın her şeyde en iyisi ol derdi."</p>

  <p>"Ama babam’ın sözcülüğünü yaptığında ona acımamı sağladın. İnsanların birbirlerini sevmelerini ve affetmelerini sağlıyorsun. Soykırım’da milyonlarca insanı nasıl öldürebildin?"</p>

  <p>"Oyun oynadığımı sanıyordum. Gerçek olduğunu bilmiyordum. Ama bu bir bahane değil Olhado. Eğer savaşın gerçek olduğunu bilseydim, aynı şeyi yapardım. Bizi öldürmek istediklerini sanıyorduk. Yanılıyorduk ama bunu bilmenin bir yolu yoktu." Ender başını salladı. "Tabii ben daha iyi biliyordum. Düşmanımı tanıyordum. İşte onu böyle yendim, Ana Kraliçeyi, onu o kadar iyi tanıyordum ki, onu seviyordum veya belki de onu o kadar çok seviyordum ki, onu tanıyordum. Artık onunla savaşmak istemiyordum. Bırakmak istedim. Eve gitmek istedim. Bu yüzden gezegenini havaya uçurdum."</p>

  <p>"Bugün onu tekrar hayata getirmek için bir yer bulduk." Olhado çok ciddiydi, "öç almaya çalışmayacağından emin misin? Senden başlayarak insanlığı silmeye çalışmayacağından emin misin?"</p>

  <p>"Her şeyden emin olduğum kadar eminim," dedi Ender.</p>

  <p>"Tamamen emin değilsin," dedi Olhado.</p>

  <p>"Onu tekrar hayata getirecek kadar eminim," dedi Ender. "Her şeyden ne kadar eminsek o kadar eminim. Doğru kabul ederek harekete geçecek kadar inanıyoruz. Bu kadar emin olduğumuzda buna bilgi diyoruz. Gerçekler. Hayatımız pahasına bahse giriyoruz.</p>

  <p>"Sanırım senin yaptığın da bu. Onun olduğunu düşündüğün şey için hayatını ortaya koyuyorsun."</p>

  <p>"Ben bundan daha küstah ve kibirliyim. <i>Senin</i> ve herkesin hayatı üzerine bahse giriyorum ve bu konuda kimsenin fikrini bile sormuyorum."</p>

  <p>"Komik," dedi Olhado. "Eğer birine insan ırkının geleceğini etkileyecek bir kararda Ender’e güvenip güvenmeyeceğini sorsam, tabii ki hayır der. Ama eğer Ölülerin Sözcüsü'ne güvenip güvenmeyeceklerini sorsam çoğu kişi evet der. Onun aynı insan olduğunu tahmin bile edemezler."</p>

  <p>"Evet," dedi Ender. "Komik."</p>

  <p>İkisi de gülmedi. Sonra, uzun bir süre sonra, Olhado yine konuştu. Düşünceleri daha önemli bir konuya kaymıştı. "Miro'nun otuz yıl boyunca gitmesini istemiyorum."</p>

  <p>"Kırk iki yaşında olacaksın."</p>

  <p>"Ama o, şu anda olduğu yaşta geri dönecek. Yirmi. Benim yaşımın yarısında olacak,. Eğer yansıyan gözleri olan biriyle evlenmek isteyen bir kız çıkarsa o zamana kadar evlenmiş ve çocuk sahibi bile olmuş olabilirim. Beni tanımayacak bile. Artık onun küçük kardeşi olmayacağım." Olhado yutkundu. "Ölmüş gibi olacak."</p>

  <p>"Hayır," dedi Ender. "İkinci yaşamından üçüncüsüne geçiyormuş gibi olacak."</p>

  <p>"O da ölmek gibi bir şey," dedi Olhado.</p>

  <p>"Aynı zamanda yeniden doğmak gibi bir şey," dedi Ender. . "Yeniden doğduğun sürece, bazen ölmek iyi bir şey."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ertesi gün Valentine aradı. Terminale komutları verirken Ender’in parmakları titriyordu. Bu sadece bir mesaj değildi. Bir aramaydı, tam bir ansible ses iletişimi. Oldukça pahalıydı ama bu bir sorun değildi. Sorun Yüz Dünya'yla yapılan ansible iletişimlerinin sözüm ona kesilmiş olması gerçeğiydi; Jane’in bu aramanın gelmesine izin vermesi acil olduğu anlamına geliyordu. Ender’in aklına hemen Valentine'ın tehlikede olabileceği geldi. Yıldızyolu Kongresi’nin Ender’in ayaklanmayla bir ilgisi olduğuna karar verip Valentine'la arasındaki bağlantıyı çözdüğünü düşündü.</p>

  <p>Valentine yaşlanmıştı. Yüzünün hologramı, Trondheim'deki adalarda, buz kütlelerinde ve teknelerde geçirdiği bir sürü rüzgarlı günün izlerini taşıyordu. Ama gülümseyişi aynıydı ve gözleri aynı ışıkla dans ediyordu. Ender ilk başta yılların ablasında yaptığı değişiklikler yüzünden sessizdi; o da Ender’in değişmemiş olması yüzünden sessizdi, Ender geçmişten bir görüntü gibiydi.</p>

  <p>"Ah, Ender," diye iç çekti. "Bir zamanlar ben de bu kadar genç miydim?"</p>

  <p>"Ben de senin kadar güzel yaşlanabilecek miyim?"</p>

  <p>Güldü. Sonra ağladı. Ender ağlamadı; nasıl ağlayabilirdi? Onu birkaç aydır özlemişti. Valentine ise onu yirmi iki yıldır özlemişti.</p>

  <p>"Kongre'yle anlaşma konusundaki zorluklarımızı duydun herhalde," dedi.</p>

  <p>"Bunun tam ortasında olduğunu sanıyorum."</p>

  <p>"Aslında durumun içine tesadüfen girdim," dedi Ender. "Ama burada olduğum için memnunum. Kalacağım."</p>

  <p>Valentine gözlerini kurulayarak başını salladı. "Evet. Ben de öyle düşünmüştüm. Ama emin olmak için aramak istedim. Seni görmek için yollarda yirmi yıl geçirip geldiğimde senin orada olmadığını görmek istemedim."</p>

  <p>"Beni görmek mi?" dedi.</p>

  <p>"Oradaki devrimin beni çok heyecanlandırdı Ender. Aile kurarak, öğrencilerime öğreterek, kocamı severek, kendimle huzur içinde yaşayarak geçirdiğim yirmi yıldan sonra Demosthenes’i bir daha hayata getireceğimi düşünmemiştim. Ama sonra domuzcuklarla kurulan yasa dışı iletişim hakkındaki hikaye ortaya çıktı ve hemen ardından Lusitania'daki insanların ayaklandığını duyduk ve insanlar birden saçma sapan şeyler söylemeye başladılar ve bunun aynı nefretin başlangıcı olduğunu gördüm. Böcekler hakkındaki videoları hatırlıyor musun? Ne kadar korkunç ve berbat olduklarını? Birdenbire Xenologların cesetlerinin videolarını göstermeye başladılar, isimlerini hatırlamıyorum ama nereye baksan karşına dehşet verici fotoğraflar çıkıyor, bizi savaşa ısındırmaya çalışıyorlar. Bir de Descolada hakkında hikayeler anlatılıyor, Lusitania'daki birinin başka bir yere giderse her şeyi yok edeceği gibi şeyler; düşünebileceğin en korkunç salgın..."</p>

  <p>"O gerçek," dedi Ender, "ama üzerinde çalışıyoruz. Başka dünyalara gittiğimizde Descolada’nın yayılmasını önlemek için."</p>

  <p>"Gerçek veya değil Ender, savaşa doğru gidiyoruz. Savaşı hatırlıyorum; başka kimse hatırlamıyor. Bu yüzden Demosthenes’i yeniden canlandırdım. Bazı notlar ve raporlara baktım. Filoları Küçük Doktoru taşıyor, Ender. Eğer karar verirlerse Lusitaina’yı parçalara ayırabilirler. Tıpkı..."</p>

  <p>"Tıpkı benim daha önce yaptığım gibi. Aynı şekilde son bulmam ilahi adalet mi olur dersin? Kılıcıyla yaşayan..."</p>

  <p>"Benimle dalga geçme Ender! Artık orta yaşlı, evli bir kadınının ve saçmalık konusunda sabrımı kaybettim. En azından şimdilik. Yıldızyolu Kongresi’nin yaptığı şeyler hakkında hiç hoşlarına gitmeyecek şeyler yazdım ve Demosthenes adıyla onları yayınladım. Beni arıyorlar. Buna ihanet diyorlar."</p>

  <p>"Demek buraya geliyorsun?"</p>

  <p>"Sadece ben değil. Sevgili Jakt filosunu kardeşlerine bırakıyor. Bir yıldız gemisi satın aldık bile. Görünüşe göre bize yardım eden bir direniş hareketi var, Jane adında biri izimizi yok etmek için bilgisayarları kilitlemiş."</p>

  <p>"Jane’i tanıyorum," dedi Ender.</p>

  <p>"Yani orada bir organizasyonunuz var! Seni arayabileceğimi söyleyen bir mesaj aldığımda şok oldum. Ansible bağlantınız sözde yok edilmişti."</p>

  <p>"Güçlü arkadaşlarımız var."</p>

  <p>"Ender, Jakt ve ben bugün yola çıkıyoruz. Üç çocuğumuzu da getiriyoruz."</p>

  <p>"Birincisi..."</p>

  <p>"Evet, Syfte, sen giderken beni şişmanlatan, şimdi neredeyse yirmi iki yaşında. Çok tatlı bir kız. Bir de beraberimizde iyi bir arkadaşı getiriyoruz, çocukların öğretmeni, Plikt adında bir kız."</p>

  <p>"O isimde bir öğrencim var," dedi Ender sadece birkaç ay önceki sohbetleri düşünerek.</p>

  <p>"Hım, evet, o yirmi iki yıl önceydi Ender. Jakt'ın birkaç iyi adamını ve ailelerini de getiriyoruz. Nuh'un gemisi gibi bir şey. Bir aciliyeti yok; gelişime hazırlanmak için yirmi iki yılın var. Aslında daha uzun, daha çok otuz yıl kadar. Kimse Lusitania’ya gittiğimizi anlamasın diye yolda birkaç kez farklı yönlere sapacağız."</p>

  <p>Buraya gelmek. Bundan otuz yıl sonra. Ondan daha yaşlı olacağım. Buraya gelmek. O zamana kadar benim de bir ailem olacak. Eğer olursa Novinha’nın ve benim çocuklarım, hepsi de onunkiler gibi büyümüş olacak.</p>

  <p>Sonra Novinha’yı düşününce Miro'yu, günler önce Ana Kraliçe için bir yuva buldukları gün Olhado'nun önerdiği şeyi hatırladı.</p>

  <p>"Yolda sizi karşılaması için birini göndersem bir sorun olur mu?"</p>

  <p>"Karşılamak mı? Derin uzayda mı? Hayır, bunu yapması için kimseyi gönderme Ender; bilgisayarlar bize gayet iyi yol gösterebilirken bu çok korkunç bir fedakarlık olur..."</p>

  <p>"Aslında bu sizin için değil, ama onun seninle tanışmasını istiyorum. O Xenologlardan biri. Bir kazada çok kötü bir şekilde yaralandı. Beyni zarar gördü; kötü bir felç gibi. O, o, yargısına güvendiğim birinin söylediğine göre Lusitania’nın en akıllı insanı, ama buradaki hayatla tüm bağlantısını kaybetti. Fakat ona daha sonra ihtiyacımız olacak. Siz vardığınızda. O çok iyi bir adam Val. Yolculuğunuzun son haftasınının çok eğitici geçmesini sağlayabilir."</p>

  <p>"Arkadaşın böyle bir buluşma için gereken yol bilgilerini ayarlayabilir mi? Rota bilgimiz var ama sadece denizde geçerli."</p>

  <p>"Jane yola çıktığınızda rota değişikliklerini geminizin bilgisayarına yerleştirir."</p>

  <p>"Ender- bu senin için otuz yıl olacak ama benim için- seninle birkaç hafta sonra görüşürüz." Ağlamaya başladı.</p>

  <p>"Belki Miro'yla sizi karşılamaya gelirim."</p>

  <p>"Gelme!" dedi. "Geldiğimde senin olabildiğince yaşlı ve huysuz olmanı istiyorum. Terminalimde gördüğüm otuz yaşındaki veletle karşılaşmaya dayanamam."</p>

  <p>"Otuz beş."</p>

  <p>"Ben geldiğimde orada olacaksın!" diye emretti.</p>

  <p>"Olacağım," dedi. "Miro, sana gönderdiğim çocuk. Onu oğlummuş gibi düşün."</p>

  <p>Kadın ciddi bir ifadeyle başını salladı. "Bunlar çok tehlikeli zamanlar Ender. Peter'in burada olmasını isterdim."</p>

  <p>"Ben istemezdim. Eğer bu ayaklanmayı yönetiyor olsaydı, Yüz Dünya’nın Hegemon'u haline gelirdi. Tek istediğimiz bizi rahat bırakmaları."</p>

  <p>"Biri olmadan diğeri imkansız olabilir," dedi Val. "Ama bu konuyu sonra tartışabiliriz. Görüşürüz, sevgili kardeşim."</p>

  <p>Ender cevap vermedi. Çarpık bir şekilde gülümseyip bağlantıyı kesinceye kadar ona bakmayı sürdürdü.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ender’in Miro'dan gitmesini istemesi gerekmedi; Jane ona zaten her şeyi anlatmıştı.</p>

  <p>"Demosthenes ablan mı?" diye sordu Miro. Ender onun heceleyerek konuşmasına alışmıştı. Belki de konuşması düzeliyordu. Zaten anlaşılması o kadar da zor değildi.</p>

  <p>"Yetenekli bir aileydik," dedi Ender. "Umarım onu seversin."</p>

  <p>"Umarım o beni sever." Miro gülümsedi ama korkmuş görünüyordu.</p>

  <p>"Ona seni benim oğlum gibi düşünmesini söyledim," dedi Ender.</p>

  <p>Miro başını salladı. "Biliyorum," dedi. Sonra meydan okurcasına, "onunla yaptığın konuşmayı Jane bana gösterdi," dedi.</p>

  <p>Ender içinde bir soğukluk hissetti.</p>

  <p>Jane’in sesini duydu. "Sana sormam gerekirdi," dedi. "Ama evet diyeceğini biliyorsun."</p>

  <p>Ender için önemli olan özel hayatına girilmesi değildi. Sinirini bozan şey Jane’in Miro’ya bu kadar yakın olmasıydı. Buna alış, dedi kendisine. Onun koruduğu kişi artık sen değilsin.</p>

  <p>"Seni özleyeceğiz," dedi Ender.</p>

  <p>"Beni özleyecek olanlar şimdi de özlüyor," dedi Miro, "çünkü ölmüş olduğumu düşünüyorlar."</p>

  <p>"Sana canlı ihtiyacımız var," dedi Ender.</p>

  <p>"Geri döndüğümde hala on dokuz yaşında ve beyni zarar görmüş biri olacağım."</p>

  <p>"Hala akıllı, güvenilen ve sevilen Miro olacaksın. Bu ayaklanmayı sen başlattın Miro. Çit senin için etkisiz hale getirildi. Büyük bir amaç için değil, senin için. Bizi hayal kırıklığına uğratma."</p>

  <p>Miro gülümsedi ama Ender gülümseyişindeki çarpıklığın felç yüzünden mi yoksa acı, zehirli bir gülümseyiş nedeniyle mi olduğunu anlayamadı.</p>

  <p>"Söylesene," dedi Miro.</p>

  <p>"Ben söylemesem de o söyler," dedi Ender "Zor bir soru değil. Sadece Pipo ve Libo'nun neden öldüklerini öğrenmek istiyorum. Domuzcukların onları ne için onurlandırdıklarını."</p>

  <p>Ender Miro'nun bildiğinden çok daha iyi anlıyordu: onun bu soruya neden bu kadar önem verdiğini anlıyordu. Miro çiti geçip geleceğini kaybettikten birkaç saat önce Libo'nun oğlu olduğunu öğrenmişti. Pipo, sonra Libo ve sonra Miro; baba, oğul ve torun; domuzcukların uğruna geleceklerini kaybeden üç Xenolog. Miro atalarının ölümünü anlarsa kendi fedakarlığından daha büyük bir anlam çıkartabilirdi.</p>

  <p>Sorun şuydu, gerçeği öğrendiğinde Miro fedakarlığının hiçbir anlama gelmediğini hissedebilirdi. Bu yüzden Ender bir soruyla yanıtladı. "Neden olduğunu bilmiyor musun?"</p>

  <p>Ender heceleyerek konuşmasını anlasın diye Miro yavaş ve dikkatli bir şekilde konuştu. "Domuzcukların onları onurlandırdığını düşündüklerini biliyorum. Mandachuva ve Leaf-Eater’ın onların yerine ölebileceklerini biliyorum. Libo’da olayı bile biliyorum. İlk amaranth haşatının ardından bir sürü yiyecekleri olduğunda gerçekleşmişti. Onu bunun için ödüllendiriyorlardı. Ama neden daha önce değil? Neden onlara merdona kökünü kullanmayı öğrettiğimizde değil? Neden onlara çanak çömlek yapmayı veya ok atmayı öğrettiğimizde değil?"</p>

  <p>"Gerçeği mi söyleyeyim?" dedi Ender.</p>

  <p>Miro, Ender’in ses tonundan gerçeğin kolay olmayacağını anladı. "Evet," dedi.</p>

  <p>"Ne Pipo ne de Libo o onuru hak etmedi. Kadınların ödüllendirdiği şey amaranth değildi. Anaağaçtan çıktıklarında yemeleri için yeterli yiyecekleri olmamasına rağmen Leaf-Eater onları yeni bir nesil bebeği doğurmaları için ikna etti. Bu büyük bir riskti ve eğer kararı yanlış olsaydı bütün bir domuzcuk nesli ölecekti. Libo hasatı getirmişti ama nüfusu tahıla ihtiyaçları olacak noktaya getiren Leaf-Eater'dı."</p>

  <p>Miro kafasını salladı. "Pipo?"</p>

  <p>"Pipo onlara keşfinden bahsetti. İnsanları öldüren Descolada’nın onların doğalarının bir parçası olduğunu söyledi. Vücutlarının bizi öldüren değişimlere dayanabildiğini söyledi. Mandachuva kadınlara bunun insanların tanrı olmadıkları ve sonsuz güç sahibi olmadıkları anlamına geldiğini söyledi. Hatta bazı bakımlardan Küçüklerden bile daha güçsüz olduğumuzu söyledi. İnsanları domuzcuklardan daha güçlü kılan şeyin içimizde olmadığını- boyutumuz, beynimiz, dilimiz- sadece öğrendiklerimizle kaza eseri onlardan birkaç bin yıl ileride olduğumuzu söyledi. Eğer bizim bilgimizi elde edebilirlerse o zaman onların üzerinde bir gücümüz olmayacaktı. Ödüllendirdikleri şey Mandachuva’nın domuzcukların insanlarla potansiyel olarak eşit olduklarını keşfetmesiydi, Pipo'nun verdiği, o keşfe yol açan bilgi değil."</p>

  <p>"Yani ikisi de..."</p>

  <p>"Domuzcuklar ne Pipo'yu ne de Libo'yu öldürmek istemedi. İki olayda da önemli başarı bir domuzcuğa aitti. Pipo ve Libo'nun ölmesinin tek nedeni ellerine bir bıçak alıp bir arkadaşı öldürememeleriydi."</p>

  <p>Onu saklamaya çalışmak için çok çaba sarfetmesine rağmen Miro, Ender’in yüzündeki üzüntüyü görmüş olmalıydı. Çünkü cevabı Ender’in üzüntüsünün nedeniydi. "Sen," dedi Miro, "sen herkesi öldürebilirsin."</p>

  <p>"Bu doğuştan gelen bir özellik," dedi Ender.</p>

  <p>"Human’ı yeni ve daha iyi bir hayat yaşayacağını bildiğin için öldürdün," dedi Miro.</p>

  <p>"Evet."</p>

  <p>"Ve ben," dedi Miro.</p>

  <p>"Evet," dedi Ender. "Seni uzaklara göndermek seni öldürmek gibi bir şey."</p>

  <p>"Yeni ve daha iyi bir hayat yaşayacak mıyım?"</p>

  <p>"Bilmiyorum. Şimdiden bir ağaçtan daha iyisin."</p>

  <p>Miro güldü. "Yani Human'dan daha iyi durumdayım- en azından gezebiliyorum. Konuşmam için kimsenin bana sopayla vurması gerekmiyor." Sonra Miro'nun yüz ifadesi yine ekşidi. "Tabii şimdi <i>onun</i> bin tane çocuğu olabilecek."</p>

  <p>"Hayatın boyunca bekar kalacağından o kadar emin olma," dedi Ender. "Hayal kırıklığına uğrayabilirsin."</p>

  <p>"Umarım," dedi Miro.</p>

  <p>Bir sessizlikten sonra: "Sözcü?"</p>

  <p>"Bana Ender de."</p>

  <p>"Ender, o zaman Pipo ve Libo bir hiç uğruna mı öldüler?" Ender gerçek soruyu anladı: Ben de buna bir hiç uğruna mı katlanıyorum?</p>

  <p>"Öldürmek istemediğin için ölmekten daha kötü nedenler de var," diye cevap verdi Ender.</p>

  <p>"Peki ya öldüremeyen, ölemeyen ve yaşayamayan birine ne diyeceksin?"</p>

  <p>"Kendini kandırma," dedi Ender. "Bir gün her üçünü de yapacaksın."</p>

  <p>Miro ertesi sabah gitti. Göz yaşlarıyla dolu vedalaşmalar oldu. Miro'nun yokluğu o kadar acı vericiydi ki, sonrasında Novinha için kendi evinde vakit geçirmek çok zor oldu. Gitmesinin doğru olduğu konusunda tüm kalbiyle Ender’e katılmasına rağmen çocuğunu kaybetmek dayanılmaz bir şeydi. Ender onu alıp götürdüklerinde kendi anne babasının da böylesine bir acı yaşayıp yaşamadığını merak etti. Yaşamadıklarını tahmin ediyordu. Dönüşü için de ümitle beklememişlerdi. Şimdiden bir başka adamın çocuklarını kendi anne babasının onu sevdiğinden daha çok seviyordu. Onu ihmal etmelerinin intikamını alacaktı. Üç bin yıl sonra bir babanın nasıl davranması gerektiğini onlara gösterecekti. Piskopos Peregrino onları odasında evlendirdi. Novinha’nın hesaplamalarına göre eğer acele ederlerse altı tane daha çocuk yapacak kadar gençti. Büyük bir istekle işe koyuldular.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Evlilikten önce anlatmaya değer iki gün vardı. Bir yaz günü Ela, Ouanda ve Novinha araştırmalarının ve kurgularının sonuçlarını Ender’e verdiler: Dişi ve erkek tüm domuzcukların Descolada'dan önceki yaşam döngüleri, topluluk yapılan ve Descolada’nın, o zamana kadar onlar için doğal bir ortamdan başka bir şey olmayan ağaçlara onları sonsuza değin nasıl bağladığını anlatan bir çalışmaydı. Ender pegueninoların, özellikle ışığa giden yolculuğundan önce Human'ın kim olduğunu artık anlıyordu.</p>

  <p>Human'ın hayatını yazdığı sırada domuzcuklarla bir hafta yaşadı. Mandachuva ve Leaf-Eater onu dikkatlice okudular ve üzerinde tartıştılar; gözden geçirip bazı değişiklikler yaptıktan sonra artık hazırdı. O gün domuzcuklarla çalışan herkesi, Ribeira ailesini, Ouanda ve kardeşlerini, domuzcuklara teknolojik mucizeleri getiren çok sayıda işçiyi, Aklın Çocukları’nın keşişlerini, Piskopos Peregrino'yu, Belediye Başkanı Bosquinha'yi davet etti ve kitabı onlara okudu. Uzun değildi, okuması bir saatten az aldı. Human'ın ağacının büyüyüp şimdi üç metreden büyük bir yüksekliğe ulaştığı ve öğleden sonra güneşinde Rooter’ın onlara gölge yaptığı tepede toplandılar. "Sözcü, beni neredeyse bir hümanist olmaya ikna edeceksin," dedi Piskopos. Etkili söz söyleme yeteneği konusunda eğitimsiz olan diğerlerinin söyleyecek sözü yoktu, ne o zaman ne de hiçbir zaman. Ama o günden itibaren tıpkı Ana Kraliçe'yi okuyanların böcekleri anladıkları gibi ve Hegemon'u okuyanlar insanlığın ayrım ve şüphe içindeki sonsuz büyüklük arayışını anladığı gibi, domuzcukların kim olduğunu biliyorlardı. "Seni buraya bu yüzden çağırmıştım," dedi Novinha. "Bir zamanlar bu kitabı yazacağımı hayal etmiştim. Ama senin yazman gerekiyordu."</p>

  <p>"Hikayede seçeceğimden daha büyük bir rol oynadım," dedi Ender. "Ama sen hayalini gerçekleştirdin Ivanova. Bu kitaba yol açan şey senin çalışmalarındı ve sen ve çocukların beni bunu yazacak kadar bütünleştirdiniz."</p>

  <p>Onu diğerlerini imzaladığı gibi imzaladı, Ölülerin Sözcüsü.</p>

  <p>Jane kitabı alıp ansible'la ışıkyılları boyunca taşıyarak Yüz Dünya’ya götürdü. Onunla birlikte anlaşmayı ve Olhado'nun onun imzalanmasını ve Human’ın ışığa giden yolculuğunu gösteren fotoğraflarını da götürdü. Onu pek çok yere bıraktı, Yüz Dünya’nın her yanında onu okuyacak ve ne olduğunu anlayacak birilerine verdi. Kopyaları bilgisayardan bilgisayara mesaj olarak gönderildi; Yıldızyolu Kongresi onu öğrendiğinde gizlenemeyecek kadar çok yayılmıştı.</p>

  <p>Bunun yerine onu, gerçek değilmiş gibi göstermeye çalıştılar. Resimler kaba bir simülasyondu. Metin analizcileri kitabın yazarının diğer iki kitapla aynı olamayacağını açıkladılar. Ansible kullanımı kayıtları bunların ansible’ı olmayan Lusitania'dan gelmiş olamayacağını açıkladı. Bazıları onlara inandı. Çoğu umursamadı. Human’ın Hayatı'nı okuyacak kadar umursayan insanların çoğunun domuzcukları ramen olarak kabul edecek cesaretleri yoktu.</p>

  <p>Bazıları domuzcukları kabul etti ve Demosthenes’in birkaç ay önce yazdığı suçlamayı okudu ve Lusitania yolundaki filoya "İkinci Soykırım" demeye başladı. Bu çok çirkin bir isimdi. O ismi kullananlar için Yüz Dünya’da yeteri kadar hapishane yoktu. Yıldızyolu Kongresi, gemileri bundan kırk yıl sonra Lusitania’ya ulaştığında savaşın başlayacağını sanmıştı. Ama savaş çoktan başlamıştı ve şiddetli olacaktı. Çoğu insan Ölülerin Sözcüsü'nün yazdığına inandı; ve çoğu domuzcukları ramen olarak kabul etmeye hazırdı ve onları öldürmek isteyenler birer katildi.</p>

  <p>Sonra, bir sonbahar günü Ender dikkatlice sarılmış kozayı aldı ve o, Novinha, Olhado, Quim ve Ela nehrin yanındaki tepeye gelinceye kadar kilometrelerce kapim’in üzerinden geçtiler. Ektikleri papatyalar çılgınca açmıştı; burada kış ılıman geçecekti ve Ana Kraliçe Descolada'dan uzak olacaktı.</p>

  <p>Ender Ana Kraliçeyi nehir kıyısına büyük bir dikkatle götürdü ve onu Olhado'yla ikisinin hazırladığı yatağa yatırdı. Yatağının dışına yeni öldürülmüş bir kabra cesedi koydular.</p>

  <p>Sonra Olhado onları geri götürdü. Ender Ana Kraliçe’nin zihnine yerleştirdiği coşkuyla ağladı, Ana Kraliçe’nin sevinci insan kalbinin dayanabileceğinden çok daha güçlüydü. Novinha ona sarıldı, Quim sessizce dua etti ve Ela dağlık bir ülke olan Minas Gerais’da, eski Brezilya’nın caipiras ve mineiros'ları arasında bir zamanlar duyulan neşeli bir halk şarkısı söyledi. Bu iyi bir zaman ve iyi bir yerdi, Ender’in, küçükken Savaş Okulu'ndaki steril koridorlarda hayatı için savaşırken, kendisi için hayal edebileceğinden bile çok daha iyiydi.</p>

  <p>"Şu anda ölebilirim," dedi Ender. "Hayatım boyunca yapmak istediklerimi yaptım."</p>

  <p>"Ben de," dedi Novinha. "Ama sanırım bu yaşamaya başlamamız gerektiği anlamına geliyor."</p>

  <p>Arkalarında, bir nehrin yakınındaki sığ mağaranın nemli ve rutubetli havasında, güçlü çeneler kozayı yırttı ve bir bacak ve iskelete benzer bir vücut dışarı çıktı. Kanatları yavaş yavaş açıldı ve güneşte kurudu; güçlükle nehir kıyısına gitti ve kuruyan vücuduna güç ve nem geldi. Kabra’nın etini kemirdi. İçinde taşıdığı yumurtalar serbest bırakılmak için haykırdılar; ilk düzinesini kabra’nın cesedinin içine yumurtladı, sonra sonunda yaşama döndüğü için vücudundaki değişiklikleri hissetmeye çalışarak yakınındaki papatyaları yedi.</p>

  <p>Sırtına güneş ışığı vuruyordu, kanatlarında rüzgar esiyordu, ayakları serin sulardaydı ve yumurtaları kabra etinin içinde ısınıyor ve gelişiyordu; Hayat, çok uzun zamandır beklenen şey, bugüne kadar kabilesinin sonuncusu değil, ilki olacağından emin olamamıştı.</p>
</body>
</html>
