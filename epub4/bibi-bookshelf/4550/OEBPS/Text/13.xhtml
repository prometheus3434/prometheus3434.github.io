<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">13</h1>

  <h1 class="chaptername" id="sigil_toc_id_13">ELA</h1>

  <div class="quote">
    <p>MİRO: Domuzcuklar kendilerine erkekler diye hitap ediyorlar ama bu konuda sadece onların sözüne inanıyoruz.</p>

    <p>OUANDA: Neden yalan söylesinler ki?</p>

    <p>MİRO : Genç ve saf olduğunu biliyorum ama bir şeyler eksik.</p>

    <p>OUANDA: Fiziksel antropolojiyi geçtim. Onların bu işi bizim yaptığımız şekilde yaptıklarını kim söylüyor?</p>

    <p>MİRO: Bizim gibi yapmadıkları çok açık. (O konuya gelince, BİZ hiç yapmıyoruz.) Belki de üreme organlarının nerede olduğunu çözdüm. Karınlarının üstünde tüylerinin açık renk ve ince olduğu yumrular.</p>

    <p>OUANDA: Onlar meme ucu kalıntıları. Onlardan sende bile var.</p>

    <p>MİRO: Dün Leaf-Eater ve Pots'u gördüm, yaklaşık on metre uzaklıktaydım o yüzden onları çok İYİ göremedim ama Pots, Leaf-Eater’ın karnını okşuyordu ve sanırım karın yumruları şişmişti.</p>

    <p>OUANDA: Şişmemiş de olabilir.</p>

    <p>MİRO: Kesin olan bir şey var. Leaf-Eater’ın karnı ıslaktı- güneş üzerine yansıyordu- ve o bundan zevk alıyordu.</p>

    <p>OUANDA: Bu sapıkça.</p>

    <p>MİRO: Neden olmasın ki? Hepsi bekar öyle değil mi? Yetişkin olmalarına rağmen sözde eşleri hiçbirine babalık zevklerini tattırmamış.</p>

    <p>OUANDA: Bana sekse aç bir Zenador, kendi bastırılmışlığını deneklerine yansıtıyormuş gibi geldi.</p>
  </div>

  <p class="quotename">Marcos Vladimir “Miro” Ribeira von Hesse ve Ouanda Quenhatta Figueria Mucumbi’nin çalışma notları 1970:1:4:30</p>

  <p>Açıklık çok sessizdi. Miro bir şeylerin yolunda gitmediğini hemen anladı. Domuzcuklar hiçbir şey <i>yapmıyorlardı.</i> Sadece etrafta ayakta duruyor veya oturuyorlardı. <i>Hareketsizdiler;</i> neredeyse nefes almıyorlardı ve gözlerini yere dikmişlerdi.</p>

  <p>Arkalarındaki ormandan çıkan Human dışında. Human ön tarafa doğru, yavaşça, katı bir tavırla yürüdü. Miro Ouanda’nın onu dirseğiyle dürttüğünü hissetti ama ona bakmadı. Onun da aynı şeyi düşündüğünü biliyordu. Libo ve Pipo'yu öldürdükleri gibi bizi de öldürecekleri an bu mu?</p>

  <p>Human birkaç dakika boyunca gözlerini ayırmadan onlara baktı. Bu kadar uzun süre beklemesi cesaret kırıcıydı. Ama Miro ve Ouanda disiplinliydiler. Hiçbir şey söylemediler, uzun yıllar boyunca üzerinde çalıştıkları rahat, anlamsız yüz ifadelerinin değişmesine bile izin vermediler. Libo, herhangi birinin kendisiyle gelmesine izin vermeden önce öğrenmeleri gereken ilk şey, iletişimsizlik sanatı olmuştu. Yüz ifadeleri bir şey göstermeyinceye ve duygusal stres nedeniyle görünür şekilde terlememeyi öğreninceye kadar hiçbir domuzcuk onları görmemişti. Sanki bir işe yaramış gibi; Human boş ifadelerden bilgi toplamakta, kaçışları cevaplara çevirmekte ustaydı. Tamamen hareketsiz durmaları bile hiç şüphesiz korktuklarını gösteriyordu ama bu döngüden kurtuluş yoktu. Her şey, bir şeyler anlatıyordu.</p>

  <p>"Bize yalan söylediniz," dedi Human.</p>

  <p>Cevap verme dedi Miro içinden ve Ouanda sanki onu duymuş gibi hiçbir şey söylemedi. Hiç süphesiz o da aynı şeyi düşünüyordu.</p>

  <p>"Rooter, Ölülerin Sözcüsü'nün bize gelmek istediğini söylüyor."</p>

  <p>Bu domuzcuklarla ilgili en çıldırtıcı şeydi. Acayip bir şey söyledikleri zaman, suçu daima onu söylemiş olması kesinlikle imkansız olan ölü bir domuzcuğa atarlardı. Kuşkusuz bunda dini bir ayin söz konusuydu: Totem ağaçlarına git, önemli bir soru sor ve istediğin cevabı alıncaya kadar orada yaprakları, ağaç kabuklarını veya herhangi bir şeyi düşünerek yat.</p>

  <p>"Biz hiçbir zaman farklı bir şey söylemedik," dedi Miro.</p>

  <p>Ouanda daha hızlı bir şekilde nefes almaya başladı.</p>

  <p>"Gelmeyeceğini söyledin."</p>

  <p>"Bu doğru," dedi Miro. "Gelemez. Herkes gibi onun da yasalara uyması gerekiyor. İzin almadan çiti geçmeye çalışırsa..."</p>

  <p>"Bu bir yalan."</p>

  <p>Miro sustu.</p>

  <p>"Yasalar böyle," dedi Ouanda alçak bir sesle.</p>

  <p>"Yasalar bundan önce de çiğnendi," dedi Human. "Onu buraya getirebilirsiniz ama getirmiyorsunuz. Her şey sizin onu buraya getirmenize bağlı. Rooter, o buraya gelmeden Ana Kraliçe’nin bize hediyelerini veremeyeceğini söyledi."</p>

  <p>Miro sabırsızlığını bastırdı. Ana Kraliçe! Domuzcuklara onlarca kez tüm böceklerin öldüğünü söylememiş miydi? Şimdi ölü Rooter gibi ölü Ana Kraliçe de onlarla konuşuyordu, ölülerden emir almayı bıraksalar, domuzcuklarla baş etmek çok daha kolay olacaktı.</p>

  <p>"Yasalar böyle," dedi Ouanda yeniden. "Ondan gelmesini istesek bile bizi şikayet edebilir ve o zaman bizi buradan uzaklaştırırlar, bir daha asla size gelemeyiz."</p>

  <p>"Sizi şikayet etmez. O gelmek istiyor."</p>

  <p>"Nereden biliyorsun?"</p>

  <p>"Rooter söylüyor."</p>

  <p>Miro, Rooter’ın öldürüldüğü yerde büyüyen totem ağacını bir çok kez kesip indirmek istemişti. Belki o zaman Rooter’ın söylediklerinden söz etmeyi bırakırlardı. Ama herhalde bunun yerine başka bir ağaca Rooter adını koyarlardı ve üstelik çok da öfkelenirlerdi. Dinlerinden şüphe ettiğini bile itiraf etme, bu kitapta yazan bir kuraldı; başka dünyalardaki Xenologlar bile, <i>antropologlar</i> bile bunu bilirdi.</p>

  <p>"Ona sorun," dedi Human.</p>

  <p>"Rooter’a mı?" diye sordu Ouanda.</p>

  <p><i>"Sizinle</i> konuşmaz," dedi Human. Onları hor mu görüyordu? "Sözcü'ye, gelip gelmeyeceğini sorun."</p>

  <p>Miro Ouanda’nın cevap vermesini bekledi. Kız, <i>Miro'nun</i> cevabının ne olduğunu zaten biliyordu. Son iki gündür bu konu üzerinde defalarca tartışmamışlar mıydı? O iyi bir adam, dedi Miro. O bir üçkağıtçı, dedi Ouanda. Küçüklerle çok iyiydi, dedi Miro. Çocuk tacizcileri de öyledir, dedi Ouanda. Ona inanıyorum, dedi Miro. öyleyse sen bir ahmaksın, dedi Ouanda. Ona güvenebiliriz, dedi Miro. Bize ihanet edecek, dedi Ouanda. Tartışmanın geldiği nokta her zaman burasıydı.</p>

  <p>Ama domuzcuklar denklemi değiştiriyordu. Domuzcuklar Miro'nun tarafına büyük bir baskı katıyordu. Domuzcuklar imkansız şeyler istediklerinde, Miro onları uzaklaştırmak konusunda kıza hep yardım etmişti. Ama bu imkansız değildi, onların uzaklaşmasını istemiyordu ve bu yüzden hiçbir şey söylemedi. Ona baskı yap Human, çünkü sen haklısın ve bu sefer Ouanda vazgeçmeli.</p>

  <p>Miro'nun ona yardım etmeyeceğini bildiği için kendisini yalnız hissederek, kız yelkenleri suya indirdi. "Belki onu ormanın kenarına kadar getirebiliriz."</p>

  <p>"Onu buraya getirin," dedi Human.</p>

  <p>"Getiremeyiz," dedi. "Kendinize bir bakın. Kıyafetler giyiyorsunuz. Tencereler yapıyorsunuz. Ekmek yiyiyorsunuz."</p>

  <p>Human gülümsedi. "Evet," dedi. "Bunların hepsini yapıyoruz. Onu buraya getirin."</p>

  <p>"Hayır," dedi Ouanda.</p>

  <p>Miro ona doğru uzanmamak için kendisini geri çekti. Bir isteği hiçbir açıklamada bulunmadan reddetmek hiçbir zaman yapmadıkları tek şeydi. Her zaman "Yapamayız çünkü..." veya "Keşke yapabilseydik," denirdi. Ama bu tek kelimelik red cevabı onlara <i>yapmayacağım</i> diyordu. Ben, kendi adıma, reddediyorum.</p>

  <p>Human'ın gülümsemesi yok oldu. "Pipo bize kadınların karar vermediğini söylemişti. Pipo bize kadınların ve erkeklerin birlikte karar verdiklerini söylemişti. Bu yüzden o hayır demeden, sen hayır diyemezsin." Miro’ya baktı. "Hayır diyor musun?"</p>

  <p>Miro cevap vermedi. Ouanda’nın dirseğinin kendisine dokunduğunu hissetti.</p>

  <p><i>"Hiçbir şey</i> söylemeyeceksin," dedi Human. "Evet veya hayır diyeceksin."</p>

  <p>Miro yine cevap vermedi.</p>

  <p>Etraflarındaki bazı domuzcuklar ayağa kalktılar. Ne yaptıkları konusunda Miro'nun hiçbir fikri yoktu ama hareketin kendisi, Miro'nun son söz olarak uzlaşmaz bir sessizlik içinde kalmasıyla, tehdit edici görünüyordu. Kendisine yapılacak bir tehditten asla gözü korkmayan Ouanda, Miro’ya ima edilen tehdit karşısında kararını değiştirdi. "Evet diyor," diye fısıldadı.</p>

  <p>"Evet diyor ama senin için sessiz kalıyor. Sen hayır diyorsun ama <i>onun</i> için sessiz kalmıyorsun." Human eliyle ağzından kalın bir balgam çıkartıp yere attı. "Sen hiçbir işe yaramazsın."</p>

  <p>Human birden arkaya doğru bir takla attı, hareketin ortasında döndü ve sırtı onlara dönük bir şekilde ayağa kalkarak yürüyüp gitti. Diğer domuzcuklar o anda canlanarak onları Miro ve Ouanda'dan uzağa, ormanın başlangıcına götüren Human’a doğru hızla ilerlediler.</p>

  <p>Human aniden durdu. Başka bir domuzcuk onu takip etmek yerine yolunu keserek önünde durmuştu. Bu Leaf-Eater'dı. O veya Human konuştuysalar bile, Miro onları duyamadı veya ağızlarının hareket ettiğini göremedi. Fakat Leaf-Eater’ın, Human’ın karnını ellemek için elini uzattığını gördü. Eli bir dakikalığına orada kaldı sonra Leaf-Eater hızla dönerek bir çocuk gibi aceleyle çalılıklara kaçtı.</p>

  <p>Bir anda diğer domuzcuklar da gitmişti.</p>

  <p>"Bu bir savaştı," dedi Miro. "Human ve Leaf-Eater. Farklı taraflardalar."</p>

  <p>"Neyin?" dedi Ouanda.</p>

  <p>"Keşke bilseydim. Ama tahmin edebilirim. Eğer Sözcü'yü getirirsek Human kazanacak. Getirmezsek Leaf-Eater kazanacak."</p>

  <p>"Neyi kazanacak? Çünkü eğer Sözcü'yü getirirsek o bize ihanet edecek ve o zaman hepimiz kaybedeceğiz."</p>

  <p>"Bize ihanet etmeyecek."</p>

  <p><i>"Sen</i> bana ihanet edebiliyorsan, o neden etmesin?"</p>

  <p>Ses tonu acı vericiydi, Miro onun sözlerinin acısından neredeyse haykıracaktı. "Ben mi sana ihanet ettim!" diye fısıldadı. "Eu nao. Jamais." Ben değil. Asla.</p>

  <p>"Babam her zaman domuzcukların önünde birlik olun, bir uyuşmazlık içinde olduğunuzu görmelerine asla izin vermeyin derdi ve sen..."</p>

  <p>"Ve <i>ben mil</i> Ben onlara evet demedim. Hayır diyen sensin, seninle aynı fikirde olmadığımı bildiğin halde tavrını belirten sensin!"</p>

  <p>"O zaman uyuşmazlık içinde olduğumuzda, senin işin- "</p>

  <p>Durdu. Ne söylediğinin farkına ancak o zaman vardı. Ama durmak, Miro'nun onun ne söyleyeceğini anlamasını değiştirmedi. Onun işi, kız fikrini değiştirinceye kadar onun söylediklerini yapmaktı. Sanki onun <i>çırağıymış</i> gibi. "Ben de burada birlikte çalıştığımızı sanıyordum." Arkasını döndü ve ondan uzaklaşarak ormana, Milagre'ye doğru yürümeye başladı.</p>

  <p>"Miro," diye seslendi arkasından. "Miro, demek istediğim o değildi..."</p>

  <p>Miro kızın yetişmesini bekledi ve onu kolundan tutarak sertçe fısıldadı, "Bağırma! Yoksa domuzcukların bizi duyup duymamasını önemsemiyor musun? Usta Zenador şimdi de onların <i>her şeyi</i> görmesine izin verebileceğimize mi karar verdi, ustanın çırağını terbiye edişini bile mi?"</p>

  <p>"Ben usta değilim, ben..."</p>

  <p>"Bu doğru, değilsin." Ondan uzaklaşıp tekrar yürümeye başladı.</p>

  <p>"Ama Libo benim <i>babamdı,</i> bu yüzden tabii ki ben..."</p>

  <p>"Kan bağı nedeniyle Zenador'sun," dedi. "Kan bağı nedeniyle, öyle mi? öyleyse ben kan bağı nedeniyle neyim? Karısını döven sarhoş bir moron mu?" Onu acımasızca tutarak kollarından çekti. "Olmamı istediğin şey bu mu? Küçük babamın küçük bir kopyası olmamı mı istiyorsun?"</p>

  <p>"Bırak beni!"</p>

  <p>Onu sert bir şekilde itti. "Çırağın bugün bir budala gibi davrandığını düşünüyor," dedi Miro. "Çırağın, Sözcü hakkındaki yargısına güvenmen gerektiğini düşünüyor ve çırağın domuzcukların bu işte ne kadar ciddi oldukları konusundaki fikrine güvenmen gerektiğini düşünüyor çünkü her iki konuda da aptalca bir şekilde hatalı davrandın ve böyle davranarak Human’ın hayatına bile mal olmuş olabilirsin."</p>

  <p>Bu ağza alınmaz bir suçlamaydı ama ikisinin de korktukları şey buydu, geçen yıllarda başkalarının da başına geldiği gibi Human’ın sonunun da Rooter’a benzeyeceğinden, bağırsakları çıkartılarak cesedine bir tohum ekileceğinden korkuyorlardı.</p>

  <p>Miro haksız bir şekilde konuştuğunu, Ouanda’nın kendisine kızmaya hakkı olduğunu biliyordu. Human'ın hayatının tehlikede olup olmadığı konusunda ikisinin de çok geç oluncaya değin hiçbir fikri olmadığından onu suçlamaya hakkı yoktu.</p>

  <p>Fakat Ouanda sinirlenmedi. Bunun yerine derin bir nefes alıp yüz ifadesini anlamsız hale getirerek, kendisini gözle görünür bir şekilde sakinleştirdi. Miro da onu örnek alarak aynısını yaptı. "Önemli olan," dedi Ouanda, "yapabileceğimizin en iyisini yapmak. İdamlar her zaman akşam gerçekleştirildi. Human’ı temize çıkartmak gibi bir umudumuz varsa Sözcü'yü buraya öğlen, hava kararmadan getirmeliyiz."</p>

  <p>Miro kafasını salladı. "Evet," dedi. "Özür dilerim."</p>

  <p>"Ben de özür dilerim," dedi Ouanda.</p>

  <p>"Ne yaptığımızı bilmediğimize göre yanlış bir şey yaptığımızda bu kimsenin suçu değil."</p>

  <p>"Tek istediğim, <i>doğru</i> bir kararın mümkün olabileceğine inanmak."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ela Ölülerin Sözcüsü'nü beklerken bir taşın üzerinde oturup ayaklarını suya soktu. Çit sadece birkaç metre ilerideydi, insanların altından yüzmesini engelleyen çelik ızgaraların üzerinden uzanıyordu. Sanki denemek istiyen varmış gibi. Milagre'deki çoğu insan çit orada değilmiş gibi davranıyor, hiçbir zaman yanına yaklaşmıyordu. Sözcü'yle orada buluşmak istemesinin nedeni buydu. Ilık bir gün olmasına ve okul bitmiş olmasına rağmen çocuklar çitin nehre yaklaştığı ve ormanın neredeyse çitle birleştiği Vila Ultima’da yüzmüyorlardı. Sadece sabun yapanlar, çömlekçiler ve tuğla yapanlar buraya geliyordu ve günlük işleri bittiği zaman gidiyorlardı. Söylemesi gerekenleri kimse kulak misafiri olmadan veya konuşmalarım bölmeden söyleyebilirdi.</p>

  <p>Çok uzun süre beklemesi gerekmedi. Sözcü uzak taraftaki yolları kullanmayan çiftçiler gibi ufak bir teknenin içerisinde nehirde kürek çekiyordu. Sırtı şaşırtıcı bir şekilde beyazdı; <i>Loiros</i> diye adlandırılabilecek kadar beyaz tenli olan birkaç Lusos bile ona kıyasla çok daha koyu tenliydi. Beyaz tenli oluşu onu güçsüz ve ince yapılı gösteriyordu. Ama sonra teknenin akıntıya karşı ne kadar hızlı hareket ettiğini; küreklerin her seferinde uzun ve düzgün bir çekişle doğru derinliğe daldığını; teninin kaslarını ne kadar sıkı bir şekilde sardığını gördü. Yüreğine bir anlık bir keder saplandığını hissetti ve sonra ona olan nefretinin derinliğine rağmen üzüntüsünün nedeninin babası olduğunu fark etti; onunla ilgili sevdiği bir şey olduğunu o ana kadar fark etmemişti ama omuzlarındaki ve sırtındaki gücü, kahverengi teninde güneşin altında parlayan bir cam gibi göz kamaştıran teri özlediğini fark etti.</p>

  <p>Hayır dedi sessizce, öldüğün için üzülmüyorum Cao. Bizimle hiçbir bağlantısı olmayan ve buna rağmen üç günde bize senin hayatın boyunca verdiğinden çok daha fazlasını veren Sözcü'ye benzemeyişine üzülüyorum; güzel vücudunun içten içe kemirilmiş olmasına üzülüyorum.</p>

  <p>Sözcü onu görüp tekneyi kıyıya, onun beklediği yere çekti. Ela, tekneyi karaya çekmesine yardım etmek için sazların ve çamurun içinde yürüdü.</p>

  <p>"Çamurlanmana neden olduğum için özür dilerim," dedi. "Ama birkaç haftadır vücudumu kullanmıyordum ve su beni davet etti."</p>

  <p>"İyi kürek çekiyorsun," dedi kız.</p>

  <p>"Geldiğim dünya, Trondheim, büyük oranda buz ve sudan oluşuyordu. Orada burada biraz kaya vardı ama kürek çekmeyi bilmeyen herhangi biri yürüyemeyen birinden daha sakat demekti."</p>

  <p>"Orada mı doğdun? "</p>

  <p>"Hayır. Orası en son sözcülük yaptığım yerdi." Suya dönük bir şekilde çayıra oturdu.</p>

  <p>Ela yanına oturdu. "Annem sana kızgın."</p>

  <p>Dudaklarında yarım bir gülümseme belirdi. "Bana söyledi."</p>

  <p>Ela hiç düşünmeden annesini haklı çıkarmaya çalıştı. "Dosyalarını okumaya çalışmışsın."</p>

  <p>"Dosyalarını <i>okudum.</i> Çoğunu, önemli olanlar dışında hepsini."</p>

  <p>"Biliyorum. Quim bana söyledi." Annesinin koruma sistemi onun hakkından geldiği için kendisini biraz muzaffer hissettiğini fark etti. Sonra bu konuda annesinin tarafında olmadığını fark etti. Yıllardır annesinin o dosyaları kendisine açması için uğraşıyordu. Ama o anın havasına kapılarak söylemek istemediği şeyleri söyledi. "Olhado evde gözleri kapalı bir şekilde kulağında bangır bangır müzik dinleyerek oturuyor. Çok üzgün."</p>

  <p>"Evet, ona ihanet ettiğimi düşünüyor."</p>

  <p>"Etmedin mi?" Söylemek istediği şey bu değildi.</p>

  <p>"Ben Ölülerin Sözcüsü'yüm. Konuştuğum zaman doğruyu söylerim ve başka insanların sırlarından uzak durmam."</p>

  <p>"Biliyorum. Bu yüzden bir Sözcü çağırdım. Kimseye saygın yok."</p>

  <p>Ender rahatsız olmuş görünüyordu. "Beni buraya neden çağırdın?" diye sordu.</p>

  <p>İşler tamamen yanlış gidiyordu. Onunla sanki ona karşıymış gibi, sanki ailesi için şimdiye kadar yaptıklarından dolayı ona minnettar değilmiş gibi konuşuyordu. Onunla sanki düşmanıymış gibi konuşuyordu. Quim söylemek istemediğim şeyleri söylemem için aklımı mı çeldi?</p>

  <p>"Beni nehirdeki bu yere davet ettin. Ailenin geri kalanı benimle konuşmuyor ve sonra <i>senden</i> bir mesaj alıyorum. Beni mahremiyetleri ihlal edişimden dolayı şikayet etmek, kimseye saygı duymadığımı söylemek için mi çağırdın?"</p>

  <p>"Hayır," dedi mutsuz bir şekilde. "İşlerin bu şekilde gitmemesi gerekiyordu."</p>

  <p>"İnsanlara saygı duymasaydım Sözcü olmayı seçmeyeceğim aklına gelmedi mi?"</p>

  <p>&nbsp;</p>

  <p>Moral bozukluğuyla düşündüklerini birden söyleyiverdi. "Keşke <i>tüm</i> dosyalarına girebilseydin! Tüm sırlarını alıp Yüz Dünya’ya yayınlamanı isterdim!" Gözlerinde yaşlar vardı; neden olduğunu anlayamadı.</p>

  <p>"Anlıyorum. O dosyalara senin de bakmana izin vermiyor."</p>

  <p>"Sou aprendiz dela, nao sou? E porque choro, diga-me! O senhor tem o jeito." Ben onun çırağıyım değil mi? Ve beni ağlattığınız için! Oh bayım, bu işte ustasınız.</p>

  <p>"İnsanları ağlatmakta usta falan değilim Ela," diye cevap verdi Ender, yumuşak bir sesle. Ses tonu bir kucaklama gibiydi. Hayır daha güçlüydü, elini sıkan, onu tutan, onu sakinleştiren bir el gibiydi. "Doğruyu söylemen ağlamana neden oluyor."</p>

  <p>"Sou ingrata, sou ma filha-"</p>

  <p>"Evet sen nankör ve berbat bir kızsın," dedi Ender, alçak sesle gülerek. "Kargaşa ve ihmalle geçen tüm bu yıllar boyunca ondan biraz olsun yardım almadan annenin ailesini bir arada tuttun, mesleğinde onun izinden gittin ve seninle en önemli bilgiyi paylaşmadı; ondan sevgi ve güven dışında bir şey hak etmedin ama o buna evde ve işte onun hayatına girmeni engelleyerek karşılık verdi; ve sonunda birine bundan bıktığını söylüyorsun. Sen tanıdığım en berbat insansın."</p>

  <p>Ela kendi kendisini suçlamasına güldüğünü fark etti. Çocukça bir şekilde kendisine gülmek istemiyordu. "Bana büyüklük taslama." Küçümser bir ses tonuyla konuşmaya çalıştı.</p>

  <p>Ender bunu fark etti. Gözlerinde mesafeli ve soğuk bir bakış belirdi. "Bir arkadaşa tükürme," dedi.</p>

  <p>Ela onun kendisine mesafeli davranmasını istemiyordu. Ama kendisini soğuk, kızgın bir şekilde, "Sen benim arkadaşım değilsin," demekten alıkoyamadı.</p>

  <p>Ela bir an için Sözcü'nün ona inanacağından korktu. Sonra Ender’in yüzünde bir gülümseme belirdi. "Bir arkadaş görsen bile tanımazsın."</p>

  <p>Evet tanırım, diye düşündü. Şimdi bir tane görüyorum. O da ona gülümsedi.</p>

  <p>"Ela," dedi Ender, "sen iyi bir Xenobiyolog musun?"</p>

  <p>"Evet."</p>

  <p>"On sekiz yaşındasın. Meslek sınavlarına on altı yaşındayken girebilirdin. Ama girmedin."</p>

  <p>"Annem bana izin vermedi. Hazır olmadığımı söyledi."</p>

  <p>"On altı yaşını doldurduktan sonra annenin iznini almana gerek yok."</p>

  <p>"Bir çırak ustasının iznini almak zorundadır."</p>

  <p>"Şimdi on sekiz yaşındasın ve ona bile ihtiyacın yok."</p>

  <p>"O hala Lusitania’nın xenobiyologu. Orası hala onun laboratuvarı. Sınavı geçtim diyelim peki ya o zaman ölünceye kadar laboratuvara girmeme izin vermezse?"</p>

  <p>"Böyle bir tehditte mi bulundu?"</p>

  <p>"Sınava girmeyeceğimi açık bir şekilde ifade etti."</p>

  <p>"Çünkü çıraklıktan çıktığın andan itibaren, eğer seni meslektaşı olarak laboratuvara kabul ederse..."</p>

  <p>"Tüm dosyalara girebilirim. Tüm <i>kilitli</i> dosyalara."</p>

  <p>"Yani sırf o dosyaları okumanı engellemek için kendi kızının kariyerine başlamasına izin vermeyerek -on sekiz yaşındayken bile sınavlara hazır olmadığını söyleyip- siciline kalıcı bir leke sürdü."</p>

  <p>"Evet."</p>

  <p>"Neden?"</p>

  <p>"Annem delidir."</p>

  <p>"Hayır. Novinha her şey olabilir, Ela, ama deli <i>değil."</i></p>

  <p>"Ela e boba mesma, senhor Falan te." Aynı zamanda aptal, bay çok konuşan.</p>

  <p>Güldü ve çayıra uzandı. "O zaman bana onun neden aptal olduğunu söyle."</p>

  <p>"Sana listeyi vereceğim. Birincisi: Descolada hakkında hiçbir araştırma yapılmasına izin vermiyor. Otuz dört yıl önce Descolada bu koloniyi neredeyse yok ediyordu. Büyükannemle büyükbabam, Os Venerados, Tanrı onları kutsasın, Descolada’yı durdurmayı güçlükle başardılar. Görünüşe göre hastalığın temsilcisi, Descolada kütleleri hala var; salgının tekrar başlamasını önlemek için ek bir şey, artı bir vitamin gibi bir şey yememiz gerekiyor. Bunu sana söylediler değil mi? Eğer bir kere bünyene girerse burayı terk etsen bile hayatın boyunca o ek besini alman gerekecek."</p>

  <p>"Bunu biliyordum evet."</p>

  <p>"Descolada kütlelerini araştırmama <i>hiçbir şekilde</i> izin vermiyor. Zaten kilitli dosyaların <i>içindekilerden</i> biri de bu. Gusto ve Cida’nın Descolada kütleleriyle ilgili tüm keşiflerini kilitlemiş. Hiçbir şeye ulaşılamıyor."</p>

  <p>Sözcü'nün gözleri kısıldı. "Peki. Bu aptallığının üçte biri. Geri kalanı nedir?"</p>

  <p>"Bu üçte birinden daha fazla. Descolada kütlesi ne ise, koloni kurulduktan on yıl sonra kendisini bir insan paraziti olarak yaşamaya uyarlamayı başardı. On yıl! Eğer bir kere uyarlanabildiyse, tekrar uyarlanabilir."</p>

  <p>"Belki annen öyle düşünmüyordun"</p>

  <p>"Belki buna kendim karar vermeye hakkım vardır."</p>

  <p>Ender elini Ela’nın dizine koyarak onu sakinleştirdi. "Sana katılıyorum. Ama devam et. Aptal olmasının ikinci nedeni."</p>

  <p>"Teorik araştırmalar yapılmasına izin vermiyor. Sınıflandırmaya izin yok. Evrimsel modellere izin yok. Ne zaman bunu yapmaya çalışsam, yeterince işimin olmadığının belli olduğunu söylüyor ve vazgeçtiğimi görene kadar bana bir sürü görev yüklüyor."</p>

  <p>"Vazgeçmediğini anlıyorum."</p>

  <p>"Xenobiyoloji <i>bunun için</i> var. Ah evet, çevredeki besinlerden en çok yararı sağlayan patatesler üretebilmesi güzel bir şey. Yalnızca on hektarlık bir ekili arazide kolonideki proteini kendisine yeterli hale getiren bir amaranth cinsi yapabilmesi harika. Ama bunlar sadece moleküler <i>hokkabazlık."</i></p>

  <p>"Bu, hayatta kalabilmektir."</p>

  <p>"Ama hiçbir şey <i>bilmiyoruz.</i> Bu, okyanusun üzerinde yüzmek gibi. Çok rahatsın, biraz hareket edebiliyorsun ama aşağıda köpek balıkları olup olmadığını bilmiyorsun! Etrafımız köpek balıklarıyla sarılı olabilir ve o bunu öğrenmek istemiyor."</p>

  <p>"Üçüncüsü?"</p>

  <p>"Zenador'larla bilgi alışverişinde bulunmuyor. Nokta. Hiçbir şey. Bu <i>gerçekten</i> delilik. Çitle sarılmış bölgeyi terk edemiyoruz. Bu, araştırabileceğimiz tek bir ağacımız bile olmadığı anlamına geliyor. Çitin içinde olanlar dışında bu dünyanın bitey ve direyi hakkında hiçbir şey bilmiyoruz. Bir kabra sürüsü, bir avuç capim çimeni ve bir parça değişik bir nehir kıyısı ekolojisi, hepsi bu kadar. Ormandaki hayvan türleri hakkında hiçbir bilgi alışverişi yok. Onlara hiçbir şey söylemiyoruz ve eğer bize bilgi gönderirlerse okumadan siliyoruz. Sanki annem etrafımıza bir duvar ördü ve hiçbir şey o duvardan geçemiyor. Hiçbir şey girmiyor, hiçbir şey çıkmıyor."</p>

  <p>"Belki nedenleri vardır."</p>

  <p>"Elbette nedenleri var. Deli insanların her zaman nedenleri olur. Birincisi, Libo'dan nefret ediyordu. <i>Nefret</i> ediyordu. Miro'nun onun hakkında konuşmasına, onun çocuklarıyla oynamamıza izin vermezdi; China ve ben yıllarca çok iyi arkadaştık ama onu okuldan sonra eve getirmeme veya onun evine gitmeme izin vermezdi. Miro Libo'nun çırağı olduğunda onunla bir sene konuşmadı ve masada onun yemek yiyeceği bir yer hazırlamadı."</p>

  <p>Sözcünün söylediklerinden şüphe ettiğini; onun abarttığını düşündüğünü görüyordu.</p>

  <p>"Bir yıl diyorum. Zenador İstasyonu'na Libo'nun çırağı olarak gittiği ilk gün eve geldiğinde onunla konuşmadı, bir kelime bile ve yemek yemeye oturduğunda gözünün önünde tabağını, çatal bıçağını, sanki o orada değilmiş gibi kaldırdı. Miro yemek boyunca ona bakarak orada oturdu. Kaba davrandığı için babam ona kızıp odayı terk etmesini söyleyinceye kadar."</p>

  <p>"Ne yaptı, evden mi taşındı?"</p>

  <p>"Hayır. Miro'yu tanımıyorsun!" diye güldü Ela, acı bir şekilde. "O kavga etmez, ama pes de etmez. Babamın küfürlerine asla cevap vermedi, asla. Öfkeye öfkeyle cevap verdiğini hayatım boyunca duymadım. Annem; şey, o <i>her akşam</i> Zenador İstasyonu'ndan eve gelip masada tabak olan bir yere oturuyordu ve annem her akşam önündeki tabağı ve çatal bıçağı kaldırıyordu ve Miro babam kalkmasını söyleyinceye kadar orada oturmayı sürdürüyordu. Tabii, bir hafta içinde annem tabağına uzandığı anda babam ona dışarı çıkması için bağırmaya başladı. Babam buna bayılıyordu, alçak herif, bunun harika bir şey olduğunu düşünüyordu, Miro'dan o kadar nefret ediyordu ki, ve sonunda annem Miro’ya karşı onun tarafına geçmişti."</p>

  <p>"Kim pes etti?"</p>

  <p>"Kimse pes etmedi." Ela, tüm bunların ne kadar berbat olduğunu, bir yabancının önünde ailesini küçük düşürdüğünü fark ederek nehire baktı. Ama o bir yabancı değildi, değil mi? Çünkü Quara tekrar konuşuyordu ve Olhado yeniden bazı şeylerle ilgilenmeye başlamıştı ve Grego, sadece kısa bir süre için bile olsa neredeyse normal bir çocuk olmuştu. O bir yabancı değildi.</p>

  <p>"Nasıl sonuçlandı?" diye sordu Sözcü.</p>

  <p>"Domuzcuklar Libo'yu öldürdüğü zaman sona erdi. Annem o adamdan o kadar nefret ediyordu. O ölünce, bunu oğlunu affederek kutladı. O akşam Miro eve geldiği zaman yemek bitmişti, gecenin geç bir saatiydi. Korkunç bir akşamdı, herkes çok korkmuştu, domuzcuklar çok berbat görünüyordu ve herkes Libo'yu çok seviyordu. Annem hariç elbette. Annem Miro'yu bekledi. Miro eve geldi ve mutfağa gidip masaya oturdu ve annem önüne bir tabak yerleştirip içine yemek koydu. Tek kelime bile etmedi. O da yedi. Hiçbir şey söylemeden. Sanki geçen yıl hiç olmamış gibiydi. Gecenin bir yarısı uyandım çünkü Miro'nun banyoda kustuğunu ve ağladığını duydum. Başka kimsenin duyduğunu sanmıyorum ve yanına gitmedim, çünkü kimsenin onu duymasını istemediğini düşündüm. Şimdi yanına gitmeliydim diye düşünüyorum ama o zaman korkuyordum. Ailemde çok korkunç şeyler vardı."</p>

  <p>Sözcü başıyla onayladı.</p>

  <p>"Yanına gitmeliydim," dedi Ela tekrar.</p>

  <p>"Evet," dedi Sözcü. "Gitmeliydin."</p>

  <p>Sonra garip bir şey oldu. Sözcü o gece bir hata yaptığı konusunda onunla aynı fikirdeydi ve o kelimeleri söylediğinde, Ela onun doğru olduğunu, yargısının doğru olduğunu biliyordu. Buna rağmen garip bir şekilde kendisini daha iyi hissetti, sanki hatasını sadece söylemek bile acısını biraz hafifletmişti. O anda ilk kez, sözcülüğün nasıl bir güç olabileceğini fark etti. Bu, papazların sunduğu gibi bir günah çıkartma, kefaret ve günahlarının affolunması değildi. Bu tamamen başka bir şeydi. Kim olduğunu anlatmak ve sonra artık aynı insan olmadığını fark etmekti. Bir hata yaptığını ve bu hatanın onu değiştirdiğini ve aynı hatayı tekrar yapmayacağını çünkü artık başka birisi olduğunu, daha az korkan, daha şefkatli biri olduğunu fark etmekti.</p>

  <p>Eğer ben artık ağabeyini umutsuz bir acı içinde görüp yanına gitmeye cesaret edemeyen küçük kız değilsem, kimim? Ama çitin altında çelik ızgaraların içinden akan suyun verebileceği bir cevap yoktu. Kim olduğunu belki bugün bilemeyecekti. Belki şimdilik eskiden olduğu insan olmadığını bilmek yeterliydi.</p>

  <p>Sözcü hala çimenin üstünde, batıdan gelen koyu bulutlara bakarak yatıyordu. "Sana bildiğim her şeyi söyledim," dedi Ela. "O dosyalarda ne olduğunu söyledim; "Descolada bilgileri. Tek bildiğim bu."</p>

  <p>"Hayır değil," dedi Sözcü.</p>

  <p>"Tüm bildiğim bu, yemin ederim."</p>

  <p>"Bana onun sözünü dinlediğini mi söylemeye çalışıyorsun? Annen sana teorik çalışmalar yapmamanı söylediğinde, bunu öylece aklından çıkarttığını ve onun istediğini yaptığını mı söylüyorsun?"</p>

  <p>Ela kıkırdadı. "O öyle sanıyor."</p>

  <p>"Ama sen yapmadın."</p>

  <p>"O değilse bile, ben bir bilim adamıyım."</p>

  <p>"Bir zamanlar öyleydi," dedi Sözcü. "On üç yaşındayken sınavlarını geçti."</p>

  <p>"Biliyorum," dedi Ela.</p>

  <p>"Ölmeden önce Pipo'yla bilgi paylaşıyordu."</p>

  <p>"Bunu da biliyorum. Sadece Libo'dan nefret ediyordu."</p>

  <p>"Şimdi söyle bana Ela. Teorik çalışmalarında ne keşfettin?"</p>

  <p>"Herhangi bir cevap bulamadım. Ama en azından bazı soruların ne olduğunu biliyorum. Bu bir başlangıç, değil mi? Başka kimse soru sormuyor. Bu çok komik, değil mi? Miro, framling Xenologlarin onu ve Ouanda’yı durmadan daha fazla bilgi, daha fazla veri için sıkboğaz ettiğini ama buna rağmen yasaların daha fazlasını öğrenmelerini yasakladığını söylüyor. Buna rağmen bir tek framling Xenobiyolog bizden hiçbir zaman <i>herhangi</i> bir bilgi istemedi. Sadece kendi gezegenlerinin biyosferini araştırıyorlar ve anneme tek bir soru bile sormuyorlar. Soru soran tek kişi benim ve kimse umursamıyor."</p>

  <p>"Ben umursuyorum," dedi Sözcü. "Soruların ne olduğunu öğrenmem gerekiyor."</p>

  <p>"Tamam. İşte bir tanesi. Burada, çitin içinde bir kabra sürümüz var. Kabralar çitten atlayamıyorlar, ona dokunmuyorlar bile. Sürüdeki tüm kabraları inceledim ve etiketledim ve biliyor musun? Bir tek erkek yok. <i>Hepsi</i> dişi."</p>

  <p>"Kötü şans," dedi Sözcü. "İnsan içeride en azından bir erkek bırakacaklarını sanır."</p>

  <p>"Bu önemli değil," dedi Ela. "Herhangi bir erkek <i>olup olmadığını</i> bilmiyorum. Son beş yılda her yetişkin kabra en azından bir kez doğum yaptı ve hiçbiri çiftleşmedi."</p>

  <p>"Belki kopyalanıyorlardır," dedi Sözcü.</p>

  <p>"Yavru genetik olarak anneyle aynı değil. Annem fark etmeden laboratuvara gizlice bu kadar araştırma sokabildim. Bir tür gen transferi <i>oluyor."</i></p>

  <p>"Çift cinsiyet gibi mi?"</p>

  <p>"Hayır. Saf dişi. Hiçbir erkek cinsel organı yok. Bu önemli bir soru sayılır mı? Kabralar bir şekilde cinsel birleşme olmadan genetik bir değiş tokuş yapıyorlar."</p>

  <p>"İlahi anlamı şok edici."</p>

  <p>"Dalga geçme."</p>

  <p>"Hangisiyle? Bilimle mi yoksa İlahiyatla mı?"</p>

  <p>"Hiçbiriyle. Sorularımla ilgili daha fazla şey öğrenmek istiyor musun yoksa istemiyor musun?"</p>

  <p>"İstiyorum," dedi Sözcü.</p>

  <p>"O zaman şunu dene. Üzerinde yattığın çimene grama diyoruz. Tüm su yılanları burada yumurtadan çıkıyor. Küçücük solucanlar, o kadar küçükler ki onları zar zor görebilirsin. Çimeni köküne kadar yiyorlar ve sonra birbirlerini de yiyorlar, büyüdükçe deri değiştiriyorlar. Sonra birden, çimen tamamen onların ölü derileriyle kaplanıp sümüksü bir yapıya büründüğünde yılanlar sürünerek nehre giriyorlar <i>ve bir daha oradan çıkmıyorlar."</i></p>

  <p>Ender bir Xenobiyolog değildi. Saklı olan imayı anında anlayamadı.</p>

  <p>"Su yılanları burada yumurtadan çıkıyor," diye açıkladı kız, "ama yumurtlamak için geri dönmüyorlar."</p>

  <p>"Yani suya girmeden önce burada çiftleşiyorlar."</p>

  <p>"Tamam, elbette, bu açık. Çiftleştiklerini gördüm. Sorun bu değil. Sorun, <i>onların neden su yılanı oldukları</i>?"</p>

  <p>Ender hala anlamamıştı.</p>

  <p>"Bak, su altındaki yaşama tam anlamıyla bir adaptasyon sağlamışlar. Akciğerlerinin yanı sıra solungaçları da var, harika yüzüyorlar, manevra yapabilmek için yüzgeçleri var, tamamen suda yaşamaya uygun bir yapıları var. Karada doğup, karada çiftleşip, karada <i>çoğalıyorlarsa</i> neden o şekilde gelişsinler? Evrime göre yavruları beslemek dışında üremeden sonra olan her şey konu dışıdır ve su yılanları yavrularını kesinlikle beslemiyorlar. Suda yaşamak çoğalmadan önce hayatta kalma yeteneklerini arttıracak bir şey yapmıyor. Sürünerek suya girip <i>boğulabilirler</i> ve bu önemli olmaz çünkü çoğalma sona eriyor."</p>

  <p>"Evet," dedi Sözcü. "Şimdi anlıyorum."</p>

  <p>"Fakat suda küçük şeffaf yumurtalar var. Bir su yılanının bunları yumurtladığını hiç görmedim ama nehrin içinde veya yakınında o büyüklükte bir yumurtayı yumurtlayacak başka bir hayvan olmadığına göre onların su yılanı yumurtası olmaları mantıklı gibi görünüyor. Ama bu büyük şeffaf yumurtalar -bir santimetre boyunda- tamamen steril. Besinler orada, her şey hazır ama embriyo yok. Hiçbir şey. Bazılarının cinsel hücresi var; bir hücrede birleşmeye hazır, yarım takım gen var; ama bir tanesi bile yaşamıyor. Hiçbir zaman karada su yılanı yumurtası bulmadık. Bir gün orada gittikçe olgunlaşan grama'dan başka bir şey yok, ertesi gün grama sapları yavru su yılanlarıyla kaynıyor. Bu araştırmaya değer bir soru gibi görünüyor mu?"</p>

  <p>"Bu bana, kendiliğinden bir oluşum gibi geliyor."</p>

  <p>"Evet, ben başka varsayımları da tahlil etmek için yeteri kadar bilgi bulmak istiyorum, ama annem bana izin vermiyor. Ona bununla ilgili bir soru sordum ve nehrin etrafında gezinmemem için tüm amaranth tahlillerini benim üstlenmemi istedi. Bir başka soru. Burada neden bu kadar az tür var? Tüm diğer gezegenlerde, Trondheim gibi neredeyse çöl olanlarda bile, en azından suyun içinde, binlerce değişik tür var. Buradaki türlerin sayısı gördüğüm kadarıyla bir avuç dolusu bile etmez. Gördüğümüz tek kuş türü Xingadora. Tek sinek türü emici sinekler. Capim çimenini yiyen tek gevişgetiren türü kabra'lar. Kabra dışında, gördüğümüz tek büyük hayvan domuzcuklar. Sadece bir tür ağaç var. Ovalarda sadece bir tür çimen var, capim; ve onunla boy ölçüşen tek bitki türü, yerde metrelerce uzayan tropeça adındaki bir asma; xingadora'lar yuvalarını o asmadan yapıyor. Bu kadar. Xingadora, emici sinekleri yiyor ve başka bir şey yemiyor. Emici sinekler nehir kenarındaki su yosunlarını ve bizim artıklarımızı yiyor ve hepsi bu kadar. Hiçbir şey xingadora'yi yemiyor. Hiçbir şey kabra’yı yemiyor."</p>

  <p>"Çok sınırlı," dedi Sözcü.</p>

  <p>"İnanılmaz bir şekilde sınırlı. Burada tamamen boş on binlerce ekolojik yer var. Evrimin bu dünyayı bu kadar boş bırakmasına imkan yok."</p>

  <p>"Eğer bir felaket olmamışsa."</p>

  <p>"Kesinlikle."</p>

  <p>"Uyum sağlayabilen bir avuç tür dışında her şeyi ortadan kaldıran bir şey."</p>

  <p>"Evet," dedi Ela. "Görüyor musun? Ve benim kanıtım var. Kabralar birbirlerine sokuluyorlar. Yakınlarına gittiğin ve seni kokladıkları zaman, yetişkinler içeri doğru dönük olmak üzere bir daire oluşturuyorlar ki yabancıyı çifteleyerek yavrularını koruyabilsinler."</p>

  <p>"Birçok sürü hayvanı bunu yapar."</p>

  <p>"Onları kimden koruyorlar? Domuzcuklar ormanda yaşıyor, ovalarda <i>asla</i> avlanmıyorlar. Kabraları böyle bir davranış biçimi geliştirmeye zorlayan yırtıcı hayvan her ne ise o artık yok. Çok yakın bir zamanda; son yüz bin yılda, belki son bir milyon yılda yok olmuş olmalı."</p>

  <p>"Yirmi milyon yıldan daha yakın bir zamanda bir meteor düştüğüne dair kanıt yok," dedi Sözcü.</p>

  <p>"Hayır. Bu tür bir felaket bütün büyük hayvanları ve bitkileri öldürür ve geride yüzlerce küçük hayvan ve bitki bırakırdı, ya da karadaki tüm yaşamı öldürüp sadece denizde yaşayanları bırakırdı. Ama kara, deniz, tüm çevrelerdeki türler yok edilmiş ve buna rağmen bazı büyük yaratıklar hayatta kalmış. Hayır, sanırım bu bir hastalıktı. Tüm türleri yok eden, kendisini yaşayan herhangi bir şeye uyarlayabilen bir hastalık. Elbette bu hastalığı şimdi fark edemeyiz çünkü kalan tüm türler ona uyum sağlamış durumda. Bu onların normal hayat biçimlerinin bir parçası. Hastalığı fark edebilmemizin tek yolu..."</p>

  <p>"Ona yakalanmak," dedi Sözcü. "Descolada."</p>

  <p>"Görüyor musun? Her şey Descolada’ya bağlanıyor. Büyükannemle büyükbabam onun insanları öldürmesini durduracak bir yok buldular ama bu çok iyi bir genetik işletme gerektirdi. Kabralar, su yılanları, onlar da bir uyum sağlama yolu buldular ve bunu beslenme ekleriyle başardıklarını sanmıyorum. Sanırım her şey birbirine bağlanıyor. Üreme konusundaki tuhaf anormallikler, ekosistemin boşluğu, hepsi Descolada kütlelerine geri dönüyor ve annem onları incelememe izin vermiyor. Ne olduklarını, nasıl işlediklerini, neyle ilintili olduklarını araştırmama izin vermiyor, bunların..."</p>

  <p>"Domuzcuklarla alakalı olabileceklerini düşünüyor."</p>

  <p>"Yani elbette, ama sadece onlarla değil, <i>tüm</i> hayvanlarla..."</p>

  <p>Sözcü sanki heyecanını bastırıyormuş gibi görünüyordu. Sanki Ela zor bir şey anlatmış gibiydi. "Pipo'nun öldüğü gece, tüm güncel çalışmalarını ve Descolada araştırmasını içeren tüm dosyaları kilitledi. Pipo’ya gösterdiği şey ne ise, bu Descolada kütleleriyle ve domuzcuklarla ilgili olmalı..."</p>

  <p>"Dosyaları o zaman mı kilitledi?" diye sordu Ela.</p>

  <p>"Evet. Evet."</p>

  <p>"O zaman haklıyım, değil mi?"</p>

  <p>"Evet," dedi. "Teşekkür ederim. Bana tahmin edebileceğinden daha fazla yardım ettin."</p>

  <p>"Bu, babamın ölümünün sözcülüğünü yakında yapacağın anlamına mı geliyor?"</p>

  <p>Sözcü ona dikkatlice baktı. "Aslında babanın ölümünün sözcülüğünü yapmamı istemiyorsun. Anneninkini yapmamı istiyorsun."</p>

  <p>"O ölmedi."</p>

  <p>"Ama Novinha'yla neden evlendiğini ve yıllar boyu neden evli kaldıklarını açıklamadan Marcao'nun ölümünün sözcülüğünü yapamayacağımı biliyor olmalısın."</p>

  <p>"Bu doğru. Tüm sırların ortaya çıkmasını istiyorum. Tüm dosyaların açılmasını istiyorum. Hiçbir şeyin gizli kalmasını istemiyorum."</p>

  <p>"Ne istediğini bilmiyorsun," dedi Sözcü. "Tüm sırların ortaya çıkmasının ne kadar büyük bir acıya neden olacağını bilmiyorsun."</p>

  <p>"Aileme bir bak, Sözcü," diye cevap verdi, kız. "Gerçekler, sırların neden olduğundan daha fazla acıya neden olabilir mi?"</p>

  <p>Ender ona gülümsedi ama bu neşeli bir gülümseme değildi. Bu, şefkat hatta acıma dolu bir gülümsemeydi. "Haklısın," dedi, "tamamen haklısın ama tüm hikayeyi duyduğunda bunun farkına varmakta biraz zorlanabilirsin."</p>

  <p>"Tüm hikayeyi bilinebileceği kadar <i>biliyorum."</i></p>

  <p>"Herkes böyle düşünür ve kimse bu konuda haklı değildir."</p>

  <p>"Sözcülüğü ne zaman yapacaksın?"</p>

  <p>"En kısa zamanda."</p>

  <p>"O zaman neden şimdi değil? Bugün? Neyi bekliyorsun?"</p>

  <p>"Domuzcuklarla konuşmadan önce hiçbir şey yapamam."</p>

  <p>"Şaka yapıyor olmalısın. Zenador'lar dışında kimse domuzcuklarla konuşamaz. Bu Kongre’nin emri. Kimse <i>bunu</i> geçemez."</p>

  <p>"Evet," dedi Sözcü. "Bu yüzden zor olacak."</p>

  <p>"Zor değil, imkansız..."</p>

  <p>Ender, "Belki," dedi. Ayağa kalktı; kız da kalktı. "Ela, bana inanılmaz derecede yardım ettin. Senden öğrenmeyi umduğum her şeyi bana öğrettin. Tıpkı Olhado'nun yaptığı gibi. Ama o, bana öğrettiği şeylerle yaptıklarımı sevmedi ve şimdi ona ihanet ettiğimi düşünüyor."</p>

  <p>"O bir çocuk. Ben on sekiz yaşındayım."</p>

  <p>Sözcü başını salladı, elini omuzuna koydu ve sıktı. "O zaman her şey yolunda. Arkadaşız."</p>

  <p>Söylediği şeyde alaycılık olduğundan emindi. Alaycılık ve belki de bir rica. "Evet," diye ısrar etti. "Arkadaşız. Her zaman."</p>

  <p>Ender tekrar başını salladı, arkasını döndü, tekneyi suya itti, ardından kendisi de sazların ve çamurun içine girdi. Tekne suda yüzmeye başlayınca kürekleri indirdi ve sonra ona bakıp gülümsedi. Ela da ona gülümsedi ama gülümsemesi hissettiği sevinci, mükemmel rahatlamayı aktaramadı. Sözcü her şeyi dinlemiş, her şeyi anlamıştı ve her şeyi yoluna koyacaktı. Buna inanıyordu, o kadar çok inanıyordu ki ani mutluluğunun kaynağının bu olduğunu bile fark etmedi. Tek bildiği Ölülerin Sözcüsü'yle bir saat geçirmiş olduğuydu ve şimdi kendisini yıllardır hissetmediği kadar canlı hissediyordu.</p>

  <p>Ayakkabılarım alıp giydi ve eve yürüdü. Annesi hala Biyoloji İstasyonu'ndaydı ama Ela bu öğleden sonra çalışmak istemiyordu. Eve gidip yemek hazırlamak istiyordu; bu her zaman tek başına yaptığı bir işti. Kimsenin onunla konuşmayacağını, çözmesi beklenen bir sorun olmadığını umut etti. Bu duygunun sonsuza kadar sürmesini istiyordu.</p>

  <p>Miro mutfağa bomba gibi girdiği sırada Ela, sadece birkaç dakikadır evdeydi. "Ela," dedi. "Ölülerin Sözcüsü'nü gördün mü?"</p>

  <p>"Evet," dedi. "Nehirde."</p>

  <p><i>"Nehrin</i> <i>neresinde!"</i></p>

  <p>Eğer ona nerede karşılaştıklarını söyleyecek olursa bunun şans eseri bir buluşma olmadığını anlayacaktı. "Neden?" diye sordu.</p>

  <p>"Dinle Ela, şüpheci olmanın hiç zamanı değil, lütfen. Onu bulmak zorundayım. Onun için mesajlar bıraktık, bilgisayar onu bulamıyor."</p>

  <p>"Nehrin aşağısına, eve doğru kürek çekiyordu. Herhalde yakında evinde olur."</p>

  <p>Miro mutfaktan ön taraftaki odaya hızlıca gitti. Ela onun terminal başında tıkırtılar çıkarttığını duydu. Sonra tekrar içeri girdi. "Sağol," dedi. "Beni yemeğe beklemeyin."</p>

  <p>"Bu kadar acil olan nedir?"</p>

  <p>"Hiçbir şey." Bu kadar heyecan ve acele içindeyken Miro'nun "hiçbir şey" demesi o kadar komikti ki, aynı anda kahkahalara boğuldular. "Pekala," dedi Miro, "hiçbir şey değil, bir şey, ama bunun hakkında konuşamam, tamam mı?"</p>

  <p>"Tamam." Ama yakında tüm sırlar ortaya çıkacak Miro.</p>

  <p>"Mesajlarımızı neden almadığını anlamıyorum. Yani bilgisayar ona çağrı bırakıyordu. Kulağında bir implantasyon yok mu? Bilgisayarın ona ulaşabilmiş olması gerekiyor. Elbette, belki de onu kapatmıştır."</p>

  <p>"Hayır," dedi Ela. "Işığı yanıyordu."</p>

  <p>Miro kafasını yana eğip gözlerini kısarak ona baktı. "Eğer sadece nehrin ortasında kürek çekiyorsa kulağındaki minicik kırmızı ışığı görmüş olamazsın."</p>

  <p>"Kıyıya geldi. Konuştuk."</p>

  <p>"Ne hakkında?"</p>

  <p>Ela gülümsedi. "Hiçbir şey," dedi.</p>

  <p>O da ona gülümsedi ama aynı zamanda rahatsız olmuş görünüyordu. Ela anlıyordu: Senin benden sır saklaman normal ama benim senden sır saklamam normal değil, öyle mi Miro?</p>

  <p>Fakat o, bu konuda tartışmadı. Çok acelesi vardı. Gidip <i>hemen</i> Sözcü'yü bulması gerekiyordu ve yemek için evde olmayacaktı.</p>

  <p>Ela Sözcü'nün domuzcuklarla konuşmasının sandığından daha çabuk olabileceği hissine kapıldı. Bir an için çok sevindi. Bekleme sona erecekti.</p>

  <p>Sonra sevinci sona erdi ve yerini başka bir şey aldı. Hasta edici bir korku. China’nın babası sevgili Libo'nun yamaçta, domuzcuklar tarafından paramparça edilmiş bir şekilde yatıyor olması kabusu. Fakat bu defa gördüğü, korkunç sahneyi her hayal ettiğindeki gibi Libo değildi. Miro'ydu. Hayır hayır, Miro değildi. Sözcü'ydü. Ölünceye kadar işkence edilecek olan kişi Sözcü'ydü.</p>

  <p>"Hayır," diye fısıldadı.</p>

  <p>Sonra titredi ve kabus aklından çıktı; geri dönüp, amaranth yapıştırıcısından daha güzel bir tadı olsun diye makarnayı çeşnilendirip baharatlandırma çalışmalarına koyuldu.</p>
</body>
</html>
