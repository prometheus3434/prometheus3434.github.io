<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">9</h1>
  <hr />

  <h1 class="chaptername" id="sigil_toc_id_9">DOĞUŞTAN ÖZÜRLÜ</h1>

  <div class="quote">
    <p>CIDA: Descolada kütlesi bakteriyel değil. Vücut hücrelerine girip orada devamlı kalıyorlarmış gibi görünüyor, tıpkı hücreler çoğaldığında çoğalan mitokondria gibi. Buraya gelişimizden sadece birkaç yıl sonra yeni bir türe dönüşmesi gerçeği, yeni koşullara kolayca uyum sağladığı anlamına geliyor. Buraya özgü, kalıcı bir enfeksiyon olduğuna göre uzun zaman önce Lusitania’nın tüm biyosferine yayılmış olmalı.</p>

    <p>GUSTO: Eğer bu kalıcı ve her yerde ise bu bir enfeksiyon değil Cida, bu normal hayatın bir parçası.</p>

    <p>CIDA: Ama bu tam anlamıyla doğuştan gelen bir şey değil; yayılabilme yeteneği var. Ama evet, eğer buraya özgüyse, o zaman tüm yerli türler onunla savaşmak için bazı yöntemler bulmuş olmalı...</p>

    <p>GUSTO: Ya da uyum sağlayıp onu normal hayat döngülerine katmışlardır. Belki ona İHTİYAÇLARI vardır.</p>

    <p>CIDA: Genetik moleküllerini parçalara ayırıp sonra da rastgele birleştiren bir şeye İHTİYAÇLARI mı var?</p>

    <p>GUSTO: Belki de bu yüzden Lusitania’da bu kadar az çeşit tür vardır- Descolada belki de yakın bir zamanda olmuştur- sadece yarım milyon yıl önce ve çoğu tür uyum sağlayamamıştır.</p>

    <p>CIDA: Keşke ölmüyor olsaydık Gusto. Bir sonraki Xenobiyolog büyük olasılıkla standart genetik uyarlamalar üzerinde çalışıp bunu devam ettirmeyecektir.</p>

    <p>GUSTO: Bu ölümümüzden üzüntü duymak için düşünebildiğin tek neden mi?</p>
  </div>

  <p class="quotename">- Vladimir Tiago Gussman ve Ekaterina Maria Aparecida do Norte von HesseGussman, ölümlerinden iki gün önce çalışma notlarının içine yerleştirilmiş yayınlanmayan diyalogları; ilk kez “Anlayışın Kaybolan İpuçları’, Meto-bilim, Metodoloji’nin günlüğü, 2001’de aktarılmıştır: 12:12:144-45</p>

  <p>Ender, o gece geç saatlere kadar Ribeiraların evinden kendi evine dönmedi ve bir saatten uzun bir süre, özellikle Novinha eve geldikten sonra olanlardan bir anlam çıkartmaya çalıştı. Buna rağmen ertesi sabah erken kalktı, düşünceleri cevaplaması gereken sorularla doluydu. Bir ölümün sözcülüğünü yapmaya her hazırlanışında böyle olurdu; ölü adamın hayat hikayesini kendisinin gördüğü gibi görünceye ya da ne kadar kötü sonuçlanırsa sonuçlansın ölü kadının yaşamak istediği hayatın parçalarını birleştirinceye kadar dinlenmesi mümkün değildi. Ancak bu defa başka bir endişesi daha vardı. Bu defa yaşayanları daha önce hiç umursamadığı kadar umursuyordu.</p>

  <p>Ona şaşkınlığını anlatmaya çalıştıktan sonra "Tabii ki daha ilgilisin," dedi Jane. "Trondheim'den ayrılmadan önce Novinha’ya aşık oldun."</p>

  <p>"Belki genç kızı seviyordum ama bu kadın kötü ve bencil. Çocuklarına olmasına izin verdiği şeye bak."</p>

  <p>"Bu konuşan Ölülerin Sözcüsü mü? Birini dış görünüşüne bakarak yargılayan?"</p>

  <p>"Belki de Grego’ya aşık olmuşumdur."</p>

  <p>"Üzerine işeyen insanlara karşı her zaman bir yakınlık duymuşsundur."</p>

  <p>"Ve Quara. Hepsi, hatta Miro bile, o çocuktan <i>hoşlanıyorum."</i></p>

  <p>"Onlar da seni seviyor Ender."</p>

  <p>Güldü. "Sözcülük yapıncaya kadar insanlar hep beni sevdiklerini sanırlar. Novinha bunu hepsinden daha iyi kavrıyor; ben doğruyu söylemeden <i>önce</i> benden nefret ediyor."</p>

  <p>"Sen de, kendisiyle ilgili olunca, herkes kadar körsün Sözcü," dedi Jane. "Öldüğün zaman ölümünün sözcülüğünü benim yapmama izin vereceğine söz ver. Söyleyecek çok şeyim var."</p>

  <p>"Onları kendine sakla," dedi Ender bitkin bir şekilde. "Bu işte benden de betersin."</p>

  <p>Çözülmesi gereken soruların listesini yapmaya başladı.</p>

  <ol class="listnumbers">
    <li>Novinha neden Marcao'yla evlendi?</li>

    <li>Marcao neden çocuklarından nefret ediyordu?</li>

    <li>Novinha kendisinden neden nefret ediyor?</li>

    <li>Miro neden beni Libo'nun ölümünün sözcülüğünü yapmam için çağırdı?</li>

    <li>Ela neden beni babasının ölümünün sözcülüğünü yapmam için çağırdı?</li>

    <li>Novinha Pipo'nun ölümünün sözcülüğünü yapmam konusunda neden fikrini değiştirdi?</li>

    <li>Marcao'nun ölümüne yol açan sebep neydi?</li>
  </ol>

  <p>Yedinci soruda durdu. Buna cevap vermek kolaydı; bu sadece klinik bir olaydı. İşe buradan başlayacaktı.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Marcao'nun otopsisini yapan doktorun adı "gemi" anlamına gelen Navio idi.</p>

  <p>"Benim boyuma göre değil," dedi gülerek. "Belki de iyi bir yüzücü olduğum içindir. Tam adım Enrique o Navigador Caronada. Takma adımı 'küçük top' yerine 'kaptan'dan almış olmalarına memnun olduğumdan emin olabilirsiniz. Diğeri fazla müstehcen şeyler çağrıştırıyor."</p>

  <p>Ender onun neşeli oluşuna aldanmamıştı. Navio iyi bir katolikti ve herkes kadar o da Piskopos’a itaat ediyordu. Ayrıca Ender’in bir şey öğrenmemesi gerektiği konusunda ki kararlılığından da keyif alıyordu.</p>

  <p>"Sorularıma cevap almanın iki yolu var," dedi Ender alçak bir sesle. "Sana sorabilirim ve bana dürüstçe cevap verirsin veya dosyalarının bana açılması için Yıldızyolu Kongresi'ne bir dilekçe gönderebilirim. Ansible ücretleri çok yüksek ve bu rutin bir talep, buna karşı koyman yasalara aykırı olduğuna göre ödemesi koloninin zaten kısıtlı olan bütçesinden düşürülecektir, ayrıca ceza olarak ücret ikiye katlanacak ve sen de uyarı alacaksın."</p>

  <p>Navio'nun gülümsemesi Ender konuştukça yavaş yavaş yok oldu. Soğuk bir şekilde cevap verdi. "Elbette sorularını cevaplayacağım," dedi.</p>

  <p>"Bunun 'elbette' si falan yok," dedi Ender. "Piskoposunuz Milagre’nin insanlarına yasal olarak çağrılan bir vaize karşı bir kışkırtı olmaksızın haksız bir şekilde boykot yapma öğüdü verdi. İnsanlara eğer bu neşeli işbirliği yapmama durumuna devam ederlerse statümün vaizden sorgulamacıya değiştirilmesi için bir dilekçe vereceğimi söylersen onlara bir iyilik yapmış olursun. Yıldızyolu Kongresi'nde çok iyi bir itibarım olduğuna ve dilekçemin hızla kabul edileceğine seni temin ederim."</p>

  <p>Navio bunun ne demek olduğunu çok iyi anlıyordu. Bir sorgulayıcı olarak Ender dini eziyet gerekçesine dayanarak koloninin Katolik İzni'ni feshedebilecek yetkiye sahip olurdu. Bunun sonucunda Piskopos derhal görevden alınıp Vatikan’a cezalandırılmaya gönderileceği için bu, Lusitania'lılar arasında korkunç bir ayaklanmaya neden olurdu.</p>

  <p>"Sizi burada istemediğimizi bildiğiniz halde böyle bir şeyi neden yapasınız ki?" dedi Navio.</p>

  <p>"Birisi benim burada olmamı istedi, yoksa gelmezdim," dedi Ender. "Hoşuna gitmediği zaman yasaları sevmeyebilirsin ama bu yasa başka inançların çoğunlukta olduğu dünyalarda bir çok Katoliği koruyor."</p>

  <p>Navio parmaklarını masasına vurdu. "Sorularınız nedir Sözcü?" dedi. "Bu işi halledelim."</p>

  <p>"En azından başlangıç için çok kolay. Marcos Maria Ribeira’nın ölüm nedeni nedir?"</p>

  <p>"Marcao!" dedi Navio. "Onun ölümünün sözcülüğünü yapmak için çağırılmış olamazsınız, o sadece birkaç hafta önce öldü..."</p>

  <p>"Bir çok ölümün sözcülüğünü yapmam istendi Dom Navio ve işe Marcao'nunkiyle başlamayı seçtim."</p>

  <p>Navio yüzünü buruşturdu. "Yetkinize dair delil göstermenizi istersem ne olur?" Jane, Ender’in kulağına fısıldadı. "Sevgili çocuğu şaşırtalım."</p>

  <p>Navio'nun terminalinde bir anda resmi belgeler açıldı, Jane otoriter bir ses tonuyla, "Andrew Wiggin, Ölülerin Sözcüsü, Lusitania Kolonisi Milagre şehrinde yaşayan Marcos Maria Ribeira’nın yaşamı ve ölümünü açıklamak üzere yapılan çağrıyı kabul etmiştir."</p>

  <p>Fakat Navio'yu etkileyen belge değildi. Onu şaşırtan şey böyle bir istekte bulunmamış olması hatta terminaline bile girmemiş olması gerçeğiydi. Navio bilgisayarın Sözcü'nün kulağındaki mücevherden çalıştırıldığını ve bunun çok yüksek seviyeli bir mantık programının Sözcü'yü izlemesi ve isteklerini yerine getirmesi anlamına geldiğini anladı. Lusitania’da hiç kimsenin hatta Bosquinha’nın bile <i>böyle bir şey</i> yapmaya yetkisi yoktu. Navio, bu Sözcü her kimse, Piskopos Peregrino'nun bile baş edebileceğinden daha güçlü biri olduğu sonucuna vardı.</p>

  <p>"Pekala," dedi Navio zoraki bir gülüşle. Görünüşe göre şimdi nasıl neşeli olunacağını hatırlamıştı. "Size yardım etmeyi zaten istiyordum; Piskoposun paranoyası Milagre'deki herkesi etkilemiyor."</p>

  <p>Ender onun ikiyüzlülüğüne aldırmayarak gülümsedi.</p>

  <p>"Marcos Ribeira doğuştan gelen bir hastalık nedeniyle öldü." Ezberden Latince tuhaf bir isim söyledi. "Bunu hiçbir zaman duymamışsınızdır çünkü çok nadirdir ve sadece genetik olarak bulaşabilir. Çoğu vakada, ergenlik çağının başlangıcında iç ve dış salgı bezlerinin yavaş yavaş yağ dokusuna dönüşmesi ile başlıyor. Yani yıllar geçtikçe yavaş yavaş böbrek üstü bezleri, hipofiz, karaciğer, testisler, tiroid bezi ve diğer bütün salgı bezleri yağ hücresi birikimlerine dönüşüyor."</p>

  <p>"Bu her zaman ölümcül müdür? Tedavisi yok mu?"</p>

  <p>"Kesinlikle. Aslında Marcao normalden on sene uzun yaşadı. Onun vakası bir çok açıdan olağanüstüydü. Diğer bütün kayıtlı vakalara bakıldığında -ve itiraf etmek lazım ki çok fazla yok- hastalık önce testislere saldırarak kurbanı kısır ve çoğu vakada iktidarsız hale getiriyor. Altı sağlıklı çocuğu olduğuna bakılırsa, Marcos Ribeira’nın testislerinin zarar gören en son salgı bezi olduğu ortada. Fakat saldırıya uğradıklarında hastalık anormal derecede hızlı bir şekilde ilerlemiş olmalı; karaciğeri ve tiroid bezi büyük ölçüde işler durumda olmasına rağmen testisleri tamamen yağ hücrelerine dönüşmüştü."</p>

  <p>"Sonunda onu ne öldürdü?"</p>

  <p>"Hipofiz ve böbreküstü bezleri işlemiyordu. O, yürüyen ölü bir adamdı. Duyduğum kadarıyla barlardan birinde bayağı bir şarkının ortasında yere düşmüş."</p>

  <p>Ender’in zihni her zamanki gibi aldatıcı çelişkiler buldu. "Kurbanlarını kısır bırakan kalıtsal bir hastalık bir başkasına nasıl geçiyor?"</p>

  <p>"Genellikle ikinci kuşaktan geçiyor. Bir çocuk bu yüzden ölüyor; kardeşleri hastalığı hiç kapmıyor ama hastalığa yakalanma eğilimini <i>kendi</i> çocuklarına bulaştırıyorlar. Marcao'nun çocukları olduğu için doğal olarak kusurlu geni onlara da bulaştırmış olmasından korkuyorduk."</p>

  <p>"Onları muayene ettiniz mi?"</p>

  <p>"Hiçbirinde genetik bir bozukluk yok. Dona Ivanova’nın test boyunca omzumdan baktığından emin olabilirsiniz. Anında problemli genlere bakıp çocukların temiz olduğuna karar verdik, tak tak tak, aynen böyle oldu."</p>

  <p>"Hiçbirinde yok muydu? Taşıyıcılık eğilimi de mi yoktu?"</p>

  <p>"Graças a Deus," Tanrı’ya şükür, dedi doktor. "Zehirli genleri olsaydı onlarla kim evlenirdi ki? Marcao'nun genetik kusurunun nasıl ortaya çıkmadığını anlayamıyorum."</p>

  <p>"Burada genetik taramalar her zaman yapılıyor mu?"</p>

  <p>"Yo, hayır, hiç de değil. Fakat otuz yıl kadar önce büyük bir salgın olmuştu. Dona Ivanova’nın ebeveynleri, Venerado Gusto ve Venerada Cida, kolonideki her erkek, kadın ve çocuk için detaylı bir genetik tarama gerçekleştirdiler. Çareyi böyle buldular. Bilgisayar karşılaştırmaları böyle bir kusuru mutlaka ortaya çıkarırdı; Marcao öldüğünde ne olduğunu bu şekilde öğrendim. Hastalığı daha önce hiç duymamıştım ama bilgisayar dosyasında vardı."</p>

  <p>"Os Venerados'lar onu bulamadılar mı?"</p>

  <p>"Görünüşe göre hayır, yoksa mutlaka Marcos’a söylerlerdi. Ona söylememişlerse bile Ivanova’nın kendisi onu bulmalıydı."</p>

  <p>"Belki bulmuştur," dedi Ender.</p>

  <p>Navio gürültülü bir kahkaha attı. "İmkansız. Kafası çalışan hiçbir kadın bilerek <i>böyle bir</i> genetik kusuru olan bir adamın çocuklarım taşımaz. Marcao eminim uzun yıllardır ızdırap çekiyordu. Böyle bir şeyin çocuklarına olmasını istemezsin. Hayır, Ivanova belki tuhaf olabilir ama deli değil."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Jane oldukça eğleniyordu. Ender eve döndüğünde sırf gürültülü bir şekilde kahkaha atabilmek için terminalde görüntüsünü oluşturdu.</p>

  <p>"Adamın elinde değildi," dedi Ender. "Böyle dindar katolik bir kolonide söz konusu kişi, biyologları, buranın en fazla saygı gören insanlarından biri olunca, ana konuyu sorgulamayı aklından bile geçirmiyor."</p>

  <p>"Onun için özür dileme," dedi Jane. "İnsan beyninin bir bilgisayar programı kadar mantıklı işlemesini beklemiyorum. Ama benden eğlenmememi isteyemezsin."</p>

  <p>"Bu bir bakıma güzel bir şey," dedi Ender. "Marcao'nun hastalığının kayıtlı olan tüm vakalardan farklı olduğuna inanmayı tercih ediyor. Ockham’ın usturası en basit açıklamaya inanmamızı emretse de Ivanova’nın ebeveynlerinin Marcao’nın hastalığını fark etmediğine ve Novinha’nın onunla cahilliği yüzünden evlendiğine inanmayı tercih ediyor: Marcao'nun çürümesi diğerlerinde olduğu gibi testislerden başlayarak ilerledi ve Novinha’nın tüm çocuklarının babası bir başkasıydı. Marcao'nun sert ve kızgın olması hiç de garip değil. Altı çocuğunun her biri ona Novinha’nın başka bir adamla birlikte olduğunu hatırlatıyordu. Ona sadık kalmayacağı herhalde en başından beri anlaşmalarının bir parçasıydı. Ama <i>altı</i> çocuk sinirlendirici bir şey olmalı."</p>

  <p>"Dini yaşamın enfes çelişkileri," dedi Jane. "Bile bile zina işliyor; ama gebelik önleyici kullanmayı aklına bile getirmiyor."</p>

  <p>"En olası babayı bulmak için çocukların genetik örneklerini taradın mı?"</p>

  <p>"Yani tahmin etmediğini mi söylüyorsun?"</p>

  <p>"Tahmin ediyorum ama klinik delilin aksini ispatlamadığından emin olmalıyım."</p>

  <p>"Elbette Libo'ydu. Ne köpek ama! Novinha'dan altı kendi karısından da dört çocuğu oldu."</p>

  <p>"Anlayamadığım şey," dedi Ender, "Novinha’nın en baştan Libo'yla neden evlenmediği. Açıkça tiksindiği, hastalığını kesinlikle bildiği bir adamla evlenip sonra baştan beri sevdiği adamın çocuklarını doğurmasına hiçbir anlam veremiyorum."</p>

  <p>"İnsan aklının çarpık ve sapkın yöntemleri var," dedi Jane ses tonunu yükselterek. "Pinokyo gerçek bir çocuk olmaya çalışmakla büyük aptallık etmiş. Tahta bir kafayla çok daha iyiydi."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Miro ormanın içinde dikkatle ilerleyerek yolunu buldu. Zaman zaman ağaçları tanıyor ya da tanıdığını sanıyordu; hiçbir insan domuzcukların ormandaki her ağacı adlandırmadaki ustalığına sahip olamazdı. Ama zaten insanlar ağaçlara atalarının totemleriymiş gibi tapmıyorlardı.</p>

  <p>Miro domuzcukların kütük evine giden uzun yolu bilerek seçmişti. Libo, Miro'yu kızı Ouanda’nın yanı sıra ikinci bir çırak olarak kabul ettiğinden beri, onlara Milagre'den domuzcukların evine giden bir yol oluşturmamaları gerektiğini öğretmişti. Libo onları ikaz etmişti, bir gün insanlar ve domuzcuklar arasında sorunlar olabilir; bir katliamın hedefine varması için rehberlik yapacak bir yol oluşturmayacağız. Bu yüzden Miro bugün derenin uzak tarafından, yüksek kıyının üzerinden yürüdü.</p>

  <p>Kısa bir süre sonra onu izleyen bir domuzcuk yakınlarda göründü. Libo yıllar önce dişilerin o yöne yakın bir yerde yaşadıklarını bu şekilde çözmüştü; erkekler Zenador'lar çok yakına geldiklerinde onları izliyordu. Libo'nun da ısrar ettiği gibi Miro, yasaklanmış yöne doğru gitmek için hiçbir çaba sarf etmedi. Ouanda'yla birlikte buldukları Libo'nun cesedinin görüntüsü onun bu merakını azaltmıştı. Libo daha tam olarak ölmemişti; gözleri açıktı ve hareket ediyordu. Miro ve Ouanda yanına çömelip, ikisi de kanla kaplanmış ellerini tuttukları zaman ölmüştü. Ah Libo, açılmış göğsünde kalbin çıplak bir şekilde dururken hala kan pompalıyordu. Keşke bizimle konuşabilseydim seni neden öldürdüklerine dair bir şeyler söyleyebilseydin.</p>

  <p>Kıyı tekrar alçaldı ve Libo yosunla kaplı taşların üzerinden kolaylıkla koşarak ırmağı geçti. Birkaç dakika sonra oradaydı, küçük bölgeye doğudan geliyordu.</p>

  <p>Ouanda çoktan oradaydı, onlara kabra sütünü yayıkta çalkalayarak nasıl bir tür tereyağı yapacaklarını öğretiyordu. Geçen birkaç hafta boyunca doğru yapıncaya kadar işlemi tekrarlamıştı. Kabra sütünün kimyasal özellikleri hakkında çok daha fazla bilgiye sahip olduklarından eğer annesinden veya hatta Ela'dan biraz yardım alabilseydi bu iş çok daha kolay olurdu ama bir biyologla işbirliği yapmak söz konusu bile değildi. Os Venerados'lar otuz yıl önce kabra sütünün insanlar için besleyicilik yönünden yararsız olduğunu keşfetmişti. Bu nedenle onu depolama işleminden geçirmek için yapılacak herhangi bir araştırma sadece domuzcukların yararına olabilirdi. Miro ve Ouanda yasaları çiğnediklerini ortaya çıkartacak herhangi bir şey yaptıklarının ve faal olarak domuzcukların yaşam biçimlerine karıştıklarının öğrenilmesini göze alamazlardı.</p>

  <p>Genç domuzcuklar büyük bir keyifle tereyağını yayıkta çalkalamaya başladılar; kabra keselerini yoğurma işini bir tür dansa dönüştürmüşlerdi ve şimdi de Starkça, Portekizce ve domuzcuk dillerinden ikisinin karışımından oluşan, çok kötü fakat komik ve anlamsız bir şarkı söylüyorlardı. Miro dilleri çözmeye çalıştı. Erkeklerin dilini ve totem ağaçlarıyla konuşmak için kullandıkları Baba dilinden bir iki kelimeyi tanımıştı; Miro onu sadece sesinden tanıyordu; Libo bile bir tek kelime dahi tercüme edememişti. <i>Ms,</i> <i>bs, gs</i> gibi sesler oluşuyordu ve ünlüler arasında fark edilebilir bir değişiklik yoktu.</p>

  <p>Miro'yu izleyen domuzcuk meydana çıktı ve diğerlerini yüksek bir ötme sesiyle selamladı. Dans devam etti ama şarkı anında sona erdi. Mandachuva, Ouanda’nın etrafındaki gruptan ayrılıp bölgenin kenarında duran Miro'nun yanına gitti.</p>

  <p>"Hoş geldin, Sana-İstekle-Bakıyorum." Bu Miro'nun adının Starkça’ya abartılı bir şekilde doğru olarak tercüme edilmiş haliydi. Miro ve Ouanda isimlerinin hiçbir <i>anlama</i> gelmediğini ve kelime gibi duyulmasının sadece bir tesadüf olduğunu anlatmalarına rağmen, Mandachuva isimleri Portekizce ve Starkça arasında tercüme etmeye bayılıyordu. Pek çok domuzcuk gibi Mandachuva da dil oyunlarından zevk alıyordu ve bu yüzden Ouanda’nın Portekizce "Gezinmek" anlamına gelen ve ses olarak Starkça "Ouanda"ya en çok benzeyen kelime olan Vaga’ya sabırla cevap verişi gibi Miro’da Sana-İstekle-Bakıyorum’a cevap veriyordu.</p>

  <p>Mandachuva şaşırtıcı bir vakaydı. Domuzcukların arasında en yaşlı olanıydı. Pipo onu tanıyordu ve yazılarında ondan sanki domuzcukların arasındaki en prestijli olan oymuş gibi söz ediyordu. Libo da ona bir lider gözüyle bakıyormuş gibiydi. Adı Portekizce de "Patron" teriminin argosu değil miydi? Yine de Miro ve Ouanda’ya Mandachuva sanki domuzcukların arasında en az güç ve prestij sahibi olanmış gibi geliyordu. Kimse hiçbir şey için ona danışmıyordu; Zenador'larla sohbet etmek için bol bol zamanı olan tek domuzcuktu, çünkü neredeyse hiçbir zaman önemli bir görevle meşgul değildi.</p>

  <p>Buna rağmen, Zenador'lara en çok bilgi veren domuzcuk oydu. Miro prestijini bilgi paylaştığı için mi kaybettiğini yoksa domuzcuklar arasındaki düşük prestijini yükseltmek için mi insanlarla bilgi paylaştığını tahmin edemiyordu. Bunun bir önemi yoktu. Gerçek, Miro'nun Mandachuva’yı <i>sevmesiydi.</i> Yaşlı domuzcuğu arkadaşı olarak görüyordu.</p>

  <p>"Kadın seni o pis kokan lapayı yemeye mi zorladı?" diye sordu Miro.</p>

  <p>"Saf pislik, diyor. Meme emmeleri gerektiğinde yavru kabralar bile ağlar." Mandachuva kıkırdadı.</p>

  <p>"Eğer onu kadın halkı için hediye olarak bırakırsan seninle bir daha asla konuşmazlar."</p>

  <p>"Fakat, yapmalıyız, yapmalıyız," dedi Mandachuva iç çekerek. "Her şeyi görmeleri gerekiyor, her şeye burnunu sokan macios'lar!"</p>

  <p>Dişilerin şaşırtıcılığı. Domuzcuklar onlar hakkında konuşurken bazen samimi, dikkatli bir saygıyla neredeyse tanrılarmış gibi korkuyla söz ediyorlardı, bazen de bir domuzcuk onlara ağaç kabuklarının üzerinde sürünen solucanlar olan "macios" gibi kaba bir şey söylüyordu. Zenador'lar onlar hakkında bir şey soramıyorlardı bile; domuzcuklar dişiler hakkında hiçbir soruya cevap vermiyorlardı. Bir süre öncesine kadar -uzun bir zaman boyunca- domuzcuklar dişilerin varlığından bile söz etmiyorlardı. Libo her zaman gizli bir şekilde değişimin Pipo'nun ölümüyle ilgili olduğunu ima etmişti. O ölmeden önce, nadir yüce kutsallık anlarında büyük bir saygıyla onlardan bahsetmeleri dışında, dişilerden söz etmek tabuydu; sonrasında domuzcuklar "kadınlar" hakkında bu özlem dolu, melankolik dalga geçme yollarını da göstermişlerdi. Ama Zenador'lar, dişiler hakkında sordukları sorulara hiçbir zaman cevap alamıyorlardı. Domuzcuklar, dişilerin onları ilgilendirmediğini açıkça belirtmişlerdi.</p>

  <p>Ouanda’nın etrafındaki gruptan bir ıslık sesi geldi.</p>

  <p>Mandachuva anında Miro'yu gruba doğru çekmeye başladı. "Arrow seninle konuşmak istiyor."</p>

  <p>Miro gidip Ouanda’nın yanına oturdu. Ouanda ona bakmadı; erkek ve kadınların doğrudan sohbetlerinin hatta göz temaslarının bile domuzcuktan çok rahatsız ettiğini uzun zaman önce öğrenmişlerdi. Domuzcuklar Ouanda'yla yalnızken konuşuyorlardı ama Miro geldiğinde onunla konuşmuyor hatta onunla konuşmasına bile tahammül edemiyorlardı. Ouanda’nın domuzcukların önünde ona bir göz bile kırpamaması bazen Miro'yu deli ediyordu. Kızın vücudunu sanki ısı yayan küçük bir yıldızmış gibi hissediyordu.</p>

  <p>"Arkadaşım," dedi Arrow. "Senden istediğim çok büyük bir hediye var."</p>

  <p>Miro Ouanda'run yanında hafifçe gerginleştiğini hissedebiliyordu. Domuzcuklar sık sık bir şey istemezlerdi ve istediklerinde bu her zaman bir zorluk yaratırdı.</p>

  <p>"Beni dinleyecek misin?"</p>

  <p>Miro yavaşça kafasını salladı. "Ama insanlar arasında hiçbir şey olmadığımı, gücüm olmadığını hatırla." Libo, domuzcukların insanların onlara güçsüz temsilciler göndermiş olmalarını hakaret olarak algılamadıklarını keşfetmişti; güçsüzlük düşüncesi Zenador'ların yapabilecekleri şeylerin sınırlarını anlatmakta onlara yardımcı oluyordu.</p>

  <p>"Bu, gece ateşinin etrafında yaptığımız saçma sapan, aptalca sohbetler sonrasında bizden gelen bir istek değil."</p>

  <p>"Keşke aptallık diye nitelendirdiğiniz bilgeliği işitebilseydim," dedi Miro, her zaman yaptığı gibi.</p>

  <p>"Bunu ağacının içinden konuşarak söyleyen Rooter'dı."</p>

  <p>Miro sessizce iç çekti. Domuzcukların diniyle uğraşmayı, kendi insanlarının katolikliği kadar az seviyordu. Her iki durumda da en taşkınca inançları ciddiye alıyormuş gibi görünmesi gerekiyordu. Ne zaman özellikle cüretkar ve ısrarcı bir şey söylense, domuzcuklar bunu her zaman ruhları her yerde bulunan ağaçlarda yaşayan atalarından birine atfediyorlardı. Geçen birkaç yılda, Libo'nun ölümünden kısa bir süre önceden başlayarak en belalı düşüncelerin kaynağı olarak Rooter’ı diğerlerinden ayırmışlardı. Bir asi olarak idam ettikleri domuzcuğun şimdi atalarına taparken çok büyük bir saygı görmesi çok tuhaftı.</p>

  <p>Buna rağmen Miro onu Libo'nun her zaman yanıt verdiği gibi cevapladı. "Eğer siz onu onurlandırıyorsanız biz de Rooter için onur ve sevgiden başka bir şey hissetmiyoruz."</p>

  <p>"Metale sahip olmamız gerek."</p>

  <p>Miro gözlerini kapattı. Uzun zamandır geçerli olan domuzcukların önünde metal aletler kullanmama politikasının sonu. Domuzcukların çitin yakınlarında bir yerlerden insanları çalışırken izleyen gözlemcileri olduğu çok açıktı. "Metale neden ihtiyacınız var?" diye sordu alçak bir sesle.</p>

  <p>"İçinde Ölülerin Sözcüsü olan mekik indiğinde korkunç bir ısı yaydı, bizim yakabileceğimiz ateşlerden çok daha sıcaktı. Buna rağmen araç yanmadı ve erimedi."</p>

  <p>"O metal değildi, o ısı emen plastik koruyucu kalkandı."</p>

  <p>"O belki yardımcı oluyordur ama makinenin kalbi metal. Tüm makinelerinizde, bir şeyi hareket ettirmek için ısı ve sıcaklığı kullandığınız her yerde metal var. Kendi metalimiz olmadığı sürece sizinkiler gibi bir ateş asla yakamayacağız."</p>

  <p>"Yapamam," dedi Miro.</p>

  <p>"Bize her zaman varelse olmaya ve asla ramen olmamaya mahkum olduğumuzu mu söylüyorsun?"</p>

  <p>Ouanda, keşke onlara Demosthenes’in Dışarda Bırakma Hiyerarşisi'ni hiç anlatmamış olsaydın. "Siz hiçbir şeye mahkum değilsiniz. Size şimdiye kadar verdiğimiz her şey, kabra gibi, doğal dünyanızda büyüyen şeylerden yapıldı. Yaptıklarımız öğrenilecek olursa, bu bile bu dünyadan sürgün edilmemize ve sizi bir daha asla görmememize neden olur."</p>

  <p>"Siz insanların kullandığı metal de bizim doğal dünyamızdan çıkıyor. Madencilerinizin onu uzakta, buranın güneyinde kazarak çıkarttıklarını gördük."</p>

  <p>Miro bu bilgiyi ileride kullanmak için sakladı. Çitin dışında madencilerin görülebileceği hiçbir yer yoktu. Bu nedenle domuzcuklar çiti bir şekilde geçip insanları özel bir bölümden gözlemliyor olmalıydılar. "Yerin içinden çıkıyor ama sadece bulmayı bilmediğim özel yerlerde çıkıyor. Onu kazarak çıkarttıklarında bile farklı bir taşla karışık oluyor. Onu temizleyip, çok zor işlemlerden geçiriyorlar. Yerden çıkartılan en ufacık metal parçası bile hesaplanıyor. Size tek bir alet bile verecek olsak- bir tornavida veya bir testere- fark edilir ve aranır. Kimse kabra sütünü aramıyor."</p>

  <p>Arrow ona bir süre sabit bir şekilde baktı; Miro onun bakışına karşılık verdi. "Bu konuyu düşüneceğiz," dedi Arrow. Elini uzattı ve Calendar avucuna üç tane ok koydu. "Bak. Bunlar iyi mi?"</p>

  <p>Arrow'un yaptığı tüm oklar gibi mükemmeldi, tüyü iyi yerleştirilmiş ve doğru yapılmıştı. Değişiklik uçundaydı, obsidiyenden yapılmamıştı.</p>

  <p>"Kabra kemiği," dedi Miro.</p>

  <p>"Kabrayı öldürmek için kabra kullanıyoruz." Okları Calendar’a geri verdi. Sonra ayağa kalktı ve yürüyüp gitti.</p>

  <p>Calendar narin ahşap okları önünde tutarak onlara Baba dilinde bir şarkı söyledi. Miro, kelimeleri anlamamasına rağmen şarkıyı tanıdı. Mandachuva daha önce bunun ölü ağaçtan aletleri tahtadan yapmadıkları için onları affetmesi dileğiyle söylenen bir dua olduğunu ona açıklamıştı. Aksi taktirde ağaçlar Küçüklerin onlardan nefret ettiğini düşünürler demişti. Din. Miro iç çekti.</p>

  <p>Calendar okları götürdü. Sonra Human adındaki genç domuzcuk onun yerini aldı ve Miro'nun önünde yere çömeldi. Yaprakla sarılmış bir bohça taşıyordu, bohçayı yere koydu ve dikkatlice açtı.</p>

  <p>Miro'nun onlara dört yıl önce verdiği Ana Kraliçe ve Hegemon'un bir baskısıydı. Hatta bu, Ouanda ve Miro arasında ufak bir tartışmaya neden olmuştu. Ouanda domuzcuklarla din hakkında yaptığı bir sohbetle tartışmayı başlatmıştı. Aslında onun suçu değildi. Her şey Mandachuva’nın ona, "Siz insanlar, ağaçlar olmadan nasıl yaşayabiliyorsunuz?" diye sormasıyla başlamıştı. Ouanda soruyu elbette anlamıştı; ormandaki bitkilerden değil tanrılardan söz ediyordu. "Bizim de bir Tanrımız var ölen fakat hala yaşayan bir adam," diye açıkladı. Sadece bir tane mi? öyleyse o şimdi nerede yaşıyor? "Kimse bilmiyor." O zaman o ne işe yarıyor ki? Onunla nasıl konuşabiliyorsunuz? "O kalbimizde yaşıyor."</p>

  <p>Bunu duyunca çok şaşırmışlardı; Libo sonra gülüp, "Görüyor musunuz? Bizim karmaşık dinimiz onlara boş inanç gibi geliyor. Kalbimizde yaşıyormuş! Görüp dokunabileceğin tanrıları olan bir dine kıyasla bu ne biçim bir din..." demişti.</p>

  <p>"Üzerlerine tırmanıp macios topladıkları tanrılar, kütük evini yapmak için bazılarını kesmelerini hiç saymıyorum," dedi Ouanda.</p>

  <p>"Kesmek mi? Onları kesiyorlar mı? Taş veya metal aletler olmadan mı? Hayır Ouanda, düşmeleri için onlara <i>dua ediyorlar."</i> Ama din hakkındaki şakalar Ouanda’yı eğlendirmiyordu.</p>

  <p>Domuzcukların isteği üzerine Ouanda daha sonra onlara, Douai kutsal kitabının basitleştirilmiş Starkça tefsiri olan Aziz John İncilinin bir baskısını getirdi. Ama Miro, bununla birlikte onlara Ana Kraliçe ve Hegemon'un da bir baskısını vermek konusunda ısrar etmişti. "Aziz John başka dünyalarda yaşayan varlıklardan söz etmiyor," diye belirtti Miro. "Ama Ölülerin Sözcüsü böcekleri insanlara ve insanları böceklere anlatıyor." Ouanda Miro'nun günahkar konuşmasına çok sinirlenmişti. Ama bir yıl geçmeden Ana Kraliçe ve Hegemon şefkatli bir şekilde yapraklara sarılmışken, Aziz John'ın sayfalarını çıra olarak kullanıp ateş yaktıklarını öğrendiler. Bu, Ouanda’nın bir süre acı çekmesine neden oldu ve Miro bu konuda onu kışkırtmamanın daha akıllıca olacağını öğrendi.</p>

  <p>Human baskının son sayfasını açtı. Miro kitabı açtığı andan itibaren tüm domuzcukların sessizce etrafına toplandıklarını fark etti. Tereyağını yayıkta çalkalama dansı sonra ermişti. Human baskının son kelimelerine dokundu. "Ölülerin Sözcüsü," diye mırıldandı.</p>

  <p>"Evet, onunla dün akşam tanıştım."</p>

  <p>"O gerçek Sözcü. Rooter öyle söylüyor." Miro onlara bir çok sözcünün olduğunu ve Ana Kraliçe ve Hegemon'un yazarının kesinlikle öldüğünü söylemişti. Görünüşe göre buraya gelenin kutsal kitabın yazarı <i>gerçek</i> sözcü olduğu umudundan vazgeçemiyorlardı.</p>

  <p><i>“İyi</i> bir sözcü olduğuna inanıyorum," dedi Miro. "Aileme nazik davrandı ve sanırım güvenilir biri."</p>

  <p>"Ne zaman gelip bizimle konuşacak?"</p>

  <p>"Ona daha sormadım. Bu, hemen söyleyebileceğim bir şey değil. Zaman alacak."</p>

  <p>Human kafasını geriye doğru yatırdı ve uludu.</p>

  <p>Ölecek miyim? diye düşündü Miro.</p>

  <p>Hayır. Diğerleri Human’a yavaşça dokundular ve sonra baskıyı tekrar sarıp götürmesine yardım ettiler. Miro gitmek için ayağa kalktı. Hiçbir domuzcuk gidişini izlemedi. Dikkat çekmeden başka bir şey yapmakla meşgullerdi. Görünmezmiş gibi davranıyorlardı.</p>

  <p>Ouanda -kimse ormana bakmak için uğraşmasa bile- Milagre'den gözetleyebilecek birilerine karşı çalıların onları sakladığı bir yerde ona yetişti. "Miro," diye seslendi alçak bir sesle. Onu kollarına almak için tam zamanında döndü; Ouanda öyle hızlı hareket etmişti ki Miro düşmemek için geriye doğru sendeledi. "Beni öldürmeye mi çalışıyorsun?" diye sordu Miro veya en azından denedi; Ouanda onu durmadan öpüyordu bu da tam cümleler halinde konuşmasını zorlaştırıyordu. Sonunda konuşmaktan vazgeçti ve onu uzun ve şehvetli bir şekilde öptü. Sonra Ouanda aniden geri çekildi.</p>

  <p>"Şehvet düşkünü olmaya başladın," dedi.</p>

  <p>"Kadınlar bana ormanda saldırıp öpmeye başladıklarında böyle oluyor."</p>

  <p>"Sakin ol Miro, önümüzde hala çok uzun bir zaman var." Onu kemerinden tuttu, yakınına çekti ve tekrar öptü. "Annenin rızası olmadan evlenmemize iki yıl daha var."</p>

  <p>Miro tartışmaya çalışmadı bile. Papazların evlilik dışı cinsel ilişkiyi yasaklamalarını pek önemsemiyordu ama Milagre gibi kırılgan bir toplulukta evlilik geleneklerine sıkı bir şekilde bağlı kalmanın önemini anlıyordu. Büyük ve sağlam topluluklar makul miktarda kutsanmamış birlikteliği kaldırabilirdi ama Milagre çok küçüktü. Ouanda’nın inançla yaptıklarını Miro mantıklı düşünceyle yapıyordu; binlerce fırsata rağmen keşişler kadar bakirdiler. Fakat eğer Miro, Filhos Manastırı'nda gerekli olan saflık yeminini yaşamak zorunda olacağını bir an için bile düşünecek olsaydı Ouanda’nın bekareti ciddi ve acil bir tehlikede olurdu.</p>

  <p>"Bu Sözcü," dedi Ouanda. "Onu buraya getirmek konusunda ne düşündüğümü biliyorsun."</p>

  <p>"Mantığın değil Katolikliğin konuşuyor." Onu öpmeye çalıştı ama Ouanda yüzünü son anda indirdi ve Miro bir ağız dolusu burun öptü. Ouanda gülerek onu uzaklaştırana kadar kızın burnunu tutkuyla öptü.</p>

  <p>"Pasaklı ve saldırgansın Miro." Burnunu koluyla sildi. "Zaten hayat standartlarını yükseltmek için domuzcuklara yardım etmeye başladığımızda bilimsel yöntemi cehenneme göndermiştik. Uydular açık sonuçları göstermeye başlamadan önce on ya da yirmi yılımız var. Belki o zamana kadar kalıcı bir farklılık yaratmış oluruz. Ama eğer bir yabancıyı plana alırsak hiçbir şansımız olmayacak. Birilerine söyleyecektir."</p>

  <p>"Belki söyler belki de söylemez. Ben de bir zamanlar bir yabancıydım biliyorsun."</p>

  <p>"Gariptin ama hiçbir zaman yabancı değildin."</p>

  <p>"Onu dün akşam görmeliydin, Ouanda. önce Grego'yla ve sonra Quara ağlayarak uyandığında..."</p>

  <p>"Çaresiz yalnız çocuklar; bu neyi ispat ediyor ki?"</p>

  <p>"Ve Ela. Gülüyordu. Olhado gerçekten ailenin bir parçası olmuştu."</p>

  <p>"Ya Quim?"</p>

  <p>"En azından evine dön kafir, diye bağırmayı kesti."</p>

  <p>"Ailen adına sevindim Miro. Umarım onları kalıcı bir şekilde iyileştirebilir, bunu gerçekten umuyorum; sendeki değişimi de görebiliyorum, uzun zamandır olmadığın kadar umutlusun. Ama onu buraya getirme."</p>

  <p>Miro bir an için yanağının yanını çiğnedi ve yürüyüp gitti. Ouanda peşinden koşup onu kolundan yakaladı. Açığa çıkmışlardı ama Rooter’ın ağacı onlarla kapının arasındaydı. "Beni böyle bırakma!" dedi sert bir şekilde. "Benden öyle uzaklaşma!"</p>

  <p>"Haklı olduğunu biliyorum," dedi Miro. "Ama hislerime engel olamıyorum. O evimizdeyken sanki, sanki Libo oraya gelmiş gibiydi."</p>

  <p>"Babam annenden nefret ediyordu Miro, o oraya hiç gitmezdi."</p>

  <p>"Ama gelseydi. Sözcü evimizdeyken Libo'nun her zaman İstasyonda olduğu gibiydi. Anlıyor musun?"</p>

  <p>"Ya sen? O geliyor, babanın davranması gerektiği ama davranmadığı gibi davranıyor ve her biriniz birer köpek yavrusu gibi sevgi gösterilmeyi bekliyorsunuz."</p>

  <p>Yüzündeki küçümseme ifadesi çıldırtıcıydı. Miro ona vurmak istedi. Bunun yerine yürüdü ve Rooter’ın ağacına vurdu. Sadece çeyrek asırda çapı neredeyse seksen santimetre kadar büyümüştü, kabukları sertti ve elini acıtmıştı.</p>

  <p>Ouanda arkasından geldi. "Özür dilerim Miro, bunu demek..."</p>

  <p>"Bunu demek istedin ama aptalca ve bencilceydi..."</p>

  <p>"Evet öyleydi, ben..."</p>

  <p>"Babamın bir pislik olması, gelip kafamı okşayan ilk iyi adamdan bana sevgi göstermesini bekleyeceğim anlamına gelmiyor-''</p>

  <p>Ouanda eliyle Miro'nun saçını, omuzunu, belini okşadı. "Biliyorum, biliyorum, biliyorum..."</p>

  <p>"Çünkü ben iyi bir adamın ne olduğunu biliyorum, sadece bir baba değil, iyi bir <i>adam.</i> Libo'yu tanıyordum değil mi? Sana bu Sözcü'nün, Andrew Wiggin’in Libo gibi olduğunu söylediğimde beni dinle ve bunu bir <i>köpeğin</i> inlemesi gibi algılama!"</p>

  <p>"Dinliyorum. Onunla tanışmak istiyorum Miro."</p>

  <p>Miro kendisine şaştı. Ağlıyordu. Bu, orada olmasa bile Sözcü'nün yapabileceklerinin bir parçasıydı. Miro'nun kalbindeki tüm gergin yerleri gevşetmişti ve şimdi Miro herhangi bir şeyin çıkmasına engel olamıyordu.</p>

  <p>"Sen de haklısın," dedi yavaşça, sesi duyguyla kasılmıştı. "İyileştirici dokunuşuyla geldiğini görüp keşke babam olsaydı diye düşündüm." Gözlerinin kırmızılığını ve yüzündeki göz yaşlarını görmesini umursamadan Ouanda’ya döndü. "Tıpkı hergün Zenador İstasyonundan döndüğümde keşke Libo babam olsaydı, keşke onun oğlu olsaydım dediğim gibi."</p>

  <p>Ouanda gülümsedi ve ona sarıldı; saçları yüzündeki göz yaşlarını sildi. "Ah Miro, baban olmadığı için çok mutluyum. Çünkü o zaman ben senin kardeşin olurdum ve benim olmanı hayal bile edemezdim."</p>
</body>
</html>
