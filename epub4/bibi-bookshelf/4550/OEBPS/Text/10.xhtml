<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">10</h1>
  <hr />

  <h1 class="chaptername" id="sigil_toc_id_10">AKLIN ÇOCUKLARI</h1>

  <div class="quote">
    <p>Kural 1: <i>Tüm İsa’nın Aklının Çocukları evli olmak zorundadır, aksi takdirde tarikatta yer alamazlar; fakat bakir olmalıdırlar.</i></p>

    <p>&nbsp;</p>

    <p>Soru 1: Evlilik neden gereklidir?</p>

    <p>&nbsp;</p>

    <p>Ahmaklar der ki, ‘Neden evlenelim? Sevgilimin ve benim tek ihtiyaç duyduğumuz bağ sevgi'. Ben de onlara şunu diyorum ki, evlilik kadın ve erkek arasında yapılan bir sözleşme değildir; hayvanlar bile birbirine bağlanıp çocuk yaparlar. Evlilik bir tarafta kadın ve erkeğin, diğer tarafta içinde bulundukları topluluğun olduğu bir sözleşmedir. Topluluğun yasalarına göre bir evlilik yapmak tam bir vatandaş olmak demektir; evliliği kabul etmemek ise bir yabancı, bir çocuk, yasalara karşı gelen bir insan, bir köle veya bir hain olmak demektir, insanlık tarihi boyunca her toplumda değişmeyen tek şey yasalara, tabulara ve evliliğin geleneklerine itaat edenlerin gerçek yetişkinler olduğudur.</p>

    <p>&nbsp;</p>

    <p>Soru 2: Öyleyse neden papazlar ve rahibelerin evlenmemeleri emrediliyor?</p>

    <p>&nbsp;</p>

    <p>Onları topluluktan ayırmak için. Papazlar ve rahibeler vatandaş değil hizmetkardır. Onlar Kiliseye hizmet ederler ama Kilisenin kendisi değildirler. Ana Kilise gelin, İsa da güveydir; papazlar ve rahibeler İsa’nın topluluğunun vatandaşı olmayı ona hizmet vermek için reddettiklerinden düğünde sadece konukturlar.</p>

    <p>&nbsp;</p>

    <p>Soru 3: Öyleyse İsa’nın Aklının Çocukları neden evleniyor? Biz de Kiliseye hizmet etmiyor muyuz?</p>

    <p>&nbsp;</p>

    <p>Her kadının ve erkeğin evlilik yoluyla hizmet vermesi dışında, Kiliseye hizmet vermiyoruz. Farklılık şurada, onlar bir sonraki nesile genlerini verirken biz bilgimizi veriyoruz; onların mirası gelecek neslin genetik moleküllerine aktarılıyor, bizse akıllarda yaşıyoruz. Evliliklerimizin ürünü hatıralardır ve onlar kutsal bir aşkta et ve kandan meydana gelen çocuklardan ne daha az ne de daha çok kıymetliler.</p>
  </div>

  <p class="quotename">-San Angelo, İsa’nın Aklının Çocukları Tarikatının Kural ve ilmihali, 1511:11:11:1</p>

  <p>Katedral’in Başrahibi gittiği her yere karanlık şapellerin ve büyük yüksek duvarların sessizliğini de taşıyordu: Sınıfa girdiğinde öğrencilerin üzerine derin bir sessizlik çöküyordu ve o sessizce odanın ön tarafına giderken öğrenciler nefes alış verişlerini bile kontrol ediyorlardı.</p>

  <p>"Dom Cristao," diye mırıldandı Başrahip. "Piskopos'un sana danışması gereken bir şey var."</p>

  <p>Çoğu genç yaşta olan öğrenciler, Kilise hiyerarşisi ile Yüz Dünya'daki Katolik okulların büyük bir kısmını yöneten özgürlükçü keşişler arasındaki gergin ilişkiyi bilmeyecek kadar genç değildiler. Dom Cristao mükemmel bir tarih, jeoloji, arkeoloji ve antropoloji öğretmeni olmasının yanı sıra Filhos da Mente de Cristo İsa’nın Aklı’nın Çocukları manastırının başkeşişiydi. Mevkii onu Lusitania'daki dini üstünlük için Piskopos'un en önemli rakibi yapıyordu. Bazı açılardan Piskopos'dan daha üstün olduğu bile düşünülüyordu; çoğu dünyada her baş piskoposa karşılık Filhos'un yalnızca bir baş keşişi varken her piskoposa karşılık bir okul müdürü vardı.</p>

  <p>Ama Dom Cristao, tüm Filhos'lar gibi Kilise Hiyerarşisine tamamen sadık kalacağını anlatmıştı. Piskopos'un çağrısı üzerine derhal kürsüden indi ve tartışılan konuyu bile bitirmeden sınıfın dağılmasına izin verdi, öğrenciler şaşırmamıştı; rütbe sahibi herhangi bir papaz da dersini bölseydi aynı şeyi yapacağını biliyorlardı. Elbette papazlar için Filhos'un gözünde ne kadar önemli olduklarını görmek çok hoş bir şeydi; ama aynı zamanda ders saatlerinde ziyarette bulundukları zaman, gittikleri her yerde dersi tamamen böldüklerini de onlara gösteriyordu. Sonuç olarak, papazlar okulu nadir olarak ziyaret ediyordu ve Filhos aşırı itaatle neredeyse tam bir bağımsızlık elde ediyordu.</p>

  <p>Piskopos'un onu neden çağırdığına dair Dom Cristao'nun gayet net bir fikri vardı. Dr. Navio çok geveze bir adamdı ve Ölülerin Sözcüsü'nün, korkunç bir tehdit savurduğu dedikoduları sabahtan beri ortalıkta dolanıyordu. Kafirler ve doktrinlere karşı gelenlerle her karşılaştığında hiyerarşinin asılsız korkulara kapılmasına katlanmak Dom Cristao için zordu. Piskopos öfkeden çıldırmış olmalıydı ve bu da her zamanki gibi, en iyi yol hareketsizlik, sabır ve işbirliği olsa da, birinden harekete geçmesini isteyeceği anlamına geliyordu. Ayrıca, bu sözcünün San Angelo'nun ölümünün sözcülüğünü yapanın kendisi olduğunu iddia ettiği haberleri yayılmıştı. Eğer durum böyleyse o, büyük bir olasılıkla kilisenin düşmanı değil dostuydu. Ya da en azından Filhos'un dostuydu ve bu da Dom Cristao için aynı kapıya çıkıyordu.</p>

  <p>Sessiz başrahibi fakülte binaları ve katedralin bahçesi boyunca takip ederken hissettiği kızgınlığı ve sıkıntıyı kalbinden attı. Durmadan manastıra ait ismini tekrarlayıp durdu: Amai a Tudomundo Para Que Deus Vos Ame. Herkesi Sevmelisin Ki Tanrı da Seni Sevsin. Bu ismi o ve nişanlısı tarikata katıldıkları zaman büyük bir özenle seçmişti çünkü en büyük zaafının öfke ve aptallığa karşı sabırsızlık olduğunu biliyordu. Tüm Filhos'lar gibi, kendisini en büyük günahına karşı bir yakarışla isimlendirmişti. Bu onların tüm dünyanın önünde kendilerini ruhsal olarak çıplak kılmalarının bir yoluydu. Üzerimize ikiyüzlülüğü giyinmeyeceğiz, diye öğretmişti San Angelo. İsa bizi tarlalardaki zambaklar gibi erdemle donatacak ama biz erdemli görünmek için bir çaba harcamayacağız. Dom Cristao bugün erdeminin bazı noktalarda zayıfladığını hissetti; sabırsızlığın soğuk rüzgarı onu kemiklerine kadar dondurabilirdi. Düşünerek sessizce adını söyledi: Piskopos Peregrino lanet olası bir ahmak ama Amai a Tudomundo Para Que Deus Vos Ame. Herkesi Sevmelisin Ki Tanrı da Seni Sevsin.</p>

  <p>"Rahip Amai," dedi Piskopos Peregrino. Kardinaller kibar insanlar olarak tanınmalarına rağmen Piskopos Peregrino şerefli <i>Dom Cristao</i> adını hiçbir zaman kullanmamıştı. "Geldiğin için teşekkür ederim."</p>

  <p>Navio şimdiden en yumuşak sandalyede oturuyordu ama Dom Cristao bunu ona çok görmedi. Tembellik Navio'yu şişmanlatmıştı ve şimdi de şişmanlığı onu tembelleştiriyordu; şişmanlık bir kısır döngü içerisinde kendisiyle beslenen bir hastalıktı ve Dom Cristao böyle bir derdi olmadığı için minnettardı. Kendisine arkalığı olmayan uzun bir tabure seçti. Bu, vücudunun rahatlamasını önleyecek ve bu da aklının tetikte olmasını sağlayacaktı.</p>

  <p>Navio neredeyse hemen Ölülerin Sözcüsü'yle yaptığı ıstırap verici karşılaşmayı anlatmaya koyuldu, işbirliği yapmamaya devam ederlerse olacaklar konusunda Sözcü'nün tehditlerini aktardı. "Bir sorgulayıcı, bunu hayal edebiliyor musunuz! Ana Kilisenin yetkisini elinden almaya cüret eden bir kafir!" Ah, Ana Kilise tehdit edilince ilgisiz üye nasıl da haçlı ruhuna bürünüyor; ama ona haftada bir ayine gitmesini söyle, haçlı ruhu kıvrılıp uyur.</p>

  <p>Navio'nun sözleri etkili oldu: Piskopos Peregrino daha da sinirlenmeye başladı, yüzünde koyu kahverengi teninin altında hafif bir pembelik oluşmuştu. Naivo'nun anlattıkları sonunda bittiğinde Peregrino öfkeli bir yüzle Dom Cristao’ya döndü ve "Şimdi ne diyorsun Rahip Amai!" dedi.</p>

  <p>Eğer daha az tedbirli biri olsaydım yasalar onun tarafındayken ve bize zarar vermek için hiçbir şey yapmamışken ona karışmakla aptallık ettiğini söylerdim. Şimdi ise kışkırtıldı, eğer onu görmezlikten gelseydin şimdi olduğundan çok daha az tehlikeli olurdu.</p>

  <p>Dom Cristao inandırıcı olmayan bir şekilde gülümseyip başını öne eğdi. "Bize zarar verebilecek gücü elinden almak için saldırıya geçmemiz gerektiğini düşünüyorum."</p>

  <p>Bu saldırgan sözler Piskopos Peregrino'yu şaşırttı. "Kesinlikle," dedi. "Ama <i>senin</i> bunu anlamanı beklemiyordum."</p>

  <p>"Filhos rütbesiz herhangi bir Hristiyanın olmayı umut edebileceği kadar gayretlidir," dedi Dom Cristao. "Ama papazlığımız olmadığına göre yetkilerin yerini pek tutmasa da akıl ve mantıkla idare etmemiz gerekiyor."</p>

  <p>Piskopos Peregrino alaycılık sezdi ama ne olduğunu tam olarak yakalayamadı. Homurdandı ve gözlerini kıstı. "Pekala Rahip Amai, nasıl bir saldırı öneriyorsun?"</p>

  <p>"Peder Peregrino, yasalar oldukça açık. Üzerimizdeki gücü, sadece vaiz görevlerini yerine getirmesine karışırsak geçerli. Eğer bize zarar verebilecek olan gücünü elinden almak istiyorsak onunla işbirliği yapmamız gerekiyor."</p>

  <p>Piskopos kükredi ve önündeki masaya yumruğunu vurdu. "Tam senden beklenecek türden bir safsata Amai!"</p>

  <p>Dom Cristao gülümsedi. "Açıkçası pek seçeneğimiz yok; ya onun sorularına cevap veririz ya da o tamamen haklı olarak sorgulayıcı statüsü için dilekçe verir ve siz bir yıldız gemisine bindirilip dini eziyet suçundan Vatikan’a gönderilirsiniz. Size görevinizden ayrılmanıza neden olabilecek bir şey yapmayacak kadar düşkünüz Piskopos Peregrino."</p>

  <p>"Ne kadar düşkün olduğunuzu biliyorum."</p>

  <p>"Aslında ölülerin sözcüleri gayet zararsızlar; rakip bir örgüt kurmuyorlar, kutsal ayin düzenlemiyorlar, Ana Kraliçe ve Hegemon'un kutsal bir kitap olduğunu bile iddia etmiyorlar. Tek yaptıkları şey, ölülerin yaşamlarının gerçeklerini keşfetmeye çalışıp sonra da ölü bir insanın hikayesini dinlemek isteyenlere, ölünün yaşamak istediği şekliyle anlatmak."</p>

  <p>"Sen bunun zararsız olduğunu mu düşünüyorsun?"</p>

  <p>"Tam tersine. San Angelo tarikatımızı doğruyu söylemek çok güçlü bir hareket olduğu için kurdu. Ama bunun örneğin Protestan Reformu'ndan çok daha az zararlı olduğunu düşünüyorum. Dini eziyete dayanarak Katolik Yetki'mizin elimizden alınması koloniye Katolik olmayanların alınması için göç izni verileceği anlamına gelir ve bu da nüfusun üçte birinden fazlasını temsil edemeyiz demektir."</p>

  <p>Piskopos Peregrino yüzüğünü okşadı. "Ama Yıldızyolu Kongresi gerçekten buna yetki verir mi? Bu koloni için belirlenmiş bir limitleri var; buraya o kadar çok sayıda kafir getirmeleri bu limiti fazlasıyla aşar."</p>

  <p>"Bunun için şimdiden hazırlık yaptıklarını bilmeniz gerekir. Neden iki yıldız gemisinin bizim gezegenimizin etrafında dönmesi için bırakıldığını sanıyorsunuz? Katolik Yetki sınırsız nüfus artışını garantilediğine göre fazla nüfusumuzu zorunlu göç yoluyla götürürler. Bir veya iki nesil sonra bunu zaten yapmayı düşünüyorlar; şimdiden başlamalarına ne engel olabilir?"</p>

  <p>"Yapmazlar."</p>

  <p>"Yıldızyolu Kongresi yarım düzine yerde sürmekte olan cihatları ve katliamları durdurmak için oluşturuldu. Dini eziyet yasalarına başvurmak ciddi bir meseledir."</p>

  <p>"Bu çok saçma bir şey! Yarı çıldırmış, dine karşı gelen bir insan tarafından bir Ölülerin Sözcüsü çağırılıyor ve birden zorunlu göçle karşı karşıya kalıyoruz!"</p>

  <p>"Sevgili pederim, dünyevi ve dini yetkiler arasındaki şeyler her zaman böyle olmuştur. Sabırlı olmalıyız, hiçbir neden yoksa bile şu nedenle: Tüm silahlar onların elinde."</p>

  <p>Navio bunu duyunca kıkırdadı.</p>

  <p>"Silahlar onların elinde olabilir ama cennetin ve cehennemin anahtarları bizim elimizde," dedi Piskopos.</p>

  <p>"Yıldızyolu Kongresi’nin yarısının şimdiden bu düşünceyle kıvrandığından eminim. Fakat bu arada belki ben bu garip zamanın acısını hafifletebilirim. Daha önce söylediklerinizi geri aldığınızı söylemek yerine -aptal, zararlı ve bağnaz sözlerini- Filhos da Mente de Cristo’ya, kafirin sorularını cevaplama sıkıntısını taşıma talimatı verdiğiniz herkese duyurulsun."</p>

  <p>"İstediği tüm cevapları bilmeyebilirsiniz," dedi Navio.</p>

  <p>"Ama onun <i>için</i> cevapları bulabiliriz, değil mi? Belki de bu yöntemle, Milagre’nin insanları Sözcü'ye hiçbir zaman doğrudan cevap vermek zorunda kalmazlar; bunun yerine sadece tarikatımızın zararsız rahipleriyle konuşurlar."</p>

  <p>"Başka bir deyişle," dedi Peregrino sert bir şekilde, "tarikatının keşişleri kafirin hizmetkarları olacak."</p>

  <p>Dom Cristao ismini sessizce üç kez tekrarladı.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ender, çocukken orduda geçirdiği zamandan beri hiçbir zaman düşman bölgesinde olduğunu bu kadar açık bir şekilde hissetmemişti. Praça'dan tepeye uzanan yol, bir çok inançlı insanın adımlarıyla aşınmıştı ve katedralin kubbesi o kadar yüksekti ki yokuşun en dik yeri dışında tepeye varıncaya kadar her yerden görülüyordu. İlkokul sol taraftaydı, yokuş boyunca taraçalar halinde inşa edilmişti; sağ tarafta da öğretmenlerin adı verilen ama aslında içinde hademeler, kapıcılar, katipler, danışmanlar ve diğer düşük seviyelilerin oturduğu Vila dos professores, Profesör Evleri bulunuyordu. Ender’in gördüğü öğretmenlerin tümü Filhos'un gri cübbelerini giyiyor ve geçerken onu merakla izliyorlardı.</p>

  <p>Düşmanlık tepenin üstüne vardığında başladı, burası çimenleri ve bahçesi tertemiz bir şekilde bakılmış, sıkıştırma taşlardan yapılmış yollarıyla geniş, neredeyse düz bir araziydi. İşte burası kilisenin dünyası, diye düşündü Ender, her şey yerli yerinde ve hiçbir yabani ota izin yok. Bir çok insanın onu izlediğinin farkındaydı ama şimdi izleyenler siyah ve turuncu cüppeli, yetkilerinin tehlikeye girmesiyle gözlerini düşmanlık bürüyen papaz ve diyakozlardı. Buraya gelmekle sizden ne çalıyorum? diye sordu Ender sessizce. Ama nefretlerinin haksız olmadığını biliyordu. O, bakımlı bir bahçede büyüyen yabani bir ottu; bastığı her yeri düzensizlik tehdit ediyordu ve buraya kök salıp topraklarındaki hayatı emecek olsa bir çok güzel çiçek ölürdü.</p>

  <p>Jane sevimli bir şekilde onu cevap vermesi için kışkırtarak konuştu ama Ender onun oyununa gelmeyi reddetti. Papazlar dudaklarının hareket ettiğini görmemeliydi; Kilisede, kulağındaki mücevher gibi implantasyonları Tanrı’nın mükemmel olarak yarattığı bir vücudu daha iyi bir hale getirmeye çalışmak olarak algıladıklarından, kutsal bir şeye saygısızlık olarak gören büyük bir grup vardı.</p>

  <p>"Bu topluluk ne kadar sayıda papazı <i>destekleyebilir,</i> Ender?" dedi Jane, gerçekten merak ediyormuşçasına.</p>

  <p>Ender ona sert bir şekilde dosyalarında onların tam sayılarının bulunduğunu söylemek istedi. Jane’in en büyük zevklerinden biri, cevap verecek durumda değilken ya da söylediklerini aleni bir şekilde kabul edemeyecek durumdayken, ona sinirlendirici şeyler söylemekti.</p>

  <p>"Çoğalmayan erkek arılar. Çiftleşmiyorlarsa evrim bize onların sürelerinin dolduğunu söylemiyor mu?" Papazların topluluğun idari işlerinin ve halka hizmet görevlerinin çoğunu yaptığını tabii ki biliyordu. Ender sanki onları sesli bir şekilde söyleyebiliyormuş gibi kafasında cevaplarını oluşturdu. Eğer papazlar orada olmasaydı hükümet ya da ticaret veya esnaf birliği veya herhangi başka bir grup, bu yükü taşımak için genişlerdi. Ona rahat vermeyen sürekli değişim ve farklılıklara rağmen kimliğini koruyan bir tür katı hiyerarşi, topluluğu bir arada tutan güç olarak her zaman ortaya çıkıyordu. Eğer dinsel inançlara sadakatin güçlü desteği olmasaydı, topluluk kaçınılmaz bir şekilde bölünürdü. Güçlü bir dinsel inanç insanı sinirlendiren bir şeydi ama topluluk için gerekliydi. Valentine, Zenzibar'la ilgili kitabında bunu yazmamış mıydı? Papazlık sınıfını omurgalıların iskeletiyle karşılaştırmıştı.</p>

  <p>Sesli bir şekilde söylememesine rağmen Jane sırf onun düşüncesini tahmin edebildiğini göstermek için alıntıyı gerçekleştirdi; alaycı bir şekilde ona açıkça ızdırap çektirmek için bir yerlerde sakladığı Valentine'ın sesiyle konuştu. "Kemikler sert ve tek başlarına ölü ve taş gibi görünüyorlar ama vücudun geri kalanı iskeletin içerisine yerleşerek hayatın tüm hareketlerini gerçekleştiriyor."</p>

  <p>Valentine'ın sesini duymak onu tahmin ettiğinden ve Jane’in planladığından çok daha fazla üzdü. Adımları yavaşladı. Papazların düşmanlığına karşı bu kadar hassas olma nedeninin onun yokluğu olduğunu fark etti. Kalvinist aslana kendi ininde karşı koymuştu, Müslümanlığın yanan korlarının üzerinden felsefi bakımdan çıplak yürümüştü ve Kyoto’da Şinto fanatikleri penceresinin önünde ölüm tehditleri savurmuştu. Ama Valentine her zaman yakınında olmuştu; aynı şehirde aynı havayı solumuş, aynı havadan etkilenmişti. Yola koyulduğunda ona cesaret verirdi; bir karşılaşmadan döndüğünde ona yenilgide bile küçük zafer parçacıkları hissettiren sohbeti, başarısızlığından bile bir anlam çıkartmasını sağlardı. Onu sadece on gün önce bıraktım ve yokluğunu şimdiden hissediyorum.</p>

  <p>"Sola gideceksin sanırım," dedi Jane. İnsaflı bir şekilde şimdi kendi ses tonunu kullanıyordu. "Manastır tepenin batısında Zenador İstasyonu'na bakıyor."</p>

  <p>Öğrencilerin on iki yaşından itibaren yüksek bilimleri öğrendikleri fakültenin yanından geçti. Oldukça alçak bir bina olan manastır oradaydı. Ender katedral ve manastır arasındaki karşıtlığa gülümsedi. Filhos'un ihtişamı reddedişi neredeyse hakaret gibiydi. Nereye giderlerse gitsinler hiyerarşinin onlara kızması hiç de şaşırtıcı değildi. Manastır bahçesinde bile isyankar bir ifade vardı; sebze bahçesi olmayan her şey, yabani otlara ve biçilmemiş çimenlere terkedilmişti.</p>

  <p>Başkeşişin adı Dom Cristao'ydu; eğer başkeşiş bir kadın olsaydı elbette adı Dona Cristao olurdu. Burada yalnızca bir baxia okulu ve bir fakülte olduğu için sadece bir müdür vardı; kocası manastırı, karısı da okulları zarif bir sadelikle yönetiyordu, tek bir evlilikle tarikatın tüm ilişkilerini yürütüyorlardı. Ender manastırların ve okulların liderlerine "Sör Hristiyan" ve "Leydi Hristiyan" diye hitap edilmesinin İsa’nın istisnasız her yandaşına verilmesi gereken bir unvanı haksızca sahiplenmek olduğunu ve bunun bir üstünlük gösterisi olduğunu San Angelo’ya en başından söylemişti. San Angelo sadece gülümsemişti; çünkü elbette aklında olan şey tam da buydu. Alçakgönüllülüğünde küstah ve kibirliydi, işte o buydu ve onu sevmemin nedenlerinden biri de buydu.</p>

  <p>Dom Cristao onu bürosunda beklemek yerine avluda karşılamak için dışarı çıktı; tarikatın sıkı düzeninin bir parçası, hizmet verdikleri için, kendini bilerek rahatsız bir duruma sokmaktı. "Sözcü Andrew!" diye bağırdı. "Dom Ceifeiro!" diye seslendi Ender cevap olarak. Ceifeiro -orakçı- tarikatin başkeşiş yerine kullandığı unvandı; okul müdürlerine Aradores, tarlayı pullukla süren, ve öğretmen keşişlere de Semeadores, tohum eken, deniyordu.</p>

  <p>Ceifeiro, Sözcü'nün yaygın unvanı Dom Cristao'yu reddetmesine gülümsedi. Başka insanlardan Filhos’a unvanlarıyla ve uydurulmuş isimleriyle hitap etmelerini istemenin çıkarcı bir şey olduğunu biliyordu. San Angelo'nun dediği gibi, "Sana unvanınla hitap ettiklerinde Hristiyan olduğunu kabul ediyorlar demektir; isminle hitap ettiklerinde ise kendi dudaklarından bir vaaz geliyor demektir." Ender’i omuzundan tuttu, gülümsedi ve "Evet, ben Ceifeiro'yum. Ya <i>sen</i> bizim için nesin, yabani otların istilası mı?" dedi.</p>

  <p>"Gittiğim her yerde mantar olmaya çalışırım."</p>

  <p>"Dikkatli ol o zaman, yoksa Hasatların Efendisi seni burçaklarla birlikte yakar."</p>

  <p>"Biliyorum, her an lanetlenebilirim ve pişmanlık getirme umudum yok."</p>

  <p>"Pişmanlık papazların işi. Bizim işimiz zihni eğitmek. Buraya geldiğin için teşekkür ederim."</p>

  <p>"Davet ettiğiniz için ben teşekkür ederim. Birinin benimle konuşmasını sağlayabilmek için zorbalık yapmak durumunda bırakıldım."</p>

  <p>Ceifeiro, Sözcü'nün onu çağırma nedenlerinin sorgulayıcı tehdidiyle karşı karşıya kalmaları olduğunu bildiğini anlıyordu. Ama Rahip Amai konuşmayı neşeli tutmayı tercih etti. "Şimdilik bunları bir kenara bırakalım, San Angelo'yu tanıdığın doğru mu? Onun ölümünün sözcülüğünü yapan kişi sen misin?"</p>

  <p>Ender avlu duvarının üstünden dışarıya sarkan uzun yabani otları gösterdi. "Bahçenizin düzensizliğini onaylardı. Kardinal Aquila'yi kışkırtmayı çok severdi ve hiç süphesiz Piskopos Peregrino'nuz da bahçenin bakımsızlığına tiksintiyle burun kıvırıyordun."</p>

  <p>Dom Cristao göz kırptı. "Çok fazla sırrımızı biliyorsun. Sorularına cevap bulmana yardım edersek buradan gidecek misin?"</p>

  <p>"Umut var. Sözcülük yapmaya başladığımdan beri en fazla Trondheim'deki Reykjavik’te bir buçuk sene kaldım."</p>

  <p>"Dilerim bize de benzer bir kısalık sözü verirsin. Bunu kendim için değil benimkinden çok daha ağır cübbeler giyenlerin akıllarının huzuru için istiyorum."</p>

  <p>Ender, Piskopos'u rahatlatmaya yardım edebilecek tek samimi cevabı verdi. "Eğer yerleşecek bir yer bulursam Sözcü unvanımı bırakıp verimli bir vatandaş olacağıma söz veriyorum."</p>

  <p>"Böyle bir yerde bu Katolik dinine geçmeyi de kapsar."</p>

  <p>"San Angelo bana yıllar önce eğer bir dinim olacaksa onun bu olacağına söz verdirtti."</p>

  <p>"Nedense bu inançlı birinin samimi itirazına benzemiyor."</p>

  <p>"Nedeni bir inancım olmayışı."</p>

  <p>Ceifeiro sanki inanmıyormuşçasına güldü ve Ender’in sorularına geçmeden önce manastırı ve okulları gezdirmek için ısrar etti. Ender sorun etmedi; San Angelo'nun fikirlerinin ölümünden sonraki yüzyıllarda ne kadar ilerlediğini görmek istiyordu. Okullar yeterince güzel görünüyordu ve eğitim kalitesi yüksekti; Ceifeiro onu manastıra, karısı Aradora'yla paylaştığı küçük hücresine götürdüğünde hava kararmıştı.</p>

  <p>Dona Crista zaten oradaydı, yatakların arasındaki terminalde bir dizi gramer alıştırmaları yaratıyordu. Onunla konuşmadan önce durabileceği bir anı beklediler.</p>

  <p>Ceifeiro onu Sözcü Andrew diye tanıştırdı. "Ama bana Dom Cristao diye hitap etmekte zorlanıyor gibi."</p>

  <p>"Piskopos da öyle," dedi karısı. "Gerçek adım Detestai o Pecado e Fazei o Direito." Günahtan Nefret Et ve Doğru Olanı Yap, diye tercüme etti Ender. "Kocamın adı güzel bir kısaltmaya çok uygun- Amai, seni seviyorum. Ama benimkisi! Bir arkadaşın Hey! Detestai! diye bağırdığını düşünebiliyor musun?" Hepsi güldü. "Sevgi ve Nefret, karı koca işte biz buyuz. Eğer Hıristiyan adını benim için çok fazla buluyorsan bana ne diye hitap edeceksin?"</p>

  <p>Ender kadının yüzüne baktı, daha eleştirel biri kırışıklarına bakarak ona yaşlı diyebilirdi. Buna rağmen gülümsemesindeki neşe ve gözlerindeki kuvvet çok daha genç görünmesini hatta Ender'den bile daha genç görünmesini sağlıyordu. "Sana Beleza derdim ama kocan beni sana cilve yapmakla suçlar."</p>

  <p>"Hayır, o bana Beladona derdi; müstehcen bir şakayla, güzellikten zehire. Değil mi Dom Cristao?"</p>

  <p>"Alçakgönüllü kalmanı sağlamak benim görevim."</p>

  <p>"Tıpkı senin iffetli kalmanı sağlamak benim görevim olduğu gibi," diye cevap verdi.</p>

  <p>Bunun üzerine Ender bir yataktan diğerine bakmaktan kendini alamadı.</p>

  <p>"Ah, bakir evliliklerimizi merak eden biri daha," dedi Ceifeiro.</p>

  <p>"Hayır," dedi Ender. "Ama San Angelo'nun karı kocanın tek bir yatağı paylaşmasını teşvik ettiğini hatırlıyorum."</p>

  <p><i>"Bunu</i> yapabilmenin tek yolu," dedi Aradora, "birimizin gece diğerimizin gündüz uyuması."</p>

  <p>"Kurallar Filhos da Mente’nin gücüne göre ayarlanmalı," diye açıkladı Ceifeiro. "Hiç şüphesiz aynı yatağı paylaşıp bakir kalanlar da vardır ama karım hala çok güzel ve tenimin şehveti fazlasıyla ısrarlı."</p>

  <p>"San Angelo'nun amaçladığı şey de buydu. Evlilik yatağının, bilgiye duyduğunuz sevginin devamlı bir sınavı olması gerektiğini söylemişti. Tarikattaki her kadın ve erkeğin zaman içinde akıllarında olduğu kadar tenlerinde de çoğalacaklarını umuyordu."</p>

  <p>"Ancak bunu yaptığımız anda," dedi Ceifeiro, "Filhos'u terk etmek zorundayız."</p>

  <p>"Bu sevgili San Angelo'muzun anlamadığı bir şeydi, çünkü o yaşarken tarikatın gerçek bir manastırı olmadı," dedi Aradora. "Manastır bizim ailemiz ve onu terk etmek boşanmak kadar acı verici olur. Bir kez kök saldıktan sonra bitkilerin sökülmesi acı ve göz yaşı demektir. Bu nedenle ayrı yataklarda yatıyoruz ve sevgili tarikatımızda kalmak için yeterince gücümüz oluyor."</p>

  <p>Öyle hoşgörüyle konuşmuştu ki Ender’in gözleri istemsiz bir şekilde yaşlarla doldu. Aradora bunu gördü, yüzü kızardı ve başka bir yere baktı. "Bizim için ağlama Sözcü Andrew. Sevinçlerimiz acılarımızdan daha çok."</p>

  <p>"Beni yanlış anlıyorsunuz," dedi Ender. "Göz yaşlarım size acıdığım için değil güzellik için."</p>

  <p>"Hayır," dedi Ceifeiro, "Bakir papazlar bile evlilikteki iffetimizin en iyi deyişle tuhaf olduğunu düşünüyor."</p>

  <p>"Ben öyle düşünmüyorum," dedi Ender. Bir an için onlara Valentine'la olan uzun dostluklarının bir eş kadar yakın ve sevgi dolu ve buna rağmen bir kardeş kadar iffetli olduğunu anlatmak istedi. Ama onun düşüncesi kelimeleri alıp götürdü. Ceifeiro'nun yatağına oturdu ve elleriyle yüzünü kapattı.</p>

  <p>"Bir şey mi oldu?" diye sordu Aradora. Aynı zamanda Ceifeiro'nun eli nazikçe kafasına dokundu.</p>

  <p>Ender Valentine’ın özlemi ve sevgisinin yarattığı ani saldırıyı yok etmek için kafasını kaldırdı. "Korkarım bu seyahat bana diğerlerinden çok daha fazla şeye mal oldu. Uzun yıllar boyunca benimle birlikte seyahat eden kız kardeşimi geride bıraktım. Reykjavik’te evlendi. Benim için onu bırakalı sadece bir hafta oldu ama onu tahmin ettiğimden daha fazla özlediğimi görüyorum. İkiniz- "</p>

  <p>"Bize senin de bakir olduğunu mu söylemeye çalışıyorsun?" diye sordu Ceifeiro.</p>

  <p>"Şimdi de bir dul," diye fısıldadı Aradora.</p>

  <p>Valentine’ı kaybetmesinin bu şekilde ifade edilmesi Ender’e hiç de uygunsuz gelmedi.</p>

  <p>Jane kulağında mırıldandı. "Eğer bu senin ustaca planlarından biriyse kabul etmeliyim ki benim için fazla derin."</p>

  <p>Bu planlı bir şey değildi. Kontrolünü kaybettiğini hissetmek Ender’i korkuttu. Dün gece Ribeira'ların evinde duruma hakimdi; şimdi ise Quara veya Grego'nun ona teslim oldukları gibi kendisinin de bu evli keşişlere teslim olduğunu hissediyordu.</p>

  <p>"Sanırım," dedi Ceifeiro, "buraya bildiğinden daha fazla soruya cevap aramak için geldin."</p>

  <p>"Çok yalnız olmalısın," dedi Aradora. "Kardeşin ait olduğu yeri bulmuş. Sen de böyle bir yer mi arıyorsun?"</p>

  <p>"Sanmıyorum," dedi Ender. "Sanırım misafirperverliğinizi istismar ediyorum. Papazlığa atanmayan keşişlerin günah çıkartmaması gerekiyor."</p>

  <p>Aradora sesli bir şekilde güldü. <i>"Herhangi</i> Katolik bir kafirin günah çıkartmasını dinleyebilir."</p>

  <p>Ceifeiro gülmedi. "Sözcü Andrew, bize planladığından daha çok güvendiğin ortada ama seni o güveni hak ettiğimize temin ederim. Bu süreçte dostum ben de <i>sana</i> güvenebileceğime inandım. Piskopos senden korkuyor ve ben de bazı kuşkularım olduğunu kabul ediyorum ama artık yok. Elimden geldiğince sana yardım edeceğim çünkü küçük köyümüze bilerek zarar vermeyeceğine inanıyorum."</p>

  <p>"Ah," diye fısıldadı Jane. "Şimdi anlıyorum. Senin açından çok akıllıca bir hareket, Ender. Rol yapmakta bildiğimden çok daha iyisin."</p>

  <p>İncitici sözleri Ender’in kendisini alaycı ve ucuz hissetmesine neden oldu ve daha önce hiç yapmadığı bir şeyi yaptı. Eli mücevhere gitti, bağlantı kesme mandalını buldu ve tırnağıyla yana çevirip indirdi. Mücevher kapandı. Jane artık kulağında konuşamıyor, olayları onun bakış açısından göremiyor ve duyamıyordu. "Dışarı çıkalım," dedi Ender.</p>

  <p>Bu tür bir implantasyonun işlevi o kadar iyi biliniyordu ki ne yaptığını gayet iyi anladılar; bunu, özel ve samimi bir sohbet isteği için delil olarak gördüler ve gitmeyi istekle kabul ettiler. Ender mücevheri Jane’in duyarsızlığına karşılık geçici olarak kapatmak istemişti; arayüzü birkaç dakika sonra açmayı planlıyordu. Ama mücevher etkisiz hale gelir gelmez Aradora ve Ceifeiro'nun rahatladığını görmek onu tekrar açmayı en azından bir süre için imkansızlaştırdı.</p>

  <p>Gece vakti yamaçta Ceifeiro ve Aradora'yla sohbet ederken Jane’in dinlemediğini tamamen unutmuştu. Ona Novinha’nın çocukluğundaki yalnızlığından bahsettiler ve Pipo'nun baba şefkatinin ve Libo'nun arkadaşlığının onu nasıl canlandırdığını hatırladılar. "Pipo'nun ölümünün akşamında, Novinha hepimiz için bir ölü gibi oldu."</p>

  <p>Novinha onunla ilgili konuşmaları hiçbir zaman bilmedi. Bir çok çocuğun acıları Piskopos'un dairesinde toplantılara, manastırda öğretmenleri arasındaki konuşmalara, Belediye Başkanı’nın odasında sonsuz spekülasyonlara neden olmazdı. Ne de olsa bir çok çocuk, Os Venerados'ların kızı değildi; bir çoğu gezegenlerinin tek zenobiyoloğu da değildi.</p>

  <p>"Nazik ve ciddi biri haline geldi. Yerel bitkileri insan kullanımına uygun hale getirme ve Dünya kökenli bitkilerin Lusitania’da hayatta kalmaları konusundaki çalışmaları hakkında raporlar yazdı. Her soruya rahatlıkla, neşeli ve nazik bir şekilde cevap verdi. Ama bizim için ölüydü, hiçbir arkadaşı yoktu. Libo’ya bile sorduk, huzur içinde yatsın, bize, arkadaşı olmasına rağmen, kendisine herkese gösterdiği neşeli boşluğu bile göstermediğini söyledi. Bunun yerine ona sinirlenip herhangi bir soru sormasına izin vermiyordu." Ceifeiro yerli çimden bir yaprak kopardı ve soyup iç yüzeyindeki sıvıyı emdi. "Bunu denemelisin Sözcü Andrew, değişik bir tadı var ve vücudun onu sindiremeyeceğine göre oldukça zararsız."</p>

  <p>"Çimenin kenarlarının dudaklarını ve dilini jilet gibi kesebileceği konusunda onu uyarmalısın sevgili kocam."</p>

  <p>"Uyarmak üzereydim."</p>

  <p>Ender güldü, bir yaprak soydu ve tadına baktı. Ekşi tarçın, bir parça turunçgil ve bayat nefesin ağırlığı; tadı bir çok şeyi anımsatıyordu, pek azı güzeldi ama aynı zamanda güçlüydü. "Bu, bağımlılık yapabilir."</p>

  <p>"Kocam bir benzetme yapmak üzere Sözcü. Dikkatli ol."</p>

  <p>Ceifeiro utangaç bir şekilde güldü. "San Angelo, İsa’nın doğru yolu yeni şeyleri eskilerine benzeterek öğrettiğini söylemedi mi?"</p>

  <p>"Çimenin tadı," dedi Ender. "Bunun Novinha'yla ne ilgisi var?"</p>

  <p>"Bu çok dolaylı bir anlatım. Sanırım Novinha hiç hoş olmayan bir şeyin tadına baktı ama bu o kadar güçlüydü ki onu fena halde etkiledi ve bu tadı asla bırakamadı."</p>

  <p>"O neydi dersiniz?"</p>

  <p>"İlahi terimlerle mi? Evrensel suçluluğun gururu. Bu bir tür kibir ve kendini beğenmişlik. Kendi kabahati olamayacak şeyler için kendisini sorumlu tutuyor. Sanki her şeyi o kontrol ediyormuş gibi, sanki başka insanların acı çekmesi <i>onun</i> günahlarının cezasıymış gibi."</p>

  <p>"Pipo'nun ölümü için kendisini suçluyor," dedi Aradora "O aptal değil," dedi Ender. "Bunu yapanın domuzcuklar olduğunu biliyor ve Pipo'nun onlara yalnız gittiğini de biliyor. Bu nasıl onun suçu olabilir?"</p>

  <p>"Bu düşünce aklıma ilk geldiğinde aynı nedenle itiraz etmiştim. Ama sonra Pipo'nun öldüğü akşam olan olayların kayıtlarına baktım. Yalnızca bir ipucu vardı; Libo'nun söylediği bir şey, Novinha'dan, Pipo domuzcukları görmeye gitmeden önce üzerinde çalıştıkları şeyi ona göstermesini istemişti. O hayır dedi. Hepsi bu; başka biri konuyu yarıda kesti ve bir daha asla konuya geri dönmediler, en azından Zenador İstasyonu'nda, kayıt edilebileceği bir yerde olmadı."</p>

  <p>"Bu, Pipo'nun ölümünden önce neler olduğunu çok merak etmemize neden oldu Sözcü Andrew," dedi Aradora. "Pipo neden aceleyle dışarı fırladı? Bir şey üzerine kavga mı etmişlerdi? Kızgın mıydı? Çok sevdiğin birisi öldüğünde, eğer onunla son iletişimin kızgınlık doluysa insan kendini suçlamaya başlar. Keşke bunu söylemeseydim, keşke şunu söylemeseydim..."</p>

  <p>"O gece olanları anlamaya çalıştık. Çalışma notlarını otomatik olarak tutan bilgisayar kayıtlarına girdik, herkesin kayıtlarını taradık. Onunla ilgili her şey tamamen mühürlenmişti. Sadece kendisinin üzerinde çalıştığı dosyalar değil. Bağlantı zamanına bile bakamadık. Bizden sakladığı dosyaların ne olduğunu bile öğrenemedik. Belediye Başkanı bile her zamanki yüksek yetkisiyle giremedi."</p>

  <p>Aradora başını salladı. "İlk defa birisi halka ait dosyaları bu şekilde kilitledi; çalışma dosyaları koloninin işinin bir bölümü."</p>

  <p>"Yaptığı şey çok korkunçtu. Tabii ki Belediye Başkanı acil durum yüksek yetkisini kullanabilirdi ama aciliyet neydi? Aleni bir duruşma düzenlememiz gerekiyordu ve hiçbir yasal gerekçemiz yoktu. Sadece onun için endişelerimiz vardı ve yasalar başkasının iyiliği için işlerine burnunu sokanlara saygı göstermiyor. Belki bir gün o dosyalarda ne olduğunu, Pipo ölmeden önce aralarında ne geçtiğini öğreneceğiz. Onları silemez çünkü halka aitler."</p>

  <p>Jane’in dinlemediği, onu kapattığı Ender’in aklına gelmedi. O bunu duyar duymaz, Novinha’nın yerleştirdiği koruyucuları geçersiz kılıp dosyalarında neler olduğunu keşfettiğini düşündü.</p>

  <p>"Marcos'la evliliği," dedi Aradora. "Herkes bunun çılgınlık olduğunu biliyordu. Libo onunla evlenmek istiyordu, bunu hiç saklamadı. Ama o hayır dedi."</p>

  <p>"Sanki, beni mutlu edecek adamla evlenmeyi hak etmiyorum, der gibiydi. Saldırgan ve kaba olan, bana hakettiğim cezayı verecek olan adamla evleneceğim." Ceifeiro iç çekti. "Kendisini cezalandırma isteği onları sonsuza kadar ayırdı." Uzandı ve karısının eline dokundu.</p>

  <p>Ender, Jane’in kendinden memnun bir şekilde Novinha'yla Libo'nun <i>tamamen</i> ayrı kalmadıklarının kanıtının altı çocuk olduğu konusunda yorum yapmasını bekledi. Bir şey söylemeyince Ender sonunda arayüzü kapattığını hatırladı. Ama şimdi Ceifreio ve Aradora onu izlerken onu tekrar açamazdı.</p>

  <p>Libo ve Novinha’nın yıllardır sevgili olduğunu bildiği için Ceifeiro ve Aradora’nın hatalı olduğunu da biliyordu. Novinha suçluluk hissediyor olabilirdi; bu Marcos’a neden katlandığını, diğer insanlarla ilişkilerini neden kestiğini açıklardı. Ama Libo'yla evlenmemesinin nedeni bu değildi; ne kadar suçluluk hissederse hissetsin kesinlikle Libo'nun yatağının zevklerini hak ettiğini düşünüyordu.</p>

  <p>Libo'nun kendisini değil onunla evlenmeyi reddetmişti. Bu kadar küçük, üstelik de katolik bir kolonide bu kolay bir seçim değildi. O zaman evlilikle gelen ama zinayla birlikte gelmeyen şey neydi? önlemeye çalıştığı şey neydi?</p>

  <p>"Gördüğün gibi bu bizim için hala bir sır. Eğer gerçekten Marcos Ribeira’nın ölümünün sözcülüğünü yapmaya niyetliysen, onunla neden evlendiğinin cevabını bir şekilde bulmak zorundasın. Bunu cevaplamak için Pipo'nun neden öldüğünü çözmen gerekiyor. Yüz Dünya'daki on bin üstün zekalı insan yirmi yıldan fazla bir zamandır bu konu üzerinde çalışıyor."</p>

  <p>"Ama tüm o üstün zekalılara göre bir avantaja sahibim," dedi Ender.</p>

  <p>"Neymiş o?" diye sordu Ceifeiro.</p>

  <p>"Novinha’yı seven insanların yardımı."</p>

  <p>"Biz kendimize yardım edemedik," dedi Aradora. "Ona da yardım edemedik."</p>

  <p>"Belki birbirimize yardım edebiliriz," dedi Ender.</p>

  <p>Ceifeiro ona bakıp elini omuzuna koydu. "Sözcü Andrew, eğer bu konuda samimiysen bizim seninle olduğumuz kadar sen de bizimle dürüst ol. On saniye önce aklına gelen fikir neydi?"</p>

  <p>Ender bir an için duraksadı sonra ciddiyetle başını salladı. "Novinha’nın Libo'yla evlenmeme nedeninin suçluluk duygusu olduğunu sanmıyorum. Onunla, sakladığı dosyalara girişini engellemek için evlenmediğini düşünüyorum."</p>

  <p>"Neden?" diye sordu Ceifeiro. "Pipo'yla kavga ettiğini öğreneceğinden mi korktu?"</p>

  <p>"Pipo'yla kavga ettiğini sanmıyorum," dedi Ender. "Sanırım o ve Pipo bir şey keşfettiler ve bu bilgi Pipo'nun ölümüne neden oldu. Bu yüzden dosyaları kilitledi. İçlerindeki bilgi bir şekilde ölümcüldü."</p>

  <p>Ceifeiro kafasını salladı. "Hayır Sözcü Andrew. Suçluluğun gücünü anlamıyorsun. İnsanlar hayatlarını birkaç parça bilgi için mahvetmezler; ama çok daha küçük bir şey için kendilerini suçlayarak bunu yaparlar. Anlıyor musun, Marcos Ribeira ile <i>evlendi. Bunu</i> kendisini cezalandırmak için yaptı."</p>

  <p>Ender tartışmadı. Novinha’nın suçluluğu konusunda haklıydılar; Marcos Ribeira’nın onu dövmesine izin verip hiç yakmmamasının nedeni buydu? Suçluluk ortadaydı. Ama Marcao'yla evlenmesinin başka bir nedeni daha vardı. O kısırdı ve bundan utanıyordu; şehirden erkeklik eksikliğini saklamak için zinayla dolu bir evliliğe tahammül etmişti. Novinha acı çekmeye razıydı ama Libo'nun vücudu ve çocukları olmadan yaşamaya razı değildi. Hayır, Libo'yla evlenmemesinin nedeni, onu dosyalarındaki sırlardan uzak tutmaktı çünkü oradaki şey, domuzcukların onu öldürmesine neden olacaktı.</p>

  <p>Ne büyük bir ironi. Onu sonunda öldürmüş olmaları da ne kadar ironik.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ender küçük evinde terminalin başına oturdu ve tekrar tekrar Jane’i çağırdı. Mücevheri tekrar açtığı andan itibaren ondan defalarca özür dilemesine rağmen tüm yol boyunca onunla hiç konuşmamıştı. Terminalden de cevap vermiyordu.</p>

  <p>Ancak o zaman mücevherin Jane için kendisine oranla çok daha büyük bir anlamı olduğunu anladı. O sadece rahatsızlık veren can sıkıcı bir çocuğu başından savmıştı. Ama Jane için mücevher onu tanıyan tek insanla kurduğu sürekli bir ilişkiydi. Daha önce bir çok kez ilişkileri kesilmişti, uzay yolculuğunda, uyku nedeniyle; ama bu onu ilk kapatışıydı. Sanki onu tanıyan tek insan şimdi var olduğunu kabul etmeyi reddediyormuş gibiydi.</p>

  <p>Onu yatağında ağlarken kaldırılıp sevilmeyi, endişelerinin giderilmesini isteyen Quara’ya benzetti. Ama o et ve kandan yapılmış bir çocuk değildi. Onu aramaya gidemezdi. Sadece bekleyip dönmesini umut edebilirdi.</p>

  <p>Onun hakkında ne biliyordu? Duygularının ne kadar derin olduğunu hiçbir şekilde tahmin edemiyordu. Uzak bir ihtimal de olsa mücevheri kendisi olarak görüyor olabilirdi ve onu kapatarak onu öldürmüş olabilirdi.</p>

  <p>Hayır dedi kendisine. O orada, Yüz Dünya'daki yıldız sistemleri arasında yayılmış yüzlerce ansible arasındaki filotik bağlantılarda bir yerdeydi.</p>

  <p>"Beni affet," diye yazdı terminale. "Sana ihtiyacım var."</p>

  <p>Ama kulağındaki mücevher sessizdi, terminal hareketsiz ve soğuk duruyordu. Onun sürekli yanında olmasına ne kadar alıştığını fark etmemişti. Yalnızlığına önem verdiğini sanmıştı; fakat şimdi yalnızlığa mecbur kalınca acil bir konuşma ihtiyacı hissetti, birinin onu duymasını istedi, sanki birinin sohbeti olmadan var olduğundan bile emin olamıyordu.</p>

  <p>Ana Kraliçe'yi bile saklama yerinden çıkardı, fakat aralarında geçen şeye bir sohbet denemezdi. Şimdi o bile mümkün değildi. Ana Kraliçe’nin düşünceleri ona dağınık, güçsüz ve onun için çok zor olan kelimeler olmadan geliyordu; sadece bir sorgulama hissi ve kozasının bir mağara ya da yaşayan bir ağacın boş kavuğu gibi serin, nemli bir yerde yatırılmış görüntüsü vardı. &lt;Şimdi?&gt; Ana Kraliçe soru soruyormuş gibiydi. Hayır, demek zorundaydı, daha değil, üzgünüm- ama Ana Kraliçe onun özür dilemesini dinlemek için beklemeden gitti, kendince sohbet edebileceği ne veya kimi bulduysa ona geri döndü. Ender için uyumaktan başka bir seçenek kalmamıştı.</p>

  <p>Jane’e duygusuzca yaptığı şey konusunda suçluluk onu kemirdiği için gece geç bir saatte tekrar uyandı, tekrar terminalin başına oturdu ve, "Bana geri dön Jane," diye yazdı. "Seni seviyorum." Sonra mesajı ansible'la onu görmezlikten gelemeyeceği yere yolladı. Tüm açık ansible mesajları gibi Belediye Başkanı’nın ofisindeki biri onu okuyacaktı; Belediye Başkanı’nın, Piskopos'un ve Dom Cristao'nun sabaha kadar bunu öğreneceği kesindi. Bırakın Jane’in kim olduğunu ve Sözcü'nün ona neden gece yarısı ışıkyılları uzaklıktan haykırdığını merak etsinlerdi. Ender umursamıyordu. Çünkü o şimdi hem Valentine’ı hem de Jane’i kaybetmişti ve yirmi yıldır ilk defa tamamen yalnızdı.</p>
</body>
</html>
