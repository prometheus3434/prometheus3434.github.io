<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.2.css" rel="stylesheet" type="text/css" />
</head>

<body>
  <h1 class="chapternumber sigil_not_in_toc">17</h1>
  <hr />

  <h1 class="chaptername" id="sigil_toc_id_17">KADINLAR</h1>

  <div class="quote">
    <p>Tahliye filosunun Küçük Doktor'la silahlandırıldığı haberinin nasıl dışarı sızdığını bulun. Bu EN YÜKSEK ÖNCELİĞİMİZ. Sonra da şu Demosthenes denen kişinin kim olduğunu öğrenin. Tahliye Filo’suna ikinci bir Soykırım demek, ihanet yasalarının çiğnenmesi anlamına geliyor ve eğer CSA bu sesin kime ait olduğunu bulup buna bir son veremiyorsa CSA’nın varlığını devam ettirmesi için bir neden göremiyorum.</p>

    <p>Bu süre içinde Lusitania’dan ele geçirilen dosyaların değerlendirmelerine devam edilsin. Sadece iki dengesiz xenobiyoloğu tutuklamak istediğimiz için ayaklanma çıkartmaları çok mantıksız. Belediye Başkanı’nın geçmişinde böyle bir şeyin olabileceğine dair ipucu veren hiçbir şey yoktu. Eğer bir devrim olma ihtimali varsa devrimin liderlerinin kimler olabileceğini öğrenmek istiyorum.</p>

    <p>Pyotr, elinden geleni yaptığını biliyorum. Ben de öyle. Herkes elinden geleni yapıyor. Büyük bir ihtimalle Lusitania’daki insanlar da öyle. Ama benim sorumluluğum Yüz Dünya’nın güvenliğini ve bütünlüğünü korumak. Üzerimde Hegemon Peter’in sorumluluğunun yüz mislini taşıyorum ama gücünün ancak yüzde onuna sahibim. Onun gibi bir dahi olmadığım da ortada. Eğer Peter’dan yararlanmak mümkün olsaydı hiç şüphesiz sen ve diğer insanlar daha mutlu olurdunuz. Bu olay bitmeden bir Ender’e daha ihtiyacımız olacağından korkuyorum. Kimse bir soykırım istemiyor, ama eğer olursa yok olanların diğerleri olduğundan emin olmak istiyorum. Söz konusu savaş olunca insan insandır, yabancı da yabancı. Hayatta kalmaktan bahsettiğimiz zaman tüm o raman olayları yok olup gidiyor.</p>

    <p>Bu seni memnun ediyor mu? Yumuşak davranmadığımı söylediğimde bana inanıyor musun? Şimdi sen de yumuşak olmamaya bak. Sonuçları bana hızlı bir şekilde ulaştırmaya çalış. Şimdi. Sevgiler ve öpücükler, Bawa.</p>
  </div>

  <p class="quotename">- Gobawa Ekimbo, Chmn Xen Ovst Comm’dan Pyotr Martinov’a, Dir Cgrs See Age, Not 44:1970:5:4:2: cit.<br />
  Demosthenes, ikinci Soykırım, 87:1972:1:1:1</p>

  <p>Human ormanda yolu gösterdi. Domuzcuklar yokuşlardan aşağı yukarı, derelerden, kalın çalılıklardan kolaylıkla tırmanabiliyorlardı. Fakat Human bazı ağaçlara yarı tırmanarak diğerlerine dokunup onlarla konuşarak dans ediyor gibiydi. Diğer domuzcuklar çok daha ölçülüydü sadece ara sıra Human'ın maskaralıklarına katılıyorlardı. Mandachuva insanlarla yürüyordu.</p>

  <p>"Bunu neden yapıyor?" diye sordu Ender alçak bir sesle.</p>

  <p>Mandachuva bir an için şaşırdı. Ouanda Ender’in söylemek istediği şeyi açıkladı. "Human neden ağaçlara tırmanıyor veya onlara dokunuyor ve şarkı söylüyor?"</p>

  <p>"Onlara üçüncü yaşam hakkında şarkı söylüyor," dedi Mandachuva. "Bunu yapması çok ayıp. O her zaman bencil ve aptal olmuştur."</p>

  <p>Ouanda şaşkın bir şekilde Ender’e sonra da Mandachuva’ya baktı. "Herkesin Human’ı sevdiğini sanıyordum," dedi.</p>

  <p>"Büyük bir onur," dedi Mandachuva. "Bilge biri." Sonra Mandachuva Ender’i belinden dürttü. "Ama bir konuda tam bir ahmak. Senin onu onurlandıracağını sanıyor. Senin onu üçüncü yaşama götüreceğini sanıyor."</p>

  <p>"Üçüncü yaşam nedir?" diye sordu Ender.</p>

  <p>"Pipo'nun kendisine sakladığı armağan," dedi Mandachuva. Sonra daha hızlı yürümeye başladı ve diğer domuzcuklara yetişti.</p>

  <p>"Bu dediklerinden bir şey anladın mı?" diye sordu Ender Ouanda’ya.</p>

  <p>"Onlara doğrudan sorular sormana hala alışamadım."</p>

  <p>"Verdikleri cevaplardan pek bir şey anladığım söylenemez, değil mi?"</p>

  <p>"Mandachuva kızgın, bunu biliyorum. Pipo’ya kızgın, bunu da biliyorum. Üçüncü yaşam; Pipo'nun kendisine sakladığı bir armağan. Hepsi bir araya gelince anlayacağız."</p>

  <p>"Ne zaman?"</p>

  <p>"Yirmi yıl sonra veya yirmi dakika sonra. Xenolojiyi eğlenceli yapan şey de bu."</p>

  <p>Ela da ağaçlara dokunuyordu ve zaman zaman çalılıklara bakıyordu. "Hepsi aynı tür ağaç. Çalılıklar da aynı. Çoğu ağaca tırmanmış olan şuradaki asma da öyle. Bu ormanda başka bir bitki türü gördün mü Ouanda?"</p>

  <p>"Farkına vardığım kadarıyla hayır. Onları özellikle aramadım. Asmanın adı merdona. Macios'lar onunla besleniyor gibi ve domuzcuklar Macios'ları yiyor. Domuzcuklara merdona kökünün nasıl yenilebilir hale getirileceğini <i>öğrettik.</i> Amaranth'tan önce. Bu yüzden yemek zincirinde daha alt sıralara yerleştiler."</p>

  <p>"Bak," dedi Ender.</p>

  <p>Domuzcukların hepsi durmuştu, sırtları insanlara dönük vaziyette bir açıklığa bakıyorlardı. Ender, Ouanda ve Ela da kısa sürede onlara yetişerek ayışığı ile aydınlatılmış vadiye baktılar. Oldukça büyük bir alandı ve zemin tamamen çıplaktı. Bölgenin kenarında bir çok kütük evi diziliydi ama ortası dev bir ağaç dışında boştu, bu şimdiye kadar ormanda gördüklerinin en büyüğüydü.</p>

  <p>Gövdesi hareket ediyor gibiydi. "Macios'larla kaynıyor," dedi Ouanda.</p>

  <p>"Macios değil," dedi Human.</p>

  <p>"Üç yüz yirmi," dedi Mandachuva.</p>

  <p>"Küçük kardeş," dedi Arrow.</p>

  <p>"Ve küçük anneler," diye ekledi Cups.</p>

  <p>"Eğer onlara zarar verirseniz," dedi Leaf-Eater, "sizi ekmeden öldürürüz ve ağacınızı keseriz."</p>

  <p>"Onlara zarar vermeyeceğiz," dedi Ender.</p>

  <p>Domuzcuklar bölgeye doğru bir tek adım bile atmadılar. Tam karşılarında duran büyük kütük evinde bir hareket görünceye kadar beklediler. Bir domuzcuktu. Ama şimdiye kadar gördüklerinden daha büyüktü.</p>

  <p>"Bir kadın," diye mırıldandı Mandachuva.</p>

  <p>"Adı nedir?" diye sordu Ender.</p>

  <p>Domuzcuklar ona gözlerini dikerek baktılar. <i>"Bize</i> isimlerini <i>söylemezler,"</i> dedi Leaf-Eater.</p>

  <p>"Tabii eğer isimleri varsa," diye ekledi Cups.</p>

  <p>Human uzandı ve Ender’i kulağına fısıldayabileceği bir yakınlığa çekti. "Ona her zaman Shouter deriz. Ama asla kadınların duyabileceği bir yerde değil."</p>

  <p>Kadın onlara baktı ve sonra şarkı söyledi- ses tonunun tatlı akıcılığını tanımlamanın başka bir yolu yoktu- Kadınların Dili'nde bir iki cümle konuştu.</p>

  <p>"Seni çağırıyor," dedi Mandachuva. "Sözcü. Sen."</p>

  <p>"Yalnız mı?" diye sordu Ender. "Ouanda ve Ela’yı da yanımda götürmeyi tercih ederim."</p>

  <p>Mandachuva sesli bir şekilde Kadınların Dili'nde konuştu; kadının ses tonuyla kıyaslanınca onunki gargara sesine benziyordu. Shouter yine şarkı söyleyerek cevap verdi fakat bu sefer daha kısa sürdü.</p>

  <p>"Elbette gelebilirler diyor," diye bildirdi Mandachuva. "'Onlar da kadın değil mi' diyor. İnsanlar ve Küçükler arasındaki farklılıklar konusunda pek bir şey bilmiyor."</p>

  <p>"Bir şey daha," dedi Ender. "En azından biriniz tercüman olarak gelin. Yoksa Starkça konuşabiliyor mu?"</p>

  <p>Mandachuva Ender’in isteğini tekrarladı. Cevap kısaydı ve Mandachuva bundan hoşlanmadı. Tercüme etmeyi reddetti. Bunu açıklayan Human oldu. "Ben olduğum sürece istediğin kişi tercümanın olabilir diyor."</p>

  <p>"O zaman tercümanımız olarak seni istiyoruz," dedi Ender.</p>

  <p>"Doğum yerine önce sen gitmelisin," dedi Human. "Davet edilen kişi sensin."</p>

  <p>Ender öne çıktı ve ay ışığına doğru uzun adımlarla yürüdü. Ela ve Ouanda’nın onu takip ettiğini ve Human'ın arkadan sendeleyerek yürüdüğünü duyabiliyordu. Şimdi oradaki tek dişinin Shouter olmadığını görebiliyordu. Bütün kapıların önünde bir çok yüz görülüyordu. "Kaç kişiler?" diye sordu Ender.</p>

  <p>Human cevap vermedi. Ender ona bakmak için döndü. "Kaç tane kadın var?" diye tekrarladı.</p>

  <p>Human hala cevap vermiyordu. Shouter daha sesli ve emreder bir ses tonuyla şarkı söyleyinceye kadar. Ancak o zaman Human tercüme etti. "Doğum yerinde ancak kadınlar sana bir soru sorarsa konuşabilirsin Sözcü."</p>

  <p>Ender ciddiyetle başını salladı ve sonra diğer erkeklerin bölgede bekledikleri yere geri yürüdü. Ouanda ve Ela onu takip etti. Shouter’ın arkasından şarkı söylediğini duyuyordu ve erkeklerin ona neden bu ismi koyduklarını şimdi anlıyordu; sesi ağaçları sallayacak kadar güçlüydü. Human Ender’e yetişti ve onu giysisinden çekiştirdi. "Neden gidiyorsun, gitmek için izin almadın diyor. Sözcü bu çok kötü bir şey, o çok kızgın."</p>

  <p>"Ona de ki, ben buraya emir vermeye veya almaya gelmedim. Eğer bana eşiti gibi davranmayacaksa ben de ona eşitim gibi davranmam."</p>

  <p>"Bunu ona söyleyemem," dedi Human.</p>

  <p>"O zaman neden gittiğimi her zaman merak edecek, değil mi?"</p>

  <p>"Kadınların arasına çağrılmak çok büyük bir onurdur!"</p>

  <p>"Ölülerin Sözcüsü'nün gelip onları ziyaret etmesi de büyük bir onur."</p>

  <p>Human birkaç dakika endişeden kas katı kesilmiş vaziyette durdu. Sonra döndü ve Shouter'la konuştu.</p>

  <p>Kadın susuyordu. Vadide hiç ses yoktu.</p>

  <p>"Umarım ne yaptığını biliyorsundur Sözcü," diye mırıldandı Ouanda.</p>

  <p>"Doğaçlama yapıyorum," dedi Ender. "Nasıl gidiyor sence?"</p>

  <p>Cevap vermedi.</p>

  <p>Shouter büyük kütük evine geri döndü. Ender arkasını döndü ve yine ormana doğru gitmeye başladı. Neredeyse hemen Shouter’ın sesi duyuldu.</p>

  <p>"Beklemeni emrediyor," dedi Human.</p>

  <p>Ender adımlarını durdurmadı ve kısa sürede erkek domuzcukların yanına vardı. "Eğer benden geri dönmemi isterse belki dönebilirim. Ama ona emretmeye ya da emir almaya gelmediğimi söylemelisin Human."</p>

  <p>"Bunu söyleyemem," dedi Human.</p>

  <p>"Neden?" diye sordu Ender.</p>

  <p>"Bana izin ver," dedi Ouanda. "Human, bunu korktuğun için mi yoksa bunun için bir kelime olmadığı için mi söyleyemezsin?"</p>

  <p>"Kelime yok. Bir kardeşin bir kadına emretmesi ve onun erkeğe rica etmesi gibi kelimeler o yönde söylenemez."</p>

  <p>Ouanda Ender’e gülümsedi. "Sorun dilden kaynaklanıyor, Sözcü."</p>

  <p>"Senin dilini anlamıyorlar mı Human?" diye sordu Ender.</p>

  <p>"Erkeklerin Dili doğum yerinde konuşulamaz," dedi Human.</p>

  <p>"Ona benim kelimelerimin Kadınların Dili'nde konuşulmayacağını sadece Erkeklerin Dili'nde konuşulabileceğini söyle ve ona kelimelerimi Erkeklerin Dili'nde tercüme etmeni rica ettiğimi söyle."</p>

  <p>"Sen büyük bir belasın Sözcü," dedi Human. Döndü ve yine Shouter'la konuştu.</p>

  <p>Birden vadi Kadınların Dili’nin sesleriyle dolmuştu, gösteriye ısınan bir koro gibi bir düzine değişik şarkı duyuluyordu.</p>

  <p>"Sözcü," dedi Ouanda, "iyi bir antropolojik araştırmanın neredeyse tüm kurallarını çiğnedin."</p>

  <p>"Hangilerini kaçırdım?"</p>

  <p>"Aklıma gelen tek şey henüz içlerinden birini öldürmediğin."</p>

  <p>"Şunu unutuyorsun," dedi Ender, "ben buraya onları araştıran bir bilim adamı olarak gelmedim. Ben onlarla sözleşme yapmak için gelen bir büyükelçiyim."</p>

  <p>Kadınlar başladıkları kadar çabuk sessizleştiler. Shouter hızla evinden çıktı ve açıklığın tam ortasına yürüyerek ortadaki kocaman ağacın yanında durdu. Şarkı söyledi.</p>

  <p>Human ona Kardeşlerin Dili'nde cevap verdi. Ouanda kabaca tercüme etti. "Ona senin eşit olarak gelmekle ilgili söylediklerini iletiyor."</p>

  <p>Kadınlar yine ahenksiz bir şarkı patlattı.</p>

  <p>"Sizce nasıl karşılık verecekler?" diye sordu Ela.</p>

  <p>"Ben nereden bileyim?" diye sordu Ouanda. "Buraya senden daha sık gelmedim."</p>

  <p>"Bence bunu anlayacaklar ve koşullar hakkında beni bilgilendirecekler," dedi Ender.</p>

  <p>"Neden böyle düşünüyorsun?" diye sordu Ouanda.</p>

  <p>"Çünkü gökyüzünden geldim. Çünkü ben Ölülerin Sözcüsü'yüm."</p>

  <p>"Büyük beyaz tanrı olduğunu düşünmeye başlama," dedi Ouanda. "Bu genellikle pek işe yaramıyor."</p>

  <p>"Ben Pizarro değilim," dedi Ender.</p>

  <p>Jane kulağına mırıldandı, "Kadınların Dili'nden bir şeyler anlamaya başlıyorum. Erkeklerin Dili’nin temel unsurları Pipo ve Libo'nun notlarında vardı. Human'ın tercümeleri çok yararlı. Kadınların Dili, Erkeklerin Dili'yle yakından bağlantılı, sadece biraz daha eski gibi - köklere daha yakın, biçimler daha eski - ve dişilerin erkeklere söylediklerinin tümü emir şeklinde, erkeklerin dişilere söyledikleri ise yalvarma şeklinde. Dişilerin <i>kardeşler</i> kelimesi, erkeklerin <i>macio,</i> ağaç solucanı kelimesiyle bağlantılı gibi. Eğer bu sevginin diliyse, çiftleşebilmeleri hayret verici."</p>

  <p>Ender gülümsedi. Jane’in tekrar onunla konuşuyor olması, onun yardımını alacağını bilmesi iyi bir şeydi.</p>

  <p>Mandachuva’nın Ouanda’ya bir soru sorduğunu fark etti çünkü fısıldadığı cevabı duymuştu. "Kulağındaki mücevheri dinliyor."</p>

  <p>"Ana Kraliçe mi?" diye sordu Mandachuva.</p>

  <p>"Hayır," dedi Ouanda. "O bir " kelime bulmak için çırpındı.</p>

  <p>"O bir bilgisayar. Sesi olan bir makine."</p>

  <p>"Ben de bir tane alabilir miyim?" diye sordu Mandachuva.</p>

  <p>"Bir gün," diye cevap verdi Ender, Ouanda’yı bu zor soruya cevap verme zahmetinden kurtararak.</p>

  <p>Kadınlar sessizleşti ve Shouter'ın sesi duyuldu. Erkekler heyecanlanarak parmak uçlarında aşağı yukarı zıplamaya başladılar.</p>

  <p>Jane kulağına fısıldadı. "Erkeklerin Dili'nde konuşuyor," dedi.</p>

  <p>"Harika bir gün," dedi Arrow yavaşça. "Kadınlar burada Erkeklerin Dili'ni konuşuyor. Daha önce hiç olmadı."</p>

  <p>"Seni içeri davet ediyor," dedi Human. "Bir ablanın kardeşine daveti gibi."</p>

  <p>Ender hemen bölgeye girdi ve doğrudan Shouter'ın yanına gitti. Erkeklerden uzun olmasına rağmen Ender'den elli santimetre kadar kısaydı, bu yüzden Ender dizlerinin üstüne çöktü. Göz göze geldiler.</p>

  <p>"Bana karşı nezaketinizden dolayı size minnetarım," dedi Ender.</p>

  <p><i>"Bunu</i> Kadınların Dili'nde söyleyebilirim," dedi Human.</p>

  <p>"Yine de <i>kendi</i> dilinde söyle," dedi Ender.</p>

  <p>Söyledi. Shouter uzandı ve Ender’in alnının pürüzsüz derisine, çenesindeki sert sakala dokundu; dudağına parmağını bastırdı, göz kapağına parmağıyla nazikçe dokunduğunda Ender gözlerini kapattı ama geri çekilmedi.</p>

  <p>Konuştu. "Sen kutsal Sözcü müsün?" diye tercüme etti Human. Jane tercümeyi düzeltti. <i>"Kutsal</i> kelimesini o ekledi."</p>

  <p>Ender Human’a baktı. "Ben kutsal değilim," dedi.</p>

  <p>Human kas katı kesildi.</p>

  <p>"Söyle ona."</p>

  <p>Human bir an için bir tereddüt yaşadı; ve sonra ikisi arasında Ender’in daha az tehlikeli olduğuna karar verdi. "Kutsal demedi."</p>

  <p>"Bana söylediklerini, söyleyebildiğin kadar doğru söyle," dedi Ender.</p>

  <p>"Eğer kutsal değilsen," dedi Human, "gerçekte ne söylediğini nereden bildin?"</p>

  <p>"Lütfen," dedi Ender, "ikimiz arasında doğruları söyle."</p>

  <p>"Sana doğruları söylerim," dedi Human. "Ama onunla konuştuğum zaman senin kelimelerini söyleyen benim sesim. Onları dikkatli bir şekilde söylemem gerekiyor."</p>

  <p>"Doğruyu söyle," dedi Ender. "Korkma. Söylediklerimi aynen bilmesi önemli. Ona şunu söyle. Onunla kaba bir ifadeyle konuştuğun için ondan seni affetmesini istiyorum ama ben kaba bir framling'im ve söylediklerimin aynısını ona söylemen gerekiyor."</p>

  <p>Human gözlerini devirdi ama Shouter’a dönerek konuştu.</p>

  <p>Shouter kısaca cevap verdi. Human tercüme etti. "Kafasının merdona kökünden oyulmadığmı söylüyor. Tabii ki bunu anlıyor."</p>

  <p>"Ona biz insanların daha önce böyle büyük bir ağaç görmediğimizi söyle. Ondan, kendisinin ve diğer kadınların bu ağaçla ne yaptıklarını açıklamasını iste."</p>

  <p>Ouanda dehşet içindeydi. "Hiç vakit kaybetmiyorsun değil mi?"</p>

  <p>Ama Human, Ender’in sözlerini tercüme ettiğinde Shouter derhal ağacın yanına gitti, ona dokundu ve şarkı söylemeye başladı.</p>

  <p>Şimdi ağaca yakınlaştıkları için kabuğun üzerinde kıpır kıpır gezen yaratıkları görebiliyorlardı. Çoğu dört beş santimetreden uzun değildi. Pembemsi vücutları ince bir tüyle kaplı olmasına rağmen cenine benziyorlardı. Gözleri açıktı. Kabuğun üzerinde benek benek kuruyan hamur lekelerine ulaşmak için birbirlerinin üstüne çıkıyorlardı.</p>

  <p>"Amaranth lapası," dedi Ouanda.</p>

  <p>"Bebekler," dedi Ela.</p>

  <p>"Bebek değiller," dedi Human. "Bunlar neredeyse yürüyecek kadar büyükler."</p>

  <p>Ender ağacın yanına gitti ve elini uzattı. Shouter bir anda şarkı söylemeyi durdurdu. Ama Ender hareketini durdurmadı. Genç bir domuzcuğun yanındaki kabuğa dokundu. Domuzcuk elinin üstüne tırmandı ve ona tutundu. "Bunun adını biliyor musun?" diye sordu Ender.</p>

  <p>Human korku içinde hızla tercüme etti ve Shouter’in cevabını söyledi. "O benim kardeşim," dedi. "İki ayak üstünde yürümeye başlayana kadar bir ismi olmayacak. Babası Rooter."</p>

  <p>"Peki ya annesi?" diye sordu Ender.</p>

  <p>"Küçük annelerin isimleri yoktur," dedi Human.</p>

  <p>"Ona sor."</p>

  <p>Human sordu. Shouter cevap verdi. "Annesinin çok güçlü ve çok cesur olduğunu söylüyor. Beş çocuk taşıyarak şişmanlamış." Human alnına dokundu. "Beş çocuk çok iyi bir sayı ve hepsini besleyecek kadar da şişmandı."</p>

  <p>"Yediği lapayı annesi mi getiriyor?"</p>

  <p>Human dehşete düşmüş görünüyordu. "Sözcü bunu söyleyemem. Hiçbir dilde."</p>

  <p>"Neden?"</p>

  <p>"Söyledim sana. Beş küçük çocuğunu da besleyecek kadar şişmandı. Küçük kardeşi yerine koy ve kadının ağaca şarkı söylemesine izin ver."</p>

  <p>Ender elini ağacın gövdesine koydu ve küçük kardeş uzaklaştı. Shouter şarkısına kaldığı yerden devam etti. Ouanda Ender’e aceleciliği yüzünden bir bakış fırlattı. Ama Ela heyecanlı görünüyordu. "Anlamıyor musun? Yeni doğanlar annelerinin vücuduyla besleniyorlar."</p>

  <p>Ender tiksinerek uzaklaştı.</p>

  <p>"Bunu nasıl söyleyebilirsin?" diye sordu Ouanda.</p>

  <p>"Baksana tıpkı küçük macios'lar gibi ağacın üstünde kıpır kıpır geziyorlar. Onlar ve macios'lar rakip olmalılar." Ela ağacın amarantjı lapasıyla lekelenmemiş bir bölgesini gösterdi. "Ağaçtan özsu akıyor. Burada çatlaklarda. Herhalde Descolada'dan önce özsu ile beslenen böcekler vardı ve macios'larla bebek domuzcuklar onları yemek için yarışıyorlardı. Bu yüzden domuzcuklar genetik moleküllerini bu ağaçlarla birbirlerine karıştırabildiler. Sadece bebekler burada yaşamadı, macios'ları uzak tutmak için yetişkinler de bu ağaçlara tırmanmak zorunda kaldılar. Birçok yemek kaynağı olduğunda bile hayatları boyunca bu ağaçlara bağlıydılar. Ağaçlara <i>dönüşmeden</i> çok önce bile."</p>

  <p>"Biz domuzcuk topluluğunu araştırıyoruz," dedi Ouanda sabırsızca. "Uzak evrimsel geçmişi değil."</p>

  <p>"Nazik bir görüşme yapmakla meşgulüm," dedi Ender. "Bu yüzden lütfen sessiz olun ve öğrenebildiklerinizi bir seminer gerçekleştirmeden öğrenin."</p>

  <p>Şarkı doruk noktasına ulaştı; ağacın yanında bir çatlak belirdi.</p>

  <p>"Bizim için bu ağacı devirmeyecekler değil mi?" diye sordu Ouanda korkmuş bir şekilde.</p>

  <p>"Ağaçtan kalbini açmasını istiyor." Human alnına dokundu. "Bu anaağaç ve tüm ormanda sadece bir tane var. Bu ağaca hiçbir zarar gelmemeli yoksa tüm çocuklarımız başka ağaçlardan gelir ve babalarımız ölür."</p>

  <p>Tüm diğer kadınların sesleri Shouter'inkiyle birleşti ve sonra anaağacın gövdesinde geniş bir delik açıldı. Ender deliğin önüne geçmek için hareket etti. İçerisi çok karanlıktı.</p>

  <p>Ela kemerinden el fenerini çıkartıp ona uzattı. Ouanda’nın eli uzanıp Ela’nın bileğini kavradı. "O bir makine!" dedi. "Onu buraya getiremezsin."</p>

  <p>Ender el fenerini nazikçe Ela’nın elinden aldı. "Çit kaldırıldı," dedi Ender, "şimdi hepimiz Şüpheli Faaliyetler gerçekleştirebiliriz." El fenerini yere doğru çevirip açtı, sonra ışığı azaltıp yaymak için elini hızla fenerin üzerine kapattı. Kadınlar mırıldandı ve Shouter Human’ın göbeğine dokundu.</p>

  <p>"Onlara geceleri küçük aylar yapabildiğinizi söyledim," dedi. "Bunları yanınızda taşıdığınızı söyledim."</p>

  <p>"Bu ışığı anaağacın kalbine doğrultursam onlara bir zararı olur mu?"</p>

  <p>Human Shouter’a sordu ve Shouter el fenerine uzandı. Sonra onu titreyen elleriyle tutarken sessizce şarkı söyledi ve deliği aydınlatması için feneri hafifçe yan yatırarak ışığı ağaca tuttu. Neredeyse hemen geri çekildi ve el fenerini başka bir yöne çevirdi.</p>

  <p>"Işık onları kör ediyor," dedi Human.</p>

  <p>Jane Ender’in kulağına fısıldadı, "Sesi ağacın içinde yankılanıyor. Işık içeri girdiğinde yankı yüksek bir ses ve şekil olarak değişti. Ağaç Shouter’in sesini kullanarak cevap veriyordu."</p>

  <p>"Görebiliyor musun?" dedi Ender sessizce.</p>

  <p>"Eğil ve beni olabildiğince yaklaştırarak hareket ettir." Ender itaat etti, kafasını mücevherin takılı olduğu kulağın iç kısımları görebileceği bir açıda deliğin önünde hareket ettirdi. Jane gördüklerini tarif etti. Ender uzun bir süre hareket etmeden orada durdu. Sonra diğerlerine döndü. "Küçük anneler," dedi Ender. "Orada küçük anneler var, hamile anneler. Dört santimetreden uzun değiller. Bir tanesi doğuruyor."</p>

  <p>"Mücevherinle mi görüyorsun?" diye sordu Ela.</p>

  <p>Ouanda eğilerek içeriyi görmeye çalıştı ama başarısız oldu. "İnanılmaz bir üreme biçimi. Dişiler çocukluklarında cinsel olgunluğa erişiyor, doğuruyor ve ölüyorlar." Human’a sordu, "Ağacın dışındaki tüm küçükler erkek kardeş mi?"</p>

  <p>Human soruyu Shouter’a tekrarladı. Kadın gövdenin içindeki deliğin yanında bir yere uzandı ve oldukça büyük bir çocuğu dışarıya çıkarttı. Açıklama yapmak için birkaç kelime söyledi. "Bu gösterdiği genç bir kadın," diye tercüme etti Human. "Yeterince büyüdüğünde çocuklara bakmak için diğer kadınlara katılacak."</p>

  <p>"Sadece bir tane mi var?" diye sordu Ela.</p>

  <p>Ender ürperdi ve ayağa kalktı. "O ya verimsiz ya da çiftleşmesine izin vermemişler. Çocukları olmuş olamaz."</p>

  <p>"Neden?" diye sordu Ouanda.</p>

  <p>"Doğum kanalı yok," dedi Ender. "Bebekler anneyi yiyerek kendilerine yol açıyorlar."</p>

  <p>Ouanda bir dua mırıldandı.</p>

  <p>Fakat Ela her zamankinden çok daha meraklıydı. "Büyüleyici," dedi. "Ama eğer bu kadar küçüklerse nasıl çiftleşiyorlar?"</p>

  <p>"Onları babalara götürüyoruz elbette," dedi Human. "Başka nasıl olabilir? Babalar buraya gelemezler herhalde!"</p>

  <p>"Babalar," dedi Ouanda. "En çok saygı duydukları ağaçlara baba diyorlar."</p>

  <p>"Bu doğru," dedi Human. "Babaların kabukları olgun. Tozlarını kabuklardan akan özsuya koyuyorlar. Küçük anneyi kadınların seçtiği babaya götürüyoruz. Kabuğa tırmanıyor ve özsuyun üstündeki toz karnının içine giriyor ve onu küçüklerle dolduruyor."</p>

  <p>Ouanda sessizce Human'ın karnındaki küçük yumruyu işaret etti.</p>

  <p>"Evet," dedi Human. "Bunlar taşıyıcılar. Bu onura sahip olan kardeşler küçük anneyi taşıyıcısının üstüne koyuyor, onlar da babaya gidinceye kadar sıkıca tutunuyorlar." Karnına dokundu. "Bu, ikinci yaşamımızda yaşadığımız en büyük sevinç. Yapabilsek, küçük anneleri her gece taşırdık."</p>

  <p>Shouter gittikçe yükselen bir sesle şarkı söyledi ve anaağaçtaki delik kapanmaya başladı.</p>

  <p>"Tüm o dişiler, tüm o küçük anneler," diye sordu Ela. "Sezgililer mi?"</p>

  <p>Bu Human’ın bilmediği bir kelimeydi.</p>

  <p>"Uyanıklar mı?" diye sordu Ender.</p>

  <p>"Elbette," dedi Human.</p>

  <p>"Demek istediği şey," diye açıkladı Ouanda, "küçük anneler düşünebiliyor mu? Söylenenleri anlıyorlar mı?"</p>

  <p>"Onlar mı?" diye sordu Human. "Hayır, onlar kabra'lardan daha akıllı değil. Macios'lardan sadece biraz daha akıllılar. Onlar sadece üç şey yapar. Yemek yer, sürünür ve taşıyıcıya tutunurlar. Şimdi ağacın dışında olanlar; onlar öğrenmeye başlıyor. Ana ağacın yüzeyine tırmandığımı hatırlayabiliyorum. Yani o zamana ait belleğim var. Ama o kadar eskiyi hatırlayan çok az sayıda kardeşten biriyim."</p>

  <p>Ouanda’nın gözleri yaşla doldu. "Tüm anneler doğuyor, çiftleşiyor, doğum yapıyor ve ölüyorlar, hepsi çocukluklarında oluyor. Yaşadıklarını bile bilmiyorlar."</p>

  <p>"Bu cinsel iki şekilliliğin tuhaf bir uca taşınması," dedi Ela. "Dişiler erken yaşta cinsel olgunluğa erişiyor erkeklerse geç erişiyor. Tüm egemen dişilerin kısır olması komik değil mi? Tüm kabileyi yönetiyorlar ve buna rağmen kendi genleri devam edemiyor- "</p>

  <p>"Ela," dedi Ouanda, "annelerin yemek olarak yenmeden doğum yapabilmeleri için bir yol bulamaz mıyız? Sezeryanla. Küçük annenin bedeninin yerine koyabileceğimiz proteinle zenginleştirilmiş besleyici bir madde üretebiliriz. Dişiler yetişkin olana kadar hayatta kalabilirler mi?"</p>

  <p>Ela cevap verecek fırsatı bulamadı. Ender ikisini de kollarından çekip uzaklaştırdı. "Buna nasıl cesaret edersiniz!" diye fısıldadı. "Peki ya onlar annesinin küçücük bedeniyle beslenen bebekler doğurmaları için küçük insan kızlarının gebe kalabilecekleri bir yöntem <i>bulsalar</i> ne olurdu?"</p>

  <p>"Sen neden bahsediyorsun!" dedi Ouanda.</p>

  <p>"Bu iğrenç," dedi Ela.</p>

  <p>"Buraya onların hayatlarına kökünden saldırmak için gelmedik," dedi Ender. "Buraya onlarla bir dünya paylaşmanın yolunu bulmaya geldik. Yüz yıl veya beş yüz yıl sonra kendileri için değişiklikler yapacak kadar öğrendiklerinde, çocuklarının nasıl oluşup doğacağı konusundaki değişikliklere kendileri <i>karar verirler.</i> Ama eğer erkeklerle aynı sayıda dişi olgunluğa erişirse onlara ne olacağını tahmin bile edemeyiz. Ne yapmak için? Daha fazla çocuk taşıyamazlar değil mi? Baba olmak için erkeklerle yarışamazlar. Onlar ne <i>için varolacaklar</i>?"</p>

  <p>"Ama daha hiç yaşamadan ölüyorlar..."</p>

  <p>"Onlar neyse, öyleler," dedi Ender. "Hangi değişiklikleri yapacaklarına <i>onlar</i> karar verir, onları tıpkı bizim gibi mutlu ve dolu hayatlar yaşayan insanlara dönüştürmeye çalışan kör insan bakış açınızla, siz değil."</p>

  <p>"Haklısın," dedi Ela. "Tabii ki haklısın, özür dilerim."</p>

  <p>Ela için domuzcuklar bir halk değildi, onlar garip yabancı bir bireydi ve Ela başka hayvanların da insanca olmayan yaşam biçimleri olduğunu keşfetmeye alışkındı. Ama Ender Ouanda’nın hala sinirli olduğunu görebiliyordu. O raman değişimini gerçekleştirmişti: domuzcukları <i>onlar</i> değil <i>biz</i> olarak düşünüyordu. Bildiği garip davranışları ve hatta babasının öldürülmesini bile kabul edilebilir bir yabancılık olarak algılıyordu. Bu domuzcuklar konusunda Ela'dan çok daha sabırlı olduğunu ve onları ne kadar çok kabullendiğini gösteriyordu; ve bu onun arkadaşlarının zalim, hayvansı davranışları karşısında kırılgan olmasına neden oluyordu.</p>

  <p>Ender domuzcuklarla yıllarca ilişki içinde olmanın sonucunda Ouanda’nın onların alışkanlıklarından birini kaptığını fark etti: aşırı bir endişe anında vücudu kas katı kesiliyordu. Bu yüzden babacan bir hareketle onu omzundan tutup kolunun altına çekerek ona insanlığını hatırlattı.</p>

  <p>Ouanda onun dokunuşuyla biraz gevşedi ve gergin bir şekilde güldü, ses tonu alçaktı. "Sürekli neyi düşünüyorum biliyor musun?" dedi. "Küçük anneler tüm o çocukları doğuruyor ve vaftiz edilmeden ölüyor."</p>

  <p>"Eğer Piskopos Peregrino onların dinini değiştirirse," dedi Ender, "belki anaağacın içine biraz su serpiştirmemize ve vaftiz kelimelerini söylememize izin verirler."</p>

  <p>"Benimle alay etme," diye fısıldadı Ouanda.</p>

  <p>"Etmiyordum. Fakat şimdilik onlarla birlikte yaşayabilmemize yetecek kadar değişmelerini isteyeceğiz, daha fazlasını değil. Kendimizi sadece onların bizimle yaşamaya dayanabilecekleri kadar değiştireceğiz. Bunu kabul et yoksa çit tekrar etkili duruma getirilecek çünkü o zaman gerçekten hayatta kalmaları için bir tehdit oluruz."</p>

  <p>Ela kabul ettiğini belirten bir şekilde kafasını salladı ama Ouanda yine kaskatı kesildi. Ender’in parmakları birden Ouanda’nın omuzunu sert bir şekilde sıktı. Ouanda korkarak, kabul ettiğini belirtir bir şekilde kafasını salladı. Parmaklarını gevşetti, "Özür dilerim," dedi Ender. "Ama onlar oldukları gibiler. Eğer istiyorsan, onlar Tanrının yarattığı gibiler. Bu yüzden onları kendi hayalinde baştan yaratmaya çalışma."</p>

  <p>Anaağaca geri döndü. Shouter ve Human bekliyordu.</p>

  <p>"Kesinti için özür dilerim," dedi Ender.</p>

  <p>"Önemli değil," dedi Human. "Ona ne yaptığını anlattım."</p>

  <p>Ender içinde bir korku hissetti. "Ona ne yaptığımızı söyledin?"</p>

  <p>"Ona, insanlara daha çok benzememiz için onların küçük annelere bir şey yapmak istediklerini ama senin bunu asla yapamayacaklarını yoksa çitin yeniden etkili duruma getirileceğini söylediğini söyledim. Ona, senin bizim Küçükler olarak kalmamız gerektiğini ve sizin de insan olarak kalmanız gerektiğini söylediğini söyledim."</p>

  <p>Ender gülümsedi. Tercüme tamamen doğruydu, ayrıca Human ayrıntılara girmeyecek kadar akıllıca davranmıştı. Kadınlar bu basit görünen insani değişimin sonuçlarının ne kadar büyük olacağının farkına varmadan küçük annelerin doğumdan sonra yaşamalarını isteyebilirlerdi. Human mükemmel bir diplomattı; doğruyu söylüyordu ve detaydan kaçmıyordu.</p>

  <p>"Pekala," dedi Ender. "Hepimiz birbirimizle tanıştığına göre, ciddi konuşmanın vakti geldi."</p>

  <p>Ender toprağa oturdu. Shouter tam karşısına geçerek yere çömeldi. Birkaç kelime söyledi.</p>

  <p>"Bildiğin her şeyi bize öğretmelisin, bizi yıldızlara götürmelisin, bize ana kraliçeyi getirmeli, bu yeni insanın yanında getirdiği gece lambasını bize vermelisin diyor, yoksa tüm kardeşleri karanlıkta bütün insanları uykusunda öldürmesi için göndereceğini ve üçüncü bir yaşamınız olmasın diye sizi yerden çok yükseğe asmalarını isteyeceğini söylüyor." Human insanların korkusunu görünce Ender’in göğsüne dokundu. "Hayır, hayır, anlamalısın. Bu hiçbir anlama gelmiyor. Başka bir kabileyle konuşmaya her zaman böyle başlarız. Delirdiğimizi mi sanıyorsun? Sizi asla öldürmeyiz! Siz bize amaranth’ı, çanak çömlekleri, ana kraliçe ve Hegemon'u verdiniz."</p>

  <p>"Tehdidini geri almasını, yoksa ona bir daha asla hiçbir şey vermeyeceğimizi söyle."</p>

  <p>"Sana söyledim Sözcü, bunun hiçbir anlamı yok-"</p>

  <p>"Kelimeleri o söyledi ve o, kelimeleri geri almadıkça onunla konuşmayacağım."</p>

  <p>Human onunla konuştu.</p>

  <p>Shouter ayağa fırladı ve anaağacın çevresi boyunca elleri yukarıda, sesli bir şekilde şarkı söyleyerek yürüdü.</p>

  <p>Human, Ender’e yaklaştı. "Büyük anneye ve tüm kadınlara, senin haddini bilmeyen bir kardeş olduğunu söyleyerek şikayet ediyor. Senin kaba ve baş edilmesi imkansız biri olduğunu söylüyor."</p>

  <p>Ender başını salladı. "Evet, bu tamamen doğru. Şimdi bir yerlere geliyoruz."</p>

  <p>Shouter yine Ender’in karşısına çömeldi. Erkeklerin Dili'nde konuştu.</p>

  <p>"Hiçbir insanı öldürmeyeceğini veya hiçbir kardeşin veya kadının sizi öldürmesine izin vermeyeceğini söylüyor. Bizden iki kat daha uzun olduğunuzu ve her şeyi bildiğinizi, bizimse bir şey bilmediğimizi hatırlamanı istiyor. Şimdi senin onunla konuşman için kendisini yeteri kadar aşağıladı mı?"</p>

  <p>Shouter asık bir suratla cevabını beklerken Ender’i inceledi.</p>

  <p>"Evet," dedi Ender. "Şimdi başlayabiliriz."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Novinha, Miro'nun yatağının yanında yere diz çöktü. Quim ve Olhado arkasında duruyordu. Dom Cristao Quara ve Grego'yu odalarında yataklarına yatırıyordu. Detone ninnisinin sesi, Miro'nun acı içindeki solukları nedeniyle zorlukla duyuluyordu.</p>

  <p>Miro'nun gözleri açıldı.</p>

  <p>"Miro," dedi Novinha.</p>

  <p>Miro inledi.</p>

  <p>"Miro, evde yataktasın. Çit etkili durumdayken üstünden geçtin. Dr. Navio beyninin hasar gördüğünü söylüyor. Hasarın kalıcı olup olmadığını bilmiyoruz. Belki kısmi felç olabilirsin. Ama yaşıyorsun Miro ve Navio kaybetmiş olabileceklerini karşılamak için yardım edecek bir çok şey yapabileceğini söylüyor. Anlıyor musun? Sana doğruyu söylüyorum. Bir süre için çok kötü olabilir ama denemeye değer."</p>

  <p>Miro hafifçe inledi. Ama bu bir acı çekme sesi değildi. Sanki konuşmaya çalışıyormuş da konuşamıyormuş gibiydi.</p>

  <p>"Çeneni oynatabiliyor musun Miro?" diye sordu Quim.</p>

  <p>Miro'nun ağzı yavaşça açılıp kapandı.</p>

  <p>Olhado elini Miro'nun kafasının bir metre üstünde tuttu ve hareket ettirdi. "Gözlerin ellerimin hareketini takip edebiliyor mu?"</p>

  <p>Miro'nun gözleri elini takip etti. Novinha Miro'nun elini sıktı. "Elini sıktığımı hissettin mi?"</p>

  <p>Miro yine inledi.</p>

  <p>"Cevabın <i>hayır</i> ise ağzını kapat," dedi Quim, "ve <i>evet</i> ise ağzını aç.</p>

  <p>Miro ağzını kapattı ve "Mmm," dedi.</p>

  <p>Novinha kendisini tutamadı; ümit verici sözlerine rağmen bu çocuklarından birinin başına gelen en korkunç şeydi. Lauro gözlerini kaybedip Olhado olduğunda- takma adından nefret ediyordu ama şimdi kendisi de kullanıyordu- daha kötüsünün olamayacağını düşünmüştü. Ama Miro felç olmuştu, çaresizdi, elinin dokunuşunu bile hissedemiyordu, bu dayanılabilir bir şey değildi. Pipo öldüğünde acı çekmişti, Libo öldüğünde de öyle ve Marcao'nun ölümünde korkunç bir pişmanlık hissetmişti. Anne babasını toprağa verirlerken hissettiği acı boşluğu bile hatırlıyordu. Ama çocuğunun acı çektiğini görüp yardım edememek kadar büyük bir acı yoktu.</p>

  <p>Gitmek için ayağa kalktı. Onun hatırına, başka bir odada sessizce ağlayacaktı.</p>

  <p>"Mm. Mm. Mm."</p>

  <p>"Gitmeni istemiyor," dedi Quim.</p>

  <p>"İstiyorsan kalırım," dedi Novinha. "Ama tekrar uyumalısın. Navio dedi ki bir süre ne kadar uyursan..."</p>

  <p>"Mm. Mm. Mm."</p>

  <p>"Uyumak da istemiyor," dedi Quim.</p>

  <p>Novinha Quim’i tersleyip ona cevapları kendisinin de gayet iyi bir şekilde duyabildiğini söyleme isteğini engelledi. Tartışmanın zamanı değildi. Ayrıca, Miro'nun iletişim kurmak için kullandığı sistemi Quim bulmuştu. Bundan gurur duymaya, Miro'nun sesiymiş gibi davranmaya hakkı vardı. Bu onun ailenin bir parçası olduğunu doğrulamasının bir yoluydu. Bugün Praça’da öğrendikleri yüzünden pes etmediğini gösterme yoluydu. Bu onun Novinha’yı affetme yoluydu, bu yüzden dilini tuttu.</p>

  <p>"Belki bize bir şey söylemek istiyor," dedi Olhado.</p>

  <p>"Mm."</p>

  <p>"Ya da bir soru sormak?" dedi Quim.</p>

  <p>"Ma. Aa."</p>

  <p>"Bu harika," dedi Quim. "Eğer ellerini oynatamıyorsa, yazamaz."</p>

  <p>"Sem problema," dedi Olhado. "Tarama. Tarama yapabilir. Eğer onu terminalin yanına getirirsek harfleri taramasını sağlayabilirim ve istediği harfe gelince <i>evet</i> demesi yeter."</p>

  <p>"Bu çok uzun sürer," dedi Quim.</p>

  <p>"Bunu denemek ister misin Miro?" diye sordu Novinha.</p>

  <p>İstedi.</p>

  <p>Üçü onu öndeki odaya taşıyıp oradaki yatağa yatırdılar. Olhado terminali tüm alfabenin harflerini gösterecek şekilde ayarladı ve Miro'nun görebilmesi için ona doğru çevirdi. Tüm harfleri saniyenin onda biri kadar bir süre sırayla aydınlatan bir kısa program yazdı. Hızı doğru olarak ayarlamak için birkaç deneme gerekti- ışık bir sonrakine geçmeden önce Miro'nun <i>bunun doğru harf</i> olduğunu belirtecek bir ses çıkartabileceği yavaşlıktaydı.</p>

  <p>Miro ise kelimeleri kısaltarak işlerin daha hızlı yürümesini sağladı.</p>

  <p>D-O-M.</p>

  <p>"Domuzcuklar," dedi Olhado.</p>

  <p>"Evet," dedi Novinha. "Neden domuzcuklarla birlikte çite tırmanmaya çalışıyordun?"</p>

  <p>"Mmmmmmmmm!"</p>

  <p>"Bir soru soruyor anne," dedi Quim. "Cevap vermek istemiyor."</p>

  <p>"Aa."</p>

  <p>"Çiti geçtiğinde seninle olan domuzcuklarla ilgili bir şeyler mi bilmek istiyorsun?" diye sordu Novinha. İstiyordu. "Ormana geri döndüler. Ouanda, Ela ve Ölülerin Sözcüsü'yle birlikte." Ona hızla Piskopos'un odasındaki toplantıdan, domuzcuklar hakkında öğrendikleri şeylerden ve özellikle yapmaya karar verdikleri şeyden bahsetti. "Miro seni kurtarmak için çiti etkisiz hale getirmeleri, Kongre'ye karşı ayaklanma kararıydı. Anlıyor musun? Komitenin kuralları sona erdi. Çit artık tellerden başka bir şey değil. Kapı açık kalacak."</p>

  <p>Miro'nun gözleri doldu.</p>

  <p>"Bilmek istediğin bu muydu?" diye sordu Novinha. "Uyumalısın."</p>

  <p>Hayır dedi. Hayır hayır hayır hayır.</p>

  <p>"Gözlerindeki yaşların kurumasını bekle," dedi Quim. "Sonra biraz daha tarama yaparız."</p>

  <p>D-I-G-A-F-A-L—</p>

  <p>"Diga ao Falante pelos mortos, ölülerin sözcüsüne söyleyin" dedi Olhado.</p>

  <p>"Sözcüye ne söyleyelim?" diye sordu Quim.</p>

  <p>"Şimdi uyumalı ve bize sonra söylemelisin," dedi Novinha. "Daha uzun saatler boyunca geri dönmeyecektir. Domuzcuklarla aramızdaki ilişkileri yönetmek için gereken kuralları içeren bir anlaşma yapıyor. Bizleri Pipo ve babanı öldürdükleri gibi öldürmemeleri için."</p>

  <p>Ama Miro uyumayı reddetti. Terminal taradıkça mesajını harf harf söylemeye devam etti. Üçü birlikte Sözcü'ye söylemelerini istediği şeyi anlamaya çalıştılar ve şimdi, anlaşmalar bitmeden oraya gitmelerini istediğini anladılar.</p>

  <p>Bu yüzden Novinha evi ve küçük çocukları Dom Cristao ve Dona Crista’ya bıraktı. Evden çıkarken en büyük oğlunun yanında durdu. Çaba onu yormuştu; gözleri kapalıydı ve nefes alışı normaldi. Eline dokundu, tuttu, sıktı; dokunuşunu hissedemediğini biliyordu ama rahatlatmaya çalıştığı o değil kendisiydi.</p>

  <p>Gözlerini açtı ve çok nazik bir şekilde parmaklarının onunkileri sıktığını hissetti. "Hissettim," diye fısıldadı ona. "İyi olacaksın."</p>

  <p>Miro gözyaşlarını engellemek için gözlerini kapattı. Novinha kalktı ve kör bir şekilde kapıya gitti. "Gözüme bir şey kaçtı," dedi Olhado’ya. "Önümü görene kadar birkaç dakika bana yolu göster."</p>

  <p>Quim çite varmıştı bile. "Kapı çok uzak!" diye bağırdı. "Tırmanabilir misin anne?"</p>

  <p>Yapabilirdi ama kolay değildi. "Hiç şüphe yok," dedi. "Bosquinha’nın buraya bir kapı daha koymamıza izin vermesi gerekiyor."</p>

  <p>&nbsp;</p>

  <p class="center">***</p>

  <p>&nbsp;</p>

  <p>Artık geç olmuştu, gece yarısını geçmişti ve Ouanda ve Ela’nın uykusu gelmeye başlamıştı. Ama Ender'inki gelmemişti. Shouter'la yaptığı pazarlık nedeniyle saatlerdir sinirleri gergindi; vücut kimyası yanıt vermişti ve şimdi eve gitse bile uyuması saatler alırdı.</p>

  <p>Şimdi domuzcukların istekleri ve ihtiyaçları hakkında çok daha fazla şey biliyordu. Orman onların evi, uluslarıydı; ihtiyaçları olan tek mülk buydu. Fakat şimdi, amaranth tarlaları, ovaların da yararlı ve kontrol etmeleri gereken bir arazi olduğunu anlamalarını sağlamıştı. Fakat toprak ölçüleri hakkında pek bir fikirleri yoktu. Ekip biçmek için ne kadar hektara ihtiyaçları vardı? İnsanlar ne kadar toprak kullanabilirdi? Domuzcuklar kendi ihtiyaçlarını zar zor anladıklarına göre, bunları saptamak Ender için zordu.</p>

  <p>Bundan daha da zoru, yasalar ve hükümet kavramıydı. Kadınlar hükmediyordu: domuzcuklar için her şey basitti. Ama Ender sonunda insan yasalarının daha farklı olduğunu ve insan sorunlarına insan yasalarının uygulandığını anlamalarını sağlamıştı. İnsanların neden kendi yasalarına ihtiyaç duyduklarını anlamaları için Ender, insanların çiftleşme biçimlerini anlatmak zorunda kaldı. Ender, yetişkinlerin birbirleriyle çiftleşmeleri ve yasaları yaparken erkeklerin kadınlarla eşit olması düşünceleri karşısında Shouter’in dehşete düştüğünü görerek gülümsedi. Ona göre, kabileden uzak bir aile ve akrabalık düşüncesi "kardeş körlüğü" idi. Human’ın babasının çiftleşmelerinden gurur duymasında sorun yoktu ama kadınlar, babaları sadece kabile için iyi olanı düşünerek seçiyorlardı. Kabile ve bireyler; bunlar kadınların saygı duyduğu tek şeydi.</p>

  <p>Fakat sonunda, insan yasalarının insan yerleşimi sınırları içinde uygulanması gerektiğini ve domuzcuk yasalarının domuzcuk kabileleri içinde uygulanması gerektiğini anladılar. Sınırların nerede olması gerektiği ise tamamen farklı bir konuydu. Şimdi, üç saat sonra sonunda bir şeye ve sadece bir şeye karar vermişlerdi: Ormanın içinde Domuzcuk yasaları uygulanacaktı ve ormana giren tüm insanlar bu yasalara uymak zorundaydı. Çitin içindeyse insan yasaları uygulanacaktı ve oraya gelen tüm domuzcuklar insan yasalarına uymak zorundaydı. Gezegenin geri kalanı daha sonra bölünecekti. Bu çok küçük bir zaferdi ama en azından bir anlaşmaya varılmıştı.</p>

  <p>"İnsanların çok fazla açık araziye ihtiyacı olacağını anlamalısın," dedi Ender ona. "Ama biz sorunun sadece başlangıcıyız. Sen Ana Kraliçenin size öğretmesini, maden cevheri çıkarmanıza, metalleri çıkartmamıza ve alet yapmanıza yardım etmesini istiyorsunuz. Ama onun da araziye ihtiyacı olacak ve çok kısa bir sürede hem insanlardan hem de Küçükler'den çok daha güçlü olacak. Böceklerinin her biri tamamen itaatkar ve son derece çalışkandır," diye açıkladı. "Üretkenlikleri ve güçleriyle kısa sürede insanları geride bırakacaklardır. Lusitania’da tekrar hayata geldiğinde, her konuda dikkate alınması gerekir."</p>

  <p>"Rooter onun güvenilir biri olduğunu söylüyor," dedi Human. Shouter için tercüme ederek, "Anaağaç da Ana Kraliçeye güven duyuyor," dedi.</p>

  <p>"Ona <i>toprağınızı</i> veriyor musunuz?" diye ısrar etti Ender.</p>

  <p>"Dünya büyük," diye tercüme etti Human Shouter için. "Diğer kabilelerin tüm ormanlarını kullanabiliriz. Siz de öyle. Onları karşılıksız olarak size veriyoruz."</p>

  <p>Ender Ouanda ve Ela’ya baktı. "Bunların hepsi iyi güzel," dedi Ela, "ama bu ormanlar onların mı ki bize veriyorlar?"</p>

  <p>"Kesinlikle değil," dedi Ouanda. "Diğer kabilelerle savaşları bile oluyor."</p>

  <p>"Eğer başınıza bela olurlarsa, onları sizin için öldürürüz," diye teklif etti Human. "Biz artık çok güçlüyüz. Üç yüz yirmi bebek. On yıl sonra hiçbir kabile karşımıza çıkamaz."</p>

  <p>"Human," dedi Ender, "Shouter’a şu anda onun kabilesiyle görüştüğümüzü söyle. Diğer kabilelerle daha sonra görüşeceğiz."</p>

  <p>Human kelimeleri birbirine dolanarak hızla tercüme etti ve Shouter’in cevabını hemen aldı. "Hayır, hayır, hayır, hayır, hayır."</p>

  <p>"Neye karşı çıkıyor?" diye sordu Ender.</p>

  <p>"Düşmanlarımızla <i>görüşmeyeceksiniz.</i> Siz <i>bize</i> geldiniz. Eğer onlara giderseniz, o zaman siz de düşmansınız demektir."</p>

  <p>O anda arkalarındaki ormanda ışıklar belirdi ve Arrow ve Leaf-Eater Novinha’yı, Quim’i ve Olhado'yu kadınların bölgesine getirdi.</p>

  <p>"Bizi Miro gönderdi," diye açıkladı Olhado.</p>

  <p>"O nasıl?" diye sordu Ouanda.</p>

  <p>"Felç oldu," dedi Quim sözünü sakınmadan. Bu, Novinha’yı olayı nazik bir şekilde anlatmaya çalışma zahmetinden kurtardı.</p>

  <p>"Nossa Senhora," hanımefendi, diye fısıldadı Ouanda.</p>

  <p>"Çoğu geçici," dedi Novinha. "Gitmeden önce elini sıktım. Bunu hissetti ve elimi sıktı. Çok az ama sinir bağlantıları ölü değil, en azından hepsi ölü değil."</p>

  <p>"Affedersiniz," dedi Ender, "ama bu, Milagre’de devam edebileceğiniz bir sohbet. Burada ilgilenmem gereken başka bir mesele var."</p>

  <p>"Özür dilerim," dedi Novinha. "Miro'nun mesajı. Konuşamadı ama onu bize harf harf söyledi ve ne olduğunu anladık. Domuzcuklar bizden kazandıkları avantajları kullanarak savaşa gitmeyi planlıyorlar. Oklar en büyük kozları; bu onları karşı konulmaz kılacak. Fakat anladığım kadarıyla, Miro savaşların sadece bölge ele geçirmekten ibaret olmadığını söyledi. Bu genetik karışım için bir fırsat. Erkek egzogami. Kazanan kabile, savaşta ölen cesetlerin içinden büyüyen ağaçları kullanabilecek."</p>

  <p>Ender Human’a, Leaf-Eater’a ve Arrow’a baktı. "Bu doğru," dedi Arrow. "Elbette doğru. Biz kabilelerin en bilgesiyiz. Hepimiz diğer domuzcuklardan çok daha iyi babalar oluruz."</p>

  <p>"Anlıyorum," dedi Ender.</p>

  <p>"Bu yüzden Miro şimdi, bu akşam size gelmemizi istedi," dedi Novinha. "Anlaşmalar tamamen sonuçlanmadan önce. Bunun sona ermesi gerekiyor."</p>

  <p>Human ayağa kalkıp sanki uçuşa hazırlanır gibi aşağı yukarı zıplamaya başladı. "Bunu tercüme etmeyeceğim," dedi.</p>

  <p><i>"Ben</i> ederim," dedi Leaf-Eater.</p>

  <p>"Durun!" diye bağırdı Ender. Ses tonu daha önce duyulduğundan çok daha yüksekti. Herkes bir anda sessizleşti; sesi ağaçların arasında yankılandı. "Leaf-Eater," dedi Ender, "Human'dan başkası tercümanım olmayacak."</p>

  <p>"Sen kimsin ki bana kadınlarla konuşamayacağımı söylüyorsun? Ben bir domuzcuğum ve sen bir hiçsin."</p>

  <p>"Human," dedi Ender, "Shouter’a söyle, Leaf-Eater’ın biz insanların aramızda konuştuğumuz şeyleri tercüme etmesine izin verirse, o zaman Leaf-Eater bir casustur. Eğer onun casusluk yapmasına izin verirse şimdi eve gideriz ve bizden hiçbir şey alamazsınız. Ana Kraliçeyi hayata tekrar getirmek için başka bir dünyaya götürürüm. Anlıyor musun?"</p>

  <p>Tabii ki anlıyordu. Ender Human’ın memnun olduğunu da biliyordu. Leaf-Eater, Human’ın rolüne el koymaya ve onunla birlikte Ender’i de gözden düşürmeye çalışıyordu. Human Ender’in kelimelerini tercüme etmeyi bitirdiğinde, Shouter Leaf-Eater’a şarkı söyledi. Leaf-Eater şaşkına dönmüş bir halde çabucak diğer domuzcuklarla birlikte olanları izlemek için ormana geri döndü.</p>

  <p>Ama Human bir kukla değildi. Minnettar olduğuna dair hiçbir belirti göstermedi. Ender’in gözlerinin içine baktı. "Bizi değiştirmeye çalışmayacağını söylemiştin."</p>

  <p>"Sizi gereğinden fazla değiştirmeye çalışmayacağımı söyledim."</p>

  <p>"Bu neden gerekli? Bu bizimle diğer domuzcuklar arasındaki bir şey."</p>

  <p>"Dikkat et," dedi Ouanda. "Çok sinirli."</p>

  <p>Shouter’ı ikna edebilmek için önce Human’ı ikna etmesi gerekiyordu. "Siz bizim domuzcuklar arasındaki ilk dostlarımızsınız. Güvenimize ve sevgimize sahipsiniz. Size zarar verecek veya diğer domuzcuklara size karşı avantaj sağlayacak bir şey asla yapmayız. Ama biz sadece size gelmedik. Biz tüm insanlığı temsil ediyoruz ve tüm domuzcuklara öğretebildiğimiz kadar çok şey öğretmek için geldik. Kabile ayırt etmeden."</p>

  <p>"Tüm insanoğlunu temsil etmiyorsunuz. Diğer insanlarla bir savaşa girmek üzeresiniz. Bu durumda, <i>bizim</i> savaşlarımızın kötü, sizinkilerin iyi olduğunu nasıl söyleyebilirsin?"</p>

  <p>Pizarro tüm eksiklerine rağmen herhalde Atahualpa ile daha kolay anlaşmıştı. "Diğer insanlarla savaşa <i>girmemeye</i> çalışıyoruz," dedi Ender. "Eğer girersek de bu <i>bizim</i> savaşımız olmayacak, onların üzerinde avantaj sağlamaya çalışmıyoruz. Yıldızlar arasında seyahat etme hakkınızı kazanmaya çalıştığımız için bu <i>sizin</i> savaşınız olacak." Ender elini açarak havaya kaldırdı. "Sizinle birlikte ramen olabilmek için insanlığımızı bir kenara bıraktık." Elini bir yumruk haline getirdi. "Burada Lusitania’da insan ve domuzcuk ve Ana Kraliçe eşit olacak. <i>Tüm</i> insanlar. <i>Tüm</i> böcekler. <i>Tüm</i> domuzcuklar."</p>

  <p>Human bunu sindirmeye çalışarak sessizce oturdu.</p>

  <p>"Sözcü," dedi sonunda. "Bu çok zor. Siz insanlar gelinceye kadar diğer domuzcuklar her zaman öldürmek içindi ve üçüncü yaşamlarında, bizde kalan ormanlarda kölelerimiz oluyorlardı. Bu orman bir zamanlar bir savaş alanıydı ve en eski ağaçlar savaşta ölenlerin ağaçları. En yaşlı babalarımız o savaşın kahramanlarıdır ve evlerimiz korkaklardan yapıldı. Yaşamlarımız boyunca kadınlarımız yeni savaş ormanında bir anaağaç yapabilsin ve güçlü ve büyük olalım diye düşmanlarımızla savaş kazanmaya hazırlandık. Son on yılda onları uzaktan öldürmek için okların nasıl kullanıldığını öğrendik. Susuz bölgelere su götürmek için çanak çömlek yapmayı ve kabra derilerini kullanmayı öğrendik. Sayımız çoğalsın, güçlü olalım ve ormanımızdaki macios'lardan uzaklaştığımızda yanımızda yiyecek götürebilelim diye amaranth ve merdona’yı öğrendik. Buna çok sevindik çünkü bu, savaşta her zaman galip geleceğimiz anlamına geliyordu. Kadınlarımızı, küçük annelerimizi, kahramanlarımızı dünyanın her köşesine ve sonunda bir gün yıldızlara taşıyacaktık. Bu bizim hayalimiz Sözcü ve sen şimdi bana bunu gökyüzündeki rüzgar gibi kaybetmemizi istediğini söylüyorsun."</p>

  <p>Bu güçlü bir konuşmaydı. Diğerleri, Ender’e ne cevap verebileceği konusunda bir fikir veremediler. Human onları yarı ikna etmiş gibiydi.</p>

  <p>"Hayaliniz güzel," dedi Ender. "Bu yaşayan her varlığın hayali. Bu hayatın kendisinde var olan istek: görebildiğin tüm boşluklar senin bir parçan oluncaya kadar, kontrolün altına girinceye kadar büyümek. Büyük olma isteği. Fakat bunu gerçekleştirmek için iki yol var. Bir tanesi, ortada sana karşı çıkacak bir şey kalmayıncaya kadar kendin olmayan her şeyi öldürmek, yutmak veya yok etmek. Ama bu kötü bir yol. Tüm evrende sadece ben büyük olacağım ve bana yer açmak için sahip olduğunuz her şeyden vazgeçmeli ve bir hiç olmalısınız demek. Anlıyor musun Human, eğer biz insanlar bu şekilde düşünseydik, bu şekilde davransaydık, Lusitania'daki tüm domuzcukları öldürür ve burayı evimiz yapardık. Biz kötü olsaydık, hayalinizin ne kadarı kalırdı?"</p>

  <p>Human anlamak için çok uğraşıyordu. "Elimizde olan çok azını bile alabileceğiniz yerde bize büyük armağanlar verdiğinizi görüyorum. Ama eğer onları büyük olmak için kullanamayacaksak, o armağanları bize neden verdiniz?"</p>

  <p>"Büyümenizi, yıldızlar arasında seyahat etmenizi istiyoruz. Burada Lusitania’da, yüzlerce ve binlerce kardeş ve kadınla güçlü ve kuvvetli olmanızı istiyoruz. Size bir sürü, çeşitli bitki ve hayvan yetiştirmeyi öğretmek istiyoruz. Ela ve Novinha, bu iki kadın Lusitania’da yaşayabilecek daha çok bitki geliştirmek için hayatları boyunca çalışıp elde ettikleri her iyi şeyi size verecekler. Büyüyebilesiniz diye. Ama bu armağanları alabilmeniz için başka ormanlardaki domuzcuklar neden ölmek zorunda? <i>Onlara</i> da bu armağanları vermemiz sizi neden incitsin?"</p>

  <p>"Eğer onlar da bizim kadar güçlü olursa, o zaman biz ne kazanmış oluruz?"</p>

  <p>Bu kardeşin ne yapmasını bekliyorum diye düşündü Ender. Kendilerini her zaman diğer kabilelere göre ölçtüler. Ormanları elli veya beş yüz hektar değil, batı veya güneydeki kabilelerin ormanlarından daha büyük ya da daha küçük. Şimdi yapmam gereken şey bir neslin çelişmesi: Halkının itibarım farklı yerlerde arayabileceğini ona göstermeliyim. "Rooter büyük mü?" diye sordu Ender.</p>

  <p>"Bence öyle," dedi Human. "O benim babam. Belki en yaşlı ya da en kalın ağaç onun değil ama tanıdığımız hiçbir babanın gömüldükten hemen sonra bu kadar çok çocuğu olmadı."</p>

  <p>"Yani bir anlamda babası olduğu tüm çocuklar onun bir parçası. Ne kadar çok baba olursa, o kadar büyük olur." Human yavaşça başını salladı. "Hayatında ne kadar çok şey başarırsan, baban o kadar büyük olur, doğru mu?"</p>

  <p>"Eğer çocukları iyi işler başarırsa o zaman evet, bu babaağaç için büyük bir onur olur."</p>

  <p>"Babanın büyük olması için diğer tüm büyük ağaçları öldürmen gerekiyor mu?"</p>

  <p>"Bu farklı," dedi Human. "Tüm diğer büyük ağaçlar kabilenin babaları ve daha küçük ağaçlar hala kardeşler." Fakat Ender, Human’ın artık kendinden emin olmadığını görebiliyordu. Ender’in fikirlerine yanlış veya anlaşılmaz oldukları için değil, garip oldukları için karşı koyuyordu. Anlamaya başlıyordu.</p>

  <p>"Kadınlara bak," dedi Ender. "Hiç çocukları yok. Onlar asla senin baban gibi büyük olamazlar."</p>

  <p>"Onların her şeyden büyük olduklarını biliyorsun, Sözcü. Tüm kabile onlara itaat ediyor. Bizi iyi yönettikleri zaman kabile büyüyor; kabile çoğaldığında kadınlar da güçlü oluyor."</p>

  <p>"Hiçbiriniz onların çocukları olmamanıza rağmen."</p>

  <p>"Nasıl olabiliriz?" diye sordu Human.</p>

  <p>"Buna rağmen büyüklüklerine katkınız oluyor. Anne babanız olmamalarına rağmen siz büyüdüğünüzde onlar da büyüyor."</p>

  <p>"Hepimiz aynı kabiledeniz..."</p>

  <p>"Ama <i>neden</i> aynı kabiledensiniz? Farklı anne ve babalarınız var."</p>

  <p>"Çünkü biz <i>kabileyiz</i>! Biz bu ormanda yaşıyoruz, biz..."</p>

  <p>"Eğer başka bir kabileden bir domuzcuk gelip, kalmasına ve bir kardeş olmasına izin vermenizi isteseydi..."</p>

  <p>"Onu asla bir babaağaç yapmazdık!"</p>

  <p>"Ama Pipo ve Libo'yu babaağaç yapmaya çalıştınız."</p>

  <p>Human çok hızlı nefes alıp veriyordu. "Anlıyorum," dedi. "Onlar kabilenin bir parçasıydı. Gökyüzünden geldiler ama biz onları kardeş yaptık ve baba yapmaya çalıştık. Kabile neye inanıyorsak odur. Eğer kabilenin ormandaki tüm Küçükler olduğunu, tüm ağaçlar olduğunu söylersek, o zaman kabile odur. Buradaki en eski ağaçların bazıları iki farklı kabilenin savaşta ölenlerinden geliyor olsa da. Bir kabile oluyoruz çünkü bir kabile olduğumuzu <i>söylüyoruz."</i></p>

  <p>Ender bu zihne, bu küçük raman’a hayran kaldı. Kaç tane insan bu fikri kavrayabiliyordu veya kabilelerinin, ailelerinin uluslarının dar sınırları dışına çıkmasına izin veriyordu.</p>

  <p>Human Ender’in arkasına yürüdü ve ona dayandı, genç domuzcuğun ağırlığı sırtına yaslandı. Ender Human’ın nefesini yanağında hissetti ve sonra ikisinin de yanakları birleşti, ikisi de aynı yöne doğru bakıyordu. Ender bir anda anladı: "Benim gördüğümü sen de görüyorsun," dedi Ender.</p>

  <p>"Siz insanlar, bizi bir parçanız haline getirerek büyüyorsunuz, insanlar, domuzcuklar ve böcekler, tüm ramen'ler birlikte. O zaman biz bir kabileyiz ve büyüklüğümüz sizin büyüklüğünüz ve sizinki de bizim." Ender Human’ın vücudunun bu fikrin gücüyle titrediğini hissedebiliyordu. "Bize, tüm kabileleri aynı şekilde görmemiz gerektiğini söylüyorsun. Bir kabile olarak, hep beraber bizim kabilemiz olarak, onları büyüterek büyüyebilelim diye."</p>

  <p>"Öğreticiler gönderebilirsiniz," dedi Ender. "Diğer ormanlarda üçüncü yaşama geçip orada çocukları olabilmesi için diğer kabilelere kardeşler gönderebilirsiniz."</p>

  <p>"Bu kadınlardan istemek için garip ve zor bir şey," dedi Human. "Belki imkansız bir şey. Zihinleri bir kardeşin zihninin çalıştığı gibi çalışmıyor. Bir kardeş bir çok şey düşünebilir. Ama bir kadın sadece bir şey düşünür: kabile için iyi olanın ne olduğu ve bunun da altında çocuklar ve küçük anneler için en iyi neyin yattığı."</p>

  <p>"Bunu anlamalarını sağlayabilir misin?" diye sordu Ender.</p>

  <p>"Senden daha iyi anlatacağım kesin," dedi Human. "Ama büyük bir ihtimalle hayır. Büyük bir ihtimalle başarısız olurum."</p>

  <p>"Başarısız olacağını sanmıyorum," dedi Ender.</p>

  <p>"Bu akşam buraya aramıza bu kabilenin domuzcukları ve bu dünyada yaşayan insanlar arasında bir sözleşme yapmaya geldin. Lusitania’nın dışındaki insanlar sözleşmemizi umursamayacak ve bu ormanın dışındaki domuzcuklar da umursamayacak."</p>

  <p>"Hepsiyle aynı sözleşmeyi yapmak istiyoruz."</p>

  <p>"Bu sözleşmeyle siz insanlar bize her şeyi öğreteceğinize söz veriyorsunuz."</p>

  <p>"Anlayabileceğiniz kadar çabuk."</p>

  <p>"Sorduğumuz tüm sorulara cevap verecek misiniz?"</p>

  <p>"Cevabını biliyorsak."</p>

  <p>"Ne zaman! Eğer! Bunlar bir sözleşmede yer alabilecek kelimeler değil! Bana şimdi doğru cevaplar ver Ölülerin Sözcüsü." Human ayağa kalktı, Ender'den uzaklaştı ve önüne geçti, Ender’e yukarıdan bakmak için biraz eğildi. "Bize bildiğiniz her şeyi öğreteceğinize söz verin!"</p>

  <p>"Söz veriyoruz."</p>

  <p>"Bize yardım etmesi için ana kraliçeyi tekrar hayata getireceğinize söz verin."</p>

  <p>"Ana kraliçeyi tekrar hayata getireceğim. Onunla kendi sözleşmenizi yapmanız gerekecek. İhsan yasalarına itaat etmiyor."</p>

  <p>Bize yardım etsin ya da etmesin ana kraliçeyi tekrar hayata getireceğine söz veriyorsun."</p>

  <p>"Evet."</p>

  <p>"Bizim ormanımıza geldiğinizde bizim yasalarımıza itaat edeceğinize söz veriyorsun. İhtiyacımız olan düzlüklerin de bizim yasalarımız altında olacağı konusunda anlaştık mı?"</p>

  <p>"Evet."</p>

  <p>"Bizi korumak ve yıldızlarda seyahat etmemizi sağlamak için tüm diğer yıldızlardaki insanlarla savaşacağınıza söz veriyor musun?"</p>

  <p>"Bunu yaptık bile."</p>

  <p>Human rahatladı, geri adım attı, eski pozisyonunu alarak çömeldi. Parmağını toprakta oynattı. "Şimdi, bizden ne istiyorsunuz," dedi Human. "Şehrinizde ve ihtiyacınız olan düzlüklerde insan yasalarına itaat edeceğiz."</p>

  <p>"Evet," dedi Ender.</p>

  <p>"Savaşmamızı istemiyorsunuz," dedi Human.</p>

  <p>"Bu doğru."</p>

  <p>"Hepsi bu kadar mı?"</p>

  <p>"Bir şey daha," dedi Ender.</p>

  <p>"İstediğin şey zaten imkansız," dedi Human. "Daha fazlasını istesen de bir şey fark etmez."</p>

  <p>"Üçüncü yaşam," dedi Ender. "Ne zaman başlıyor? Bir domuzcuğu öldürüp içinde bir ağaç büyümeye başladığı zaman mı? Bu doğru mu?"</p>

  <p>"İlk yaşam, ışığı görmediğimiz ve kör bir şekilde annemizin vücudunu ve anaağacın özsuyunu yiyerek anaağacın içinde geçirdiğimiz yaşam. İkinci yaşam, yarı ışıkta koşarak, yürüyerek ve tırmanarak; görerek ve şarkı söyleyerek, konuşarak ve ellerimizle bir şeyler yaparak ormanın gölgesinde geçirdiğimiz yaşam. Üçüncü yaşam, sonunda tam olarak ışığa çıktığımız, güneşe ulaşıp onu içtiğimiz, rüzgar dışında hareket etmediğimiz; sadece düşünerek ve özel günlerde, kardeşler gövdemize vurduğunda onlarla konuşarak geçirdiğimiz hayat. Evet, bu üçüncü yaşam."</p>

  <p>"İnsanların üçüncü yaşamı yok."</p>

  <p>Human ona kafası karışmış bir şekilde baktı.</p>

  <p>"Biz öldüğümüzde, bizi ekseniz bile hiçbir şey büyümüyor. Ağaç yok. Asla güneşten içmiyoruz, öldüğümüzde gerçekten ölüyoruz."</p>

  <p>Human Ouanda’ya baktı. "Ama bize verdiğiniz diğer kitap ölümden sonraki yaşamdan ve yeniden doğmaktan bahsediyordu."</p>

  <p>"Bir ağaç olarak değil," dedi Ender. "Hissedebildiğin ve dokunabildiğin bir şey olarak değil. Veya konuşabildiğin. Veya cevap alabildiğin."</p>

  <p>"Sana inanmıyorum," dedi Human. "Eğer bu doğruysa, Pipo ve Libo neden onları ekmemizi istediler?"</p>

  <p>Novinha, daha rahat duyabilmek için Ender’in yanına oturdu, ona değiyordu, hayır ona dayanıyordu.</p>

  <p>"Onları ekmenizi nasıl istediler?" dedi Ender.</p>

  <p>"Büyük armağanı vererek büyük onuru kazandılar. Domuzcuk ve insan birlikte. Pipo ve Mandachuva. Libo ve Leaf-Eater. Mandachuva ve Leaf-Eater üçüncü yaşamı kazanacaklarını düşünmüştü ama iki seferde de Pipo ve Libo yapmadı. Armağanı kendilerine saklamak konusunda ısrar ettiler. İnsanların üçüncü yaşamı yoksa bunu neden yapsınlar?"</p>

  <p>Novinha boğuk ve duygusal bir şekilde konuştu. "Mandachuva veya Leaf-Eater’a üçüncü yaşamlarını vermek için ne yapmaları gerekiyordu?"</p>

  <p>"Tabii ki onları ekmeleri gerekiyordu," dedi Human. "Bugünkü gibi."</p>

  <p>"Bugünün <i>neyiyle</i> aynı gibi?" diye sordu Ender.</p>

  <p>"Sen ve ben," dedi Human. "Human ve Ölülerin Sözcüsü. Eğer kadınların ve insanların birlikte karar verdiği sözleşmeyi yaparsak, bugün büyük ve yüce bir gün olacak. Bu yüzden ya sen bana üçüncü bir yaşam vereceksin ya da ben sana vereceğim."</p>

  <p>"Kendi ellerimle mi?"</p>

  <p>"Elbette," dedi Human. "Eğer bana bu onuru vermezsen, o zaman ben sana vermek zorundayım."</p>

  <p>Ender sadece iki hafta önce gördüğü fotoğrafı hatırladı, Pipo'nun vücudu parçalanmış, bağırsakları çıkarılmış, organları uzatılmış ve yayılmıştı. Ekilmişti. "Human," dedi Ender, "insanoğlunun işleyebileceği en büyük suç cinayettir ve bunu yapmanın en kötü yollarından biri, canlı bir insanı alıp, onu kesip, ölünceye kadar canını acıtmaktır."</p>

  <p>Human yine bundan bir anlam çıkartabilmek için bir süre oturdu. "Sözcü," dedi sonunda, "zihnim bunu sürekli iki şekilde görüyor. Eğer insanların üçüncü bir yaşamları yoksa, o zaman ekmek sonsuza kadar öldürmek demek. Bizim gözümüzde Pipo ve Libo bu onuru kendilerine saklıyorlardı ve Mandachuva ile Leaf-Eater’ı başardıkları şeyler için onurlandırmadan ölmeye bırakmışlardı. Bizim gözümüzde siz insanlar çitten geçip yamaca geldiniz ve kökleri büyüyemeden onları topraktan koparttınız. Bizim gözümüzde. Pipo ve Libo'yu götürdüğünüz zaman cinayet işleyen sizdiniz. Ama şimdi olayı farklı bir açıdan görüyorum. Pipo ve Libo, Mandachuva ve Leaf-Eater’ı üçüncü yaşama götürmediler çünkü bu onlar için cinayet olacaktı. Bu yüzden, sırf bizden birini öldürmemek için isteyerek kendileri öldüler."</p>

  <p>"Evet," dedi Novinha.</p>

  <p>"Ama eğer bu doğruysa, siz insanlar onları yamaçta gördüğünüzde neden ormana gelip hepimizi öldürmediniz? Neden büyük bir yangın çıkartıp tüm babalarımızı ve büyük anaağacı yakıp yok etmediniz?"</p>

  <p>Leaf-Eater ormanın diğer ucundan, korkunç bir şekilde haykırdı, dayanılmaz bir acı çekiyordu.</p>

  <p>"Eğer ağaçlarımızdan birini kesseydiniz," dedi Human. "Eğer tek bir ağacı öldürseydiniz, gece gelip hepinizi öldürürdük, her birinizi. İçinizden birileri hayatta kalmayı başarmış olsaydı bile, habercilerimiz hikayeyi tüm diğer kabilelere anlatırdı ve hiçbiriniz bu toprakları canlı terk edemezdiniz. Pipo ve Libo'yu öldürdüğümüz için <i>bizi</i> neden öldürmediniz?"</p>

  <p>Mandachuva aniden nefes nefese Human'ın arkasında belirdi. Kendisini yere attı, ellerini Ender’e doğru uzattı. "Onu bu ellerle kestim," diye haykırdı. "Onu onurlandırmaya çalıştım ve ağacını sonsuza dek öldürdüm!"</p>

  <p>"Hayır," dedi Ender. Mandachuva’nın ellerini tuttu. "İkiniz de birbirinizin hayatını kurtardığınızı sanıyordunuz. O seni incitti ve sen onu incittin, evet, onu öldürdün ama ikiniz de iyi bir şey yaptığınıza inanıyordunuz. Şimdilik bu kadarı yeter. Şimdi gerçeği biliyorsunuz ve biz de biliyoruz. Cinayet işlemek istemediğinizi biliyoruz. Siz de bir insana bıçak sapladığınızda onun sonsuza değin öldüğünü biliyorsunuz. Bu sözleşmedeki son koşul Human. Asla bir insanı üçüncü yaşama götürmeyin çünkü oraya nasıl gideceğimizi bilmiyoruz."</p>

  <p>"Bu hikayeyi kadınlara anlattığımda," dedi Human, "öyle korkunç bir acı işiteceksiniz ki ağaçların fırtınada devrilmesi gibi olacak."</p>

  <p>Döndü ve Shouter'ın önünde durdu ve birkaç dakika boyunca onunla konuştu. Sonra Ender’e döndü. "Şimdi gidin," dedi.</p>

  <p>"Daha sözleşme yapmadık," dedi Ender.</p>

  <p>"Tüm kadınlarla konuşmam gerekiyor. Siz buradayken, anaağacın gölgesinde küçükleri koruyacak kimse olmadan bunu asla yapmazlar. Arrow sizi ormana geri götürür. Beni yamaçta, Rooter’ın kapıya baktığı yerde bekleyin. Uyuyabilirseniz uyuyun. Sözleşmeyi kadınlara sunacağım ve diğer kabilelerle sizin bizimle anlaştığınız gibi nazik bir şekilde anlaşmamız gerektiğini anlatmaya çalışacağım."</p>

  <p>Human birden elini uzattı ve Ender’in karnına dokundu. "Ben kendi sözleşmemi yapıyorum," dedi Ender’e. "Seni sonsuza kadar onurlandıracağım ama seni asla öldürmeyeceğim."</p>

  <p>Ender elini uzattı ve avucunu Human’ın ılık karnına koydu. Elinin altındaki yumrular çok sıcaktı. "Ben de seni sonsuza kadar onurlandıracağım," dedi Ender.</p>

  <p>"Eğer sizin kabilenizle bizimki arasında bu sözleşmeyi yaparsak," dedi Human, "bana üçüncü yaşam onurunu yaşatacak mısın? Kalkıp ışıktan içmeme izin verecek misin?"</p>

  <p>"Bunu hızlı bir şekilde yapabilir miyiz? O yavaş ve korkunç yöntemle değil-"</p>

  <p>"Beni sessiz ağaçlardan biri gibi mi yapacaksın? Asla baba olmayacak mıyım? Özsuyumu macios'lara yedirmek ve kardeşler bana şarkı söylediğinde tahtamı onlara vermek dışında onurum olmayacak mı?"</p>

  <p>"Bunu yapabilecek bir başkası yok mu?" diye sordu Ender. "Sizin yaşam ve ölüm yönteminizi bilen bir kardeşiniz?"</p>

  <p>"Anlamıyorsun," dedi Human. "Doğrunun söylendiğini tüm kabile bu şekilde öğreniyor. Ya sen beni üçüncü yaşama götürürsün, ya da ben seni götürürüm, ya da sözleşme olmaz. Seni öldürmeyeceğim Sözcü ve ikimiz de bir sözleşme istiyoruz."</p>

  <p>"Bunu yapacağım," dedi Ender.</p>

  <p>Human başını salladı, elini çekti ve Shouter’a geri döndü.</p>

  <p>"O Deus," Tanrı'm, diye fısıldadı Ouanda. "Bunu yapacak gücü nasıl bulacaksın?"</p>

  <p>Ender’in verecek bir cevabı yoktu. Arrow onları ormana götürürken sadece onu izledi. Novinha yolu gösterebilmesi için ona kendi fenerini verdi; Arrow onunla bir çocuk gibi oynadı, ışığı küçültüp büyütüyor, ağaçların ve çalılıkların arasında gezen emici sinekler gibi onu etrafta dolaştırıp bir anda yere indiriyordu. O, Ender’in şimdiye kadar gördüğü en mutlu ve neşeli domuzcuktu.</p>

  <p>Ama arkalarında korkunç, ahenksiz bir şarkı söyleyen kadınların seslerini duyabiliyorlardı. Human onlara Pipo ve Libo hakkındaki gerçeği, sırf Mandachuva ve Leaf-Eater’a cinayet sandıkları bir şeyi yapmamak için acı içinde son ölümü öldüklerini söylemişti. İnsanlar ancak yeterince uzaklaşıp kadınların şiddetli sesleri kendi ayak sesleri ve ağaçlardaki rüzgardan daha az duyulmaya başlayınca konuştular.</p>

  <p>"Bu babamın ruhu için yapılan bir ayindi," dedi Ouanda sessizce.</p>

  <p>"Benimki için de," diye cevapladı Novinha; uzun zaman önce ölen Venerado Gusto'dan değil, Pipo'dan bahsettiğini biliyordu.</p>

  <p>Ama Ender sohbetlerine katılmadı; o Libo ve Pipo'yu tanımıyordu ve onların acı hatıralarında yer almıyordu. Tek düşünebildiği ormandaki ağaçlardı. Onlar, her biri, bir zamanlar yaşayan nefes alan domuzcuklardı. Domuzcuklar onlara şarkı söyleyebiliyor, onlarla konuşabiliyor hatta bir şekilde konuşmalarını anlayabiliyorlardı. Ama Ender bunu yapamıyordu. Ender için ağaçlar <i>insan</i> değildi, asla insan olamazdı. Eğer Human’ı öldürecek olursa domuzcukların gözünde bu bir cinayet olmayacaktı ama Ender’in gözünde Human'ın hayatından anladığı tek bölümü ondan almak olacaktı. Bir domuzcuk olarak Human gerçek bir raman, bir kardeşti. Ender’in anlayabildiği kadarıyla, gerçekten inanabildiği kadarıyla bir ağaç olarak mezar taşından pek bir farkı olmayacaktı.</p>

  <p>Bir daha asla yapmayacağıma söz vermeme rağmen bir kez daha öldürmeliyim, diye düşündü.</p>

  <p>Novinha’nın elinin onu kolunun kıvrımından kavradığını hissetti. Novinha ona dayandı. "Bana yardım et," dedi. "Karanlıkta neredeyse kör gibiyim."</p>

  <p>"Ben geceleri iyi görebiliyorum," diye Olhado arkadan neşeyle seslendi.</p>

  <p>"Kapa çeneni aptal," diye fısıldadı Ela şiddetle. "Annem onunla yürümek istiyor."</p>

  <p>Hem Novinha hem de Ender onu net bir şekilde duydular ve ikisi de birbirlerinin sessiz kahkahasını hissettiler. Yürüdükçe Novinha ona daha çok yakınlaştı. "Bence yapman gerekeni yapacak güce sahipsin," dedi yavaşça ve sadece onun duyabileceği bir şekilde.</p>

  <p>"Soğuk ve acımasız mıyım?" diye sordu Ender. Ses tonunda bir alay vardı ama kelimeler ona acı ve gerçek geliyordu.</p>

  <p>"Yarayı iyileştirmenin tek yolu onu kızgın demirle dağlamaksa bunu yapacak kadar şefkatlisin," dedi.</p>

  <p>Onun en derin yaralarını dağlayışını hisseden biri olarak konuşmaya hakkı vardı; Ender ona inandı ve bu önündeki kanlı iş için kalbini biraz olsun rahatlattı.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Ender, kendisini bekleyen şeyi bilerek uyumanın mümkün olabileceğini düşünmemişti. Novinha’nın yumuşak sesini duyarak uyandı. Dışarıda kapim’lerin içinde, Novinha’nın kucağında yattığını fark etti. Ortalık hala karanlıktı.</p>

  <p>"Geliyorlar," dedi Novinha alçak bir sesle.</p>

  <p>Ender doğruldu. Bir zamanlar çocukken bir anda ayılabiliyordu; ama o zamanlar bir asker olarak eğitilmişti. Şimdi ise nerede olduğunu anlamak birkaç dakikasını almıştı. Ouanda ve Ela, ikisi de uyanık bir şekilde izliyorlardı; Olhado uyuyordu; Quim uykusunda dönüyordu. Rooter’ın üçüncü yaşamının uzun ağacı sadece birkaç metre uzaktaydı. Yakın bir mesafede, çitin ötesinde, küçük vadinin altında, Milagre’nin ilk evleri tepede görünüyordu; Katedral ve Manastır en yüksek ve en yakındaki tepenin üstündeydi.</p>

  <p>Diğer yönde, ormandan ve ağaçlardan Human, Mandachuva, Leaf-Eater, Arrow, Cups, Calendar, Worm, Bark-Dancer ve Ouanda’nın isimlerini bilmediği diğer bir çok kardeş geliyordu. "Onları daha önce hiç görmedim," dedi. "Diğer kardeş evlerinden geliyor olmalılar."</p>

  <p>Anlaşmamız var mı? dedi Ender sessizce. Tek umursadığım bu. Human kadınların dünyayı farklı bir şekilde algılamalarını sağladı mı?</p>

  <p>Human bir şey taşıyordu. Yapraklara sarılıydı. Domuzcuklar konuşmadan onu Ender’in önüne serdi; Human onu dikkatli bir şekilde açtı. Bu bir bilgisayar çıktısıydı.</p>

  <p>"Ana kraliçe ve Hegemon," dedi Ouanda alçak bir sesle. "Miro'nun onlara verdiği kopya."</p>

  <p>"Anlaşma," dedi Human.</p>

  <p>Ancak o zaman kopyanın ters durduğunu, kağıdın boş tarafının çevrilmiş olduğunu anladılar. Orada fenerin ışığı altında, belirsiz el yazıları gördüler. Büyük ve garip bir şekilde yazılmışlardı. Ouanda şaşkınlık içindeydi. "Onlara mürekkep yapmayı öğretmedik," dedi. "Onlara yazı yazmayı da öğretmedik."</p>

  <p>"Harfleri yapmayı Calendar öğrendi," dedi Human. "Çamurda sopalarla yazarak. Worm mürekkebi kabra gübresi ve kurutulmuş macios'dan yaptı. Anlaşmaları böyle yapıyorsunuz değil mi?"</p>

  <p>"Evet," dedi Ender.</p>

  <p>"Eğer onu kağıda yazmazsak, farklı bir şekilde hatırlayabiliriz."</p>

  <p>"Bu doğru," dedi Ender. "Onu yazmakla iyi ettiniz."</p>

  <p>"Birkaç değişiklik yaptık. Kadınlar birkaç değişiklik yaptı ve ben de kabul edeceğinizi düşündüm." Human onları gösterdi. "Diğer domuzcuklarla bu anlaşmayı yapabilirsiniz ama <i>farklı</i> bir anlaşma yapamazsınız. Bize öğretmediğiniz hiçbir şeyi diğer domuzcuklara öğretemezsiniz. Bunu kabul edebilir misiniz?"</p>

  <p>"Elbette," dedi Ender.</p>

  <p>"Bu kolay olanıydı. Şimdi, ya kurallar hakkında anlaşamazsak? Ya topraklarınızın nerede bittiği ve bizimkinin nerede başladığı konusunda anlaşamazsak? Bu yüzden Shouter dedi ki insanlar ve Küçükler arasındaki anlaşmazlıklarda kararları Ana Kraliçe versin. Küçükler ve Ana Kraliçe arasındaki anlaşmazlıklarda kararları insanlar versin ve insanlar ve Ana Kraliçe arasındaki anlaşmazlıklarda da kararları Küçükler versin."</p>

  <p>Ender bunun kolay olup olmayacağını merak etti. Hiçbir insanın hatırlamadığını, üç bin yıl önce böceklerin ne kadar korkunç olduklarını hatırlıyordu. Böceksi vücutları insanlığın çocukluğunun kabusuydu. Milagre’nin insanları onların kararlarını kolay kabul edebilir miydi?</p>

  <p>Yani bu iş zor. Ama domuzcuklardan yapmalarını istediğimiz şeyden daha zor değil. "Evet," dedi Ender. "Bunu da kabul edebiliriz. Bu iyi bir plan."</p>

  <p>"Bir değişiklik daha," dedi Human. Ender’e baktı ve sırıttı. Domuzcukların yüzleri insan ifadeleri için yaratılmadığı için berbat görünüyordu. "Bu yüzden bu kadar uzun sürdü. Tüm bu değişiklikler."</p>

  <p>Ender’de ona gülümsedi.</p>

  <p>"Eğer bir domuzcuk kabilesi insanlarla bu anlaşmayı imzalamazsa ve o kabile anlaşmayı <i>yapan</i> bir kabileye saldırırsa, <i>o zaman</i> onlarla savaşabiliriz."</p>

  <p>"Saldırmaktan kastın ne?" diye sordu Ender. Eğer bir hakareti saldırı olarak algılarlarsa, o zaman bu hüküm savaş yasağını anlamsızlaştırırdı.</p>

  <p>"Saldırı," dedi Human. "Topraklarımıza girip kardeşleri veya kadınları öldürdüklerinde başlar. Kendilerini savaş için sunduklarında veya bir savaş başlatmak için bir anlaşma teklif ettiklerinde değil. Bir anlaşma olmaksızın savaşmaya başlarlarsa bu bir saldırıdır. Savaşı asla kabul etmeyeceğimize göre savaş ancak başka bir kabile saldırırsa başlayabilir. Soracağını biliyordum."</p>

  <p>Anlaşmada yazan kelimeleri gösterdi ve anlaşma gerçekten bir saldırının ne içerdiğini tanımlıyordu.</p>

  <p>"Bu da kabul edilebilir," dedi Ender. Bu durumda anlaşmayı dünyadaki her domuzcuk kabilesine götürmek çok uzun zaman alacağından, savaş ihtimali bir çok nesil, belki de yüzyıllar boyu yok olmayacak anlamına geliyordu. Başka kabilelerden biriyle barışçıl bir evlilik yapmanın faydaları, anlaşmayı son kabileyle de imzalamadan uzun zaman önce anlaşılmış olacağından içlerinden çok azı savaşçı olmak ister, diye düşündü Ender.</p>

  <p>"Şimdi son değişiklik," dedi Human. "Bu anlaşmayı bu kadar zorlaştırdığınız için kadınlar sizi cezalandırmak istedi. Ama sanırım bunun bir ceza olmadığını düşüneceksiniz. Sizi üçüncü yaşama götürmek yasak olduğuna göre bu anlaşma yürürlüğe geçtiğinde, kardeşleri üçüncü yaşama götürmek insanlar için de yasak olacak."</p>

  <p>Bir an için Ender cezasının affa uğradığını düşündü; Libo ve Pipo'nun reddettiği şeyi yapmak zorunda kalmayacaktı.</p>

  <p>"Anlaşmadan <i>sonra,"</i> dedi Human. "Bu armağanı verecek ilk ve son insan sen olacaksın."</p>

  <p>"Keşke...." dedi Ender.</p>

  <p>"Ne istediğini biliyorum dostum Sözcü," dedi Human. "Bu senin için cinayet olacak. Ama benim için; bir kardeş üçüncü yaşama bir baba olarak girme hakkını kazandığında, ona yolu göstermesi için en büyük rakibini veya en iyi arkadaşını seçer. Sen. Sözcü. Starkça’yı öğrenip Ana Kraliçe ve Hegemon'u okuduğumdan beri seni bekledim. Babama, Rooter’a bir çok kez, tüm insanlar arasında bizi ancak o anlayabilir dedim. Sonra yıldız gemin geldiğinde Rooter senin geldiğini ve Ana Kraliçe’nin gemide olduğunu söyledi ve o zaman eğer iyi şeyler başarırsam senin bana o yolu göstereceğini biliyordum."</p>

  <p>"İyi şeyler başardın Human," dedi Ender.</p>

  <p>"Bak," dedi. "Gördün mü? Anlaşmayı insanlar gibi imzaladık."</p>

  <p>Anlaşmanın son sayfasının altına büyük bir çaba harcanarak kaba harflerle iki kelime yazılmıştı. "Human," diye okudu Ender yüksek sesle. Diğer kelimeyi okuyamadı.</p>

  <p>"Bu Shouter'ın gerçek adı," dedi Human. "Star-Looker. Yazı sopasıyla pek başarılı değildi- bu tür işleri kardeşler yaptıkları için kadınlar pek sık alet kullanmıyor. Bu yüzden sana adının ne olduğunu ve bu ismin ona, her zaman gökyüzüne baktığı için konulduğunu söylememi istedi. O zamanlar bilmediğini ama senin gelmeni beklediğini söyledi."</p>

  <p>Bir çok insan benden bir çok şey bekliyordu, diye düşündü Ender. Ama sonunda her şey onlara bağlıydı. Beni çağıran Novinha, Miro ve Ela’ya; Human’a ve Star-Looker’a ve gelişimden korkanlara.</p>

  <p>Worm mürekkep dolu bardağı; Calendar kalemi taşıyordu. Kalem içi yarık ince bir tahta parçasıydı ve bardağa batırdığında içine birazcık mürekkep alan dar bir yuvası vardı. İmzalamak için beş kez bardağa batırması gerekti. "Beş," dedi Arrow. Ender o zaman beş sayısının domuzcuklar için uğurlu olduğunu hatırladı. Kazayla olmuştu ama eğer bunu iyi bir işaret olarak görmeyi seçtilerse bu çok daha iyi bir şeydi.</p>

  <p>"Anlaşmayı Valimize ve Piskopos’a götüreceğim," dedi Ender.</p>

  <p>"İnsanoğlunun tarihindeki tüm değerli belgelerden...." dedi Ouanda. Kimsenin cümlesini bitirmesine ihtiyacı yoktu. Human, Leaf-Eater ve Mandachuva kitabı tekrar dikkatlice yapraklara sardılar ve Ender’e değil, Ouanda’ya verdiler. Ender korkunç bir kesinlikle bunun ne anlama geldiğini anladı. Domuzcukların hala onun yapması gereken bir işleri vardı, ellerinin boş olmasını gerektiren bir iş.</p>

  <p>"Anlaşma insan yöntemleriyle yapıldı," dedi Human. "Küçükler için de bunu gerçekleştirmelisiniz."</p>

  <p>"İmzalamak yeterli olamaz mı?" diye sordu Ender.</p>

  <p>"Bundan sonra imzalamak yeterli olacak," dedi Human. "Ama sadece insanlar için imza atan aynı el anlaşmayı bizim yöntemlerimizle de yaptığı için."</p>

  <p>"O zaman yapacağım," dedi Ender, "sana söz verdiğim gibi."</p>

  <p>Human uzandı ve boğazından kanuna kadar Ender’e dokundu. "Kardeşin sözü sadece ağzında değil," dedi. "Kardeşin sözü hayatında." Diğer domuzcuklara döndü. "Yanında durmadan önce son bir kez babamla konuşmama izin verin."</p>

  <p>Tanımadıkları iki kardeş ellerinde sopalarla geldi. Human'la Rooter’ın ağacına yürüdüler ve ona vurmaya ve ağaç Dili'nde şarkı söylemeye başladılar. Ağaç bir anda açıldı. Ağaç hala oldukça gençti ve gövdesi Human’ın vücudundan çok da fazla kalın değildi; içeri girmesi oldukça zor oldu. Ama sığdı ve gövde arkasından kapandı. Davul sesleri ritim değiştirdi fakat kesintisiz bir şekilde devam etti.</p>

  <p>Jane, Ender’in kulağına. "Davul seslerinin yankısının ağacın içinde değiştiğini duyabiliyorum," diye fısıldadı. "Ağaç davul seslerini bir dile dönüştürmek için yavaşça sesi şekillendiriyor."</p>

  <p>Diğer domuzcuklar Human’ın ağacı için yer boşaltma işine koyuldular. Ender, Human’ın ekileceği yerin kapının oradan bakıldığında Rooter sol ve Human sağ tarafta kalacak şekilde ayarlandığını fark etti. Kapim’i kökünden çıkartmak domuzcuklar için zor bir işti; kısa bir süre sonra Quim, Olhado, Ouanda ve Ela onlara yardım etmeye başladılar.</p>

  <p>Ouanda kapim’i kazmaya yardım ederken anlaşmayı tutması için Novinha’ya verdi. Novinha onu Ender’e götürdü, önünde durdu ve gözlerini ayırmadan ona baktı. "Onu Ender Wiggin diye imzalamışsın," dedi. "Ender."</p>

  <p>İsim Ender’in kulağına bile çirkin geldi. Onu bir hakaret olarak çok sık duymuştu. "Göründüğümden daha yaşlıyım," dedi Ender. "Böceklerin evi olan dünyayı yok ettiğimde bu isimle tanınıyordum. Belki bu ismin insanlar ve ramen'ler arasında yapılan ilk anlaşmada olması, bu ismin anlamını değiştirir."</p>

  <p>"Ender," diye fısıldadı. Elinde yapraklara sarılı anlaşmayla ona doğru uzandı ve anlaşmayı göğsüne tuttu; anlaşmanın yazıldığı sayfaların diğer tarafında Ana Kraliçe ve Hegemon'un bütün sayfaları olduğu için ağırdı. "Günah çıkartmak için asla papazlara gitmedim," dedi kadın, "çünkü günahlarım için beni hor göreceklerini biliyordum. Buna rağmen bugün bütün günahlarımı söylediğinde buna dayanabildim çünkü beni hor görmediğini biliyordum. Fakat şimdiye kadar <i>nedenini</i> anlayamamıştım."</p>

  <p>"Başka insanları günahları için hor görecek biri değilim" dedi Ender. "Şimdiye kadar içimden, bundan daha kötüsünü yaptım, demediğim bir tane bile bulamadım."</p>

  <p>"Tüm bu yıllar boyunca insanlığın suçunun yükünü taşıdın."</p>

  <p>"Evet ama bu gizemli bir şey değil," dedi Ender. "Bunu Kabil’in lekesi olarak düşünüyorum. Pek fazla arkadaşın olamıyor ama canını sıkan da olmuyor."</p>

  <p>Etraf boşaltılmıştı. Mandachuva, ağacın gövdesine vuran domuzcuklarla Ağaç Dili'nde konuştu; ritimleri değişti ve ağaçtaki aralık açıldı. Human sanki bir çocuk doğuyormuş gibi ağacın içinden çıktı. Sonra boşaltılmış toprağın ortasına doğru yürüdü. Leaf-Eater ve Mandachuva ona birer bıçak verdi. Bıçakları alırken Human onlarla konuştu, insanlar anlayabilsin ve sözleri büyük bir güç taşıyabilsin diye Portekizce konuştu. "Shouter’a üçüncü yaşama gidişi Pipo ve Libo'nun büyük bir yanlış anlaması nedeniyle kaybettiğinizi söyledim. Çok uzun bir süre geçmeden ikinizin de ışığa doğru büyüyeceğinizi söyledi."</p>

  <p>Leaf-Eater ve Mandachuva bıçaklarını bıraktılar ve Human’ın karnına nazikçe dokunup boşaltılmış bölgenin kenarına geri gittiler.</p>

  <p>Human bıçakları Ender’e uzattı. İkisi de ince tahtadan yapılmıştı. Ender tahtayı aynı zamanda bu kadar ince ve keskin ve buna rağmen bu kadar güçlü yapabilecek bir alet hayal edemedi. Ama elbette hiçbir alet bunları cilalamamıştı. Yaşayan bir ağacın kalbinden mükemmel bir biçimde, üçüncü yaşama gitmesi için bir kardeşe armağan olarak verilmişlerdi.</p>

  <p>Human’ın gerçekten ölmeyeceğini anlamak zordu ama buna inanmak daha da zordu. Ender bıçakları hemen almadı. Bunun yerine bıçakların ötesine uzandı ve Human’ı bileklerinden tuttu. "Bu senin için ölüm gibi olmayacak. Ama benim için... seni ilk defa dün gördüm ve bu gece sanki Rooter’ın babam, senin de kardeşim olduğunu biliyorum. Sabah güneş doğduğunda seninle bir daha asla konuşamayacağım. Bu senin için nasıl bir his olursa olsun Human, benim için ölüm gibi."</p>

  <p>"Gel ve gölgemde otur," dedi Human, "ve yapraklarımın arasından güneş ışığını gör ve sırtını gövdeme daya. Ve şunu da yap. Ana Kraliçe ve Hegemon’a bir hikaye daha ekle. Ona Human’ın Hayatı adını ver. Tüm insanlara babamın ağacının kabuğunda bana nasıl gebe kalındığını ve karanlıkta annemin etini yiyerek doğduğumu anlat. Onlara karanlık dünyayı geride bırakıp ikinci yaşamımın yarı aydınlığına nasıl geldiğimi, kadınlardan nasıl dil öğrendiğimi ve sonra ortaya çıkıp Libo, Miro ve Ouanda’nın gelip öğrettikleri tüm mucizeleri nasıl öğrendiğimi anlat. Onlara ikinci yaşamımın son gününde, gerçek kardeşimin gökyüzünden geldiğini ve birlikte insanlar ve domuzcuklar bir kabile olsun, bir insan kabilesi veya bir domuzcuk kabilesi değil ama bir ramen kabilesi olsun diye anlaşma yaptığımızı anlat. Sonra dostumun bana ışığa, gökyüzüne uzanıp ölmeden önce on bin çocuğa hayat verebilmem için üçüncü yaşama giden yolu verdiğini."</p>

  <p>"Hikayeni anlatacağım," dedi Ender.</p>

  <p>"O zaman gerçek anlamda sonsuza kadar yaşayacağım."</p>

  <p>Ender bıçakları aldı. Human yere uzandı.</p>

  <p>"Olhado," dedi Novinha. "Quim. Kapıya geri dönün. Ela sen de."</p>

  <p>"Bunu görmeliyim anne," dedi Ela. "Ben bir bilim adamıyım."</p>

  <p>"Gözlerimi unutuyorsun," dedi Olhado. "Her şeyi kaydediyorum. Evrenin her yanında bulunan insanlara anlaşmanın imzalandığını gösterebiliriz. Domuzcuklara Sözcü'nün anlaşmayı onların yöntemleriyle yaptığını da gösterebiliriz."</p>

  <p>"Ben de gitmiyorum," dedi Quim. "Hazreti Meryem bile Hazreti İsa’nın çarmıhının yanında bekledi."</p>

  <p>"Kalabilirsiniz," dedi Novinha alçak bir sesle. O da kaldı.</p>

  <p>Human’ın ağzı kapim'le doluydu ama onu fazla çiğnemedi. "Daha fazla," dedi Ender, "Hiçbir şey hissetmemelisin."</p>

  <p>"Bu doğru değil," dedi Mandachuva. "Bu onun ikinci yaşamının son anları. Üçüncü yaşamda acının ötesindeyken vücudunun acılarını hatırlamak iyi bir şey."</p>

  <p>Mandachuva ve Leaf-Eater Ender’e nereden ve nasıl keseceğini gösterdiler. Çabuk yapılması gerekiyordu; oraya buraya konması gereken organları göstermek için elleri buharlanan vücudun içine uzandı. Ender’in elleri çabuk ve kendinden emindi, vücudu sakindi; operasyondan nadiren gözlerini kaçırabilmesine rağmen, bu kanlı iş boyunca Human’ın minnettarlık ve sevgi dolu, acı ve ölüm dolu gözlerinin onu izlediğini biliyordu.</p>

  <p>Her şey ellerinin altında o kadar çabuk oldu ki, ilk birkaç dakika boyunca büyümesini izleyebildiler. İçinden kökler çıktıkça bir çok büyük organ büzüştü; filizler vücudunun içinde oradan oraya uzandı; Human’ın gözleri son bir acıyla büyüdü; ve omurgasının içinden yukarı doğru bir filiz fışkırdı, iki yaprak, dört yaprak...</p>

  <p>Sonra durdu. Vücudu ölmüştü; Human son güç spazmını da omurgasında köklenen ağacı yapmak için harcadı. Ender vücudunun içinden geçen kökleri ve filizleri görmüştü. Human'ın hatıraları, ruhu yeni filizlenmiş bir ağacın hücrelerine dönüşmüştü. Olmuştu. Üçüncü yaşamı başlamıştı. Kısa süre sonra sabah olup güneş doğduğunda yapraklar ilk kez ışığı tadacaklardı.</p>

  <p>Diğer domuzcuklar sevinç içinde dans ediyorlardı. Leaf-Eater ve Mandachuva Ender’in ellerinden bıçakları alıp Human’ın kafasının iki yanına yere sapladılar. Ender kutlamalarına katılmadı. Her tarafı kan olmuştu ve öldürdüğü vücudun kokusu üzerine sinmişti. Dört ayak üstünde vücudun yanından tepeye tırmanarak onu görmeyeceği bir yere gitti. Novinha onu takip etti. Hepsi günün çalışması ve duygu yüklü olaylarından bitkin düşmüştü. Domuzcuklar tepeden yukarı dans ederek ormana giderken onlar hiçbir şey konuşmadan ve bir şey yapmadan kalın kapim yapraklarının arasına girip birbirlerinin üzerine yatarak uykunun kollarında rahatlamaya çalıştılar.</p>

  <p>&nbsp;</p>

  <p class="center">***</p>

  <p>&nbsp;</p>

  <p>Bosquinha ve Piskopos Peregrino, Sözcü'nün ormandan dönüşünü görmek için güneş doğmadan kapıya gittiler. Ormanın ucundan çok daha yakın bir yerde bir hareket görmeden önce on dakika boyunca beklemeleri gerekti. Gelen uykulu bir şekilde çalılıkların arasına çişini yapan bir çocuktu.</p>

  <p>"Olhado!" diye seslendi Belediye Başkanı.</p>

  <p>Çocuk döndü, el salladı ve sonra pantolonunun fermuarını hızla çekip uzun çimenlerin arasında uyuyanları uyandırmaya gitti. Bosquinha ve Piskopos kapıyı açıp onlarla buluşmak için yürüdü.</p>

  <p>"Çok aptalca değil mi?" dedi Bosquinha, "ama çitin bu tarafına ilk kez geçtiğim şu anda ayaklanmamız bana gerçek göründü."</p>

  <p>"Geceyi neden dışarıda geçirdiler?" diye sordu Peregrino yüksek sesle. "Kapı açıktı, eve gidebilirlerdi."</p>

  <p>Bosquinha kapıların dışındaki grubu hızlı bir şekilde saydı. Ouanda ve Ela, kardeş gibi kol kola. Olhado ve Quim. Novinha ve Sözcü. Arkasında ellerini omuzlarına dayamış Novinha'yla oturuyor. Ender onlara bakıncaya kadar hiçbir şey söylemeden ümitle beklediler. "Anlaşmayı yaptık," dedi Ender. "İyi bir anlaşma oldu."</p>

  <p>Novinha yapraklara sarılı anlaşmayı havaya kaldırdı. "Onlar yazdı," dedi. "İmzalamanız için."</p>

  <p>Bosquinha anlaşmayı aldı. "Gece yarısından önce tüm dosyalar geri verildi," dedi. "Sadece senin mesaj sıranda sakladıklarımız değil. Arkadaşın her kimse Sözcü, işini çok iyi yapmış."</p>

  <p>"O bir kadın," dedi Sözcü. "Adı Jane."</p>

  <p>Piskopos ve Bosquinha Sözcü'nün uyuduğu yerin tam aşağısındaki boşaltılan bölgede yatan şeyi gördüler. Şimdi Sözcü'nün ellerinde, kollarında ve yüzündeki koyu lekelerin ne olduğunu anlıyorlardı.</p>

  <p>"Yapmak için öldürmen gereken bir anlaşma yerine anlaşma olmamasını tercih ederdim," dedi Bosquinha.</p>

  <p>"Yargılamadan önce bekle," dedi Piskopos. "Sanırım gecenin çalışmaları gördüklerimizden çok daha fazla."</p>

  <p>"Çok akıllıca Peder Peregrino," dedi Sözcü yavaşça.</p>

  <p>"Eğer isterseniz bunu size açıklayabilirim," dedi Ouanda. "Ela ve ben bunu herkes kadar iyi anlıyoruz."</p>

  <p>"Bu kutsal bir işlem gibiydi," dedi Olhado.</p>

  <p>Bosquinha inanamayarak Novinha’ya baktı. "İzlemesine izin mi verdin?"</p>

  <p>Olhado hafifçe gözlerine vurdu. "Bir gün tüm domuzcuklar bunu benim gözlerimden izleyecek."</p>

  <p>"Bu ölüm değildi," dedi Quim. "Yeniden doğuştu."</p>

  <p>Piskopos işkence görmüş cesedin yanına gitti ve göğüs boşluğunda büyüyen ağaca dokundu. "Adı Human," dedi Sözcü.</p>

  <p>"Seninki de öyle," dedi Piskopos sessizce. Döndü ve insanlığı daha önce hiç gitmediği kadar ileriye götüren küçük sürüsünün üyelerine baktı. Ben çoban mıyım, diye sordu Peregrino kendisine, yoksa koyunların en kafası karışık ve ümitsiz olanı mı? "Haydi hepiniz benimle Katedrale gelin. Yakında ayin için çanlar çalacak."</p>

  <p>Çocuklar toplandı ve gitmek için hazırlandı. Novinha’da Sözcünün arkasındaki yerinden uzaklaştı. Sonra durdu, ona döndü ve gözlerinde sessiz bir davetle ona baktı.</p>

  <p>"Yakında," dedi. "Bir dakika daha."</p>

  <p>O da kapıdan içeri geçerek Katedrale doğru Piskopos'u takip etti.</p>

  <p>Peregrino, Sözcü'nün Katedral’in arka kapısından içeri girdiğini gördüğünde ayin daha yeni başlamıştı. Ender bir an duraksadı ve sonra gözleriyle Novinha’yı ve ailesini buldu. Birkaç adımda yanına giderek oturdu. Tüm aile nadiren bir araya geldiği zaman Marcao'nun oturduğu yere oturdu.</p>

  <p>Ayin ilgisini çekti; Peregrino birkaç dakika sonra tekrar bakabildiğinde Grego'nun Sözcü'nün yanına oturduğunu gördü. Peregrino anlaşmanın koşullarının kızların ona anlattığı gibi olduğunu düşündü. Human denen domuzcuğun ve ondan önce Pipo ve Libo'nun ölümlerinin anlamını. Her şey açıklığa kavuşuyor ve her şey bir araya geliyordu. Genç adam Miro yatakta yatıyor ve kardeşi Ouanda ona bakıyordu. Kaybolan Novinha şimdi bulunmuştu. Parmaklığın ardında oturanların akıllarındaki karanlık gölgesi, şimdi sakin, zararsız, görünmez ve hayaliydi.</p>

  <p>Bu bir mucizeydi, ekmek ellerinde Tanrı’nın etine dönüşmüştü. Sadece tozdan yapıldığımızı düşündüğümüz sırada birden Tanrı’nın etini bulduk.</p>
</body>
</html>
