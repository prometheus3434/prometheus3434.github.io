<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-9</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-9" lang="tr-TR" xml:lang="tr-TR">
		<div>
			<h1 class="baslik" id="_idParaDest-5"><span class="idebold">üçüncü <br/>söz</span></h1>
			<p class="normalnesil">Allah Teâlâ ilk nesil olan ashabı kiramı, birden çok imtihan çeşidi ile imtihan etti. Seslerini yükseltemedikleri, müşriklerin ezici üstünlüğünün bulunduğu bir ortamda imtihan edildiler. Başta Sümeyyeler ve Yasirler olmak üzere pek çoğu imtihanın bu çeşidini kazandı.</p>
			<p class="normalnesil">Doğup büyüdükleri toprakları, bir daha dönmemeleri muhtemel bir şekilde terk etmeye mecbur kalıp hicret etmeleri emredildi. Tereddüt göstermeden hicret ettiler. Başta Resûlullah sallallahu aleyhi ve sellemin kızları olmak üzere geri kalmak isteyen olmadı. Gittikleri yerde ne bulduklarına bakmadan, geri dönmelerine izin verilinceye kadar hicret diyarlarında kaldılar.</p>
			<p class="normalnesil">Tanımadıkları bilmedikleri insanlarla kardeş olup evlerinde misafir olmak gibi bir kaynaşma imtihanı çıktı önlerine, onu da kazandılar.</p>
			<p class="normalnesil">Her gelen âyet, söylenen hadis önce onlara uygulandı. İçlerinden geçenleri, evlerinde konuştuklarını Cebrail haber verdi. Bir şey gizleyemediler. Açık konuşmak, dik durmak gibi imtihanda kadın erkek ezilmediler. Kadın hâlleriyle bile kalabalık bir mecliste en mahrem konuları konuştular. Haklarını aramaksa onu aradılar. Şikâyet ise şikâyet ettiler. Ağlamaksa ağladılar. Gülmekse güldüler. Ne ise imtihan o, onlar için gündem oldu.</p>
			<p class="normalnesil">Fakirlik dişlerini dökmüştü ama onlar dökülmediler. Sonra da zenginlik, başka bir imtihan olarak önlerine çıktı. Mallarını koyacak yer bulamaz oldular adeta. Onlar ise fakirlik günlerindeki gibi sabah namazına gittiler. Zaman onları yıpratamadı. Olaylar onları abluka altına alamadı. Şeytanın emelleri onların üzerinde zaman farkı gösteremedi. Kadınıyla erkeğiyle, her gün biraz daha ilerlediler.</p>
			<p class="normalnesil">İmanlarının gereği olarak karşılaştıkları ne ise tavırları da o imana göre oldu.</p>
			<p class="normalnesil">Düşmedi değiller, düştükleri anlar ve mekânlar da oldu. Nerede düştülerse orada kalktılar. Böylece düşmeleri de yürüdükleri yolda hız almalarına yardım etmiş oldu.</p>
			<p class="normalnesil">Ne zaman farkı ne de mekân farkı, farklı şahsiyet sahibi olmalarına neden olmadı. Veda Hutbesi’ni dinlerken onları ayakta tutan kimlikleri ölümlerine kadar onların kimliği oldu.</p>
		</div>
	</body>
</html>