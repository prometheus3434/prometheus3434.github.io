<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-32</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-32" lang="tr-TR" xml:lang="tr-TR">
		<div>
			<h1 class="baslik" id="_idParaDest-28">Ailenin Yan Konuları</h1>
			<p class="normalnesil">Aileden söz edildiğinde genellikle eşler ve çocuklar gündeme gelir. Eşler arasındaki sorunlar, çocuk yetiştirmede yaşanan zorluklar sürekli gündemdir. Ekonomik sıkıntılar da hazır gündem konularının başında gelir. Kadın-erkek ilişkilerinin seyri ise bitmez tükenmez konulardandır. Dün böyleydi bugün de böyledir bu gündem. Çok eskileri bilmiyoruz ama iyi incelendiğinde aile etrafındaki gündemin eskiden de bu konulardan oluştuğu görülür. Şüphesiz bunlar aileye dair konulardır. Aile, eşler ve çocuklardan oluştuğuna göre onların gündem olması elbette tabii bir durumdur. Yalnız burada ince bir çizgiye işaret etmemiz gerekiyor. Acıktıkça ekmeğin akla gelmesi herkesin işidir. Her acıkan ekmek düşünür. Çok az insan da, acıktıkça ekmeğin aslı olan buğdayı, değirmeni ve hamuru aklına getirir. Fırını uzaktan seyredip fırının camında buğday tarlalarını, buğday hasadını görebilmek bir farktır. Bu farkı yakalayabilecek insan sayısı azdır.</p>
			<p class="normalnesil">Aileyi konuşurken eşleri ve çocukları konuşmak, acıktıkça ekmeği konuşmak kadar yüzeyseldir. Her insan aileyi ayakta tutanın eşler arasındaki muhabbet olduğunu bilir ve söyler. Böyle bir bilgi için uzman olmak gerekmiyor. Erkek veya kadın da olmak gerekmiyor. Çocuğun ailede nasıl bir yer tuttuğunu bilmek için tahsil sahibi olmak şart değildir. Ailenin bireylerini saymak iyi bir matematik bilgisini göstermez. Aile bireyleri olan eşlerin, çocukların ve diğerlerinin içi doldurulmuş olarak ele alınabilmesi önemlidir. Ekmekten önce buğdayı ve değirmeni düşünebilmek gibi bir durumdur bu; aileyi oluşturan ve her biri kendi başına bir insan olan kadını, erkeği, çocuğu ve onları ayakta tutan kimliği takdir edebilmek önemlidir. Bir olayı dışarıdan izlemekle, içinde bulunmak arasındaki fark olarak da ele alabileceğimiz bir konudur bu. Bugün ailenin önemi hakkında herkesin bir edebiyatı vardır ama yaptığı edebiyatın içini doldurmak için yenilik getiren bulmakta zorlanılıyor.</p>
			<p class="normalnesil">Aileyi, kadın ve erkeği konuşmamızı kolaylaştıracak hatta kadını mücahide seviyesine yükseltecek farklı başlıklardan örnekler verebiliriz. Böylece aileyi ve aileye dair meseleleri içini doldura doldura konuşmuş oluruz.</p>
			<p class="normalnesil5mmbefore"><span class="idebold">Farklı Açıdan Bugün İçin Yan Konular</span></p>
			<p class="normalnesil5mmbefore"><span class="idebolditalik">Yalan ve Aile</span></p>
			<p class="normalnesil">Resûlullah sallallahu aleyhi ve sellem efendimiz, yalancı sayılmak için ‘her duyduğunu konuşmayı’ yeterli görmektedir. (Müslim, 5) Bizim inandığımız esaslarda yalancılık fasıklıktır. Fasıklık ise iman ile küfür arasındaki çizgide küfre doğru olan noktaya kaymaktır. Bu da mü’min insanın karakterine elbette etki edecektir. Mü’min yalancı olamaz. ‘Her duyduğunu konuşabilir’ karakterde olmak yalancılık sayıldığına göre, mü’min insanlar ve onların aile ortamları, ‘her duyulanın konuşulduğu’ bir ortam olamaz. Bugün kaç ailenin böyle bir nedenle helak olduğunu tespit bile edemeyiz. Ailelerimiz, söz güvenliğinin ve sır tutmanın merkezi olması gerekirdi. Dedikodunun giremediği evler bizim evlerimiz olmalıydı. Ne yazık ki şimdi, dedikoduyu, yalana kulaklık ve dillik yapmayı zararı açısından aile ile alakalı konulardan saymakta bile zorlanırız.</p>
			<p class="normalnesil5mmbefore"><span class="idebolditalik">Şom Ağızlılık</span></p>
			<p class="normalnesil">Aile içindeki gelişmeleri, dışarıdaki gündemi sürekli kötüye yorumlayan, her şeyi olumsuz yönüyle ele alan anlayış ve üslup, aileyi çürüten nedenlerdendir. Müslümanlar olarak bizim ahlâk ve yöntem kılavuzumuz olan Resûlullah sallallahu aleyhi ve sellemin tatlı ikazı belki de aile eğitimimizin ilk konuları arasında olmalıydı. Buyuruyor ki:</p>
			<p class="normalnesil">‘Kişi: ‘Herkes helak oldu’ dediğinde o onları helak etmiş olur.’ (Müslim, 2623)</p>
			<p class="normalnesil">Bu hadisteki anlamı bir aile kuralı olarak içimize sindirmeye ne kadar muhtacız! Bir binada tek bir çocuk hasta olsa, iki gün içinde ‘bir çocuk hastalığı gribi’ facia haberi binayı etkisi altına alabilmektedir. Hasta olması muhtemel olan ve olmayan her çocuk artık hasta olmak zorunda gibidir. Hastalık haberi bir faciaya dönüşmektedir. Aile içinde iki cümle ile düzeltilebilecek bir hata etrafında adeta kongreler yapılmış bir gündem yaşanabilmektedir. İnsanların söyledikleri kadar ‘söylemeleri muhtemel’ sözlerden bile yüklü anlamlar çıkarılabilmektedir. Bir felaket tellallığına kurban edilmiş aileler doludur çevremiz. Kötülük reklamcısı bir nesil yerine, iyiliğin peşinde ve kötüyü ağzında ezebilen nesil gelmelidir.</p>
			<p class="normalnesil5mmbefore"><span class="idebolditalik">Güç Putu</span></p>
			<p class="normalnesil">Her aile, ekonomik ve sosyal olarak güçlü olmayı istemektedir. Aile büyüklerinin ve en küçük çocuklarının bile bir büyük olma, güçlü olma arzusu vardır. Bu güç para olduğunda para, siyasî kimlik olduğunda o, otorite olduğunda da otorite olarak belirir. Bir noktaya kadar güçlü olma temennisi gereklidir de. Mü’min, güçlü olmalıdır. Güçlü mü’min, zayıf mü’minden hayırlıdır. Ancak bu güçlü olma temennisi, aile içindeki zayıfların bile güce kurban edildiği bir seviyeye taşınırsa artık buradaki güç anlayışı, bir orman kanununa dönüşecektir. Güçlünün zayıfı yediği bir anlayış yaygın olacaktır. Anne babalar, çocukları arasında diploma ve gelir getirme açısından daha güçlü gördüklerini öne çıkarmaya başlayacaklardır. Neticede iyi çocuk hatta iyi anne baba anlayışı, gücün yön verdiği bir anlayış olacaktır. Zayıf kabul edilen çocuklar ve ebeveyn itilecek, sıkıntı nedeni olarak görüleceklerdir.</p>
			<p class="normalnesil">Öte yandan Resûlullah sallallahu aleyhi ve sellem efendimiz gördüğümüz yardımların ve rızık kaynaklarımızın içimizdeki zayıfların bereketiyle geldiğini haber vermektedir. (Buharî, 2896)</p>
			<p class="normalnesil">Müslüman bir ailede, özürlü çocuk, iş yapamaz yaşlı, iş bulamayan kardeş bereketin kaynağı olarak saklı bir güç olabilir. Çağın, güce göre adam belirleme hastalığı ailemize sokulmamalıdır.</p>
			<p class="normalnesil5mmbefore"><span class="idebolditalik">Yaşam Tarzı</span></p>
			<p class="normalnesil">Şu hadisi şerif, mü’min bir aile içinde yaşam tarzını şekillendirmelidir. Hadisin ihtiva ettiği anlam birden fazla açıdan ele alınmalı ve her ailenin kendisini bu hadisteki ölçülerle tartması gerekmektedir. Müslümanlığımız sözle değil de amelle ölçülecekse kural budur:</p>
			<p class="normalnesil">‘Her namazını sen Allah’ı görüyor gibi kıl. Sen O’nu görmüyorsan da O, seni görmektedir.</p>
			<p class="normalnesil">İnsanların elindekileri unut ki, zengince yaşayasın.</p>
			<p class="normalnesil">Özür dileyeceğin bir işi yapma!’ (el-Mu’cemu’l-Evsat, 4427)</p>
			<p class="normalnesil">Her ailede, namazın nasıl kılındığı, namazdaki kalitenin ‘muhtemel son namaz’ kalitesi olup olmadığı incelenmelidir.</p>
			<p class="normalnesil">Ne kadar insanların elindekine göre özenilen bir hayat yaşandığına bakılmalıdır.</p>
			<p class="normalnesil">Ve aile fertlerinin aile dışındakilere ve kendi içlerinde ne kadar özür dilemeyi gerektirecek iş yapmadıkları, söz söylemedikleri ölçülmelidir.</p>
			<p class="normalnesil5mmbefore"><span class="idebolditalik">İyi Ailenin İyi M</span><span class="idebolditalik">ü’mini</span></p>
			<p class="normalnesil">Aileler arasında iyiliğin ölçümü her örfe göre farklı olabilir. Allah’a iman eden, Kur’an’ı hayat rehberi olarak gören bir mü’min için ise ölçü Resûlullah sallallahu aleyhi ve sellemden gelmelidir. Onun iyi dediğine iyi demeye mecburuz. Onun iyi insan olarak önümüze koyduğu şablona kendimizi ve ailemizi uydurmak zorundayız. İmanımız bunu gerektiriyor.</p>
			<p class="normalnesil">‘Mü’minlerin en iyisi ahlâkı güzel, arkadaşlık yapılabilir, geçinebilen ve geçinilebilen kimselerdir. Geçinemeyen ve geçinilemeyende hayır yoktur.’ (el-Mu’cemu’l-Evsat, 4422)</p>
			<p class="normalnesil">Mü’min aileyi oluşturan fertlerde aranan iyilik vasıfları bellidir:</p>
			<p class="normalnesil">Ahlakta güzellik,</p>
			<p class="normalnesil">İnsanlarla oturup kalkabilmek,</p>
			<p class="normalnesil">Geçinebilen ve geçinilebilen olmak!</p>
			<p class="normalnesil5mmbefore"><span class="idebolditalik">Erkeğe ve Kadına Ayar</span></p>
			<p class="normalnesil">Evlerimizde, aile içinde sinir sistemimizi ne kadar Müslümanca yönlendirebildiğimizi düşünmeye mecburuz. Namazımızın ne kadar sevgili Peygamber aleyhisselamın namazına benzediğini merak ediyoruz da sinir sistemimizin ona ne kadar benzediğini neden merak etmeyelim? Biz, onun ümmeti olduktan sonra namazda da ümmetiyiz, evimizin içindeki kimliğimizde de. Eşlerimizin çıkışlarına, seslerini yükseltmelerine, bitmez tükenmez beklentilerine karşı ne kadar ‘Sünnet ehli’ olduğumuzu test etmek zorundayız. Herhangi bir Sünnet üzerinden kendimizi inceleyebileceğimiz gibi aile içi ilişkilerin Sünnet olan uygulamalarından da inceleyebiliriz. Zira Resûlullah sallallahu aleyhi ve sellem bizim önderimiz ve örneğimizdir. Namazda, oruçta ve hayatımızın her alanında örneğimizdir, önderimizdir. Onu bu anlayışla kabul etmedikçe de zaten Müslümanlık iddiamızın bir manası olmayacaktır. Resûlullah sallallahu aleyhi ve sellem, mescidinde insanlara namaz kıldıran, o namaz kıldırdıktan sonra insanların evlerine çekildiği ama onun namaz kılmaya devam ettiği, ömrü sürekli namazla geçen biri değildir. Onun da evi vardı, aile sahibi idi. O da sıradan bir insan gibi yaşıyordu. Evinde, bütün insanların evlerindekiler olup bitiyordu. Onun bizim için örnek olması, mescidinde namaz kıldırırken izlenen durumuyla sınırlandırılamaz.</p>
			<p class="normalnesil">Buharî ve Müslim’in rivayet ettiği bir hadisi dikkatlice okuyalım. Bu hadisin evle, aile ile eşlerle bir ilişkisi yoktur. Hadis, bir başlık altında ele alınacak olsa siyaset, sosyoloji gibi başlıklara uygun olurdu. Biz ise bu hadisi ailemiz ve eşlerimiz açısından okuyalım. Çünkü biz, Peygamber aleyhisselam efendimizi, örneğimiz olarak görüyoruz. Bu örnekliği karakterimiz, kimliğimizde de asıl örnek olarak görmek istiyoruz. Sadece bir örnek olması bakamından hadisi okuyalım:</p>
			<p class="normalnesil">Ashabı kiramdan Enes bin Malik radıyallahu anh anlatıyor:</p>
			<p class="normalnesil">‘Resûlullah sallallahu aleyhi ve sellem ile beraber yürüyordum. Resûlullah sallallahu aleyhi ve sellemin üzerinde Necran dokuması, kalın kenarlı bir rida (kaftan) vardı.</p>
			<p class="normalnesil">Bir bedevi geldi ve ridasını şiddetle çekti. Ben Resûlullah sallallahu aleyhi ve sellemin boynu ile iki omuzu arasına baktım. Çekmekten dolayı ridanın kalın tarafı boynunda iz bırakmıştı. Bedevi dönüp dedi ki:</p>
			<p class="normalnesil">‘Yanında bulunan maldan bana bir şey verilmesini emret!’</p>
			<p class="normalnesil">Resûlullah sallallahu aleyhi ve sellem bedeviye şefkatle baktı da güldü. Sonra da bedeviye biraz mal verilmesini emretti.’ Buharî, 3149; Müslim, 1057</p>
			<p class="normalnesil">Bu bilgiyi evlerimizde aile fertlerimiz için uygulamaya çalışalım. Evet, aile ile alakalı bir boyutu yoktur ama karakteri ve kimliği yansıtıyor. İnsanlığın efendisine, insanlık dışı bir hakaret yapılıyor. Hakkı olmayan biri kendine hak üretiyor ve onu istiyor. Rica yerine kaba bir üslup kullanılıyor.</p>
			<p class="normalnesil">Bütün bunları evimizde eşimizin bize yaptığını düşünmeye çalışalım. Kadın veya erkek, koca veya hanım, durum değişmiyor. Böyle bir tavırla karşılaşan insan olarak ne yapacağımızı düşünmeye gayret edelim. Karşımızdakinin bizim doğurup büyüttüğümüz, uğrunda ömür eskittiğimiz çocuğumuz olduğunu ve bize bu kabalığı yaptığını düşünelim.</p>
			<p class="normalnesil">Ne yapardık boğazımızı sıkıp bizden harçlık isteyen çocuğumuza karşı? Elin yabancısı diyebileceğimiz biri bizden bu mantıkla bir sadaka istese ne yapardık? Ve ne yapmalıydık?</p>
			<p class="normalnesil">Orta hâlli bir varlıkla evlendikten sonra zengin veya bir makam sahibi olanların değiştirdikleri kimlikleri bu bilginin ışığında irdelenmeli değil midir? Resûlullah sallallahu aleyhi ve sellemi, ibadet ederken nerede görüyorsak böyle bir pozisyonla karşılaştığımız aile ortamında da orada görmeliyiz. Onun Sünnet’i sakal bırakmak, misvak kullanmakla sınırlı olamaz. Boğazımızı sıkmaya çalışan biri ile muhatap olurken de aynı örnek üzerinden yol almaya çalışacağız ki, Sünnet’e Ehil mü’min olarak yaşamış olalım. Çocuklarımız ve eşlerimize karşı karakterimizin kaynağı bu anlayış olmalıdır. Mü’min olmamız, Sünnet iddialarımız bunu gerektiriyor.</p>
			<p class="normalnesil5mmbefore"><span class="idebolditalik">Eğitim Ne?</span></p>
			<p class="normalnesil">Hemen her Müslüman’ın duymuş olduğu bir hadis vardır:</p>
			<p class="normalnesil">‘Sizin en iyileriniz, Kur’an’ı öğrenen ve öğretenlerdir.’ Buharî, 5027; Ebu Davud, 1452; Tirmizî, 2907; İbni Mace, 211</p>
			<p class="normalnesil">Hadis, Müslümanlar arasındaki iyilik kademelendirmesini Kur’an eksenine taşımaktadır. Ne kadar öğreniyorsa ve öğretiyorsa bir Müslüman o ölçüde iyiler arasına katılıyor demektir.</p>
			<p class="normalnesil">Biz bu hadisi, çocuklarımızı Kur’an öğrenmeleri için önümüze aldığımızda kullanıyoruz. Kur’an okumanın önemi ile alakalı olarak konuşuruz bunu. Bir Müslüman’ın Kur’an hocası olması için de bu bir teşvik olarak konuşulur. Bunlara itiraz edilecek bir taraf da yoktur; Kur’an’ımızı okumaya ve okutmaya yönelik en muteber teşviktir bu.</p>
			<p class="normalnesil">Ailemizi iyi bir Müslüman aile yapma sevdamızı konuşurken bu hadis bizim ölçümüz olmalı değil midir? Bir ev, Müslümanlar arasında en iyi evlerden olabilmesi için, Kur’an’ın en çok öğrenildiği ve öğretilmesine çalışıldığı ev olmalı değil midir bu hadise göre? Peşinde terlediğimiz diplomaları itmeden, en büyük gayretimizin Kur’an’ımız ekseninde olması gerekmektedir. Kur’an’ımızın tatil döneminde çocuklara verilen yedek bilgi gibi algılandığı bir evde, Kur’an’ın ruhlarımızı nurlandıracak, organlarımıza yön verecek hangi ağırlığı beklenebilir?</p>
			<p class="normalnesil5mmbefore"><span class="idebolditalik">Evlerimizde Denetleme</span></p>
			<p class="normalnesil">Bize ulaşan yöntemi itibariyle sahih bir hadis olmayan ama ihtiva ettiği anlam bakımından Kur’an’ın temel beyanına mutabık kalan bir hadisi, evlerimizin düşünce kutusuna atmamız gerekiyor. Ashabı kiramdan Cabir bin Abdullah anlatıyor:</p>
			<p class="normalnesil">‘Ömer bin Hattab Peygamber aleyhisselama gelip dedi ki:</p>
			<p class="normalnesil">Yahudilerden bazı sözler işitiyoruz ve hoşumuza gidiyor. Bu sözlerin bir kısmını yazmamızı uygun görür müsün?’</p>
			<p class="normalnesil">Peygamber aleyhisselam Ömer’e dedi ki:</p>
			<p class="normalnesil">‘Yahudi ve Hristiyanlar gibi siz de mi hayret içindesiniz? Ben size saf bembeyaz bir kaynak olarak İslam’ı getirdim. Musa da yaşıyor olsaydı, bana tabi olmaktan başka çaresi olmazdı.’ Şerhu’s-Sünne, 126; Ahmed, 15156; Şuabu’l-İman, 174</p>
			<p class="normalnesil">Bu sahabe hatırasının da ailemize dair konularla bir bağı yok gibi durmaktadır. Ama evlerimize giren Hıristiyan ve Yahudi kaynaklı kültür malzemelerinin ailemizi nereye çektiğini, çocuklarımızın beyinlerini nasıl yönlendirdiğini hesap ettiğimizde irkileceğimiz bir durum çıkacaktır önümüze.</p>
			<p class="normalnesil">Meseleye şu açıdan bakmaya çalışıyoruz: Biz aile dedikçe, erkek ve kadını iyiye yönlendirici program ve planlara yoğunlaşıyoruz. Sürekli erkeğe ve kadına iyi olmalarını nasihat ediyoruz. Barışık olmalarını öğütlüyoruz. Çocuklarını Müslümanca yetiştirmelerinin gerekliliğini söylüyoruz. Çocukların Kur’an ve ilmihâl bilmelerini tekit ediyoruz.</p>
			<p class="normalnesil">Öte yandan ailedeki yabancı kültür ve bilgi etkisinin sonuçlarını düşünmeye fırsat bulamadığımız ortaya çıkmaktadır. Yabancı etkiden de TV ve interneti anlıyoruz artık. Basit bir poşet üzerindeki reklam resminin bile ailemizin bekası açısından neye mal olacağını düşünmek aklımıza gelmiyor. İşte bu hadisi böyle bir bakışla ailemizi yandan ilgilendiren bir konu başlığı olarak ele almak istedik.</p>
		</div>
	</body>
</html>