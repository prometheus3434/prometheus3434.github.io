<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-12</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-12" lang="tr-TR" xml:lang="tr-TR">
		<div>
			<h1 class="baslik" id="_idParaDest-8"><span class="idebold">altıncı <br/>söz</span></h1>
			<p class="normalnesil">Ashabın üzerinden yazdığımız bu bilgi, bir tarih kitabı bilgisi değildir. Kur’an’ımızın Enfal suresinin ilk âyetlerinde zikredilen bir meseledir. Böyle bir olayın meydana gelmiş olması yani Bedir Gazvesi’nin hemen akabinde bir ganimet tartışması yapılması olayı Kur’an âyeti ile sabittir. Değil inkâr edilmesi, tartışılması bile mümkün değildir. Âyet ne kadar bağlayıcı ise bu olayın vukuu da o kadar bağlayıcıdır.</p>
			<p class="normalnesil">Bedir gerçektir.</p>
			<p class="normalnesil">Bedir’de ashabın muhteşemliği gerçektir.</p>
			<p class="normalnesil">Meleklerin orada bulunduğu gerçektir.</p>
			<p class="normalnesil">Sonucun, kesin zafer olduğu da gerçektir.</p>
			<p class="normalnesil">O muhteşem sonucun ardından ‘ganimet tartışmasının vukuu’ da gerçeklerden bir gerçektir.</p>
			<p class="normalnesil">İkisi bir arada tutulabilir gibi görülmese de, ‘can vermeye hazır olanların, demir parçası veremedikleri’ gerçeklerden bir gerçektir. Çünkü Kur’an’ımız böyle bildiriyor.</p>
			<p class="normalnesil">İki gerçek var ortada:</p>
			<p class="normalnesil"><span class="idebold">a-</span>  Böyle bir çelişki olmuştur, inkâr edilmesi mümkün değildir.</p>
			<p class="normalnesil"><span class="idebold">b-  </span>Meydanda can verecek kadar fedakârlık gösterenlerin, demir parçalarına takılmaları, onların o muhteşem himmetlerine, büyük adamlıklarına asla gölge düşürmemiştir. Bedir’den sonra Peygamber aleyhisselamın hemen huzurundaki ganimet tartışmasına rağmen o üç yüz küsür kişi cennet adamlarıdırlar. ‘Bedir’den sonra ne yaparsa yapsın’ düzeyindeki adamlıklarını Allah Teâlâ silmemiştir. Her şeye rağmen onlar hâlâ ve kıyamete kadar Bedir mücahidi olarak kalacaklardır.</p>
			<p class="normalnesil">Peki, neden ve nasıl?</p>
			<p class="normalnesil">Çünkü onlar, meleklerle beraber cihat ettiler ama melek değildiler. İnsan olarak girdiler Bedir meydanına. İnsan ise yapar; hata da yapar, doğru da. Doğrusunu kabul edip hatasını görerek kulunu atan bir Rabbimiz yoktur. Hatalarımızın üzerinde ısrarcı olmadığımız sürece hatalarımızı görmeyen ve bizi insan olarak kabul eden sonra da yücelten bir Rabbimiz vardır. Onlara da öyle yaptı. Hatalarını sildi, Bedir’deki şanlarını kıyamete kadar baki kıldı. Onlar ısrarcı olup inat etmeyince melekler siliverdi hatalarını.</p>
			<p class="normalnesil">Bu bir kanundur. Dün kanundu. Bugün kanundur. Kıyamete kadar da kanun olarak kalacaktır.</p>
		</div>
	</body>
</html>