<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-28</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-28" lang="tr-TR" xml:lang="tr-TR">
		<div>
			<h1 class="baslik" id="_idParaDest-24">Kur’an Karakterli <br/>Kadın</h1>
			<p class="normalnesil">Kur’an’a iman eden erkek veya kadın herkesin karakterini Kur’an’ın oluşturmuş olması gerekir. Bir yandan Kur’an’ı iman kitabı görüp diğer yandan Kur’an’dan uzak bir yaşam içinde olmak çelişki olur. Biz, ona iman edenler olarak Kur’an’ı önceki ümmetlerin kitaplarına yaptıkları gibi yapmayı kabullenemeyiz. Hem iman etmiş olmak hem de sadece değerli tutulan ama değerleri oluşturmayan bir Kur’an olamaz. Ona iman edilen bir kitap olarak Kur’an, değerli tutulmak kadar toplum ve fertlerin değerlerini de oluşturmalıdır. Beğenmekle iman etmek arasındaki belirgin fark da budur.</p>
			<p class="normalnesil">Bugün Müslüman kadınlar arasında Kur’an’ın, çocukluk yıllarında okuması öğrenilen, ileriki yıllarda da şu veya bu isimli toplantılarda kalabalık içinde tilaveti yapılan, etrafında dua törenlerinin icra edildiği bir kitap durumunda olmasını kabul edemeyiz. İman edilen bir kitap böyle tutulamaz. Erkek de kadın da Kur’an’a göre, Kur’an’dan kaynaklanmış bir hayat yaşamalıdır. Kur’an’a karşı mesuliyeti ne erkekler kadınların üzerine yıkabilir ne de kadınlar, erkeklerin sorumluluk alanında diyerek kenara çekilebilirler. Erkeğiyle kadınıyla Kur’an ümmetiyiz. Kur’an rehberimiz, kaynağımızdır. Ölülerimizden önce dirilerimiz ona muhtaçtır. O bir akide kitabıdır. Aynı zamanda da amel kitabımızdır. Evimizdeki mobilyanın yerleştirilmesinde bile onun etkisi görülebilmelidir. Mutfağımızda zaten onun ağırlığı vardır. Evimiz Kur’an evi, dükkânımız Kur’anlı bir dükkân olmalıdır. O okunan, hissedilen bir kitaptır.</p>
			<p class="normalnesil5mmbefore"><span class="idebold">Neden Hep Kadın?</span></p>
			<p class="normalnesil">Genelde nasihat edilirken kadına hitap ediliyormuş gibi algılanır. Kadını, sorunun merkezi gibi görmekten kaynaklandığında bu haksızlıktır. Kadın kadar erkek de nasihat almalıdır. Mevcut sorunlarımızı sadece kadına yıkmak adil değildir. Bunun yanında kadını, insanın aslı olarak gören takdir için ise kadının önemi, erkeğe göre biraz daha önde durmaktadır. Kadındaki hatalar da erkeklere göre daha ağır sorunlara sebep oluyor. Bu da insana dair sıkıntıların konuşulduğu yerde kadından başlamayı, kadın ağırlıklı konuşmayı getirmektedir. Kadının, yeni neslin yetişmesindeki etkin rolü hatta alternatifsizliği onun üzerindeki endişeleri daha öncelikli duruma getirmektedir.</p>
			<p class="normalnesil5mmbefore"><span class="idebold">Âyet Âyet Mü’min Kadın Kimliği</span></p>
			<p class="normalnesil">Nûr suresinin otuz birinci âyeti, mü’min kadınlara hitap ediyor ve onları gözlerini, iffetlerini korumaya yönlendiriyor:</p>
			<p class="normalnesil">‘Mü’min kadınlara da söyle, onlar da gözlerini sakınsınlar, cinsel uzuvlarını korusunlar.’</p>
			<p class="normalnesil">Âyetin bir öncesi, erkek mü’minlere aynı şeyleri emretmişti. Özellikle kadınlara da bir başlık açmış ve onların gözlerini, cinsel uzuvlarını korumalarını emretmiştir. Âyetin, gözü korumayı cinsel uzvu korumaktan önce zikrettiğine dikkat edilmelidir. Esasen korunması istenen cinsel uzuv olmakla beraber, gözün korunmaması durumunda diğer organların korunmasının mümkün olmayacağı tekit edilmiş olmaktadır.</p>
			<p class="normalnesil">Biz bu âyeti, Kur’an’ın kadına emirlerinin birincisi olarak alabiliriz: <span class="ideitalik">Gözü ve cinsel organı korumak.</span></p>
			<p class="normalnesil5mmbefore"><span class="idebold">Medyenli İki Kız</span></p>
			<p class="normalnesil">Kasas suresinin yirmi üçüncü âyeti ile yirmi altıncı âyetleri arasında Musa aleyhisselama ait bir olay zikredilmektedir. Mısır’dan çıkmak zorunda kalan Musa aleyhisselam, Medyen suyunun başına vardığında orada hayvanlarını sulamak isteyen ama kalabalıktan ötürü bekleyen iki kız görür. Neden hayvanlarını sulamadıklarını sorduğunda da, babalarının yaşlı olduğunu, kendilerinin de kalabalık erkeklerin arasına giremediklerini söylerler. O da onların hayvanlarını sular. Sonra da bir gölgeye çekilir. Biraz sonra da kızlardan biri utangaç bir şekilde yanına gidip babasının kendisini çağırdığını söyler.</p>
			<p class="normalnesil">Bu âyetlerin de mü’min kadına işareti bellidir: <span class="ideitalik">Mü’min kadın hayâ sahibi olacak.</span></p>
			<p class="normalnesil">Hayâ denen şeyin, utanma olarak anlaşılması da mümkündür.</p>
			<p class="normalnesil">Mümkün olmayan veya asla kabul edemeyeceğimiz şey ise hayâ/utanma/edep gibi anlayışlarımızın ahlâkı yok sayan bir uygarlığın etkisi altında şekillenmesidir. Dünkü ahlâk/hayâ/edep anlayışının bugünkü seviyesiz uygarlığının etkisi ile oluşmuş olması bizim için makul değildir. İman esaslarımızın ahlâka ait değerlerimizin üzerinde görülmesi şarttır.</p>
			<p class="normalnesil">Ahzab suresinin otuz ikinci âyeti ise kadının kimliğine bir ölçü daha getirmektedir:</p>
			<p class="normalnesil">‘Konuşmanızda çekici olmayınız ki, kalbinde hastalık olan biri umuda kapılmasın. Ciddi ve yerli yerinde konuşun.’</p>
			<p class="normalnesil">Bu âyet, Peygamber aleyhisselamın hanımlarına hitap etmektedir. Onun hanımlarına hitap ediyor olması, ümmetinin kadınlarına da hitap etmesine mani değildir. Âyet, iman eden bütün kadınlara açık bir emirdir. Nûr suresinin otuz birinci âyeti, mü’min kadınların yürüyüşünde bile bir vakar emretmektedir. Yürüyüşleri bile kadınlara ait dikkat çekici noktalara dikkat çektirme nedeni olmamalıdır.</p>
			<p class="normalnesil">Allah’ın emri bellidir: <span class="ideitalik">Mü’min kadın, erkekler açısından çekici olmayacak, ciddi konuşacak.</span></p>
			<p class="normalnesil">Nûr suresinin otuz birinci âyeti ve Ahzab suresinin elli dokuzuncu âyeti tesettürü emretmektedir. Üzerinde farklı nedenlerle çok yoğun olarak konuşulan bu iki âyetteki tesettür emrini tahlil etmeye gerek yoktur. Kadına Allah’ın en açık ve bilinen emirlerinden biri şudur: <span class="ideitalik">Mü’min kadın tesettürlü olacaktır.</span></p>
			<p class="normalnesil5mmbefore"><span class="idebold">Kadın Sadece Tesettür Değildir</span></p>
			<p class="normalnesil">Kadınla beraber ortaya çıkan gündemin tesettürle sınırlı tutulması yanlıştır. Evet tesettür, kadınla beraber öne çıkmaktadır, bu doğrudur ama kadının tesettür kadar öne çıkardığı bir konunun da nesil yetiştirmek olması gerekmektedir. Bu ümmet, kadını kadar nesil yetiştirebilecektir. Erkekler açısından kabul edilmesi zor bir durum olsa da hakikat budur. Evlerimizde mutfağın helal yenen bir mutfak olması sadece erkeklerin helal kazanması ile temin edilemeyecek bir gerçektir. Kısacası evlerimizin cennete köprü olacak evlere dönüşmesi kadınsız mümkün değildir.</p>
			<p class="normalnesil">Sabrı, çocuklara örnekliği, nezaketi ile huzurun kaynağı kadındır. Kadın üzerindeki yatırım, en verimli sonuçlar elde etmenin yoludur. Bunun için de Resûlullah sallallahu aleyhi ve sellem kadını, kendisinden sonraki en büyük fitne olarak bıraktığını bildirmiştir. Fitne imtihan konusu demek olduğuna göre, o Kur’an ile bezendiğinde ümmetin önü aydınlık, Kur’an’dan uzak kaldığı kadar da sorun içinde sorunla yoğruluyoruz demektir.</p>
		</div>
	</body>
</html>