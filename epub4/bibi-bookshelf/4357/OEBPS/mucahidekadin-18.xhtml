<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-18</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-18" lang="tr-TR" xml:lang="tr-TR">
		<div>
			<h1 class="baslik" id="_idParaDest-14">Mücahidenin Kimliği</h1>
			<p class="normalnesil">Müslüman kadının kimliği üzerine herkesin bir edebiyatı vardır şüphesiz. Herkes, her anlayış, ‘Müslüman kadın şöyle olmalıdır.’ der. Bu tür beyanların hangisinin yerinde, hangisinin de yersiz veya hatalı olduğu ise herkese göre değişiktir. Özellikle kadın dünyasının, kendileri hakkında erkek cenahından gelen bu beklentilere çok da olumlu bakmadıklarını söylememizde bir sakınca olmasa gerek. Erkek cenahı, kendi tarafına yontulmuş bir kadın istiyor olabilir. Kadın cenahının da, en azından zararsız erkek tipi beklentisi içinde olması normaldir. Beşerin beşere şekil vermek istediği her pozisyonda durum hemen hemen böyledir. Uzun uzun kurallar, kesin prensipler koymanın sonu gelmeyecek bir rekabetten başka getirisi olmayacağı anlaşılmış olmalıdır. İnsanlık binlerce yıllık birikimini unutamaz. Erkek ve kadının başladığı bu hayatın yeniden keşfedilecek bir yönü yoktur. Erkek de kadın da yaratanına yönelmelidir. En doğru, tek hakikat O’nun sözlerindedir. O ve O’nun Peygamberi yegâne gerçeği açıklamaktadır. Buna iman etmedikçe sadece kendi kuyumuzu derinleştireceğimiz işler yapmış olacağız.</p>
			<p class="normalnesil">Kadını, yeryüzünde Allah’ın insan yaratmasındaki ana gaye olan kulluğun ifasında nefse, şeytana ve batıla karşı sürdürülen cihadın zirve ismi olarak görüyoruz. Yeryüzünde mü’min kimliğimizle yapabileceğimiz cihat, kadınla beraber yapılabilen cihattır. Kadınsız cihat, cepheye bizim adımıza hayaletlerin gönderilmesi kadar imkânsız bir cihattır. Kadını yok sayacağımız ya da onun mücahide olmadığı bir ortamda yapacağımız cihat Bedir düzeyinde ve kalitesinde bir cihat olsa bile sonrası olmayan bir cihat olacaktır. Sonrası olmayan Bedir, ne Bedir’dir ne de salih bir ameldir. Bedir, sonrasının zemini olduğu için muhteşem bir zafer olarak anılmıştır. Zaferler sonrasına yapılmış yatırımlardır. Kadının mücahide olarak hazırlanamadığı, sadece erkeklerin üzerinden cihat yatırımının yapıldığı ortamları böyle bir Bedir benzetmesi ile izah edebiliriz.</p>
			<p class="normalnesil">Kısır bir tartışmanın içinde ümmet olarak boğulup gitmek yerine ufkumuzu, Kur’an ve Sünnet eksenine açacak olsak, önümüzü daha iyi görecek ve kadına da erkeğe de çok daha onurlu bir kimlik kazandırmış olacağız. Özellikle mü’min kadının kimliğini anlamamız ve onu cihadımızın vaz geçilemez bir parçası olarak görebileceğimiz ilkeleri biliyor olsak da tekrar hatırlayabiliriz:</p>
			<p class="normalnesil5mmbefore"><span class="idebold">Kimlik Notları</span></p>
			<p class="normalnesil5mmbefore"><span class="idebolditalik">Bir:</span></p>
			<p class="normalnesil">Şu fani dünya içinde en değerli nimet saliha bir kadındır. (Müslim, Rada’ 17/3649) Mü’min erkek, eşine, annesine, kızına, bacısına böyle bakabildiği zaman nimete nankör davranma düşüklüğünden kurtulmuş olur. Bu bakışa sahip olmayan mü’min erkeğin bizzat kendisi sorundur. Aynı şekilde mü’min kadın da kendisini, beşerin getirdiği standartların üstüne çıkarıp şu fani âlemin en değerli varlığı, teminatı Resûlullah sallallahu aleyhi ve sellemin bizzat kendisi olan harika nimeti olarak görmüyorsa yine sorun kökleri ile uzuyor demektir. Kadın, şu fani dünyanın en güzel nimetidir, huzurun kaynağıdır. Bir şey, ne kadar değerli ise o oranda da sıkıntı oluşturur elbette. Kazandırdığı kadar kaybettirmesi de normaldir.</p>
			<p class="normalnesil">Allah’ın dinini derdi edinmiş mü’minlerin, kadınsız yol almaya çalışmaları ya da kadınlarını da o derdin hayranları durumuna getirmeden yol alabileceklerini zannetmeleri hatadır. Ümmetimizin düşmanları, her şeyi bırakıp kadın üzerinden cephe üstüne cephe açarken bizim, kadınlarımızı tali bir konu gibi görmemiz anlamsızdır. Cihadımızın en güçlü yatırımı kadınlarımızdır.</p>
			<p class="normalnesil5mmbefore"><span class="idebolditalik">İki:</span></p>
			<p class="normalnesil">Resûlullah sallallahu aleyhi ve sellemin ümmetine, elde etmeleri için tavsiye buyurduğu ilk üç hazine Allah diyen bir dil, şükreden bir kalp ve ahiret hayatına destek olan saliha bir kadındır. (Tirmizî, Tefsir 10/3351; İbni Mace, 1856) İslam üzere yaşanacak bir hayatta üç esası belirtiyor Peygamber aleyhisselam efendimiz. Bu üç esasa dikkat edilirse görülecektir ki, bugün bizim İslam’ı yaşamak için şart gördüğümüz pek çok şeyden önce saliha bir kadın, Allah diyen dil ve mü’min olmanın onurunu hisseden kalpten sonra üçüncü sırada yer almaktadır. Yeryüzünde Allah adına ve O’nun dini için cihat yapılacaksa, böyle bir iddiası varsa mü’minlerin, dillerinde Allah, kalplerinde iman ve yanı başlarında Allah’ın rızasını kazanmaktan başka gayesi olmayan saliha kadınları bulunmalıdır. Kadınsız hayat ne kadar olabilirse, kadının mücahide olarak üzerine düşeni yapmadığı sürece de mü’minler mü’mince bir hayatı o kadar yaşayabilirler. Bu gerçekle inatlaşmanın anlamı yoktur. Kadın, hayatın yarısı olduğu gibi dinin ve dindarlığın da yarısıdır. Kadın konusunda bu gerçeği idrak edenlere Allah’ın yardım vaadi vardır. (Taberanî, Evsat, 972; el-Müstedrek, 2681; Şuabu’l-İman, 5101)</p>
			<p class="normalnesil5mmbefore"><span class="idebolditalik">Üç:</span></p>
			<p class="normalnesil">Kadının, Allah’ın ona yerleştirdiği cinselliği ile ifa ettiği görevi yeryüzünde mü’min bir toplumun oluşmasının temel dinamiklerindendir. Bu nedenle de kadının, eşine karşı cinsel sorumluluğu bir açıdan cihadının bir parçasını oluştururken bir yandan da sorumluluk alanını belirlemektedir. Bu nedenle, erkeğinin cinsel ihtiyacını gidermede işi yokuşa süren kadın, gecelerini meleklerin laneti altında geçirmekle tehdit edilmiştir. (Buharî, Nikâh 85/5193; Müslim, 3541) Zira böyle bir inatlaşma, kadının cihattan geri kalması kadar, toplumun iffetinin risk almasını da beraberinde getirmektedir. Bugünkü hürriyetlerin elimizde bayraklaştırıldığı bir hayatta, kadına eşinden izinsiz nafile oruç tutmayı bile yasaklayan Peygamber aleyhisselamın ne kastettiğini, kadına yüklenen görevi nasıl yönlendirdiğini defalarca düşünmeye mecburuz. (Buharî, Nikâh 85/5195; Müslim, 2370) Resûlullah sallallahu aleyhi ve sellem çok açık bir şekilde, bir kadının Allah için yapılacak en değerli ibadetlerden biri olan nafile oruç tutmakla, eşinin cinsel ihtiyacını gidermek için hazır olmak arasında tercih yaptırırken, eşinin nafile oruç tutmaya izin vermiş olmasını şart koşmaktadır. Bir kere, belki yüz kere oturup düşünülecek bir başlık önünde duruyoruz. Biz kısır bakışlara mahkûm eden felsefelerden ve hümanist anlayışlardan sıyrılıp mü’min basireti ile düşünebilsek çok önemli bir noktanın üzerinde durmuş olacağız.</p>
			<p class="normalnesil5mmbefore"><span class="idebolditalik">Dört:</span></p>
			<p class="normalnesil">Müslüman kadın, ormanda büyümüş bir ağaç gibi sadece tabiatın güzelliğini temsil etmez. Müslüman kadın, bütün Müslümanların, onların dini olan İslam’ın umududur. Müslümanlığın onuru ve iffetidir kadın. Kadının korunmasını, sıradan bir görev ya da erkeklerin eşinin namusunu koruması şeklinde göremeyiz. Böyle bir bakış tarzı, dünyadaki hemen hemen bütün toplumlarda zaten vardır. İslam ve Müslüman farkı ise daha belirgindir. Bu nedenle Resûlullah sallallahu aleyhi ve sellem, mü’min kadınların, nikâhlı eşlerinin erkek kardeşlerine karşı bile korunmalarını, zihinlerde yok sayılabilecek tehlikelere karşı bile tedbirli olunmasını emretmektedir. (Buharî, Nikâh 111/5232; Müslim, 5674) Kadın, sadece kadın değildir. O aynı zamanda Müslümanların geleceği, geleceklerinin kalitesidir. O, özdür.</p>
			<p class="normalnesil5mmbefore"><span class="idebolditalik">Beş:</span></p>
			<p class="normalnesil">Müslüman kadın, Allah’a karşı kul olma mücadelesi içindedir. Ne kadar iyi kul olduğuna bakılacak ve ona göre de cennet kazanacak, cennette makamları olacaktır. Kadının bu kulluk mücadelesinin içinde asla ihmal etmemesi gereken ve ona ‘kalite’ kazandıran görevlerinden biri, eşini mutlu etmesidir. Bu mutlu etme, ilk düşüncede akla gelen cinsel mutluluk değildir. Resûlullah sallallahu aleyhi ve sellem, ‘Hangi kadın, kadınların en iyisidir?’ sorusunun cevabında bugün, düğün fotoğraflarında, turistik gezilerde ve misafirliklerde ortaya konabilen ama evlilik eskidikçe o da kaybolmaya yüz tutan bir ayrıntıya işaret etmektedir. ‘Hangi kadın en iyidir?’ sorusuna verilmesi muhtemel cevap bize göre mesela, tesettürü en iyi olan, çok çocuk doğuran, çok Kur’an okuyan, çok cihat eden olmalıdır. İslam olarak bunları biliyoruz. Bunlar, erkekler kadar kadınların da kulluk görevleridir. En iyilik de bunlarla ölçülmelidir, deriz. Ama sevgili Peygamber aleyhisselam efendimiz: ‘En iyi kadın, eşi ona baktığında eşini mutlu edendir.’ (Nesaî, Nikâh 14/3231) buyuruyor. Kadınların arasında en iyi kadının, eşini bakışları ile bile mutlu eden kadın olduğu nübüvvet makamının verdiği bir bilgidir. Bu da asla, misafirlikte misafirlerin yanında ailenin prestijini koruma hamlesi ile oluşmaz elbette. Bunu bir hayat tarzı olarak belirleyebilen kadınlar için böyle bir iyilikten söz edebiliriz. Bir atımlık barutla kalıcı bir cihat olmayacağı gibi bir tebessümle de en iyi kadın düzeyine yükselmek mümkün olmayacaktır.</p>
			<p class="normalnesil">Kadınlarımızın tabii itirazlarından biri olarak şu sesi duyar gibiyim: Erkekler bunu ne kadar hak ediyorlar? Kadınlar da etten kemikten değil mi, yorulmaları, usanmaları, tahammül sınırlarının çatlaması olağan değil mi?</p>
			<p class="normalnesil">Elbette, elbette öyledir. Kadınlar da etten kemiktendir. Onların da sabrının bitebileceği anlar vardır. Hiç şüphesiz, tebessümü asla hak etmeyen erkekler vardır. Tebessüme karşı şımaran ya da hırçınlığını ortaya koyan erkekler vardır. İyiliğe karşı nankörlükle karşılık veren erkekler vardır. Bunlar muhtemeldir, görülme oranları da yaygındır. İtiraz edemeyiz bu gerçeklere. Kadın tebessüm ettikçe, eşine karşı alttan aldıkça kabaran erkekler vardır. Kadının bunu, o erkeğin heybetinden çekindiği ya da malına karşı eli mahkûm olduğu için yaptığını zannedecek erkekler kesinlikle vardır. İleri bir iddia olarak kadınlar, erkeklerin genelinin böyle olduğunu söyleseler ona da itirazımız olmayabilir.</p>
			<p class="normalnesil">Bizim bu itiraza karşı cevabî itirazımız şudur:</p>
			<p class="normalnesil">Kadın, eşini mutlu edecek tebessümü, alttan almayı tavır olarak yaparken bunu, onu kadın olarak yaratan Allah için yapmayacak mı? Evliliğin gereği olarak mı yoksa onu Allah bu ümmetin iffetinin bekçisi olarak yarattığı için mi yapacak?</p>
			<p class="normalnesil">Ve Allah için, O’nun huzurunda kul olmanın gereği olarak yapılan bir işin karşılığı kimden beklenir; kocadan ve babadan mı yoksa herkesin yaratanı ve herkesi huzurundaki bir hesap gününe çağıran Allah’tan mı?</p>
			<p class="normalnesil">İşte kadının mücahidelik kalitesinde Müslüman bir kadın olması ile sıradan bir Müslüman kadın olması arasındaki büyük fark buradadır. Böyle bir anlayışın cevabı olarak Resûlullah sallallahu aleyhi ve sellem, bir kadının kocasına karşı davranışlarının, o kadının cenneti veya cehennemi olabileceğine işaret etmiştir. (Ahmed, 19003)</p>
			<p class="normalnesil">Kadının en iyisini belirleyen Peygamber aleyhisselam, erkeklere de iyilikle alakalı ölçüleri gösterirken ‘kadınlarına karşı iyi davrananların, bu ümmetin iyileri olduğunu’ defalarca tekit etmiştir. (Tirmizî, Rada’ 11/1196) Bu da gösteriyor ki, kadından beklenen fedakârlığın bir benzeri erkekten de beklenmiştir. Tek başına iyi olmanın sonucu izlenemez.</p>
			<p class="normalnesil5mmbefore"><span class="idebolditalik">Altı:</span></p>
			<p class="normalnesil">Mü’min, yaşadığı hayatın bütününe bir imtihan olarak bakarken, hayatının en yoğun dilimini oluşturan evlilik bölümünü, imtihan dışı gibi göremez. Bir dağ başı ortamında hayat, ne kadar insan iradesine uyumlu olabilecekse, esasen evlilik içinde de beklentilerimizin gerçekleşme oranı o kadardır. Evlilik öncesindeki tatlı vaatler, okşayıcı sözler alışveriş gerçekleşinceye kadarki pazarlamacı sözleri niteliğindedir. İnsan ile insanın birleştiği her yer tam anlamıyla bir muammadır. Binlerce yıllık insanlık birikiminin ortaya koyduğu sonuç budur. İnsan üzerinde yapılan bütün psikolojik araştırmalar da bunu ispat etmektedir. İnsan en değerli varlıktır. En değerliliği kadar da en sorunlu varlıktır. Her insan, bir sorun yumağıdır. İkinci bir insanla bir araya geldiğinde de iki sorun yumağı bir araya gelmiş olmaktadır. Evliliği bu mantıkla ele almak, aynı zamanda yeryüzünde imtihan maksatlı olarak bulunmayı da idrak etmek demektir. Burada, evlilik üzerinden bir korku bulutu oluşturmaya gerek yoktur; hayalci olmamayı, eşlerin birbirleri üzerinde gereksiz beklentilere girmemeleri tavsiye edilmiş olmaktadır.</p>
			<p class="normalnesil">Belki de evliliğin bir cihat olarak önümüze konmuş olması, evlilik ile alakalı uygulamalarımızın her biri için sevap vaat edilmesi, bu anlamda kadının bir mücahide kabul edilmesi bu hassas çizgi üzerinden anlaşılabilecek inceliklerdendir. Zor olduğu için evlilik ya da ikinci bir insanın ömür boyu sıkıntılarına katlanmayı taahhüt etmek olduğu gibi risk olduğu için nikâh ve nikâh ile gelen evlilik hayatı büyük vaatlere neden olmaktadır. Kaymağını yiyip ekmeğini atmak gibi bir çelişkiye giremeyeceğimize göre evliliği, bu geniş açıdan ele almak zorundayız. İçinde cennet nimetlerinin bulunduğu büyük vaatlerin bedelsiz olabileceğini nasıl düşünürüz? Hangi nimet bedelsizdir ki, evliliğin nimetleri bedelsiz olsun? Hiçbir mü’min, eli altındaki kadını cennet hurilerinden biri zannedemez. Elimizin altındaki kadınlarımız, cennet hurilerine kavuşacağımız sebeplerdir biiznillah. Bakışlarımızda onların hurileşmesi belki de asıl hurileri kaybetme nedenimiz olacaktır. Aynı şekilde hiçbir erkek, kusurlardan arınmış bir melek değildir. Olmasını beklemek de mümkün değildir. Kadınların, erkeklerinden melek gibi olmalarını beklemeleri, hayatın muhtevasını bilmemeleri demektir. Hayatı tanımayan, Allah’ın dünyayı, kadını ile erkeği ile insanı neden ve nasıl yarattığını bilmeyenler için, nişan törenlerinde, düğün salonlarındaki sözler, evliliğin bütünü gibi algılanabilir. Biz ki, hayata Allah’ın yaratma maksadını esas alarak bakıyoruz, o salon mantıklı bakışla evliliği düşünemeyiz. Gerçekçi olmaya mecburuz.</p>
			<p class="normalnesil">Gerçekçi olmamızın getireceği en önemli sonuçlardan biri de şudur:</p>
			<p class="normalnesil">İnsan, mü’min olmakla insanlık ötesi bir noktaya yükselmez. Karakter yine insan karakteridir. İhtiyaçlar ve sıkıntılar hemen hemen aynıdır. İnsan mü’min olunca ya da karşımızdaki mü’min insan olunca biz sadece, insanî kimliği iman disiplini altına alınmış biri ile yüzleşmiş oluruz. En başta cinsel arzular olmak üzere, mü’min insanla mü’min olmayan insan arasında kadın veya erkek bir fark yoktur. Sadece mü’min insanın, cinsel şehveti haramlar/helaller dairesi içine alınmıştır. Tek fark budur. İnsan ise o insandır.</p>
			<p class="normalnesil">Bu nokta iyi anlaşıldığında, bir erkeğin sakallı olmasının, şalvar giymesinin hatta camide namaz kılmasının esasen ‘iyi bir eş’ olmasının garantisi olmayacağını anlarız. Sakallı olmak, iyi olmanın değil emirlerden bir emre uymanın işaretidir. Sakallı olarak emre uyma işareti veren bir mü’min, aynı zamanda kul hakkı ve nikâh hassasiyeti alanında da ‘emre uyarsa’ iyilik vasfını kazanmış olur. Eğer insanları dış görüntüleri ile değerlendirip iyilik ya da kötülük kararı verirsek ambalaja bakarak muhtevaya karar vermenin ötesine gitmemiş oluruz</p>
			<p class="normalnesil">Benzer şeylerin kadın için de söylenmesi mümkündür. Mesela tesettür, Allah’ın emirlerinden birini yerine getirmiş olmanın işaretidir. Tesettürü, iyi ahlâklı olmanın ya da mükemmel bir eş olmanın işareti olarak alamayız. Alacak olursak, dinimizin emirlerinden bir emri yanlış alanda tahlil edip aldanmış olabiliriz. Tesettürsüzlük, kesin bir fuhuş olarak damgalanamayacağı gibi tesettürlü olmak da mükemmel bir ahlâk ve geçim sahibi olmayı garanti etmez. Pek çok mü’minin perişan bir aile hayatı yaşamasında sakala veya tesettüre aldanmışlık yatmaktadır.</p>
			<p class="normalnesil">Böyle bir kuralı konuşurken yani tesettür ve sakal gibi din eksenli iki önemli simgeyi, içeriğini garanti edemez gösterirken bazı mü’minlerden tepki alabiliriz de. Bunu tesettürü veya sakalı önemsiz görme olarak yorumlayan da olabilir. Hayatı ya da mü’min olarak yaşamayı kadının tesettürü, erkeğin de sakalından ibaret gören anlayış açısından bu tepki normaldir. Gökyüzü çapında geniş bir perspektiften dünyaya bakıldığında ise ne tesettür ne de sakal, insan hayatını kuşatacak kadar geniş bir alanı kuşatmamaktadır. Tesettürün bilhassa kadın için oldukça yoğun bir değere sahip olması başka bir şeydir. Erkek için sakalın, yokluğu bir harama bulaşmak olacak kadar önemli olması da başka bir şeydir. Bir parçanın önemi veya taşıdığı riski, bütünün kendisi olmasını gerektirmez. Her şey yerli yerine oturtulduğunda, parçaların bütünü oluşturmadaki değerleri ile kendi çaplarındaki değerleri arasında farklar olması tabii görülmelidir.</p>
			<p class="normalnesil">Biz hâlâ, hayatın bir imtihan olduğunu, evliliğin de hayatın en yoğun bölümünü oluşturduğunu dolayısıyla evliliği olduğu gibi imtihan kabul etmemiz gerektiğini anlatıyoruz. Evliliğin imtihan olmasını da, iki sorun yumağı durumunda olan iki insanın birbirlerini idare etmeleri ile simgelemeye çalışıyoruz. Bunu anlayabilmek veya anlamaz görünmek arasında bugün bir nesil heba edilmektedir. Mobilya ve çiçek bolluğu, büyük büyük söz ikramları avuntudan ileri gidememiştir. Gençler evlenirken, dünya dolusu vaatlerin içinde, ceviz kabuğu doldurabilecek kadar mutluluk bulamadıklarında kendilerini ya psikiyatriye ya da harama atmakla teselli bulmaya çalışmaktadırlar. Erkek, rahmeti ararken azaba düştüğünü vehmetmektedir. Kadın da mü’min erkeğin bile onu takdir edemediğini bir işkence ortamına atıldığını zannetmektedir. Doğru olan ise başka şeydir; herkes kendini de, bulunması takdir edilmiş olan durumu da doğru okumalıdır. Evlilik bir imtihandır. İçinde tatlı sahnelerin bulunması, yer yer gülücüklerin, öpücüklerin, tatlı sözlerin bulunması gerçeği değiştirmez. Düğün sahneleri, büyük büyük dualar, iri iri mobilyalar, çelenk çelenk çiçekler, rengârenk boyalı evler, kalabalık toplantılar, günübirlik kıyafetler, doğum törenleri, büyüyen bebekler, evlendirilen çocuklar, görüldüğü zannedilen mürüvvetler ve insanın her yaşta kendini oyaladığı, birbirimize karşı icat ettiğimiz şirin putçuklar… Hiçbiri gerçeği değiştirmeyecektir. Hayat budur. Rabbimiz böyle dilemiştir. Peygamber aleyhisselam başta olmak üzere peygamberler, salihler, önderler herkes bu imtihanı yaşamıştır. İnsanlığın bu alanda kaydedilemeyecek kadar yoğun örnekleri vardır. Milyarlarca kere denenmiş bir hakikattir bu: Evlilik imtihandır.</p>
			<p class="normalnesil">İnsanlığın bu büyük birikimini değerlendirmeyi ve kendi lehimize sonuçlandırmayı, sevgili Peygamber aleyhisselam efendimiz bize şu şekilde öğütlüyor:</p>
			<p class="normalnesil">‘Mü’min erkek, mü’min hanımından hemen küsmesin. Beğenmediği bir huyu varsa beğendiği vardır.’ (Müslim, Talak, 3645)</p>
			<p class="ortaitalik"><img alt="" src="image/4.png"/><br/><br/><span class="idebold">Öğüt Üzerine Bir Yorum</span><br/>Hadis âlimlerinden Aliyyulkarî rahmetullahi aleyh, ‘Mü’min erkek, mü’min hanımından hemen küsmesin. Beğenmediği bir huyu varsa beğendiği vardır.’ hadisini yorumlarken diyor ki (Mirkat, 10/181): ‘Ayıpsız dost yoktur. Ayıpsız dost arayan, dostsuz kalır. İnsanın, özellikle de mü’min insanın muhakkak iyi tarafları vardır. Onlar keşfedilmelidir.’<br/><img alt="" src="image/4.png"/></p>
			<p class="normalnesil">Destanlaştırılacak bir öğütle karşı karşıyayız. Her mü’min erkek, bu nebevî öğüdü kulağına küpe yapmalıdır. Aynı şekilde her mü’min kadın da bu öğüdün konusu olduğunu bilmelidir. Mü’min erkek, muhakkak bir iyi taraf bulup onun üzerinden dengeleme yapmayı bilmelidir. Kadın da, eksikliğinin karşı tarafında eksikliğini dengeleyebilecek bir iyi taraf sergilemelidir. Hayat böyle yürür/yürütülür. Kusurlara, eksikliklere takılıp kalan da, teraziyi dengeleyebilecek yenilikler üretemeyen de hatalıdır. Bu hatanın bedeli bir yandan kendine eziyete dönüşürken diğer yandan da öbür mü’minin zindanlaşmış bir hayat yaşamasına neden olmaktadır. Ortada kazanan var ise o da kesinlikle şeytandır. Huzursuz ve beklentileri tükenmiş evlerde ne cihada ne de anlamlı bir hayata gözünü açamayan uyurgezer aileler hiç yoruma gerek kalmayacak bir kararla ilan edebiliriz ki şeytana çalışmaktadırlar. Şeytan, meyhanelerde alkol tüketenlerden çok bu tür ailelerden kazanç elde etmektedir. Bu ümmet, insan üzerinden planları olan bir ümmettir. İnsan ise aile demektir. Ailesi aktif olmadıkça bu ümmetin ne meydanlarda cihat kazanması ne de medreselerde, okullarda insan yetiştirip var oluş maksadını gerçekleştirmesi beklenebilir. Erkekler, peygamberlerinin bu destanımsı öğüdüne dönüp onu ne kadar gerçekleştirdiklerine bakmalıdırlar. İşte burada tekrar sakala dönüp diyoruz ki, Peygamber aleyhisselama tabi olmayı sadece sakalla ölçeceksek yanılırız. Ümmetinden cihat merkezi gibi aileler bekleyen bir peygambere, sakalla yetindiğimiz cevaplar veremeyiz. Beklenenle verilen uyumsuz olur bu durumda. Kadınları cennet hurileri ile yarıştıran bir peygambere, mü’min kadınlar iki metrelik bir bez parçası olan tesettür ile cevap veremezler. Kadının cihat ile dolu olması gereken kimliği bununla gerçekleşmez. Ekmek ne kadar önemli olursa olsun, hayatın en önemli doyurucu ögesi de olsa ekmek hayat değildir. Sadece hayatın önemli bir parçasıdır. Erkek ve kadın için de sakal/tesettür din değildir. Din yerine konamaz, din adına tam ölçünün görüleceği bir test noktası olamaz.</p>
			<p class="normalnesil">Kadınlarının kusurlarını araştırmayı ve dosyalamayı bir çeşit erkeklik zannetmek bu nebevî öğüde terstir. Sabit bir noktada tıkanıp kalan ve bocaladıkça eşinin gözünde değer kaybeden kadının da göz dolduracak, boş bıraktığı noktaları dolduracak ilave güzellikler oluşturamayan kadının tavrı da bu nebevî öğüde aykırıdır. Hayatı beklentilerimizle gün geçirme zemini olarak heba etme yerine, açığı kapatmak için alternatifler üretme fırsatı olarak kullanmalıyız. Hayat, bizim kuru temennilerimizle geçiştirilebilecek kadar ucuz asla olamaz. Belki bu noktada kadının cihadının ne demek olduğunu biraz daha iyi anlamış olacağız. Elbette, Peygamber aleyhisselamın sözünün üzerimizdeki etkisi oranında olacak bu anlayışımız.</p>
		</div>
	</body>
</html>