<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-21</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-21" lang="tr-TR" xml:lang="tr-TR">
		<div>
			<h1 class="baslik" id="_idParaDest-17">İffet Mücahideleri</h1>
			<p class="ortaitalik"><img alt="" src="image/4.png"/><br/><br/><span class="idebold">Tarif</span><br/>İffet:<br/>- Nefsin hayvanî isteklerine karşı kendini koruyabilmektir.<br/>- Şeriat’a aykırı olan şehevî isteklere karşı kişinin kendisini dengede tutabilmesidir. Şehvetleri tamamen köreltmeden ama onlara esir de olmadan yaşayabilmektir.<br/>- Nefsin haram isteklerine karşı kendini koruyabilmektedir.<br/>- Yeme ve cinsel şehvet konusunda aşırıya kaçmamayı becerebilmektir.<br/>- Helal ile yetinmek, haramdan uzak kalmaktır.<br/><img alt="" src="image/4.png"/></p>
			<p class="normalnesil">Müslüman insanın, insan olarak ortaya koyduğu en açık farklardan birinin iffet olduğu tartışılamaz bir hakikattir. Müslüman erkeğiyle kadınıyla iffetlidir. İffet bilhassa kadın üzerinde çok daha açık bir farktır. Müslüman kadın iffetlidir. Üzerinde izlenebilen iffetli şahsiyeti onun karakteridir. Erkeklerin veya kadınların iffetten taviz vermeleri ve neticede de iffet sorunlu şahsiyetler olarak yaşamaları, yeryüzünü imar etmek için görevlendirilmiş bir ümmetin en öncelikli sorunlarından biridir. İffetin ağırlıklı yörüngesi kadındır. Bu ümmetin Resûlullah sallallahu aleyhi ve sellemden sonraki en büyük fitnesi olan kadının iffetten taviz vermesi sadece kadın ekseninde kalabilecek bir sorun olamaz. Kadın, erkeğin de aslı olması açısından, kaybettiği değerlerinin bedelini kadın olarak kendisi ve erkek aynı anda ödeyecektir. Ne kadın tek başına düşünülebilir ne de erkek tek başına yaşama iddiasında bulunabilir. Birbirini tamamlayan iki parçadan biri için bütünlük iddiası olamaz.</p>
			<p class="normalnesil">Müslüman kadının iffeti, İslam’ın insan üzerindeki ilkelerinin ne denli korunduğunun göstergesidir. Kadının veya erkeğin iffetli olması, özellikle de kadının iffeti ile bilinirliği bir toplumda şu hususların aktif olarak bulunduğunu gösterecektir:</p>
			<p class="normalnesil"><span class="idebold">a- </span>İffetin korunması, Allah’ın haramlarının çiğnenmediğini gösterir. Başta zina olmak üzere haramların aşılmaması, kişiler ve toplum açısından Müslümanca yaşama, Allah’ın Şeriat’ını esas almaktan kaynaklanacaktır. Bu da İslam’ın yaşanan bir din olduğunu ispat eden delillerden biridir. Yükselen ezanlara rağmen ulu orta işlenebilen haramlar ise tam bir çelişkiyi gösterir. İslam’ın ezan iddiasının, ezana iman edenler arasında kimlik oluşturacak bir etkiye sahip olmadığı bu çelişkiden anlaşılabilir. Ya da, ezana iman edenlerin, haramları ulu orta işleyebilenlere karşı, engelleyici nitelikte bir güç sahibi olamadıkları da bu çelişkiden anlaşılabilir. İffeti dikkate alan bir anlayışın üstün tutulduğu toplum, bu çelişkinin yaşanmayacağı toplumdur. Adına ‘İslam’ takısı getirilebilecek toplum da o toplum olmalıdır. Böyle bir toplumun iffet üzerindeki emellerini canlı tutan her kadının, sonuç olarak ‘İslam’ vasfının bir toplum üzerinde izlenmesine etki eden tutumuyla toplumun dinamiği durumundadır. İffetli kadın, haramlarla mücadele eden kadındır. Haramlarla mücadele de İslam’ı yaşamanın en belirgin örneklerindendir.</p>
			<p class="ortaitalik"><img alt="" src="image/4.png"/><br/><br/><span class="idebold">İffet Cihadında Cepheler: </span><br/>En önemli cephe cinsellikle alakalı konulardaki cephedir.<br/>Onun ardından mide cephesi gelir.<br/>Bütün çeşitleri ile haramlardan korunmak da iffet uğruna yapılan mücadeledendir.<br/>Seviyesizliklere karşı seviyeli duruş da bir iffet mücadelesidir. Bu mücadele, bir pazar yerindeki ilişkiden siyasete kadar insanın bulunduğu her yerde vardır.<br/>Dil iffetinden de söz edebiliriz. Meleklerin konuşulan her şeyi yazdığına inanarak konuşmak bu anlayışın ürünüdür.<br/>Bakarken göz iffetine sahip olmak mü’min insandan beklenendir.<br/><img alt="" src="image/4.png"/></p>
			<p class="normalnesil"><span class="idebold">b- </span>İffetin korunduğunun en belirgin göstergesi hiç şüphesiz, erkek-kadın ilişkilerinde din kurallarının esas alınmasıdır. İffetin sadece halk arasında ‘namus’ olarak adlandırılan bölümü ile ele alınması yeterli değildir. Elbette iffet, namus konusu olarak bilinen düzeyi de ihtiva etmektedir. Onunla beraber kadını kadın yapan, erkeği de erkek olarak şekillendiren ve cinsellik etrafında dolaşan her konu iffet konusu olmalıdır. Kadının bakışı, konuşması, giyimi ve onu erkekten farklı yapan her meziyeti iffetinin arandığı alan olmalıdır. Basit bir telefon görüşmesi üzerinden kadının iffet mücadelesi izlenebilir. İffetli bir kadın, herkesin rahatlıkla en azından sakıncalı veya ayıp görebileceği düzeydeki konularla iffetliliği belgelenirse bu düzey, İslam düzeyi değildir. İslam, sıradan bir sistem olmadığı gibi ona iman edenlerin üzerindeki ilkelerinden biri de sıradan kurallarla belirlenemez. Müslüman kadının iffeti, yürüyüşündeki sadelik ve vakar ile anlaşılabilir. Konuşurken kullandığı kelimeler hatta kelime kullanma tarzı bile özenle seçilmiş olmalıdır. Bu da bir mücadeleyi gerektirmektedir. Kız çocuğu olarak doğduğu andan itibaren Müslüman bir hanımefendi olarak ortaya çıktığı zamana kadar iffet onun yaşam tarzı olmalıdır. Böylece Müslüman kadın, erkeklerin onun uğrunda meydanlarda yaptıkları cihadın ruhunu oluşturan kimliğini korumuş olur. Bu da onun cihadıdır. Biz buna, meydanlardaki cihadın alt yapısı da diyebiliriz. Kadın böylece, Uhud’dan Çanakkale’ye kadar bütün cihatların alt yapısı durumuna gelmiş olur.</p>
			<p class="normalnesil"><span class="idebold">c- </span>Hayâ, iffetle beraber kullanılabilecek en yakın kavramlardan biridir. Erkek veya kadın, her mü’min hayâyı imandan bir parça olarak görür. İmanını koruduğu gibi hayâsını korur. Hayâ gittikten sonra iman zarar göreceği için iffetin de anlamı kalmayabilir. Özellikle kadınların hayâyı koruması, tam anlamıyla insanı ve insan üzerinden dini korumadır. Hayâyı koruma ve hayâlı kalma mücadelesi veren kadının, şeytana karşı en önemli cephelerimizden birindeki mücahide olarak görülmesi kadar tabii ne olabilir?</p>
			<p class="normalnesil5mmbefore"><span class="idebold">Kur’an’ımızdan İffet Eğitimi</span></p>
			<p class="normalnesil5mmbefore"><span class="idebolditalik">Bir:</span></p>
			<p class="normalnesil">Kur’an’ımız, mü’minleri iffete ve iffet sebeplerine tutunmaya davet eden ayetlerle doludur. Nur suresinin otuz üçüncü âyeti, bütün mü’minlere bütün zamanlarda cari olacak bir emir vermektedir: ‘Evlenmeye imkân bulamayanlar, Allah kendilerine lütfuyla bu imkânı verinceye kadar, iffetlerini korusunlar.’</p>
			<p class="normalnesil">Bu emirden anlaşılan şudur: Herkes, iffeti için korumalı bir ortam ve imkân içinde olmayabilir. O imkân oluşuncaya kadar mü’min, her şeye rağmen iffetini koruyacaktır. İmtihanı kazanmak için mücadele edecektir. Neticede de Allah Teâlâ, kuluna bir kolaylık verecek ve iffeti için en acil ihtiyaç olan evlenme yolu açılacaktır ona. Ama kul, iffetinin bekçisi olmaya mecburdur. Açlık, düşman, afet gibi imtihanların varlığını hangi mantıkla yorumluyorsa mü’min, iffetli olmasını veya kalmasını zorlaştıran nedenleri de o mantıkla yorumlamalıdır.</p>
			<p class="normalnesil5mmbefore"><span class="idebolditalik">İki:</span></p>
			<p class="normalnesil">Yine Nur suresinin otuz ve otuz ikinci âyetleri, iffetli olarak yaşamaya zemin oluşturan sebeplerden en önemlisini önümüze koymaktadır:</p>
			<p class="normalnesil">‘Mü’min erkeklere söyle,</p>
			<p class="normalnesil">Gözlerini kendilerine helal olmayanlara bakmaktan sakınsınlar.</p>
			<p class="normalnesil">Irzlarını korusunlar.</p>
			<p class="normalnesil">Böyle davranmak daha temiz ve daha erdemlidir sizin için...</p>
			<p class="normalnesil">Mü’min kadınlara da söyle, onlar da gözlerini bakılması yasak olandan çevirsinler.</p>
			<p class="normalnesil">İffet ve namuslarını korusunlar.</p>
			<p class="normalnesil">Süslerini göstermesinler.</p>
			<p class="normalnesil">Elde olmayarak açığa çıkan ve görünen kısımları hariç, cazibe ve güzelliklerini açığa vurarak dikkat çekmesinler.</p>
			<p class="normalnesil">Bunun için başörtülerini göğüslerinin üzerine sarkıtsınlar ki, boyun ve gerdanlarından bir şey görünmesin.</p>
			<p class="normalnesil">Allah’ın açılmasını haram kıldığı gizli ziynet yerlerini yani cazibe ve güzelliklerini;</p>
			<p class="normalnesil">- Kocalarından,</p>
			<p class="normalnesil">- Babalarından,</p>
			<p class="normalnesil">- Kayınpederlerinden,</p>
			<p class="normalnesil">- Oğullarından,</p>
			<p class="normalnesil">- Üvey oğullarından,</p>
			<p class="normalnesil">- Kardeşlerinden,</p>
			<p class="normalnesil">- Erkek kardeşlerinin oğullarından,</p>
			<p class="normalnesil">- Ya da kız kardeşlerinin oğullarından,</p>
			<p class="normalnesil">- Veya Müslüman kadınlardan,</p>
			<p class="normalnesil">- Veya yasal olarak sahip oldukları köle, cariye gibi kimselerden,</p>
			<p class="normalnesil">- Veya erkeklikten kesilmiş, yemek isteyip karın doyurmaktan başka bir şey düşünmeyen, kadınlara meyil ve şehvet ihtiyacı olmayan erkeklerden,</p>
			<p class="normalnesil">- Veya kadınların mahrem yerlerine henüz ilgi duymayan çocuklardan</p>
			<p class="normalnesil">Başka kimselere açıp göstermesinler.</p>
			<p class="normalnesil">Yürürken gizli görkem ve güzelliklerini belli edecek, tahrik edici bir yürüyüşle yürüyerek ayaklarını yere vurmasınlar.’</p>
			<p class="normalnesil">Bu emirden de şu anlaşılmaktadır:</p>
			<p class="normalnesil">İffeti korumak veya iffetli kalmak erkek için de kadın için de, günlük hayatın en belirgin noktalarında belli inceliklere dikkat ederek sağlanabilmektedir. Âyetin sonunda oldukça dikkat çeken bir ikaz vardır. Kadının, yolda yürürken yürüyüş tarzının yabancı erkeklerin dikkatini çekecek tarzda olmasına karşı ilahî bir ikaz yapılmaktadır. Hiç tereddüt etmeden şunu söyleyebiliriz: Mü’min kadın ya da Kur’an terbiyesi almış kadın olmak, yolda yürümeyi bile belli standartlarda yapmaya mecbur etmektedir. Giydiği ayakkabının ses yapan ya da yürüyüşe şekil verebilecek olan bir ayakkabı olup olmadığı önemlidir. Zira ayak ve adımlar, bedenin bütününe dikkat çekecek bir ayrıntıya kaydırabilir. Bu da mü’min kadına yasaklanmıştır. Mü’min kadın, yürürken bu titizliği gösterdiğinde Allah’a itaat etmiş olacaktır. Allah’a itaat etmek ise O’nun adını yüceltmektir. O’nun adını yüceltmeye yönelik bütün gayretler cihattır. Kadının, yolda yürürken diğer kadınların, yaşadığı toplumun açık veya gizli baskısına karşı direnmesi, ayakkabı modelini bile Kur’an terbiyesinden yola çıkarak tercih etmesi ve bu uğurda belli bir psikolojik veya sosyolojik bedel ödemesi olduğu gibi cihattır. Kadından beklenen cihat da budur zaten. Biz, biraz daha derin bir noktadan ele alırsak bu meseleyi, meydanlardaki cihadın da, mü’min kadınların yollarda güvenle yürümelerini temin etme gerekçesinin o cihat türüne gerekçe olan sebeplerden biri olarak görebiliriz.</p>
			<p class="normalnesil">Her iki âyetin çok açık bir beyanla iffetli olmayı, gözü korumayla direk bağlantılı duruma getirdiğini görüyoruz. Günümüzdeki göz kirliliğini dikkate aldığımızda hatta bütün ticarî sektörlerin göze hitap etmeyi ticaretin en temel yöntemi olarak anladığı bir zamanda, erkek ve kadınlara ayrı ayrı âyetlerde ‘gözlerini koruma’ emri veren ilahî emrin inceliği de iyi anlaşılmış olur. İffetli olmak, iffeti ibadet düzeyinde görmenin belli bir alt yapı üzerinden bu ibadeti yerine getirmek olacağını kendiliğinden anlatır. Abdest olmadan namazın ortaya çıkması beklenemeyeceği gibi, gözü korumadan, bedeni himaye etmeden de iffetli mü’min olmak abdestsiz namaz benzetmesindeki kesinlik kadar kesin bir şekilde önümüzde durmaktadır. Bunu erkek gerçekleştirecekse erkek, kadın gerçekleştirecekse kadın cihat ehlidir. Yaptığı cihattır, yapmadığında da cihat üzerinden arıza oluşturmuş olacaktır.</p>
			<p class="normalnesil5mmbefore"><span class="idebolditalik">Üç:</span></p>
			<p class="normalnesil">Nur suresinin otuz ikinci âyeti, iffetin alt yapısını oluşturma kurallarından birini emretmektedir: ‘İçinizden evli olmayanları, köle ve cariyelerinizden iyi davranışlı olanları evlendirin. Evlenmeye niyetli olanlar yoksul iseler, bu sizi kaygılandırmasın. Allah onları lütfuyla destekleyecek ve zengin kılacaktır.’</p>
			<p class="normalnesil">Bu emirden anlaşılan şunlardır:</p>
			<p class="normalnesil">Mü’min iffetlidir, mü’minlerin toplumu da iffet toplumudur. İffetin bütün ayrıntıları ile. İffeti korumak iman eden herkesin sorumluluğuna dâhildir. İffetin en belirgin noktası olan erkek-kadın ilişkisinin helal dairesi içine alınıp orada tutulmasının tek meşru yolu evlilik, Kur’an’ımızın uygulanmasını emrettiği işler arasına alınmaktadır. Bir mü’min olarak, Allah Teâlâ’nın ‘evlendirin!’ emrindeki azameti düşündüğümüzde, evlenmek veya evlendirmek arasındaki bağlantının inceliklerini yakalayabiliriz. Kur’an’ımız, ‘namazı ikame edin, zekâtı verin’ şeklinde de emirler vermektedir. Aynı Kur’an, ‘evlendirin!’ derken namazı ve zekâtı emir kabul edip yerine getirenlere hitap etmektedir şüphesiz. Apaçık bir gerçektir ki, namaz emrine riayet edip evlendirme emrini üzerine almayan mü’min, bir tür başından savma yapmış olur.</p>
			<p class="normalnesil">Namaz, Allah için secde edenlerin varlığını teminat altına aldığı gibi, evlendirme ve evlilik de namaz ve secde erbabının iffetini teminat altına almaktadır.</p>
			<p class="normalnesil">Bu emir, İslam toplumunun başı durumunda olan Halife’ye mi emredilmektedir, kız babalarına mı, erkek babalarına mı? Bu ayrıntıya girmeye hiç gerek yoktur; emir açıktır. İman eden ve Kur’an’ı kitabı olarak gören herkes bu emre muhataptır. Namazı üzerine alan, evlendirme emrinden muaf kalacağını düşünemez. Evet, Allah’ın emirlerinde bir emre muhatap olma sıralaması vardır. Öncelikle Halife’nin muhatap olması kabul edilebilir. İster Halife olsun isterse de sıradan bir Müslüman; her Müslüman, Allah’ın kulu olduğunu ikrar ettiği sürece, Allah’ın bir emrinin ne kadar uygulandığından mesul hissetmelidir kendini. Camilerde ne kadar Müslümanın namaz emrini yerine getirdiğini araştırdığımız gibi evlenemediği için iffetini koruma altına alamayan ya da evli olduğu hâlde evliliği başarısız olduğu için riskli bir iffet durumu yaşayanlar da araştırma konusu olmalıdır. Zira iffeti korumak da Allah’ın bir emridir.</p>
			<p class="normalnesil">Âyet, bugün üzerinde ne kadar durduğumuzu merak ettirecek bir not düşmektedir: Konu evlilik olduğu zaman ekonomik kaygıları aşın. Evlilik Allah’ın zenginleştirme garantisi altındadır. Evlilik, iffeti koruduğu sürece Allah da evlenmeyi bir emir olarak yerine getirenleri zenginleştirme müjdesi ile müjdelemektedir. Evlilik budur, âyetin önümüze koyduğu gerçek budur.</p>
			<p class="normalnesil5mmbefore"><span class="idebolditalik">Dört:</span></p>
			<p class="normalnesil">Nur suresinin altmışıncı âyeti:</p>
			<p class="normalnesil">‘Cinsî arzu duymayacak kadar kocamış kadınların, cazibe ve güzelliklerini açığa vurmak niyeti taşımaksızın, dış elbiselerini çıkararak dışarı çıkmalarında bir sakınca yoktur. Ama böylelerinin bile sakınmaları kendileri için daha hayırlı olur.’</p>
			<p class="normalnesil">Bu âyetin ne dediği açıktır: ‘Kocamış kadın’ durumunda olmayanlar, üzerlerinde güzelliklerini gizleyen bir kıyafet bulunmadıkça sokağa çıkmasınlar! Neticede herkes tedbirli olmalı, iffeti şahsında ve ümmeti adına koruma sorumluluğu taşımalıdır.</p>
			<p class="ortaitalik"><img alt="" src="image/4.png"/><br/><br/><span class="idebold">Mü’min Kadının İffet Gayreti Cihadıdır</span><br/>Çünkü mü’min kadın;<br/>İffetini korumayı imanının gereği olarak yapar. Cinsel ihtiyaçtan kesilmiş olması, beğenilme umudunun kalmayışı, dünyevî bir cezadan çekinmesi ya da iffetsizlik olacak şeyi becerememesi gibi nedenle yapmaz yaptığını. Allah’tan korkar, O’ndan hayâ eder. Hayâsının gereği olarak da iffetli kalır, iffetini korur. Bu da onun adına cihat olur.<br/><img alt="" src="image/4.png"/></p>
			<p class="normalnesil"><span class="idebold">İffet Cihadı Nasıl Yapılır?</span></p>
			<p class="normalnesil">Elbette önce Allah’a imanın içi doldurulmalıdır. Allah’a imanın ve O’ndan korkmanın, O’nun Şeriat’ına bağlı kalmanın gerekliliği kimlik durumuna gelmelidir. Böyle bir iman, beraberinde hayâ ve hayâ gibi mü’min insanın ayrıcalığı durumundaki meziyetleri de sağlayacaktır.</p>
			<p class="normalnesil">İkinci olarak da, iffeti kâğıt üzerinde bir iddiadan alıp günlük hayatta mü’minlerin asil kimliği durumuna getiren dinî hükümleri ele almak gerekmektedir. Bu anlam dâhilinde de gerek ön koruma eğitimi ve Müslüman toplumun sosyal pratiği niteliğindeki emirlerine dikkat edilmelidir:</p>
			<p class="normalnesil"><span class="idebold">a-  </span>İslam, bir ‘gözü koruma’ ilkesi getirmiştir. Göze çarpmamak ve gözü çarpmamak olarak da isimlendirebileceğimiz, göz kirliliği bulunmayan bir toplum oluşturulmalıdır. Böyle bir toplum oluşturmada yetersiz kalan Müslüman nesiller ise kendilerine küçük bir dünya oluşturabilirler. Tamamına eremediklerinin erebildiklerini uygulamayı ihmal etmezler.</p>
			<p class="normalnesil"><span class="idebold">b-  </span>Söz ve davranışlarda lakaytlık olmamalıdır. Erkeğin kadını, kadının erkeği kışkırttığı sözler, bedensel hareketler men edilmiştir.</p>
			<p class="normalnesil"> Kadınların, gözleri kendilerine çekecek, izlenmelerine neden olacak bir kişilikle topluma çıkmaları men edilmiştir. Belki de onların bütün zamanlardaki en önemli cihadı da bu olacaktır. Bu hususun izahı durumundaki bir örnek olarak, parfüm kullandıktan sonra dış alana çıkmalarının yasaklanması oldukça düşündürücüdür. Eşine karşı tavsiye edilen şey, dış âleme karşı yasaklanmaktadır.</p>
			<p class="normalnesil"><span class="idebold">c-  </span>Kadınla erkeğin HALVET ortamı diyeceğimiz bir ortam oluşturmaları haramdır. Halvet, üçüncü gözlerden emin bir yerde yabancı bir kadınla yabancı bir erkeğin tek başlarına kalmalarıdır. Buradaki ‘yabancılık’ da, tanımamak gibi bir anlam için değildir. Bilhassa akraba bile olsalar, mahremiyet ölçülerine göre bekâr olmaları durumunda evlenmeleri caiz olacak kadın ve erkekten söz edilmektedir ki, bir arada olmaları yani halvetleri haramdır.</p>
			<p class="normalnesil"><span class="idebold">d-</span> İffet için bir ön tedbir uygulaması olarak, bedendeki şehveti hareketlendirecek bir gıda tüketimine, bedende protein yığılmasına karşı başta oruç olmak üzere tedbirler alınması tavsiye edilmiştir.</p>
			<p class="normalnesil"><span class="idebold">e-  </span>Mü’minlerin en temel karakterlerinden biri olarak önümüze konan, ‘birbirlerine iyiliği emretme ve kötülükten men etme’ ilkesi bu konuda da aktif olmalıdır. Birbirimizin iffet kalitesi ile ilgilenmemiz kadar önemli bir kardeşliğimiz olmasa gerektir.</p>
			<p class="normalnesil"><span class="idebold">f-  </span>Çocukların iffet şuuru ile yetiştirilmelerine önem verilmelidir. Evdeki küçük çocukların bile, doğup geliştikleri evde, bir odadan diğerine geçerken izin isteme, ebeveyn odasına izinsiz girmeme disiplini görmeleri bizzat Kur’an’ımızın konuları arasında bulunmaktadır. Çocukların belli bir yaştan sonra yataklarının ayrılmasını da sevgili Peygamber aleyhisselam efendimiz emretmiştir.</p>
			<p class="ortaitalik"><img alt="" src="image/4.png"/><br/><br/><span class="idebold">Mü’min Kadının<br/>İffet Cihadı</span><br/>Yeryüzünde iman davasının sürmesini sağlar. Namus ve organ himayesinde en etkin sebep olur. Toplum temiz kalır, temiz nesiller yetiştirir. İradeleri güçlü, karşılığının Allah’tan beklendiği işlerin yapıldığı, şeytanın tuzaklarının kolayca işlemediği mü’min şahsiyetler demektir. İffetli ve iffeti için cihat edebilecek şahsiyetler Arş’ın gölgesi ile taltif edilmiş mü’minlerdir.<br/>Ve aile, iffet mücadelesi ile bozulmamış çekirdek olarak kalır.<br/><img alt="" src="image/4.png"/></p>
		</div>
	</body>
</html>