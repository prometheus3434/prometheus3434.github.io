<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-27</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-27" lang="tr-TR" xml:lang="tr-TR">
		<div>
			<h1 class="baslik" id="_idParaDest-23">Evlerimiz için Kur’an’dan <br/>Âyet Okumak</h1>
			<p class="normalnesil">Kitabımız Kur’an’ı, evimizin ve işimizin yönlendiricisi olarak kabul ettiğimizi tartışmaya gerek yoktur. Zira Müslümanlık böyle bir dindir; Kur’an her şey ise ortada bir Müslümanlık var demektir. ‘Her şey’ düzeyinde görülmeyen bir Kur’an, İslam ile bağımızda sıkıntı demektir. Müslüman olan herkesin en temel itikadı böyledir. Kimse kimsenin bu anlamda imanını soruşturamaz elbette. Ne var ki bu imanı, ne kadar evin bir parçası, ailenin bir sistemi durumuna getirebildiğimizi tartışmak zorunda kalıyoruz. Erkek erkekliğini gösterirken kadın da kadınlığını ispat ederken okunan bir âyet, ‘bu Allah’ın hükmüdür’ denerek önümüze konan bir hüküm, tartışmayı ne kadar bitirebiliyor? Nefsimize ağır gelse de, iddiamızı boşa çıkartsa da, mü’min olduğumuza göre ‘evet, artık öyledir’ diyebilmekte zorlanabiliyoruz.</p>
			<p class="normalnesil">Böyle bir meseleyi gündem yaptığımızda, örnek olarak kadınların, ikinci evlilik yapmak isteyen erkeklerin Nisa suresinin âyetini kendisine dayanak olarak gösteren eşine karşı adeta ‘âyet bile olsa dayanağını kabul etmem!’ demeye gelen itirazlarını tek örnek olarak görmeyelim. Kadınların mirastaki paylarını erkeğe göre yarıya indiren Kur’an hükümlerinde de benzer bir tepki gösteren kadına karşı da aynı çehreyi sergileyebiliriz. Böyle bir örnekleme yani evimizde Kur’an âyetlerinin hükümran olmayışına, kadınların erkeklere tanınan meziyetlere karşı itiraz meyilli tavırlarını öne çıkarma tutumu, evlerimizde Kur’an hükümlerine karşı açık veya gizli bir direniştir şüphesiz. Erkekler, kadınların bu gizli veya açık direnişlerini, kadınların ‘o hariç!’ şeklinde özetlenebilecek kırılmalarını, evlerimizdeki Kur’an’dan ırak kalmanın yegâne örneği gibi göstermeleri haksızlıktır.</p>
			<p class="normalnesil">Bu haksızlık, erkeklerin Kur’an’ın hükümlerinden biri veya ikisinin arkasına sığınarak bildiklerini ve zevklendiklerini yapma arzularından kaynaklanıyorsa bu da ayrı bir zulümdür neticede. Erkekler beğendiklerini, kadınlar da kendi beğendiklerini alıp Müslümanlık yaşayacakları bir din olamaz İslam. Kur’an’ımızın hükümleri karşısında boyun bükmeyi ve bu boyun bükme hâlini iş başa düştüğünde ispat etmeyi imanın bir pratiği olarak görmeliyiz. Hatta bu durumu, mü’min bir insan olarak karşımıza çıkabilecek, Haçlı ve Siyonist zulmünden daha ağır ve riskli bir imtihan olarak değerlendirmeliyiz. Biz, dışarıdan dinimize ve kimliğimize saldırılacağını, bizim de bu saldırıda şehadete hazır bir şekilde cihat edeceğimizi hesaplarken bir de şeytanın bizi imanımızın en temel noktası olan Kur’an’ımız üzerinden kıskıvrak yakaladığını görebiliriz. Keşke bunu görüp de dönebileceğimiz en yakın u kavşağını bulabilsek! Ne yazık ki, esasen en temel noktalarımızdan biri olan Kur’an’a göre yaşayan bir insan olma ilkemiz üzerinden kıskıvrak yakalanmış iken, iri iri sözler üzerinden slogan Müslümanlığı da yapabildiğimiz olmaktadır. Çok acil bir şekilde evlerimizde Kur’an’ın nerede durduğunu incelemeliyiz. Bu inceleme ve tahkikat da, Kur’an’ımızın devlete taalluk eden hükümleri üzerinden olmamalıdır. Devlete taalluk eden hükümlerinde ezilmişliğimizi zaten biliyoruz. Bizim özel devletimiz durumunda olan evlerimizde Kur’an’ın ne kadar hükümran olduğunu ele almalıyız. Vadiyi gösterip önümüzdeki çukura düşüren şeytana karşı bir tedbir olarak düşünebiliriz bu öneriyi.</p>
			<p class="ortaitalik"><img alt="" src="image/4.png"/><br/><br/><span class="idebold">Müslüman</span><br/>Erkek ve kadınıyla herkes Kur’an’ın hükümleri huzurunda eğilmeye ve menfaatine uygun olsa da olmasa da ‘evet’ demeye mecburdur. İman budur, İslam böyle bir dindir.<br/><img alt="" src="image/4.png"/></p>
			<p class="normalnesil5mmbefore"><span class="idebold">Muhteşem Bir Örnek</span></p>
			<p class="normalnesil">Kur’an’a ne kadar yakın olduğumuzu test etmemize, evlerimizde çocuklarımızın okumaları için özendirmek istediğimiz kitabımızın bizi ne kadar etkisi altında tuttuğuna örnek olabilecek şu bilgiyi Sahihi Buharî’den (4646) okuyabiliriz. Olay, ashabı kiramın büyüklerinden Ömer bin Hattab radıyallahu anha aittir. Satır satır izlemekte yarar var.</p>
			<p class="normalnesil">İbni Abbas radıyallahu anhüma anlatıyor:</p>
			<p class="normalnesil">Uyeyne bin Hıns Medine’ye gelmişti. Yeğeni Hurr bin Kays’ın evinde misafir olmuştu.</p>
			<p class="normalnesil">Hurr, Ömer’in meclisinde kendisine yakın tuttuğu kimselerden biri idi. Ömer, Kur’an ehli hafızları yaşlarına bakmadan meclisinde tutar, onlarla istişare ederdi.</p>
			<p class="normalnesil">Uyeyne yeğenine dedi ki:</p>
			<p class="normalnesil">‘Emirulmüminin Ömer’in yanında itibarın var. Benim onunla görüşmemi sağlar mısın?’</p>
			<p class="normalnesil">Hurr da bunu yapmaya çalışacağını söyledi.</p>
			<p class="normalnesil">İbni Abbas, olayın gerisini şöyle anlatıyor:</p>
			<p class="normalnesil">Hurr, amcası için Ömer’den randevu istedi. Ömer de randevu verdi. Uyeyne Ömer’in huzuruna çıkınca dedi ki:</p>
			<p class="normalnesil">‘Ey Hattabın oğlu!</p>
			<p class="normalnesil">Bu bir felakettir; ne bize bol ihsanda bulunuyorsun ne de adaletle iş yapıyorsun!’</p>
			<p class="normalnesil">Ömer, bu sözlere çok sinirlendi. Adamın üzerine yürümek istedi. Tam bu sırada Hurr, devreye girdi ve dedi ki:</p>
			<p class="normalnesil">‘Ey mü’minlerin emiri!</p>
			<p class="normalnesil">Allah Teâlâ Peygamber’ine “Sen af yolunu tut, iyiliği emret ve cahillerden yüz çevir.” buyurmuştur. Bu adam da cahillerden biridir.’</p>
			<p class="normalnesil">İbni Abbas diyor ki:</p>
			<p class="normalnesil">Allah’a yemin ederim ki Ömer, Hurr bu âyeti okuyunca bir adım daha ileri gitmedi. Çünkü o, Allah’ın kitabına karşı çok hassastı.’</p>
			<p class="normalnesil">Bu örnek, evimizde Allah’ın kitabına karşı ne denli bir hassasiyet taşıdığımızı test etmemizi sağlayacak bir örnek olarak unutulmamalıdır. En gergin anlarımızda bile, Kur’an âyetlerinin durdurabildiği erkekler ve kadınlar oluncaya kadar kat edeceğimiz mesafe pek uzun olacaktır. Allah’ın kitabı bizim hem hızımız hem de frenimiz olmalıdır. İman bunu gerektirir.</p>
			<p class="normalnesil5mmbefore"><span class="idebold">Bir âyet</span></p>
			<p class="normalnesil"><span class="ideitalik">‘Oruç tuttuğunuz günlerin gecesinde kadınlarınıza yaklaşmanız size helal kılındı. Doğrusu, kadınlarınız sizin için bir örtü / bir elbisedir; siz de onlar için bir örtü / bir elbisesiniz. Allah, (oruç geceleri kadınlarınıza yaklaşma yasağını çiğneyerek) kendinizi günaha / sıkıntıya soktuğunuzu bildi de, size (yeme-içme ve eşlerinizle birlikte olma konusunda) müsaade verdi ve üzerinizden zorluğu kaldırıp sizi bundan muaf tuttu, affetti. Artık şimdi (geceleri) eşlerinize yaklaşabilir ve Allah’ın sizler için yazdığı / kararlaştırdığı şeyi arayıp elde edebilirsiniz. Ve tan yerinin aydınlığı gecenin karanlığından sizce belli oluncaya kadar yiyip içebilirsiniz. Sonra da, akşam vakti girinceye kadar orucunuzu tastamam tutunuz. Bir de, mescidlerde i’tikâf’a çekildiğinizde eşlerinize yaklaşmayın. Bütün bunlar, Allah’ın sınırlarıdır; bu sınırlara yaklaşmayın. İnsanlar kötülüklerden / günah işlemekten sakınıp korunsunlar diye Allah âyetlerini insanlara işte böyle açıklar.’</span></p>
			<p class="normalnesil">Bu âyet, Bakara suresinin yüz seksen yedinci âyetidir. Âyet, evlerimizde kadını ile erkeği ile mü’minlere yön vermektedir. Evi ve evde bulunması gereken iman ortamını tanımlıyor âyet. Bize ait bir sonuç çıkarabilmemize yardım etmesi için âyette geçen konuları başlıklar hâlinde ele alalım;</p>
			<p class="normalnesil"><span class="idebold">1- </span> Oruç tutulan günlerin gecelerinde yani Ramazan ayının gecelerinde cinsel ilişki helaldir.</p>
			<p class="normalnesil"><span class="idebold">2- </span> Kadınlar erkeklerin elbisesi gibidir, erkekler de kadınların elbisesi gibidir.</p>
			<p class="normalnesil"><span class="idebold">3-</span>  Allah Teâlâ Müslümanlar’ın, Ramazan gecelerinde cinsel ilişkinin yasak olduğu bir dönemde öyle bir yasağa tahammül etmekte kullarının zorlandığını bildi ve kolaylık getirdi.</p>
			<p class="normalnesil"><span class="idebold">4-</span>  Mü’min ve Müslüman bir insan, hayatın bütün zamanlarında Allah’ın kaderini tecelli ettirme mücadelesi içindedir. Bunun için de ramazan ayı gibi manevî havanın yoğun hissedildiği bir zaman dilimini, oruç ve benzeri ibadetlerle geçireceği gibi, Allah’tan gelen bir hak olarak, eşi ile cinsel ilişki kurabilir ve bu ilişki de, neticesinde Allah’ın kaderinde yazdığı bir çocuk varsa o çocuğun yaratılması düzeyinde ileri bir ilişki olabilir.</p>
			<p class="normalnesil"><span class="idebold">5- </span> Sahur vakti girinceye kadar yiyip içmek serbesttir.</p>
			<p class="normalnesil"><span class="idebold">6- </span> Yiyip içmenin yasak olduğu gündüz vaktinde de orucun hakkı verilmelidir.</p>
			<p class="normalnesil"><span class="idebold">7- </span> Müslüman, üzerine farz olmayan bir ibadet olan i’tikâfa girerse, i’tikâf süresince hanımı ile cinsel ilişki kurmayacaktır.</p>
			<p class="normalnesil"><span class="idebold">8-</span>  Bu anlatılanlar yani Ramazan gecesi cinsel ilişki, kadınların erkeklere/erkeklerin kadınlara karşı düzeyi, Ramazan gecesini yatak odasında, gündüzünü de takva ortamında geçirme dengesi, Ramazan gecelerinde yeni bir çocuk yaratılmasına vesile olma arayışı ortamı, yeme içme vakitlerine riayet, i’tikâf bunların hepsi Allah’ın, kullarına çizdiği sınırlardır. Bu sınırlara karşı mü’minler ikaz edilmiştir. Mü’minlerin kurtuluşu, Allah’ın rızasına uygun bir hayat yaşama şansları bu sınırları korumalarına bağlıdır.</p>
			<p class="normalnesil5mmbefore"><span class="idebold">Bu Âyeti Okumak</span></p>
			<p class="normalnesil">Sadece bu âyet, masamızın üzerine ele alınması gereken bir konu olarak konduğunda evlerimizde ne kadar Kur’an ortamı bulunduğunu anlamamız mümkün olacaktır. Ramazan ayına bakışımız, bize göre Ramazan kutsallığı, Ramazan’da orucu ve ibadetleri emreden Kur’an’a göre kutsallığın şeklinin bile ele alınması yeterlidir. Bir de, Kur’an’dan sadece bir âyetin muhtevasındaki konu renkliliğine dikkat edilmelidir. Ramazan ve orucun bulunduğu bir âyet, aynı anda, aynı cümlenin içinde, orucu, yatak odasını, i’tikâfı, yeme içme vakitlerini, erkeklerin kadınlar açısından/kadınların erkekler açısından nasıl görülmesi gerektiğini beyan etmektedir. Müslümanlar olarak biz hâlâ, eşlerimizi ‘eşimiz’ olarak görme düzeyinde isek, kat etmemiz gereken mesafe de zannedilenden çok daha fazla demektir. Eşler, birbirlerinin eşi iseler, bu bakış tarzı dünyevî değerleri kullananların bakış tarzı olduğu için Kur’an düzeyini yansıtmamaktadır. Kuru bir aşk edebiyatını da kısır görürüz. Eşler, eğer Kur’an düzeyinde bir hayat yaşamak istiyorlarsa bu istek, onların birbirlerini ‘diğerinin gömleği’ olarak görmelerini gerektirecektir. Evlerimizde Kur’an okunması, mushafın gözde bir ziynetimiz olması bizi buna mecbur eder.</p>
			<p class="normalnesil">Bakara suresinin bu, yüz seksen yedinci âyetini bilmem kaç kere daha okusak acaba?</p>
			<p class="normalnesil">Kur’an’dan bir âyet kendisine hatırlatıldığında olduğu yerde kalan Ömerler gibi olabilmek için hangi yatırımlar gerekiyor, neredeyiz ve nereye gitmek istiyoruz gibi soruların cevabı artık rahatsız etmelidir. Çok açık bir yüreklilikle sorabilmeliyiz kendimize: Bu âyeti, gereğini yapmak şartıyla okuyabilir miyiz kendimiz için?</p>
			<p class="normalnesil5mmbefore"><span class="idebold">Aile Anlayışımıza Işık Tutan Bir Âyet</span></p>
			<p class="normalnesil">Bakara suresinin iki yüz yirmi birinci âyeti, sıradan bir okuyuşla okunduğunda Mekke dönemine ait insan tablolarını anlattığı şeklinde anlaşılabilir. Mü’min erkeklerle müşrik erkekleri, mü’min kadınlarla müşrik kadınları önümüze koyan bu âyetin, Mekke’de Bilal radıyallahu anha işkence eden kâfir insanlardan söz etmekte olduğu açıkça anlaşılmaktadır. Böyle bir anlama için ilim sahibi olmak da gerekmemektedir. Biz, Kur’an’ı ve âyetlerini imanımızın temelleri gören anlayışımızın gereği olarak bu âyeti daha etkin bir konunun kaynağı görmeliyiz. Âyet esasen, aile saadetinin ya da erkek veya kadın mü’min için asıl huzurun kimde olduğunu göstermektedir. ‘Mü’min erkek-mü’min kadın’ her durumda daha iyidir. Fiziksel güzellik ve dış etkenler aksini gösterse de imanla bezenmiş bir insan iyidir-iyi olmalıdır. Âyeti bu bakışla ele alabiliriz:</p>
			<p class="normalnesil"><span class="ideitalik">‘İman etmedikleri sürece müşrik kadınlarla evlenmeyin. Müşrik kadın hoşunuza gitse de, mü’min bir cariye Allah’a ortak koşan bir kadından daha hayırlıdır. İman etmedikleri sürece müşrik erkeklerle, kadınlarınızı evlendirmeyin. Müşrik hür erkek hoşunuza gitse de, iman eden bir köle, müşrik bir erkekten daha hayırlıdır. Onlar ateşe çağırırlar, Allah ise izniyle, cennete ve bağışlanmaya çağırır. O, insanlara âyetlerini açıklar ki, öğüt alıp düşünsünler.’</span></p>
			<p class="normalnesil">Kur’an’ımızın bu açık hükmü satır satır ele alındığında şu çizgileri çizmektedir:</p>
			<p class="normalnesil"><span class="idebold">1-</span> İnsanlar, iman edenler ve etmeyenler, mü’minler ve müşrikler olarak iki grupturlar. Hayata bakan gözümüz bu iki çizgi üzerinden insanı değerlendirmelidir. Bizim göz zevkimiz başka türlü söylüyor olsa da kitabımız Kur’an, insanları bu şekilde görmektedir. Kişisel menfaatlerimize göre bir tasnif yapamayız. Mü’min olmak, mü’minlerle beraber olmayı gerektirmektedir. Mü’min olduğu hâlde kişisel hayatını, ev düzenini mü’minlerle kuramayanlar yanlış üzerine kurulu bir iş yapmış olmaktadırlar.</p>
			<p class="normalnesil"><span class="idebold">2-</span> Mü’min, fiziksel olarak güzel görünmüyor olsa da mü’min olmayana göre güzeldir. Mü’min olmayanın fiziksel güzelliği ise yok durumundadır. Çünkü mü’min, ambalaj insanı değildir. Ambalajdan önce içerik olarak tatmin olduğu bir durum mü’min için uygundur. Müşrik insan içerik olarak ‘yok’ hükmündedir. Kur’an onları necis/murdar saymaktadır. Sosyal bir vakıa olarak müşriklerin bulunduğu bir toplumda yaşamaya zorunlu hissedebilir kendisini mü’min ama bu zorunluluğu, öyle bir insanla aile düzeni kurmaya götürecek noktada hissetmez.</p>
			<p class="normalnesil"><span class="idebold">3-</span> İman edenlerin en temel karakteri, imana davet etmektir. İman etmeyenlerin en temel karakteri de ateşe davet etmektir. Filan mü’minin bu karakterinden uzak kalması, filan müşriğin de kendi hâlinde yaşayan biri olması bu özelliği değiştirecek nitelikte değildir. Mü’min budur, müşrik de odur. Tek tük örnekler üzerinden kural konulamaz.</p>
			<p class="normalnesil"><span class="idebold">4-</span> Bu gerçekler, açık Kur’an âyetleridir. Allah Teâlâ, bu âyetleri mü’min kullarına açıklamıştır. Dileyen ibret alır, hayatını ona göre düzene koyar. Dileyen kitabı olan Kur’an’ı Ramazan’da hatim indirme kitabı olarak değerlendirir, düğününden ev düzenine kadar hayatının diğer alanlarını da başına dayatılmış ithal bir düzene göre belirler; hayat bir imtihandır. Bu imtihan, öyle veya böyle gerçekleşecektir. Keşke ‘Kur’an ne diyorsa!’ diyebilen dillerimiz olsa idi!</p>
			<p class="normalnesil"><span class="idebold">5- </span>Bu âyet, pek çok iman hakikatini bize beyan ediyor ama bizim birinci olarak önümüze koymamız gereken şudur: Mü’min, aile düzenini Kur’an kaidelerine göre kuracak. Eşlerin iman durumları bedensel durumlarından önemlidir. Bedensel özürlüyü kabul edebiliriz de iman özürlüyü kabul edemeyiz. Köle bir eş sahibi olmayı yeğleriz de imanı tartışılır durumda olan bir eş sahibi olmayı kabul edemeyiz. Mü’min olmanın en tabii gereklerinden biridir bu. Eğer bizim imanımız, hayatımızın yekûnu denebilecek bir bölümüne hitap eden evliliğimizi şekillendirmeyecekse ne zaman ve nerede imanımıza göre yaşadığımızı ispat edebiliriz? Evlenmeye aday görülen kişinin ‘müşrik’ çapında biri olması şüphesiz bu âyetin ikaz ettiği konudur. Müşrik ile evlilik ise katiyetle yasaktır. Müşrik düzeyinde olmayan ama iman açısından bakıldığında sorunlar ihtiva eden şahsiyetlerin Müslüman kızlarımıza talip olmaya cesaret etmeleri bizim açımızdan bir zafiyet kabul edilmelidir.</p>
			<p class="normalnesil"><span class="idebold">6-</span> Meseleyi sadece evlenecek erkek ve kadın açısından da görmemek gerekir. Evlilikle beraber oluşacak hısımlığın getireceği ilişkiler de, imanlı biri ile olma veya olmamaya göre şekillenecektir. Bu da Müslüman’ın yaşayacağı ortamı kendi elleri ile oluşturması veya ihmal etmesi olacaktır. Yetiştirilmesi hedeflenen neslin ne olacağı da düşünüldüğünde konu biraz daha iyi anlaşılacaktır. Üç günlük zevklere kapılıp ebedî hayatımızı yönlendirecek bir karar, mü’min insan açısından kayıptır.</p>
			<p class="ortaitalik"><img alt="" src="image/4.png"/><br/><br/><span class="idebold">Düşünmek Gerekmez mi?</span><br/>Gerek kendilerinin girdiği aşk macerasında ve gerekse doğurdukları çocuklarının evliliği hususunda başarısız kalanların aşağıdaki âyeti defalarca okuyup düşünmeleri gerekir. Madem iman ehliyiz, imanımız evlilik sürecinde de devrede olmalıdır. Severken kimi sevdiğimizi bilmemiz şarttır. En azından iman bunu gerektirir. Evlilik gerçekleştikten sonra da bu gerçek bizimle beraber olmalıdır.<br/>‘Allah’a ve ahiret gününe iman eden hiçbir topluluğun, babaları, oğulları, kardeşleri yahut kendi soy-sopları olsalar bile, Allah’a ve peygamberine düşman olan kimselere sevgi beslediğini göremezsin. İşte Allah onların kalplerine imanı yazmış ve onları kendi katından bir ruh ile desteklemiştir. Onları, içlerinden ırmaklar akan ve içlerinde ebedî kalacakları cennetlere sokacaktır. Allah onlardan razı olmuş, onlar da Allah’tan razı olmuşlardır. İşte onlar, Allah’ın tarafında olanlardır. İyi bilin ki, Allah’ın tarafında olanlar kurtuluşa erenlerin ta kendileridir.’ <br/>(Mücadele suresi, 22)<br/><img alt="" src="image/37.png"/></p>
			<p class="normalnesil"><span class="idebold">7- </span>Âyetten çok açık bir şekilde anlaşılan hüküm şudur: Erkek Müslüman’ın, bir dine bağlı olmayan müşrik ile evlenmesi hiçbir şekilde caiz değildir. Yahudi ve Hıristiyan olan bir kadın ile evlenmesi ise caiz görülmüştür. Buna ‘ehlikitap olan’ şeklinde genel bir ilke getirilmiştir. Ehlikitap olanla müşrik olan arasında bariz fark şudur: Müşrik, bir din bilmeyen insandır. Ehlikitap olan ise Müslüman olanla Allah’a, ahiret gününe, helal ve haram anlayışında, temel iyilik kötülük takdirinde, ahlaksızlığa karşı olmada ortak paydalar taşımaktadır. Eğer ehlikitap olarak bilinen ama bu temel esaslara sahip olmayan birinden söz ediliyorsa, onun bizim adımıza doğacak çocuğumuzun annesi olmasını benimsememiz makul olmayacaktır. Bu nedenle ashabı kiramdan bazıları, âyette geçen müşrik ifadesinin Yahudi ve Hıristiyan bütün müşrik çeşitlerini ihtiva ettiğini söylemişlerdir ki bu görüş, bugünün Hıristiyan ve Yahudilerine bakıldığında oldukça isabetli olarak ele alınmalıdır. Ömer bin Hattab radıyallahu anhın da bu görüşte olduğuna dair tefsir kitaplarında bilgiler vardır. Günümüzde kim Yahudi, kim Hıristiyan’dır? Laikliği asıl din olarak benimsemiş insanlar, teslise bile gerek kalmadan ‘ehlikitaplık’ sınırları dışına çıkmış değil midirler?</p>
			<p class="normalnesil">Ayetteki hükmü incelerken karşımıza çıkan hassas çizgilerden biri de şudur:</p>
			<p class="normalnesil">Dinimizin oluşturduğu evlilik ortamında erkek, kadının üzerinde bulunmaktadır. Evdeki kuralları da erkek yürütecektir. Buna göre, erkeğin evleneceği mü’min kadının başka bir dinden olması nesil yetiştirme açısından büyük bir sorun oluşturmaz. Mü’min insanın, bir Yahudi veya Hıristiyan kadınla evlenmesi de kerih görülmekle beraber caizdir denmiştir. Bugünkü yasalar altında evlilik yapmak zorunda kalan mü’minler ise, ehlikitap bir kadınla mü’minin evlenmesine izin veren gerekçeyi ne kadar gerçekleştirebileceklerini iyi düşünmelidirler.</p>
			<p class="normalnesil"><span class="idebold">8-</span> Müslüman kadının Müslüman olmayan bir erkekle evlenmesi ise hiçbir şekilde caiz görülmemiştir. Kati yasaklardan birisi böyle bir evliliktir. Böyle bir evlilik gerçekleşmiş olsa bile yok hükmündedir. Müslüman kadının Müslüman olmayan erkekle evlenemeyeceği hususunda icma vardır. Buna göre de bunu inkâr ederek evlenen dinden çıkmış olacaktır. İnkâr etmeden evlenmesi durumunda ise evlilikleri tam bir zinadır. Uzun süre evli kalmaları veya yabancı ülkede yaşamaları tarzında bir gerekçe kabul edilebilir gerekçe olamaz. Doğurduğu çocuk zina çocuğudur, yaptığı da zinadır.</p>
			<p class="normalnesil5mmbefore"><span class="idebold">Sorgulama Gerekiyor</span></p>
			<p class="normalnesil">Ailelerimizi oluştururken ne kadar ‘iman eksenli’ bir soruşturma yaptığımızı ya da böyle bir soruşturmanın sonuçlarını ne kadar etkili tuttuğumuzu muhakkak inceleyelim. Aile yaşantımız sürerken de aynı şeyi yapalım. Ancak samimi olmalıyız; iman denince ne anladığımızı gizlemeyelim. İmanın şartlarını saymaya da iman etmek deniyor, imanı uğruna yüzlerce kere şehit olmaya koşan sahabenin imanına da iman deniyor. Hangisini anladığımıza dikkat edelim.</p>
			<p class="normalnesil5mmbefore"><span class="idebold">Allah Buyurdu ki</span></p>
			<p class="normalnesil">‘Allah buyurdu ki’ ifadesi bizi ne kadar etkiliyor sorusu, Kur’an ile bağımızı gösteren önemli bir göstergedir. Şüphesiz her mü’min, ‘Allah buyuruyorsa itiraz yoktur’ parolası altında yaşar ya da öyle olduğunu zanneder. Gerçek ise öyle değildir; kul, Allah’ın buyruğuna ne kadar itaat ediyorsa buyruğun sahibi Allah’a da o kadar teslim olmuş demektir. Zannetmek başka şey, hak etmek başka şeydir elbette. Allah buyuruyor olduktan sonra akan bütün sular durmalı, çaresizlikler çareye dönüşmelidir ki, iman iddiamız yerini bulsun. Evlerimizde kadınımızla erkeğimizle mü’min bir aile kurma mücadelemizin en temel prensibi bu olmalıdır. ‘Allah buyurdu ki’ ifadesine teslim olmuş erkek, dünyanın en iyi insanıdır. Aynı düzeyde bir iman sahibi kadın da, kadın değil dünyada yaşayan bir huridir. İmtihanı kazanmanın en birinci vaz geçilmez ilkesi bu teslimiyettir. İnsanın mü’min olma farkı bu noktada kendini gösterecektir. Bir yandan mü’min insan olmayı iddia ederken diğer yandan da Allah’ın buyruğuna rağmen nefsin dizginleri elinde tuttuğu tavırların sahibi olarak yaşamak bir tür başını kuma sokmuş olmaktır.</p>
			<p class="normalnesil">Mü’min insan, Allah’ın hükümlerini dinlerken, daha iyisi söylenemez bir sözü dinler gibi dinler. Şartsız teslim olmak zorunda olduğuna iman ettiği bir hükmü dinler ve teslim olur. Sırrını çözmüş olsun veya olmasın mü’min için sonuç bellidir. Kendi penceresinden baktığında dinlediği veya öğrendiği hükmün lehinde ya da aleyhinde olması da onun açısından farklılık oluşturmayacaktır. Mü’min bir kere iman etmiştir. Erkek veya kadın mü’minlerin Allah’ın hükmüne karşı tutumu budur.</p>
			<p class="normalnesil">Allah’ın buyurduğunu bildiğimiz emirlere ve yasaklara karşı geliştirdiğimiz ‘ama’ ile başlayan gizli isyanların henüz dünya hayatında iken bile bedelini ödüyoruz esasen. Ailelerimizin kaybettiği huzuru, izini bulamadığımız ‘eş’lerimiz, bir türlü eremediğimiz kalp sükûnu, sözünü ettiğimiz teslimiyet sorunumuzdan kaynaklanan dertlerimizdendir. Allah Teâlâ’nın bize huzur bulalım diye yarattığını bildirdiği erkek veya kadın eşlerimiz, huzursuzluk kaynağımız durumunda ise düşünmemiz gereken çok şey var demektir. Eşlerimizin, bizim huzur kaynağımız iken huzursuzluk nedenimiz durumunda olmaları, ilacın yan etkisinin yararından fazla olduğunu gösteriyor. İlaç bir zarar kaynağı olduktan sonra bizim çok şey düşünmemiz gerekecektir.</p>
			<p class="normalnesil">Aile hayatımızın erkek penceresinden ya da kadın penceresinden bakıldığında gözümüze çarpan sorunlarını, bize dünya ve ahiret saadeti vaat eden kitabımız Kur’an’ın üzerinden çözebiliriz. İmanımız açısından bir sorun olmadığına göre, imanımızı pratiğe dökerek yani Kur’an’ın hükümlerine razı olarak sorunsuz bir hayat tarzını seçebiliriz.</p>
			<p class="normalnesil">Evlilik hayatının en önemli konularından birini önümüze koyan Bakara suresinin iki yüz yirmi ikinci âyetini bu anlayışla okumamız gerekiyor:</p>
			<p class="normalnesil"><span class="ideitalik">‘Sana kadınların ay hâlini sorarlar. De ki: “O bir ezadır (rahatsızlıktır). Ay hâlinde kadınlardan uzak durun. Temizleninceye kadar onlara yaklaşmayın. Temizlendikleri vakit, Allah’ın size emrettiği yerden onlara yaklaşın. Şüphesiz Allah çok tövbe edenleri sever, çok temizlenenleri sever.”</span></p>
			<p class="normalnesil">Şimdi âyeti ele alalım; bir aile reisi erkek olarak ve ailenin ikinci yarısı kadın olarak bu âyetin bize ne dediğine bakalım.</p>
			<p class="normalnesil5mmbefore"><span class="idebold">Kadın ve aybaşı durumu</span></p>
			<p class="normalnesil"><span class="idebold">1-</span> Âyet, gayet açık bir beyanla kadınların aybaşı durumlarının normal bir durum olmadığını, kadınlar açısından bunun bir sıkıntı olduğunu beyan etmektedir. Allah Teâlâ, kadının aybaşı durumunu ‘o bir ezadır’ şeklinde bize bildiriyorsa bizim bundan anlamamız gereken de şu olmalıdır: Kadın erkeğe göre farklı bir olay yaşamaktadır. Erkeğin yaşayarak anlamasının mümkün olmayacağı ama Allah’ın bildirmesine iman ettiği için öyle kabul edeceği bir durumdur bu. Kadın aybaşı hâlinde iken sıkıntıdadır. Sıkıntıda olması da, kadının sıkıntı verebilirliğini kabul etmeyi gerektirmektedir.</p>
			<p class="normalnesil">Aybaşı hâli, şöyle veya böyle, kadının ömrünün üçte birine tekabül etmektedir. Başka bir ilave sorun çıkmamış olsa bile bu, üçte birdir. Kaldı ki, kadınların aybaşı hâlleri, ek sorunlarıyla beraber neredeyse ömürlerinin yarısına karşılık gelmektedir.</p>
			<p class="normalnesil">Kur’an’ı iman kitabı gören bir erkeğin bunu böyle kabul etmeme şansı yoktur. Hiçbir mü’min erkek, iman ettiği Kur’an’ın bu açık hükmünü bir kenara bırakarak, eşinin ömrünün üçte birini işgal eden ‘eza’ durumunu yok sayamaz. Mü’min kadın da bu ‘eza’ dönemini sulandırarak kadınlık sorumlulukları açısından kendini bir kenara çekemez. Erkek de kadın da, bir hikmete binaen böyle yaratan Allah’a teslim olup üzerlerine düşeni yapmalarını mü’min olmalarının gereği olarak göreceklerdir.</p>
			<p class="normalnesil"><span class="idebold">2- </span>Aybaşı hâlinde iken kadın, erkek ondan uzak duracaktır. Buradaki uzak durma, kadınla cinsel ilişkiyi ertelemedir. Cinsel ilişkiyi erteleme dışında, kadının bulunduğu ortamı uzak tutma gibi bir anlam olmadığını herkes bilir.</p>
			<p class="normalnesil">Bir erkeğin, nikâhlı eşinden cinsel ilişki açısından uzak durması ve bunun periyodik olarak her ay karşısına çıkan bir durum olması, şeytan açısından iyi bir malzemeye dönüşebilir. Aybaşına ilave olarak ortaya çıkabilecek sağlık sorunlarını da ilave etmemiz hâlinde, erkeğin kışkırtılabileceği ortamın oldukça hareketli olduğu görülecektir. Ne olursa olsun, kulluk imtihanını kazanmak zorunda olan mü’min bir erkeğin her türlü şeytanî kışkırtmaya rağmen eşini rahat bırakması gerekmektedir. Yaratan Allah, böyle bir kanun koymuştur. Bu kanun, hiç şüphesiz imtihan amaçlıdır. Kadın da erkek de imtihan edilmektedir. Bu imtihanı, sadece Kur’an’ın iman ettiğimiz kitabımız olduğunu söylemekle kazanamayız. İman ettiğimizi söylediğimiz kitabımızın bizi ne kadar şekillendirdiğini de ispat etmemiz gerekir.</p>
			<p class="normalnesil">Kadın aybaşı hâlinde iken ona yaklaşılmasını men eden bu âyeti okuyan mü’min erkek ve kadın, kendine muhakkak ders çıkarmalıdır. Erkek, Rabbinin dur dediği yerde durmalıdır. Kadın da, erkeği durduran ve kendisine sıkıntı veren şeyi takdir etmesini isteyen Allah’ın bu hükmünü sulandırmadan, şeytanın erkeği kışkırtmasına zemin hazırlamadan imtihanı kazanması gerekir. Allah’ın koruması altında olmayı fırsata dönüştüren kadın, erkeğini şeytana doğru iterken aslında kendisini de zora sokacak bir işi yapmaktadır. Allah Teâlâ, <span class="ideitalik">“O bir ezadır!” </span>buyururken kadının imtihan dışı olduğunu bildirmemiştir. Kadın da o hâliyle imtihan içindedir. Erkek, kadına yanaşmamakla imtihan olacak, kadın da kendisine yanaşamayan erkeği itmemeyi esas alarak üzerine düşeni yapacaktır. Böylece şeytan için iyi bir fırsat olması mümkün sıkıntılı bir dönem, kulluk açısından kazanılmış bir imtihan olacaktır. Mü’minin hayatın bütününe bakışı böyle bir şeydir. Kul olarak durduğumuz hangi noktaya bakarsak bakalım, benzer bir imtihanı her yer ve zamanda görürüz.</p>
			<p class="normalnesil"><span class="idebold">3-</span> Aybaşı hâlindeki kadının, fizikî olarak kanama adıyla bilinen bir olay yaşadığı zaten görülmektedir. Kadın, sürekli kan kaybetmektedir. Kan kaybı onu takatsiz yapmaktadır. Bu nedenle de cinsel ilişkiye girmesi haramdır. Kanaması bittikten ve guslettikten sonra normal bir eş durumuna gelecektir.</p>
			<p class="normalnesil">Bu hükümler ayetten rahatlıkla anlaşılmaktadır. Her Müslüman da bunu böyle bilir.</p>
			<p class="normalnesil">Dikkatten kaçmaması gereken bir başka nokta daha vardır. Kadınların aybaşı hâlleri, onların baş ağrısı ve moralsiz olma gibi durumlarına da neden olmaktadır. O dönemlerinde kadın, stresli, gergin, olmadığı gibi görünen bir hâl alabilmektedir. Âyetin ‘eza’ dediği şeye bunun da dâhil edilmesi gerekmektedir. Kadının bizzat kendisinin de takdirinden kaçabilecek bu durum yani aybaşı hâli nedeniyle kadının moralsiz olması, eşine ve çocuklarına karşı gergin bulunması normal görülmelidir. Şeytan, kaynağı aybaşı hâli olan bu gerginliği başka sebeplerle birleştirip huzursuzluğa dönüştürmemelidir. Bu, erkeğin ve kadının böyle bir anlayışı kavramalarıyla mümkün olabilir. Yine belirtmekte yarar vardır ki, erkek bu hususta anlayışlı olmaya davet edilirken bilhassa genç bayanlar sözünü ettiğimiz bu doğal gerginliğin gölgesine sığınıp kendilerini salmaları durumunda imtihanı kaybetmeye doğru kaymış olurlar. Eğer kadınların böyle bir moralsiz olma nedeni varsa, Allah Teâlâ erkeklerin de moralsiz olabilecekleri pek çok neden yaratmıştır. Onlar da dışarıda pek çok sıkıntı ile karşılaşmaktadırlar. Ne erkek ne de kadın, kendisine sunulan ruhsatları abartmamalıdır.</p>
			<p class="normalnesil"><span class="idebold">4-</span> Aile içi hatta yatak odası düzeyinde bir konuyu anlatan âyetin bitiş tarzı, önünde iman titizliğinde durulmasını gerektirmektedir. Âyet, aybaşı hâlindeki kadınların durumunu ‘eza’ olarak tanıttıktan sonra, erkeklerin bu eza durumunu anlayışla karşılamalarını, kadınlara cinsel ilişki açısından yaklaşmamalarını emretmiş, ardından da ancak temizlendikten sonra onlara yaklaşabileceklerini bildirmişti. Bunun ardından da âyet şu şekilde bitmektedir:</p>
			<p class="normalnesil">“<span class="ideitalik">Şüphesiz Allah çok tövbe edenleri sever, çok temizlenenleri sever.»</span></p>
			<p class="normalnesil">Kur’an’ımızın bu âyeti, hayatın en önemli hakikatlerinden birini önümüze koymaktadır. O hakikat de şudur: Aile ortamı sıkıntısız bir ortam olamaz. Sıkıntı muhakkak olacaktır. Tartışma olacaktır. Erkek de kadın da hata edecektir. Bu hata günah boyutunda da olabilir, ufak tefek arızalar şeklinde de olabilir. Ne olursa olsun sonunda Allah’ın kapısına yönelmeyi yani tevbe etmeyi bilmek gerekir. Tevbe ederek temizlenmek şarttır. Allah Teâlâ, kulluğumuzun tevbe ile temizlenmiş olmasını istemektedir. Maddî ve manevî kirlerden temizlenerek huzuruna gitmek zorundayız. Ne kadın ne erkek, hatasızlık iddiasında bulunamazlar. Erkek, yapmaması gerekeni yaparak hata etmiş olabilir. Kadını rahat bırakması gerekirken eziyetine eziyet katmışsa hata etmiştir. Hatasından ötürü Allah’a dönmelidir. Kadın da, kendisine mahsus özel durumunu abartmış olabilir. O da Rabbine dönmeli ve hatalardan temizlenmelidir.</p>
			<p class="normalnesil">Aile böyle bir ortamın adıdır. Aile de cami gibi kulluğumuzu nasıl yapacağımızı göstereceğimizin, hangimizin daha iyi iş yapacağının görüleceği bir yerdir. Evlerimizin içinde tuvalet veya banyo bulunması, evlerimizin ibadet düzeyinde muhafaza edilmesi gereken yerler olmasına mani değildir. Evlerimizde de cami mantığıyla yaşamak zorundayız. Erkeğin hanımına bakışı, kadının erkeğine bakışı cinsellik ilişkilerinden beraberce bir geziye çıkmaya varıncaya kadar bu ölçülerde olmalıdır. İman etmek budur. Kur’an ehli olmak da budur.</p>
			<p class="normalnesil">Bir mü’min olarak, ‘Allah buyurdu ki’ sözünü okuduğumuzda veya dinlediğimizde bizdeki etkisini evimizdeki oturma odasında test edebiliriz. Bu testin sonucu imanımızın ne durumda olduğunu gösterecektir. Dini camideki namazdan ve cenazeler için yapılan törenlerden ibaret zanneden anlayış, evlerimizde bizi de etkisi altında tutuyorsa biz de Kur’an’a imanda sorunluyuz demektir. Hayatı Kur’anlılaştırmaya yer olarak evlerimizden, kişiler olarak da kendimiz ve eşlerimizden başlasak akıbet açısından iyi olacaktır.</p>
		</div>
	</body>
</html>