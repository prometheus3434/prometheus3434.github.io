<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>mucahidekadin-16</title>
		<link href="css/emre.css" rel="stylesheet" type="text/css"/>
	</head>
	<body id="mucahidekadin-16" lang="tr-TR" xml:lang="tr-TR">
		<div>
			<h1 class="baslik" id="_idParaDest-12">Mücahide Kadın</h1>
			<p class="normalnesil">Allah yolunda gayret etmenin adı cihattır. Cihat eden erkek Müslüman, mücahittir. Kadın, cihat eden bir Müslüman olduğunda da ona mücahide denir. Allah yolunda gayret etmek, Allah’a iman etmiş olmanın en az namaz, oruç kadar gereklerinden biridir. Allah’a iman edenlerin dini olan İslam’ı, İslam’ın kitabı Kur’an-ı Kerim’i bir dava olarak, iman eden mü’minlerden başka kim koruyup yüceltebilir ki? İslam, meleklerin dini değildir. İslam, insanların içinde Allah’a iman edenlerin dinidir. Allah’a iman ederek mü’min kimliği kazananlar, kendilerine mü’min kimliği kazandıran dinleri için elbette gayret edeceklerdir. Can verecek, mal verecek ve kimliklerinin gereğini yapacaklardır. Onlar gayret edecek, Allah da yardım edecektir. Tabii olan budur.</p>
			<p class="normalnesil">Allah için çalışmanın, gayret edip can ve malla bedel ödemenin bu ümmet kadar örneğini vermiş başka bir ümmet yoktur. İlk fedakârlar olan Sümeyye ve Yasir’den itibaren sayısını Allah Teâlâ’dan başkasının bilemeyeceği kadar büyük bir insan sayısı, Allah için gayret edenler sicilini doldurmuştur. Allah’a davet eden davetçi Musab bin Umeyr’in yaptığı cihadın ta kendisi idi. Allah’a davet etti. Şirkin hüküm sürdüğü topraklardaki insanların kulaklarına Kur’an ayetlerini döktü. Muazzam bir gayretle Yesrib’i Medine yaptı. Allah Teâlâ sözüne tesir, çalışmasına bereket verdi. Kısa bir zamanda büyük bir iş becerdi. Allah ondan razı olsun. Onun izini sürerek Allah’a davet edenlerin hepsi cihat eden mücahitler olarak çalıştılar. Minarelerden ezan okuyan müezzinler, bir çocuğa bir kelime Kur’an öğretenler, bir mescidin zeminini temizleyenler, bir mü’minin ihtiyacını görmek için bir adım yol kat edenler… Herkes mücahit olacağı işi yaptı. Elbette kim ne kadar ihlas ile yaptı ise o kadar kabul olmuş amel sahibi oldu.</p>
			<p class="normalnesil">Resûlullah sallallahu aleyhi ve selleme ilk âyetin indiği günden beri sadece erkekler çalışmadılar. Erkeklerin yanında kadınlar da bulundu. Uhud’da da, Mescid-i Nebi’de de kadın bulundu. İslam, hayatı kuşatan bir din olarak, hayatın yarısı hatta yarısının ağır tarafı olan kadını nasıl yok sayardı. Sayımda sayılan ama işte yok kabul edilen kadını mı söz edecekti? Elbette namazda, oruçta, tilavette sayılan kadın, Allah yolunda gayret etmek olan cihatta da sayılmıştır.</p>
			<p class="normalnesil5mmbefore"><span class="idebold">‘Müslüman Toplum’</span></p>
			<p class="normalnesil">Kadın ve cihat birleşiminin anlaşılmasında şu kural önemlidir: Cihat, mü’minin görevidir. Cihat, erkeğe mahsus bir görev değildir. Eğer cihat, Allah’ın sözünü yüceltmek ise kadının ‘Allah’ın sözünü yüceltmekten muaf’ tutulması mümkün müdür? Bir insan, iman ettiği bir değeri, yüceltmek veya seyretmek arasında bir tercih yapabilir mi? Elbette kadın da erkek de, ne kadar iman ettiklerinin belgesi olacak bir gayreti göstereceklerdir. Şeytan ve küfrün barikatlarına karşı erkeğin gayretine havale edilmiş bir İslam, hayatın yarısını ihmal ettiği halde tamamını elde etmek isteyen bir anlamsız talep içinde olmuş olur. Böyle bir şey kâğıt üzerinde bile mümkün değildir. İslam, hayat dinidir; hayat da erkek ve kadından oluşmaktadır. Allah’ın dinini yüceltmek, Allah’ın dinine muhatap olan herkesin görevidir; erkek de kadın da mü’mindir. Her mü’min cihat etmekle mükelleftir. Dinini seyreden insanla, dini için yaşayan insan aynı olmayacağına göre, kadını dinini seyreden ya da dini için çalışan erkeği alkışlayan insan durumuna düşüremeyiz.</p>
			<p class="normalnesil">Cihat ve kadını birleştiremeyen idrakin sıkıntısı, cihadı kılıç kullanmaktan ibaret zannetmektir. Elbette cihadın en görkemli şekli kılıç kullanılan şeklidir ama o tür cihada bile Bedirler açan, Uhudlar açan Mus’ab bin Umeyr radıyallahu anhın cihadıdır. Kur’an öğreten, ahlak zabıtalığı yapan, hayra davet eden, miskinin elini tutan, hastayla ilgilenen de cihat etmektedir. Hamza da mücahittir, Mus’ab da mücahittir. Allah onlardan razı olsun. Cihadı yerli yerine oturtunca ortada, kadının mücahide olması ya da olmaması gibi bir sorun kalmamaktadır. Sorun, cihadı meydanlarda akan kanla simgeleştirmektedir. Akan kanla akan teri aynı tutunca cihat gerçek yerini bulmuş olmaktadır. Mücahidin kanı ve mücahidin teri diyebilmeliyiz. Meydanlarda kanı akan mücahitle, masalarda teri akan mücahit aynı işleri görüyor olabilirler. Önemli olan Allah’ın adının yüceltilmesi, Kur’an’ın son sözü söyleyen kaynak olması ise bu cihadı, erkek, kadın, çocuk kim yapıyorsa o mücahittir. Übey bin Kâ’b da mücahittir, Halid bin Velid de. Allah onlardan razı olsun.</p>
			<p class="normalnesil">Allah’ın emri yerine gelsin, şeytan zelil olsun, ümmetin iffeti korunsun diye hor görülen bir kıyafetin içinde caddelerde yürüyen mü’min kadının yaptığı cihat değil midir? Mücahit doğuran makine mücahit değil de kim mücahittir? Müslüman toplumun özü durumundaki Müslüman kadının varlığı, onun o Müslüman kimlikli varlığını ayakta tutma mücadelesi bütün alanlarıyla cihat meydanı durumundadır. Kadınların arkasında durmadığı cihat, cihat niteliğini kazanamaz, kazanacak olsa da koruyamaz. İslam, dış dünyaya karşı cihat sürdürürken, kendi iç toplumu cihat edilmeye muhtaç durumda olursa bu, İslam adına kabul edilemez bir durum olur. İç toplumun niteliğini tam anlamıyla kadın oluşturur. Evden çarşıya kadar kadının hükümran olduğu bir hayat yaşıyoruz. Cihat açısından bakıldığında ‘iç toplum’ olarak isimlendirdiğimiz Müslüman toplumun özü yani camisiyle, çarşısıyla, sosyal kimliği ile Müslümanlar, kadınlar üzerinden incelenebilirler. Kadınların, şeytanın hilelerine karşı ne durumda oldukları, dinlerini ne kadar yaşayabildikleri, İslam’ın bir Şeriat olarak onların üzerinde ne kadar görülebildiği sorularının cevabı aslında cihadın nerede ne kadar yapıldığının da cevabıdır. Bu nedenle kadını, cihat dairesinin dışında tutmanın gerçekliği yoktur. İslam, hayatın tamamını kuşatıyorsa durum budur. Çünkü kadın, hayatın özünde vardır. Hayatın yarısını kadın oluşturuyor sözünü bile yeterli bulamayız; hayata getiren ana o olduğu sürece kadın için hayatın yarısıdır, toplumun yarısını onlar oluşturuyor sözü bile yeterli değildir.</p>
			<p class="normalnesil">Kadına, topluma katkısı kadar yer açtığımızda karşımıza çıkacak olan sonuç, toplumu İslamlaştırma gayreti olan cihatta da kadının yerini gösteren bir sonuç olacaktır. İslam ile şereflenecek insanın yaratılmasında birinci ve alternatifsiz sebep olan kadın, İslam adına ve İslam için yapılacak her şeyde ilktir. Pek çok konuda da alternatifsizdir. Ahlakı tamamlamak için gönderildiğini söyleyen bir Peygamberin tamamlamak istediği ahlak kalesi için yapılacak her iş cihattır. Ahlak kadar, birinci dereceden kadını alakadar eden ya da kadınsız hedefe ulaşamayan kaç mesele bulunur? Sadece kadın boyutuyla bile bakıldığında cihat ve kadın uyumu gayet net bir şekilde anlaşılabilir.</p>
			<p class="normalnesil5mmbefore"><span class="idebold">İffet Mücahideleri</span></p>
			<p class="normalnesil">İffeti emreden dinimizin ilk iffet uygulayıcıları kadınlardır. Kadınlar iffetleri uğruna fedakârlık yaptıkça cihat etmiş sayılacaklardır. Meydanlarda kullanılan kılıçlar da iffet uğruna kullanılmaktadır. Evinin balkonuna bile dış kıyafetiyle çıkması gerektiğini bilen, kayınlarının önünde kendisini rahat hissetmeyen mü’min kadın, tam anlamıyla cihat etmektedir. Savaş meydanlarındaki mücahit erkekler de onun iffetini korumak için cihat etmektedirler.</p>
			<p class="normalnesil">Üzerine emellerimizi yüklediğimiz nikâhın bekçileridir kadınlar. Nikâh kalemizi onlara emanet ettik. Nesillerimizi onlar doğurup büyütüyorlar. Evlerimizin çobanları, eşlerinin dayanaklarıdırlar. Ahlâkımızın mücahide erleri olarak, onların bulunmadığı ve bizim tarafımızda olmadıkları hangi savaş kazanılabilir? Onlar cihat edecek ve ahlak kazanacaktır. Ahlâk kazanınca da İslam en üstün olacaktır.</p>
			<p class="normalnesil5mmbefore"><span class="idebold">Ne Erkek Ne Kadın, Kul</span></p>
			<p class="normalnesil">Fıkıhtaki en temel bilgilerden biri şudur: Kadına cihat farzı ayın değildir. Sadece olağanüstü şartlar gerektirdiğinde kadına da cihat meydanlarına inmesi farzı ayın olur. Öyle bir durumda da kadın, yapabildiği ne ise onu yaparak cihada iştirak eder. Uhud’da ve daha sonraki meydanlarda bu görülmüştür. Bakara suresinin iki yüz seksen altıncı âyeti olan: ‘Allah bir kişiye kaldıramayacağını yüklemez.’ hükmü, bu fıkıh kuralının aslını oluşturmaktadır. Kadın, siyer kitaplarında okuduğumuz o meşhur şecaatleri icra etme durumunda değildir. Allah Teâlâ onu, o şekilde yaratmamıştır.</p>
			<p class="normalnesil">Kadın ve cihat üzerine konuşurken, cihadı kılıçla ve okla yapılan çeşidiyle ortaya çıkardığımızda bu kural geçerlidir. İslam’ın ilk gününden itibaren bütün mü’minler bilirler ki cihat, Allah’ın adını yükseltmenin adıdır. Uhud’daki cihat da Allah’ın adını yüceltme yolunda engel çıkaranlara karşı yapılmış fiilî bir eylemdi. Neticede Allah’ın adı en yüce olsun isteniyordu. Minareden ezanı ilan eden müezzin, mü’minlerin önüne geçip namaz kıldıran imam, bir çocuğa Kur’an harflerini öğreten muallim, iman davasını duymamışlara duyurmak için yola çıkan, mü’minlerin Allah’ı öğrenmeleri için kitap yazan müellif, şeytanın hamlelerine karşı nefsini terbiye etmeye çalışan mü’min Allah yolunda cihat eden mücahittir. Bunlar ve bunlar gibi Allah ve Resûlü’nün razı olacağı işleri yapanlar için bir erkek-kadın ayrımı yoktur. Erkek ve kadının ortak paydası kulluktur. Kul olarak ikisi de Allah’ın rızasını kazanmakla yükümlüdürler. Kim ne kadar kazanırsa onun cinsiyetine bakılmayacaktır da. Kur’an indiği günden beri bu büyük gerçeği ilan etmektedir: ‘İster erkek ister kadın olsun, benim yolumda çaba gösterenlerden kimsenin çabasını boşa çıkarmayacağım.’ (Âl-i İmran, 195) Ebedî olarak cari olacak kanun budur. Ölçü, erkeklik veya kadınlık değil Allah yolunda çaba gösteriyor olmaktır. Bir başka kanun da, herkesin yaratıldığı gücü ile sınırlı bir yükümlülük taşıyacağı gerçeğidir.</p>
			<p class="normalnesil">Kadını evinin çobanı yapan ve evinde ona Allah’ın razı olacağı bir program veren Allah Teâlâ’dır. Kadın, evindeki çalışma programında imanını güçlü tutarak Rabbinin rızasını kazanabilir. Onun için netice Allah’ın razı olması ile tahakkuk ettikten sonra bulunduğu yerin ev olması önemli değildir. O sonucu getiren ev olarak adlandırılmış olsa bile orası cihat meydanıdır. ‘Davamız uğrunda cihat edenleri, bize varan yollara muhakkak yöneltiriz.’ (Ankebût, 69) Ev veya cami, meydan veya medrese, ticaret veya infak, hastalık veya sıhhat, köy veya şehir; değişen bir şey yoktur. Gaye Allah’ı kazanmak ise Allah, O’na açılan bütün yolları kendisine gidilen yol olarak belirlemiştir. Erkeğe de kadına da bu yolları açmıştır. Ne erkeğin, mücahit doğurup büyütme ecrini kıskanmasına gerek vardır ne de kadının, Halid bin Velid gibi elinde şu kadar kılıcın parçalanacağı bir meydan kahramanlığı yapmayı kıskanmasına. Allah’ın rızası gaye, O’nun Şeriat’ı da ölçü alındığında Halid kadındır, kadın da elindeki kılıcıyla Halid’dir. Kaderi yazan ve rolleri belirleyen Allah olduğuna göre, O’nun kaderine ve belirlediği rollere razı olan kadın da erkek de kazanacaktır. Bu kazanma mücadelesinin adı cihattır. Kazanan herkes de mücahittir.</p>
			<p class="normalnesil">Halid olmak veya Halid doğurmak, dünyanın Allah’ın hükmüne teslim edilmesinde birbirini tartan şeyler değildir. Doğurulmamış Halid nasıl meydanlarda olabilirdi? Halid doğurmak, Halid olmaktır. Halid’i iffeti ile ayakta tutan kadın da Halid’dir. Halid’in elindeki kılıcı görüp, o kılıca güç katan enerjiyi görmezden gelemeyiz.</p>
			<p class="ortaitalik"><img alt="" src="image/4.png"/><br/><br/><span class="idebold">Bir Mücahide</span><br/>Ahmed bin Hanbel’i İmam olarak destanlaştırmak onu gece yarısında ders için hazırlayan dul bir kadını unutmamayı gerektirmektedir. Vitrinde Ahmed bin Hanbel duruyor olsa da onu mü’minlere kazandıran anneyi melekler unutmamışlardır.<br/><img alt="" src="image/4.png"/></p>
			<p class="normalnesil">Kadın, anneliğinin ve eşliğinin içini doldurabildiği sürece her mücahidin aslıdır. Mücahit, meydanlarda elinde dokuz kılıç parçalanan yiğit ise, kadın onun arkasında duran güçtür. Mücahit, sabahlara kadar seccadesinde, akşama kadar da rahlesinde duran âlim ise onun mürekkebi ve heyecanı olan gizli güç kadındır. Allah yolunda mal infak eden, ordular kuran cömert adamlar, dinlerini ayağa kaldırırken ellerinden tutan kadınların desteği ile çıkmışlardır yola. Kadın, hayatın yarısı olduğu gerçeği, cihadın her çeşidinde onun kâh arkada duran desteği, kâh iten gücü durumunda olmasını zorunlu yapar. Görüntüye değil de hakikate bakınca bunu görmek kolaydır.</p>
			<p class="normalnesil">Kadının cihadın alt yapısını oluşturan kimliğini anlamada hiçbir örneğe dalmaya gerek yoktur. Sadece Hadice validemizin, Hıra’dan inen eşi Peygamber aleyhisselama verdiği desteğin bugünkü neticesi ele alınarak da sonuca ulaşabiliriz. Nerede kaldı ki, İslam toplumunda kadın, ahlâktır, fazilettir, iffettir. İslam da ahlâk, fazilet ve iffet dinidir. Herkes kaderin ona biçtiği role razı olur ve o rolü iyi oynarsa kazanır. Kazandığı da Allah’ın rızasıdır. Kurala uyuldukça sonuç endişesi yoktur: ‘Erkek veya kadın, kim mü’min olarak iyi amel işlerse biz ona hoş ve huzurlu bir hayat yaşatırız ve yine böylelerini yapageldikleri en güzel şey ne ise ona göre ödüllendireceğiz.’ (Nahl, 97)</p>
			<p class="normalnesil">Şeytanın kimi zaman küfür ehlini önümüze çıkarıp bizi onlara imrendirmeye çalışması, onun şeytanlığının sonucu olduğu gibi, kadının önüne erkeği, erkeğin önüne de kadını çıkarması da şeytanlığının gereğidir. Şeytanın erkeği kadınla engellemesi, kadını da erkekle engellemesi bizim için bir özür değildir. Mü’min, özür belirleyerek ömür geçiremez. Özürleri aşma yolunda mücadele ettiği zaman kazanır. Erkek kadını, kadın da erkeği tamamlayan bir hayat yaşarken erkeksiz kadın, kadınsız erkek iddiamız nasıl olabilir? Hangi cihat erkeksiz gerçekleşebilir ve hangi erkek kadınsız vardır?</p>
			<p class="normalnesil">Erkeklerin meydanlardaki görevlerini terk edip evlerde neticesi cihat olacak görevler talep etmeleri bir tersliktir. Kadınların da evlerindeki asil görevlerini yok sayıp meydanlarda görev talep etmeleri bir tersliktir. Herkes konduğu yerde durduğunda ve ihlasla vazifesini yaptığında sonuç Allah’ın rızasıdır. Allah’ın rızasından daha büyüğü yoktur ve olamaz.</p>
			<p class="normalnesil">Ekmeğin aslı buğdaydır. Buğdayı ekmekleştiren süreçteki su, tuz, maya ise kesinlikle buğday kadar olmalarını sağlamaz. Asıl olan buğday oldukça, ekmek buğdaydan yapıldıkça tuz ve su ikinci derecede kalacaktır. Yeryüzündeki ilahî proje insan eksenli olarak kadere yazıldığına göre insan doğuran kadın, kadının ve erkeğin aslıdır. Kadın veya erkeğin ortaya koyduğu bütün eylemlerde kadının ekmekte un olma özelliği vardır. Allah’ın adını yücelten müezzinde kadının etkisi un niteliğindedir. Âlimin kitabında kadının varlığı hakikattir. Şehidin kefensiz kimliğinde kadının payı vardır. Kadın bunu bilsin veya bilmesin yerden göğe kadar hakikat budur. Ne erkeğin bunu itiraf etmemesi ne de kadının böyle bir gerçekten habersiz olması sonucu etkilemez. Kadın, minareye tırmanmasa da mihraba geçip namaz kıldırmasa da, cephede kılıç kullanmasa da mücahittir. Onun cihadı ile cihat kaimdir.</p>
			<p class="normalnesil5mmbefore"><span class="idebold">Keşke Yok Ama!</span></p>
			<p class="normalnesil">Keşke bu hakikati bilen kadınların doğurduğu çocuklar olarak siyaset meydanına çıkabilmiş olsaydık. Cihadı bu denli genişliği ile tanıyabilse idik, kızın güzelini, soylusunu, zenginini kabul eden ama dindar olanını kaçırmamayı öğütleyen nebevî ikazı idrak edebilse idik! Keşke, geçmişe esef manasına yoktur ama yarınları planlarken keşke demenin sakıncası olmasa gerek.</p>
			<p class="normalnesil">Keşke her âlimin arkasında onu ayakta tutan bir kadın görebilse idik.</p>
			<p class="normalnesil">Keşke çocuklarımıza iyi bir okul, iyi bir öğretmenden önce iyi bir anne bulabilse idik. Çocuklardan önce annelerini eğitebilse idik, hafız çocuktan daha önemlisinin, Kur’an’a adanmış annenin önemini bilebilse idik, keşke!</p>
			<p class="normalnesil">Cihat niyetinin ve cihat diye yapılmaya çalışılan amellerin, kadının gerçek kimliği ve değeri anlaşılmadıkça meyve vermeyeceğini, cihat aşısının kadın olduğunu anlayabilsek çok şey anlamış olurduk. Kadınsız cihat eksiktir. Çünkü o insanın yarısıdır. Durduğu yerde cihat üreten kimliği ile kadın, mücahidedir. Evinde eşini bekleyen, bebeğini sallayan, örgü ören, bulaşık yıkayan, temizlik yapan, Kur’an okuyan, zikir yapan, banyoda eşi için güzelleşen, cilt bakımı yapan kadın mücahidedir. Çünkü kaderin ona biçtiği rol budur. O rolünde ihlaslı olduğu sürece yerli yerindedir. Yeri de cihat meydanıdır. Kılıçsız ama kılıç tutanı doğuran, kalemsiz ama kaleme mürekkep olan, sesi mahrem ama müezzin büyüten kadın olduğu gibi cihattadır. Duaya kalkmış elleri de, nasır tutmuş elleri de mücahit elidir. Diliyle, bedeniyle, yüreğiyle ve varlığı ile cihattır o. Ordusunu ondan oluşturanlar zafer kazanırlar. Saflarına kadını alabilenler İslam’ın gayesini yakalamış olurlar. Onun kıymetini bilenler gününü ve yarınını değerlendirmiş olurlar.</p>
			<p class="normalnesil">Cihat ise maksat, işte cihat budur. Mücahit aranıyor ise, mücahit de budur.</p>
		</div>
	</body>
</html>