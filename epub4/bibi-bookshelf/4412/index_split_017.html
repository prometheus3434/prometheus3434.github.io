<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_16">Puşt Gardaşlarım İbne Gardaşlarım</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>1957 yılında Cumhurbaşkanı Celal Bayar, gündemi çok sıkışık bir günün akşamı, başta Adnan Menderes, kabine üyeleriyle toplantı halindedir. Toplantının başında Celal Bayar, “Arkadaşlar size bu akşam büyük bir sürprizim var, ama iki saat sonra söyleyeceğim” der. Gündemdeki Kıbrıs meselesi, öğrenci olayları, muhalefetin tartışmalarını uzun uzun değerlendirdikten sonra, toplantı bitmek üzere, Celal Bayar, görevliye: “Oğlum, getir!” der, getirilen şey bir teyptir. Celal Bayar, “Efendiler bu aletin adı teyptir, burada iki saat boyunca yapılan konuşmaları kaydetmiştir” deyip teybin düğmesine basar. Makaralı teyp dönmeye başlayınca, kabine üyelerini ter basar, infiale kapılırlar. Adnan Menderes korkulu bir sertlikle: “Kaybedin, yakın şunu” der, Koraltan: “Ne korkunç bir alet, yok edin” der, diğer üyeler de tüm konuşmalarının kaydedildiğini görünce panik büyür, Celal Bayar da, “Yakın” der, görevli: “Yakmaya gerek yok efendim, silinebilir” der. Celal Bayar: “O halde silin!..” der... Ve kabine üyelerini sakinleştirmeye çalıştırır, bir diğer bakan: “Ömrüm boyu böyle bir aletle karşılaşmak istemiyorum, bu aleti kullanmayacağım...” der...</p>
	<p class="block_14"><span class="calibre3">      </span>Teyp dediğimiz kayıt makinesinin politikacıları nasıl ürküttüğüne dair küçük bir hikâye anlattık, bugün bu teyp açılmış. Türkiye’deki siyaset ve politika hayatı tümüyle sona ermiştir; politikacıların o günkü korkularının çok doğru ve yerinde olduğu görülmüştür. Bir “teyp” Türk siyaset hayatını içinden çıkılmaz paniğe sürüklemiş, tüm politikacıları “rezil-rüsva” etmiştir.</p>
	<p class="block_14"><span class="calibre3">      </span>İsimlerini vermeden bir küçük hikâye daha anlatayım. 60’lı yıllarda Nato subaylarından Yunanlı bir subay, kiralık ev bulamaz İzmir’de. Bir Türk subayının evinde çoluk çocuğuyla misafir olup kaynaşırlar. Uzun müddet dostluğu ilerletir, hanımlar, çocuklar aynı ev içinde birbirleriyle yakınlaşırlar. Yunanlı subayın görevi biter, gider ve aylar sonra, evin hanımına Yunanlı albayın hanımından Yunanistan’dan bir telefon gelir: “Biz burada darbe yaptık, bizimki cunta kurup başına geçti, kalkın gelin, eskisi gibi değiliz bir sürü sarayımız var!”</p>
	<p class="block_14"><span class="calibre3">      </span>Türk albayı paniğe kapılır, “Yahu böyle şeyler telefonda konuşulur mu, bizi ajan filan sanacaklar, kapat telefonu, görüşme,” der. Türk albayın hanımı kibarlıkla “Yahu gören olur, duyan olur” deyince, Yunanlı cunta liderinin hanımı: “Kimse görmez, Atina yakınlarında büyük bir sarayımız daha var, gizlice oraya gelirsiniz, tatil yapmış, dinlenmiş olursunuz!” der.</p>
	<p class="block_14"><span class="calibre3">      </span>Günler geçer, Yunanlı albayın hanımından bir telefon daha: “Bizim çocuklar çok büyüdü, gömlekleri, pantolonları, yazık olmasın diyorum, göndereyim senin çocuklara tam uyarlar...”</p>
	<p class="block_14"><span class="calibre3">      </span>Muhabbet bu şekilde giderken, Türk albayı da Türk Hava Kuvvetleri’nin başında Kıbrıs çıkartmasına katılır. Kıbrıs’taki yenilgi üzerine Yunanistan’da karışıklık çıkar, cunta alaşağı edilir...</p>
	<p class="block_14"><span class="calibre3">      </span>İki komşu ülkenin albayları arasında vuku bulmuş dostluktan kaynaklanan bu hikâyenin hem anlatımında hem de ayrıntılarında inanılmaz zenginlikler var. Burada yazamıyoruz, ancak ben böyle bir senaryo yazsam, sonunda şu telefonu Yunanlı albayın hanımına açtırırım: “Bu kadar birlikte yemişliğimiz, içmişliğimiz, dostluğumuz var, sizin herifin de yaptığı hiç doğru değil!”</p>
	<p class="block_14"><span class="calibre3">      </span>İsim vermeden ülkemizin bu zengin insan malzemesine devam edelim. Eşber Yağmurdereli’nin Samsun Cezaevi’nde kaldığı yıllardı, dillere destan efsanevi bir cezaevi müdürü, mahkûmları yıldırmış, süründürmüş, cezaevini babasının malı gibi kullanıp, mahkûmları da kölesi kabul edip ömrü, cezaevi müdürlükleriyle geçmiş eski zaman bir devlet memuru.</p>
	<p class="block_14"><span class="calibre3">      </span>Eşber Yağmurdereli, kör bir avukat olarak cezaevine düştüğü günlerde, müdür, bütün koğuşlardan dinlenilen anonsun başına geçip mahkûmlara seslenir: “Benim puşt gardaşlarım, benim orospu bacılarım, benim ibne gardaşlarım, şimdi içinize Eşber Yağmurdereli adında bir komünist gelmiştir. Size şimdi diyecektir ki, bu cezaevlerinde niye zenginler kalmaz, niye mahkûmların hepsi fakirdir, fukaradır, sakın ola ki inanmayın...”</p>
	<p class="block_14"><span class="calibre3">      </span>Kahramanımız işte böyle masalsı, şenlikli bir adamdır. Bir gün Eşber Yağmurdereli’nin annesi, İstanbul’dan kalkıp Samsun Cezaevi’ne oğlunu görmeye gelir. Uzaktan geldiği için ziyaret gününe denk gelmez, müdürden izin alması gerekmektedir. Müdür, sorar: “Oğlunuz kim?”, “Eşber Yağmurdereli”... Müdür: “Hanım çok hayırlı bir evlat yetiştirmişsiniz gibi bir de ziyaretine geliyorsunuz?”</p>
	<p class="block_14"><span class="calibre3">      </span>Anne çok üzülür ve görüşte, Eşber Yağmurdereli annesinin hüzünlü halini anlar, “Anne sana ne oldu?” der, annesi söylemez, lafı ordan burdan dolaştıran Eşber Yağmurdereli gerçeği öğrenir ve derhal müdürün odasına çıkar.</p>
	<p class="block_14"><span class="calibre3">      </span>Eşber Yağmurdereli, “Siz benim anneme nasıl böyle davranabilirsiniz?” der. Müdür, “Olur mu Eşber Bey, yanlış anlamışsınız, ben hanım teyzeye dedim ki, çok uzaktan geldiniz, yorgunsunuzdur, öyle bilinmedik otellerde kalmayın, benim hanımım çok misafir canlısıdır, buyrun bizde misafir olun”.</p>
	<p class="block_14"><span class="calibre3">      </span>Bir gün yine müdür, ziyaret saatlerini kısa tutup, keyfince uygulamaya başlayınca, koğuşlarda şikâyetler yükselir, Eşber Yağmurdereli avukat olduğu için bir güzel dilekçe yazılıp, bir genç mahkûm arkadaş görevlendirilip müdürün odasına çıkılır, dilekçe verilir, dilekçeyi okuyup bu uygulama demokratik haklarımıza aykırıdır, gibi cümleleri görünce, mahkûma çıkışır: “Ulan, ordumuza tank mı bağışladınız, top mu verdiniz de şimdi demokrasi istiyorsunuz?”</p>
	<p class="block_14"><span class="calibre3">      </span>Hangi cezaevinde isyan çıksa bu müdür, alelacele geçici görevle oraya devlet tarafından gönderilir, çünkü müdür, taşra cezaevlerinde pişmiş, mahkûmu çok iyi tanıyan, yani ağa olana ağa, garip olana hiç yokmuş gibi davranıp ezen, yani, cezaevinin geleneksel düzenini kurnazlığıyla sürdüren birisi. Devletin her kademesinde devleti sahiplenmiş, yaşadığı kurumları evi gibi düzenlemiş, şahsi psikolojisini kurumun işleyişine yerleştirmiş bu memurlar, Türk devletinin artık karakteridir. Bu kurumlarda ister istemez, müdürlerin “aile” düzenin içine girer, hatır, gönül, dostluk, akrabalık ilişkileriyle “yönetmeye” başlarsınız. Özellikle uzun mahkûmiyetler sonrası, müdürlerle iç içe yaşamaya zorlanırsınız. Allah’ın bir nimeti, müdürün çok soylu, dürüst, çalışkan, yüksek tahsil görmüş bir oğlu vardır. Oğlu, baba müdürün, mahkûma davrandığı gibi, kafayı çekip ev düzenine de gına getirtecek cezaevi düzeni verdiğini görmüş, artık isyan halindeki annesini evden alıp uzaklaşmak ister. Eşber Yağmurdereli’yle oğlunun arası iyidir. Müdür, oğlunun evinden karısını götürdüğünü görüp, oğluna da söz geçiremeyince, Eşber Yağmurdereli’nin kendisine yardımcı olabileceğini düşünüp, bir gece yine kafayı çekip, sabahın dördünde koğuşa girer. Müdür: “Eşber bu oğlan seni dinler, söyle de anasını getirsin” der, Eşber Yağmurdereli de uykusu bölünmüş, neye uğradığını şaşırmıştır. “Yahu sabahın beşinde olacak iş mi, git de sabah, oturur, konuşuruz...”</p>
	<p class="block_14"><span class="calibre3">      </span>Müdürün mahkûmları sahiplenip, “ağalık” ve “sahiplik” duygularını nasıl ileri derecelere vardırdığını gösterecek bir hikâye: Hapishanede askerlere de yemek çıkar, ancak askerlerin ekmeği, yemeği, mahkûmlardan çok fazla, etli butlu ve lezizdir. Müdür, duruma bozulur ve “Ben mahkûmlarımı kimseye ezdirmem” deyip, garnizon komutanına telefonlar edip, askerle mahkûm arasındaki bu eşitsizliği gidermek için gayret sarf eder.</p>
	<p class="block_14"><span class="calibre3">      </span>Müdürle Eşber Yağmurdereli arasındaki hikâyeler, tartışmalar, uzar gider, sonunda müdür, Eşber Yağmurdereli’yi Trabzon Cezaevi’ne sürer. Eşber Yağmurdereli koğuş arkadaşlarına Trabzon’dan mektup yazar, kendisini müdürün sürdüğünü bildiği için, imalı olarak müdüre de tehditler savurur, şöyle: “Beni Trabzon’a kimin sürdüğünü biliyorum, bu cezaevinde ömür boyu yatacak değiliz, bir gün çıkarız, hesap döner...” diye. Müdür mektubu okur ve Eşber Yağmurdereli’ye cevap yazar: Mektup bütünüyle mevzuat ve ayrıntılı kanun maddeleriyle süslüdür, mektubu alan Eşber Yağmurdereli şaşırır, müdür: “...maddeli cezaevi yasasına göre, müdürler, hapishaneye gelen mektupları açıp okumakla görevlidir. Bu yasanın bana verdiği ... (falan) ceza ve tevkif yasasının bilmem ne maddesine göre, yazmış olduğunuz mektupta... Ancak, kim kimin anasını ..ker, belli olmaz...”</p>
	<p class="block_14"><span class="calibre3">      </span>Müdür, ihtiyarlamış, emekliye ayrılmıştır, bastonuna tutunarak yürür, Eşber Yağmurdereli de o günlerde “gündemde” manşetlerdedir, müdürü tanıyanlar sorar, “Bakın, senin adam meşhur oldu, her gün ekranlarda”, ihtiyar müdür: “Onu bugünlere ben yetiştirdim, ben eğittim...”</p>
	<p class="block_14"><span class="calibre3">      </span>Eşber Yağmurdereli’nin tüm ömrü aynı gündemle geçti, hapishanelerde neden yoksullar yatıyor, hayatında bir kez, kendi gündemi, ülke gündemiyle çakıştı, tüm manşetler onu konuştu, Eşber Yağmurdereli, halen, Avrupa TV’lerinde en çok adından söz edilen, ekrana getirilen Türk vatandaşı, şimdi kaldığı yerden 23 sene cezasına devam ediyor. Medyanın onu gündemine alışı şaşılacak bir şeydi, “şaşkınlığımız” sona erdi...</p>
	<p class="block_14"><span class="calibre3">      </span>Medyanın gündemi esir alışı, halkı esir alışı. Ekranda olandan bahsetmek gibi bir gizli anayasayla yönetiliyoruz. Ünlü spor spikeri Orhan Ayhan önemli bir derby maç anlatırken, naklen yayında arıza olur, ekranda görüntü donar. O anda ekranda bir futbol topu vardır. Dakikalar geçer, futbol topunu izleriz, ancak Orhan Ayhan maçı çıplak gözle gördüğü halde, bize maçı anlatmaz, ekrandaki topu görür ve: “Sayın seyirciler, futbol topu deyip geçmeyin, futbol topunun ağırlığı 400 gramdır, meşinden yapılmıştır, eskiden bu toplar bağcıklı olurdu, benim küçüklüğümde hatırlarım, şişirme olurdu. Sayın seyirciler işte eski futbolcular hâlâ anlatır, çamura batardı ağırlaşırdı, beklerin kafa vurması, beyin sarsıntısına yol açardı...” derken, görüntüde maç akmaya başlayınca, Orhan Ayhan da maçı anlatmaya koyuldu. Oysa izleyicilerin maçı görmedikleri o an, spikere gerçekten ihtiyaçları vardı, ancak spiker ekranda futbol topu göründüğü için bize futbol topunun tarihi ve yapısı hakkında konuşma yapmak zorunda kaldı.</p>
	<p class="block_14"><span class="calibre3">      </span>Televizyonların her gün Eşber Yağmurdereli haberiyle güne başladığı bir gün, Eşber Yağmurdereli’yle avukatının bürosuna gidiyoruz, yolda, TV’ler önümüzü kesip görüş alıyor. Birçok TV randevu saatini bekliyor. Eşber Yağmurdereli de mikrofon uzatılınca görüşlerini anlatıyor, derken, bir kamera önümüzde belirdi, ben, önceden Eşber Yağmurdereli’nin haberi olduğunu sanıyordum, çünkü spiker: “Efendim, insan hakları konusunda neler düşünüyorsunuz?” diye sordu, Eşber Yağmurdereli duraklamaksızın cevapladı. Spiker teşekkür etti, mikrofonunun kablosunu toplarken, spiker, “Efendim, isminiz neydi, ne iş yaparsınız?” dedi, Eşber Yağmurdereli, “Avukat, Eşber Yağmurdereli,” dedi, TRT 2’den genç bir çocuktu ve yoldan geçenlerle röportaj yapıyordu, Eşber Yağmurdereli’yi tanımadan, yoldan geçen bir adam olarak görüşmüş, ismini aldıktan sonra dahi, “ayılmamıştı”...</p>
	<p class="block_14"><span class="calibre3">      </span>Akrep oyunun sahnelendiği günlerde, önümüze birçok vatandaş çıkıyor, sizinle fotoğraf çektirebilir miyiz, bir imza verir misiniz, ya da Eşber Bey yanındayız, sizinle beraberiz, ya da Eşber Bey sizinle birkaç dakika konuşabilir miyiz, diyorlar, Eşber Yağmurdereli de, önünü kesen kalabalıkla kısa kısa konuşmaya çalışıyor, yorulunca da, kibarca, şöyle geçelim, diyorum, tam o sırada, 13 yaşında bir küçük kız, bana, “Eşber Yağmurdereli’yi görebilir miyim” dedi, “Ne yapacaksın?” dedim, küçük kız, fotoğraf çektiren, imza isteyen kalabalıktan yorulduğumuzu anlamış olacak, “Gözlerini seyretmek istiyorum” dedi. Yani, filozofik bir komplimanla, bize, ben başka bir şey istiyorum, daha değerli, anlamlı bir derdim var, demek istedi...</p>
	<p class="block_14"><span class="calibre3">      </span>Ben, aydınların, sanatçıların, yazarların, “ortaya fırlayıp” bize değer verin, bizi alkışlayın, bizi neden önemsemiyorsunuz diye, artık bir cinnete dönmüş histerilerini anlamlı bulmuyorum. Aydın insanlar, karşısındaki, dışındaki insanları, değerli ve anlamlı bir şey yapmaya zorlar, duruşlarıyla, eserleri, ürünleriyle... Beni alkışlayıp, bana değer verin diye sabah, akşam çırpınmaz...</p>
	<p class="block_14"><span class="calibre3">      </span>İşte bu küçük kız, Eşber Yağmurdereli’yle aynı gemide denize açılıyor, “değerli”, “anlamlı,” “işe yarar” bir iş yapmaya zorluyor kendini, şuursuz bir sürü gibi halkın dışına taşmak istiyor, mücevher gibi sözler biriktirecek bir hayat istiyor. Güzel bir söz, manevi vatanıdır, insan olanın, bir ülkeden “güzel sözleri” kovunuz, o ülke tarihe karışır. Ganj, Hindistan’ın ruhudur, Ganj aktıkça, Hintliler, dualarıyla, törenleriyle Ganj’a koşup yıkanacak, anılacaklardır... Her ülkenin derininden akan bir Ganj vardır, eğilir bakarsanız orada yıkanan Nazımları, Kemal Tahir’leri, Yılmaz Güney’leri görürsünüz. Bu tuzsuz kuru toprağa güzel sözlerle tatlarını verip burayı sıcak bir yurt yapan soylu edebiyatçılar, yazarlar, sanatçılardır. On üç yaşındaki küçük kızlar bile biliyor artık. Bu nehir şimdi Çankırı Cezaevi’nde akıyor, özür dilemediği için yirmi yıldır yattığı mahkûmiyeti sil baştan bir yirmi yıl daha tekrar yatıyor. Sakın bana başka bir şey anlatmayın, sırtında bu ağır yaraları taşımayan kimseye inanmam.</p>
	<p class="block_14"><span class="calibre3">      </span>Milliyet gazetesinin pazar ilavesi Gazete Pazar’da yazar Nazım Alpman bir anketten söz etti, “cumhuriyeti seviyor musunuz?”; sorusunu, “çok seviyoruz”, deyip alkışlayanlara, bir soru daha soruldu, “peki, yirmi beş yıl sonra hangi ülkede olmak istiyorsunuz?” “cumhuriyeti çok seviyoruz” diyenlerin hepsi, “hayır bu ülkede yaşamak istemiyoruz, başka ülkeye gitmek istiyoruz”, diye cevapladı. Aynı anket, cumhuriyeti seviyoruz, ancak, sağlık, işsizlik, insan haklarında dikkatli olmak kaydıyla, gibi, eleştirel yaklaşanlara da, “peki yirmi beş yıl sonra hangi ülkede yaşamak istiyorsunuz?” diye soruyor, bunlar ise, “bu ülkede” diye cevaplıyorlar...</p>
	<p class="block_14"><span class="calibre3">      </span>Teypler çözülüyor ve devletimiz dün cezaevi anonsunda “puşt gardaşlarım, ibne gardaşlarım” diye hitap ettiği “gardaşlarıyla” elele, omuz omuza ülkeyi bir leş parçası gibi parçalayarak yerken, cumhuriyet alkışlarından kulaklarımız zonkluyor!</p>
	<p class="block_14"><span class="calibre3">      </span>Yazarların, aydınların, sanatçıların etrafında kopartılan “reklam” gürültüsünden kulaklarımız zonkluyor. Ülkeyi çok seven “yaygaracılar” deli gömleği giymiş, yoksul, sahipsiz halka “sabotaj” düzenliyorlar. Göklerdeki yıldızlar gibi süslenmiş devlet adamları, sanatçılar, “ibne gardaşlarıyla” yakayı ele veriyorlar! Battal, hiçbir işe yaramaz, kasap suratlı adamlar, meyve yüklü kamyonları, petrol yüklü tırları, uyuşturucu saklı otobüsleri, borsaları, medyaları, götürüyorlar!..</p>
	<p class="block_14"><span class="calibre3">      </span>Yanılıyorsunuz “ibne gardaşlarım,” bu halk zangır zangır titrese de, sizin o köpek balığı ağzınıza girmeyecek! Yanılıyorsunuz “puşt gardaşlarım”, tek günahı “geçinmek olan” bu halkı azgın dalgalarınız sürükleyemeyecek. Yanılıyorsunuz “gavat gardaşlarım”, ekrandaki gürültüleriniz canhıraş halkın feryatlarını silemeyecek!..</p>
	<p class="block_14"><span class="calibre3">      </span>Eşber Yağmurdereli anlattı, birkaç kez kaçmaya teşebbüs eden mahkûmu hücreye kapayıp üstüne de kapıyı kaynaklayarak kapatmışlar, adam, tam iki buçuk sene, yeme, içme, s.çma, orada kalmış... Ünlü Ecevit affıyla adamı çıkartıp, hamama götürdüler, elbiseler deriye kaynak yapmış çıkartamadılar, sıvacı malasıyla kazıyarak derinin üstünden elbiseleri temizlemeye çalıştılar!..</p>
	<p class="block_14"><span class="calibre3">      </span>Kırk ayrı renkte, kırk değişik takım elbise de giyseniz, derinize yapışmış pislikleri artık herkes görüyor ve onları kazıyıp silecek tek bir güzel kelime, anlamlı, değerli bir küçük dalınız kalmadı.</p>
	<p class="block_10"> </p>
	<p class="block_9"> </p>
	</body></html>
