<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_5">Malta Kuşatması</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Bu, gri, kara, korkunç, duru şehirde yazmaya başladım. Büyük demir kapıları, geniş avluları, mehtabı, günbatımı yok bu şehrin. Şehre ilk girdiğimde duvarlarında Orhan Kemal’in 72. Koğuş, Murtaza, İspinozlar adlı oyunlarının afişlerini hatırlıyorum, her yer karanlık. Titreyen mum ışığı gibi sessizce, ölü yatağı gibi kirli köşelerinde, yıllarca kafalarımızı duvara vurur gibi düşündük. Küflü turşu kavanozlarına benzeyen soğuk, sarı apartmanların nemli bodrumlarındaki çay ocaklarında bekledik. Benim gibi yüz binlerce genç çocukla, aynı siyasi kara örümceğin ağlarında. Kimseye etmedim şikâyet, eve dönüp, altı aydır masanın üstünden kaldırılmamış tabağın dibindeki incecik yağ tabakasıyla oynarım, sona kalmış üç-dört patates kızartmasıyla yalnızlığımı bölüşürüm. Terden sırılsıklam, sabaha dek desenler çizerim yağın üstüne. Ruhumuzu temizlemekten kömürleşip bez parçasına dönüşmüş bedenimizi avutacak ne bir aşk yorgunluğu, ne uzaktan geçen bir gemi. Orhan Kemal’i ellisinde yakalayan onlarca yoksulluk hastalığı, otuzunu geçmeden oynamaya başladı vücudumuzla.</p>
	<p class="block_14"><span class="calibre3">      </span>Öyle ince bir yüzü vardı ki karanlığın, boğucu bir dumana sarılmış incecik yağmur, ıssız, çıplak, soğuk, hasta, inleyen, hep susmuş, kemik ve paçavra yüzlü insanların yanına sürükledi beni. Yorgunluk ve çaresizlikten sırılsıklam yüzleri seyrederken, yuttular beni, başka bir insan oldum. Yedi kat yalnız kuru insanların ranzalaştırdığı çay ocaklarında, kebapçı komileriyle gecelemek öyle dokunurdu içime. Kim konuşsa, eski bir kol kayışına dönmüş boynu, kızarmış yüzü, yetim; kim konuşsa, kendi sesim sanırdım. Kimseye etmedim şikâyet, yazdım. Tabağın dibindeki yağa desenler çizdim, üç küçük patates kızartmasının yanmış köşelerinden sergiler açtım.</p>
	<p class="block_14"><span class="calibre3">      </span>Benim gibi, bir kez olsun alnına ay ışığı vurmamış, yüz binlerce ecük, cücük, kara, güçsüz, çelimsiz, sessiz, kız, erkek, toz, toprak, çalı, çamur, ne idüğü felaket karamsar bir kalabalığın içine düştüm. Aklımın ucundan hiç geçirmediğim patlayıcı maddeler taşıdım. Beynimde gıcırtılı bir zımpara. Balıkçılar, biracılar, kebapçılar, çiçekçiler, afişlerle karmakarışık Sakarya’da yıllar boyu turlarken, kasa tahtasından iki çiviyle çatılmış incecik omuzlarım, sarsıntısına dayanamazdı düşündüklerimin, ayaklarımın bağı çözülür, tökezlerim. Entarisini sıyırmış içyağı suratlı bir korku, kalabalığın ortasında önümü keser, durduğum yerde boşa yokuş tırmanırım. Sidik kokan bir rezillik suratım. Bitmek bilmeyen Allah’ın belası kocakarı soğuklarında, yumruklarım, ceplerimde sıkmaktan yumurta kabukları gibi sertleşir, bir çözülseler altıma işeyeceğim, her şeyi sil baştan karıştıracağım.</p>
	<p class="block_14"><span class="calibre3">      </span>Telaş, telaş içinde ölürdü akşam. Aklımı alırdı tanıdık biriyle merhabalaşmak. Ne zordur aylarca kilitli kalmış kısa, paslı konuşmalar. Her gün havalandırıp bin kez ütülediğim, katladığım kısa konuşmalar, merhaba, nasılsın, kızgın bir demir gibi ağzımın içini dağlardı. Acı soğan gibi midemi yakar hal hatır sormak, dehşet içinde tir tir titretir, uçurumun kenarında, mahşer yerinde, ey insanlar, nasılsınız, bugün nasıl geçiyor, deyip bir tutam kuru ot gibi kopartacağım ayaklarımı topraktan.</p>
	<p class="block_14"><span class="calibre3">      </span>Çatalın ucu kalın gelir desenlerime, kibrit çöpünü liflerine ayırır, çamaşır ipine kelimeler dizerdim. Sessizce ağlamak için akşamları kurulan pazarlara gidiyorum. Bayi önünde dergiler karıştırır, mütemadiyen saçmalayan edebiyat hastalarıyla kuşatılmış bu ülkeden tiksinti duyan küfürler savururum. Dolu bir salonda oturmadım. Benimle, mektup gibi uzun boylu konuşan eşek kestanesi olsa, beyaz geceli, peri masallı, yangın gibi karagüller yetiştirip, âşık olacağım. Ağzına kadar bokla tıkanmış şehir helalarının aynalarında, gürültülü sümkürüşlerle daha da çirkinleşir yüzüm. Hiçbir işim yokken kaçarım, çok işim varmış gibi oraya buraya koşuşan insan seline. Zehir kırmızıbiber gözlerimi herkesten saklarım. Bu karanlık derin sularda zıpkın yemiş balıkların acısını, denizin üstünde gemi güvertesinde seyredenlere anlatmak ne büyük ihanettir, deyip, hırsımdan ağlarım. Nereye baksam, memeleri hamam kesesi gibi kir ve pişmanlık çığlıkları dolu, yorgun, tık nefes yaşlı kadın aksırıkları görüyorum.</p>
	<p class="block_14"><span class="calibre3">      </span>Deli Türkan bunlardan biriydi, (ne zamandır görülmüyor, ölmüş mü?). Kürt balıkçılar akşam pazarı, sardalyeyi, hamsiyi tanımayan Ankaralıya, bağıra bağıra hamsi diye kasıyor! Müşteri tezgâhların içinde korkudan herkesin kulaklarını kapattığı tiz bir çığlık kopuyor. Turşucular, ekmekçiler sokağa fırlıyor. Akşam telaşını, yorgunluğunu unutmak, eğlenmek için Deli Türkan’la dalga geçiyorlar. O da kendini savunmak için yeri göğü yırtan kuduzlu bir çığlık atar, soğuk akşamları orta yerinden cart diye ikiye ayırır. Yoldan geçenler, dükkân sahipleri dayanamaz, “Bağırtmayın kadını, günahtır yapmayın” diye itişir kakışırlardı. Birini mi öldürüyorlar, biri mi boğdurtuluyor, yirmi iki yıl aralıksız her akşam Deli Türkan’ın çığlıklarıyla akşamlar kırbaçlardı beynimizi. İşinde gücünde kalabalık kaskatı kesilip kalırdı, korkudan.</p>
	<p class="block_14"><span class="calibre3">      </span>Asit gibi içimi öyle bir oydu ki bu çığlık, delirme fantezim Deli Türkan gibi çığlıkla başlıyor, üstümü başımı paralayıp karayollarına kaçıyorum. Nereye kaçsam, havada asılı kramp girmiş bir çığlık. Nasıl korkunç! Kadavra tahtasıyla ruhumu dövüyor. Nasıl acı bir çığlık, zıpkın gibi beynime giriyor. Aklımı alır, korkudan içimde ne varsa boşaltır. Issızlığın ortasında uğuldayan, tınlayan boş bir tabuta dönerim. Hücrede sorguda bizi bekleyen, bozuk, yırtılmış, banda kaydedilmiş işkence çığlıkları...</p>
	<p class="block_14"><span class="calibre3">      </span>Ya da halkın kara isyan bayrağı mı bu çığlık! Kulaklarımızda infilak eden teneşir, hepimizi aynı tragedyanın seyircileri yapıyor. Çiçeklerin uykusunu bölen korkunç bir ağlamayla yıkanmış incecik bedenlerimiz, ya da, kültür diye bir korku bahçesinin içine mi düşürmüş bizi.</p>
	<p class="block_14"><span class="calibre3">      </span>Medeniyetler müzesine kaçıyorum. Hitit tanrılarının gözleri çıldırmış patlak, arslan heykellerinin gözlerine bakın, kudurmuş gibi fırlamış, kartalların gözleri delirmiş, hepsi vücudumuzu hırpalayan dehşet tiz çığlıklarla orada bağırıp duruyorlar. Neden, Buda gibi mülayim suratlı tanrılarımız olmadı.</p>
	<p class="block_14"><span class="calibre3">      </span>Kemirilmiş fare kürklü mantosu, yirmi yıldır yıkamadığı beton gibi kalıplaşmış saçlarıyla Deli Türkan’ı herkes tanır, şehre ilk girdiğimde yirmi üç yıl önce ben sadece Orhan Kemal’in, Yaşar Kemal’in, Kemal Tahir’in Çukurovalı, Orta Anadolu köylerinin abooovvv diye bağıran kahramanlarını tanırdım. O günlerde bir kırtasiye-kitapçı dükkânında tanıdım Türkan’ı, üstü başı perişan deliyi görünce ürküp geriye kaçtım. Elinde, Sakarya esnafından yiyecek topladığı çantası aynıydı. Yaşlı kitapçıyla çok sakin, hatta fazlasıyla zarif konuşuyordu. Herkesin alay ettiği, hayatı boyunca yıkanmamış kadınla sakince nasıl arkadaş olabiliyorsunuz, diye sordum yaşlı kitapçıya. Çok güzel bir kadındı diye başladı, bir doktora âşıktı. Aşkları dillere destan, doktor başka kadınla evlendi, ne olduysa işte... Dükkâna gelir gider aşk romanları alır okur. Almaz ise, saatlerce romanların kapaklarındaki resimlere bakar, güler, onlarla konuşur. Deli Türkan’ı, aşk romanının sayfalarını, portakal yapraklarının kokusu gibi çevirip çevirip kokladığını gördüm. Ne zaman yalnız kalıp hüzünlensem, Deli Türkan’dan öğrendiğim gibi, koklarım sayfaları.</p>
	<p class="block_14"><span class="calibre3">      </span>Aklımı aldı kadının çığlığı, kendime, bu memleket bu kadar büyük adam, hayırlı evlat çıkarmış, onların şiirlerinin, sanatlarının peşinden gitsene, ne arıyorsun bir delinin karanlıkları yırtan vahşi hayvanlar gibi çığlığının peşinde. Kelimelerimin acı şekeri, yazdıklarımın üniforması, içimde hafif ateşte pişen deliliklerimin ta kendisi oldu bu çığlıklar. 1980’e kadar hapishanelerde mahkûmların çoğu kız kaçırmadan suçluydu. Türkiye çok değişti, artık kız kaçırma en düşük suçlu grubunu oluşturuyor. Türkiye’nin önünde milyonlarca kara böcek biçimli genç kız bekliyor. Uygarlığımız ne barışa yaradı, ne ekonomiye, ne demokrasiye. Bir güzelleşmeye iyi geliyor, ancak, bu düzenbaz yoksulluk, yalnızlığımız buradan da meyvesini alamıyor.</p>
	<p class="block_14"><span class="calibre3">      </span>Çirkinlik utanç verici bir hastalıktır! Ömrüm boyu gördüğüm en çirkin kızdı Rıdvaniye. Kızı görünce, yüzüm, asit dökülmüş gibi acıyla oyuluyor. Konfeksiyon atölyesinde kendiyle birlikte ellinin üstünde genç kızla aynı dairede çalışıyor, akşam saat altıda stat kapısı gibi boşalıyorlar, hızla otobüs duraklarına koşuşarak. Rıdvaniye ise, o kadar boş masa varken, gelir masama oturur. Çayını içip, sevgilisini bekler. Çirkinlik sosyal bir kötülüktür. Sarkık alt dudağından salyası, sümüklüböcek ağı gibi yürüdüğü yolda ip incecik uzayıp giderdi. Yapış yapış saçları pırasa rengi, gözleri korkudan fırlamış. Geniş ve engebelerle dolu alnı onu ilkel bir hayvana benzetiyor.</p>
	<p class="block_14"><span class="calibre3">      </span>Bir iş bulmanın keyfi ona yetiyordu belki. Çirkinliği ustabaşının kendisine sarkmamasını sağlıyordu, belki. Ama dev bir hindinin suratına benziyordu, sarkarak katlanan yanaklarında geniş bir tüy tabakası vardı. Kendimi tutamayıp iğne ucu bir gözüm ilişse, günlerce unutamıyorum suratını. Çirkinliği yetmiyormuş gibi, arkasında patlamış fermuarından iç donu gözükür, götünden düşmekte olan eteği, bir zahmet toplamazdı. Kararımı çoktan verdim, sel, deprem, savaş., çirkin bir kadından daha büyük acılı bir felaket yoktur. Bu acımasız talihsizliği tasarlayan Tanrı’yla aram açılıyor. Ahlâkla ahlâksızlığı, güzellikle çirkini ayırt edecek tüm geleneksel ölçülerimi kaybettim. Bu uyuşuk, miskin, aptallar ve çirkinler sürüsünü, bir toplama kampında yakmalıyız. Sovyet bayrakları, afişleri ne kadar abartılıymış, güçlü yapılı, güzel adaleli işçi kızları. Yoksulluk insanın bedenini erittiğine, insanı aptallaştırdığına göre, bu kadar dinç, sağlıklı, güzel olabilmeleri mümkün değildi.</p>
	<p class="block_14"><span class="calibre3">      </span>Konfeksiyon atölyesinden fırlayan yüzlerce kara küçük biçimsiz böcekleri, akıntılı cerahat gibi yüzlerce suratı gördükçe kafam karışıyor, altüst oluyorum. Kendimi toparlamak için manavın önünde dakikalarca sera malı çilekleri, kirazları seyrediyorum. Onlar da çok pahalı.</p>
	<p class="block_14"><span class="calibre3">      </span>Yoksa çirkinlik, halkın kara isyan bayrağı mı? Görün bu suratları mideniz kalksın, görün ey insanoğlu paniğe kapılın, mutsuz olun, görün zıkkımın kökünü yiyin.</p>
	<p class="block_14"><span class="calibre3">      </span>Rıdvaniye’nin sevgilisine ise, şaşıp kalıyorum, incecik bir oğlan, gururlu, sakin, duru bir yüzü var. Yolunu gözlüyor, bu ucube kızın etrafında centilmenler ve melekler gibi fır dönüyor. Birbirlerine sokulup sokak sokak sonsuz bir mutlulukla gözlerini kapatıp dünyayı unutuyorlar. İş çıkışı, heyecanlı, çalımlı bakışlarla kızı bekliyor. Nasıl başarmış bu leş parçası yüzü sevmeyi. Bu çocuk hangi ülkeden, nasıl bir dünyadan gelmiş!</p>
	<p class="block_14"><span class="calibre3">      </span>Yıllar geçiyor, yaseminler gibi sevgilisini öpmekten dudakları kurumadı, baharlar geçiyor, çınar yaprakları çiğneyerek birbirlerine sarılmaktan yorulmadılar. Bense, çığlığıma hazırlanıyorum, bu akşam, olmadı yarın buz gibi kırılıp çığ gibi düşeceğim. Öyle mutlu yürüyüşleri vardı ki, işte yine geçiyorlar deyip, derin bir sevinçle tuhaf âşıkları izlerdi, insanlar. Ben ise kulaklarımın dibinde kramp geçirip kaskatı havada kalmış mızrak uçlu çığlık tarafından uçuruma çekiliyorum. Ne zaman görsem bu boklu kumruları, çekingen, mahzun çocuğa bu çirkin kıza niye âşıksın ki, budala diye küfürler savururum. Hiçbir aşk insanı bu denli kör edemez. Bizler çiçek tozları mıyız rüzgârla uçuşurken kime toslarsak onunla hazla sevişelim. Kontrolümü kaybediyorum, pamuk ipliğine bağlı hayatım, Türkan’ın çığlığıyla koptu, kırılacak. Çığlıklarıyla lunaparkta sörf yapanlara imreniyorum, iz süren av köpekleri gibi beynimin bağırsaklarını hırpalayıp kokuşturan çığlığı bekliyorum. Bir zamanlar Aziz Nesin, Talip Apaydın, Fikret Otyam, Yaşar Kemal, Orhan Kemal, Fakir Baykurt, onlarcası, köylünün, varoşlardaki insanların yasını, ağıtını, cahilliğini, çaresizliğini estetize ediyor, çok satıyorlardı. Kemal Tahir çok ciddiydi, plan ve program dâhilinde köy romanlarıyla köylümüzü, yurdumuzu kurtaracaktı. Şimdi, bir telefon açıp en mahrem orgazm çığlıklarını dinliyorsunuz, haber bültenleri, acılı annelerin, gecekondularda saçını başını yolan yoksul insanların çığlıklarını pazarlıyor. Çığlıklarımız, medyatik pazarda her Allah’ın akşamı şov görüntüleriyle montajlanıyor. Hepimiz, zevkli menekşe gözlerle dünyanın en azap verici seslerini katı bir psikolojiyle izliyor, bir de üstüne sanattan, edebiyattan söz ediyoruz.</p>
	<p class="block_14"><span class="calibre3">      </span>İşte burada, bu sokakta, odalarımızda, televizyonlarda bu çığlıklar, bin yıllık tazeliğiyle hiç değişmiyor, bin yıldır çıldırtıyor, yüreği olan her şeyi yakarak, beyinlerimizi, kulaklarımızı kesiyor. Acıyla, yoksullukla cehaletle göğe yükselen çığlıkları satan, şova döndüren bu ülkede ne işimiz var. Çaresiz, zavallı insanların saçını başını yolarken fırlattığı can yakıcı çığlıklardan orgazm olan, dünyanın en sapık mutlu insanları oluyoruz.</p>
	<p class="block_14"><span class="calibre3">      </span>Zevkle nasıl izlenir bu programlar, bu iniltiler, bu ağıtlar, keyifle nasıl seyredilir cenaze törenleri, cumartesi anneleri. İnsan ruhunun dinamitlendiği bu seslerle hepimiz eğlenip, oyalandığımıza göre, ne ülkesi, ne sanatı, ne vatanı, ne insanlığı. Osmanlı da böyle yaptı işte, bu yoksulluğun çığlığını savaş narası Allah Allah seslerine dönüştürdü, yuttu, kaybetti. Yeni bir tür, sapık, başka cins insanlar olduk.</p>
	<p class="block_14"><span class="calibre3">      </span>İçişleri Bakanlığı önünde, akşamları, kaçamak sevgililer parkı vardır. Anayoldan içi karanlık. Sevgililer ikişer ikişer tüm bankları doldurur. İçişleri Bakanlığı’nın önünde nöbet tutan polisin canı sıkılır, gelir, tek tek bankları gezip kimlik kontrolü yapar. Öpüşmekte, sarılmakta olanların keyfini kaçırır. El feneriyle iyice kimlik resimlerine, sonra kızarmış pembe yüzlü sevgililerin yüzlerine. Belinde ağır makineli silah.</p>
	<p class="block_14"><span class="calibre3">      </span>Ne zamandır ağlamaklı ve yalnız oturuyor Rıdvaniye. Sevgilisi çocuk yok ortalıkta. Garson Kemal’e sordum, “Hayırdır, bizimki yalnız” dedim. “Polis, parkta tekme-tokat dövmüş bunları...”</p>
	<p class="block_14"><span class="calibre3">      </span>Duygusallıkla salçalaşmış bu romantik aşktan ben de kuşku duyuyordum, ayrıntılarıyla dinledim. Polis niye dövsün. Gizli, cinsel bir entrika anlatır gibi, kulağıma, fermuar muhabbeti başlamış bankta. Kız boylu boyunca banka uzanıyor, oğlanın fermuarını açıyor. Yalap şalap tutkuyla kendilerini kaptırdıkları bir anda, polis yakalıyor.</p>
	<p class="block_14"><span class="calibre3">      </span>Tamamlanmamış bir orgazmın ortasında dövülmek kadar insanı ne acıtabilir?</p>
	<p class="block_14"><span class="calibre3">      </span>Oğlan, ağırına gitmiş olmalı hiç ortalıkta görülmüyor, Rıdvaniye, mutsuz, çökmüş, sigara ve çayla ağlayıp duruyor. Garson Kemal, kızın ezik, düşkün halini gördükçe, kulağıma: “.mına koduğumun memleketinde garibanların yiyişmesi bile yasak...”</p>
	<p class="block_14"><span class="calibre3">      </span>Öyle günlerce işledi içime. Tam sırası, bas çığlığı, parala üstünü... Emir verdim kendime, bas çığlığı.</p>
	<p class="block_14"><span class="calibre3">      </span>Tam da o sırada, Türkan’ın çığlığı Sakarya’da korkunç tınlamasıyla patladı. Uçurumundan düşen çığlıkla senkronu nihayet yakalamıştım, basıyordum ki çığlığı...</p>
	<p class="block_14"><span class="calibre3">      </span>Yanımdaki masadan, benden önce, Rıdvaniye, yeri göğü titreten, bomba düşmüş gibi şangur şungur çığlık atıp, aynaları kırmaya, sandalyeleri parçalamaya başladı.</p>
	<p class="block_14"><span class="calibre3">      </span>Neye uğradığımızı şaşırdık, garsonlar sakinleştirmek için kollarından tuttu. Garson Kemal kulağıma, “Kopardı ipi, rahat etti!” dedi. Su, kolonya getirdiler. “Nefes al bacım, sakin ol bacım” sesleri arasında kızın masasında buldum kendimi.</p>
	<p class="block_14"><span class="calibre3">      </span>Niyeyse, ne biliyorsam, ben de nasılım ki, kızı sakinleştirmeye çalışıyorum, ağzımdan ilk çıkan laflar: “Bak ablacığım, Kanuni, Türk tarihinin en büyük padişahıdır. O bile iki kere büyük yenilgi yaşadı. Biri Viyana Kuşatması, gittiği gibi geri geldi. İkincisi Malta Kuşatması... Turgut Reis şehit oldu. Otuz bin levent sulara gömüldü. Bugün bile Malta’da, Turgut Reis adında lokantalar vardır...”</p>
	<p class="block_14"><span class="calibre3">      </span>Garson Kemal tuhaf tuhaf gözlerime baktı, kızı kimlere teslim ediyoruz gibisinden beni bir kenara çekti. “Bir saniye Nihat ağabey, sen şöyle çekil...”</p>
	<p class="block_14"><span class="calibre3">      </span>Oysa ben daha hazırlıklıydım ipi koparmaya. Rıdvaniye benden önce kopardı. Çok düşündüm bunu, anladım ki domuzdan, eşek kestanesinden olsun ayrılık acısı duyacağım bir sevgilim olmamış.</p>
	<p class="block_14"><span class="calibre3">      </span>Aradan yıllar geçti, Kemal’i gördüm. “Hatırlıyor musun Kemal, Rıdvaniye’nin, Türkan’ın çığlığıyla ortalığı birbirine katmasını”. “Zavallı, kafayı yedi, gitti...” Sonra gülerek yüzümün içine bakarak “Sen de az değilsin, neydi o Viyana kapıları Napolyon... Neyse iyi görünüyorsun, toplamışsın...”</p>
	<p class="block_10"> </p>
	</body></html>
