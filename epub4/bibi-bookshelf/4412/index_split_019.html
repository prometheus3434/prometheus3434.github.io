<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_18">Giresunlu Topal Osman Ağa</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ankara’da bir devlet kuruluyor, gri kalpağı, gümüşi avcı elbisesiyle M. Kemal ortada, etrafında, siyah başlıklar, siyah kuşaklarıyla elleri tetikte, Karadeniz uşakları.. Meşhur Osman Ağa’nın maiyetinde bir müfreze. Büyük bir dikkat ve teyakkuzla Mustafa Kemal’in etrafını sarmış, bir arı uçsa vuracaklar.</p>
	<p class="block_14"><span class="calibre3">      </span>Mustafa Kemal’in Samsun’a çıkış sebebi, Samsun civarında Pontus çetelerinin ayaklanmış olması. Topal Osman da önce Ruslar’a karşı sonra Pontus çetelerine karşı akıl almaz bir savaş veriyordu. Ege’nin ünlü efeleri Demirci Efe, Yörük Ali Efe ise, Karadeniz sahillerinde de Of’un, Sürmene’nin vs. ünlü aileleri yanında ordu kuvvetlerine destek veren Topal Osman’ın hikâyeleri büyük bir efsane oluşturuyordu.</p>
	<p class="block_14"><span class="calibre3">      </span>O günlerde Samsun tam bir savaş havası içinde, askerî baytar heyetleri meydanlarda cepheye gönderilecek hayvanları damgalıyor, heyecanlı halk, duvarlara asılan bültenlerden İnönü savaşlarının tafsilatını takip ediyor. Köylüler Samsun’a gelip gidemiyor. Cesaret edenlerden çoğu da Pontus eşkıyasının ağına düşerek lime lime doğranıyor. Hükümet konağının bahçesi, her hafta bu facia kurbanlarının teşhirine sahne oluyor. Ya Samsun’a gelirken, ya köylerine dönerken parça parça edilmiş, çocuk, kadın, ihtiyar köylü cesetleri üçer beşer kağnılarına bağlı olarak halka gösteriliyor ve halkın gayret, intikam hisleri kamçılanıyor. Mesela bir erkek tenasül aletinin bir kadının ağzına tıkılmış veya üç yaşında karnı deşilmiş bir kız çocuğunun feci halleri halkı kudurtuyordu. Bir gün silah sesleri arasında bir Rum evinin sarıldığı görüldü. Bütün halk toplanmış bunu seyrediyordu. Bir Pontus eşkıyasının gizlice evine gelip saklandığı haber alınmış ve ev sarılmıştı. Bütün ısrarlara rağmen teslim olmayan ve boyuna dışarı ateş eden bu canavar nihayet evin yanması ile alevler içinde kalarak gebermişti...</p>
	<p class="block_14"><span class="calibre3">      </span>Pontus çetelerinin büyük kısmı Samsun ve havalisine yerleşmişti, topluca dolaştıkları, 27 bin kişi oldukları biliniyordu. Soygunlar, cinayetler yapılıyordu. Türk halkı gündüz bile dükkânlarını açamaz olmuştu. Giresunlu Osman Ağa’nın Karadeniz uşaklarından derlenmiş olan Milis alayı, Samsun’a gönderildi. Ankara’dan gelen bu alaya 49. Alay adı verildi. Subaylarıyla birlikte 3 bin kişilik bir kuvvetti. Osman Ağa karargâhını şehrin içinde Mıntıka Palas Oteli’ne yerleştirdi, ayrıca 150 kişilik bir süvari bölüğü maiyeti vardı. Hepsinin muntazam Çerkeş eyerli atları vardı.</p>
	<p class="block_14"><span class="calibre3">      </span>1921 ilkbaharında bu milis kuvvetinden istifade edildi. Sokak muharebelerinin arkası kesildi, Pontuslular topluca şehre giremez oldu. Topal Osman her Türk evine yapılan tecavüze karşı en az üç Rum evini cezalandırıyordu.</p>
	<p class="block_14"><span class="calibre3">      </span>Ancak bir an geldi ki ağanın adamları işi azıttı, şehre de bu havaliye de zararlı olmaya başladı. Öyle ki, Topal Osman, Samsun’a bir fatih edasıyla yerleşmiş, esas vazifesini unutmuştu. Samsun dağlarındaki eşkıyayı takip edeceği yerde Samsun’da zevke dalmıştı. Pontus çeteleri vahşiyane katliamlarını sürdürürken Topal Osman padişahlar gibi mızıkayla selamlık resmi yaptırmakta, mızraklı süvarilerinin arasında camilere cuma namazına gitmekteydi. Sonunda Samsun eşrafından Şevki Bey’i parası yüzünden dağa kaldırmıştı, bardağı taşıran son damla oldu. Şikâyetler yağıyor, Topal Osman’ın Samsun’dan uzaklaştırılması isteniyordu.</p>
	<p class="block_14"><span class="calibre3">      </span>O sıralarda Samsun’da kurulan 15. fırkanın komutanı Yarbay İsmail Hakkı Bey, Topal Osman’ı göndermek için her yolu denedi, Topal Osman, Şevki Bey’i dağdan getirdi, perişan halde evine bıraktı, usulden kendi adamlarından birini cezalandırdı.</p>
	<p class="block_14"><span class="calibre3">      </span>Yarbay Hakkı Bey, bir plan kurdu, Mustafa Kemal imzalı, Ankara’dan gelmiş bir telgraf tertip etti, bu telgrafta Osman Ağa’nın alayıyla beraber Ankara’ya hareketi emrediliyordu. Topal Osman:</p>
	<p class="block_14"><span class="calibre3">      </span>-<span class="tab">      </span>Mustafa Kemal değil, Allah emretse burada işim bitmeden gidemem, gideceğim zamanı ben bilirim, dedi.</p>
	<p class="block_14"><span class="calibre3">      </span>Topal Osman’ı ikna edemediler, sonunda ilginç bir yol buldular. Merkez komutanlığında genç bir er vardı, adı Mehmet, Giresunlu. Karadeniz kıyılarında alikıran başkesen olmuş, Topal Osman bu gençten korkuyordu. Çünkü babasını öldürmüştü, hasmıydı. Yarbay Hakkı’ya “Ağa bu çocuktan yılar” demişlerdi. Ağa’nın yanına genç Mehmet’le gidildi, inzibat eri Giresunlu Mehmet kahveleri getirdi. Osman Ağa çocuğu görünce titredi. Ağa’nın kahvesini eline vermedi, yanındaki iskemleye bırakıp gitti. Ağa’nın yüzü sapsarı olmuştu. Sinirli bir şekilde kahveyi içmeden kalktı, ayrılırken komutana:</p>
	<p class="block_14"><span class="calibre3">      </span>-<span class="tab">      </span>Bu uşağın senin yanında olduğunu bilmiyordum, söyle ona bana görünmesin.</p>
	<p class="block_14"><span class="calibre3">      </span>Albay Hakkı, Osman Ağa’yı Ankara’ya göndermenin yolunu bulmuştu, Mehmet’in intikam duygusundan faydalanacaktı, Osman Ağa’ya korkma ağam seni bu çocukla barıştırırım, dedi. Ancak Mehmet, Osman Ağa’nın elini öpmeyeceğini söyledi, sonra zorla ikna oldu. Albay Hakkı, Osman Ağa’nın yanına girdi, Ağa, Mehmet’i getirdim, elini öpecek, sen de bize, ne zaman Ankara’ya gideceksin? dedi. Albay Hakkı, hadi Mehmet oğlum Ağa’nın elini öp, Mehmet önce tereddüt etti, sonra öptü.</p>
	<p class="block_14"><span class="calibre3">      </span>1921 yılının yazında Sakarya Savaşı arifesinde, Osman Ağa Samsun’dan ayrıldı. Yolda eşkıya köylerini yaktı. Bu arada Merzifon’un bir mahallesini de ateşe verdi. Samsun Ankara yolunda yaktığı köylerle, öldürdükleriyle de ününe ün kattı.</p>
	<p class="block_14"><span class="calibre3">      </span>Topal Osman korkunç misillemeleriyle şöhretini yaptı. Pontus eşkıyasına yataklık eden Rum köylerini tespit eden ajanlar, vakit geçirmeden Topal Osman’ı haberdar ediyorlar, o da bu köylerin hemen yakılmasını emrediyordu. Öyle bir zaman geldi ki, Topal Osman hareketlerinin doğuracağı sonuçları hiç hesaba katmadan her şeyi yaptırıyordu. Başına buyruk kesilmişti.</p>
	<p class="block_14"><span class="calibre3">      </span>Bir defasında üç yaşında bir Türk çocuğuna yol kenarında rastlamışlardı. Çocuğun karnı kasaturayla yarılmış, bağırsakları dışarı fırlamış, henüz vücudu bile soğumamış, bağırsağının ucunu ağzına alarak meme emer gibi bir durumda can verdiği anlaşılmıştı. Topal Osman’ın kulakları bu hikâyelerin binbir tanesiyle dolmuştu. Son çarpışmalar sırasında Pontus çetelerinin elebaşlarından birkaç tanesi esir alınmıştı. Mağlup olanın cezası mutlaka ölümdü, çete harbinde esir alınmazdı. Ancak bu sefer sağ olarak Topal Osman’a getirilenler Giresunluydular. Topal Osman bunları çocukluklarından beri tanıyordu. Topal Osman’ın maksadı, bu Giresunlu Rumları Giresun’a götürüp orada teşhir etmek ve halkın huzurunda cezalarını kendi eliyle vermekti.</p>
	<p class="block_14"><span class="calibre3">      </span>Yakalanan çeteciler Topal Osman’ın huzuruna getirildi, hepsinde saç sakal birbirine karışmıştı. Aylardan beri tıraş olmadıkları, bir mağara adamı hayatı yaşadıkları kıyafetlerinden belliydi. Bunların üçü Topal Osman’ın akranları, hatta çocukluk arkadaşı ve komşularıydı. Önünde diz çöken bu eşkıyaları hemen tanıyan Topal Osman:</p>
	<p class="block_14"><span class="calibre3">      </span>-<span class="tab">      </span>Ulan Yanko, Hristo, Strati! Benim karşımda döğüşen domuzlar sizler miydiniz? Vay nankörler vay. Söyleyin şimdi size ne ceza vereyim.</p>
	<p class="block_14"><span class="calibre3">      </span>Her üçü de ağanın ayaklarına kapanıp yalvardı, çok güzel Türkçe konuşuyorlardı, ağa yalvarışlara aldırış etmedi, ayaklarıyla dürtüyor, onları geri çekilmeye zorluyordu, nihayet emir verdi:</p>
	<p class="block_14"><span class="calibre3">      </span>-<span class="tab">      </span>Ha bunları alın, kenefe kapayın!</p>
	<p class="block_14"><span class="calibre3">      </span>Ertesi gün limana Gülnihal yolcu vapuru geldi. Osman Ağa gemiyle Giresun’a gidecekti. Osman Ağa’nın arkasından elleri kelepçeli ve kollarından birbirlerine bağlı olarak dört Pontusçu da getirildi. Giresun’a götürerek yüzlerine tükürttürmek, kurşuna dizdirmek istiyordu. Ağa ve adamları birinci mevki salona yayıldılar, oradaki havaya hâkim oldular, geminin sadece havasına değil, harekâtına hâkim oldular, gemi süvarisi, boşaltma, yükleme işini bitiren gemisini akşam olmadan yola çıkardı.</p>
	<p class="block_14"><span class="calibre3">      </span>Gece yarısına yaklaşırken Osman Ağa’nın uykusu kaçtı, güverteye çıkıp dalgacıkların fosforlu kıvrımlarını seyretti, içinde bir sıkıntı vardı, asabiyeti bir türlü geçmiyordu, ruhunda, vücudunda bir rahatsızlık hissediyordu.</p>
	<p class="block_14"><span class="calibre3">      </span>-<span class="tab">      </span>Haydi, inelim aşağıya, deyip hep beraber merdivenlerden indiler. Koridordan inerken kazan dairesinde ateşçilerin çıplak vücutlarıyla ocaklara kömür attığını gördü. Topal Osman alevleri görünce zihninde şimşekler çaktı, getirin şu gâvurları, yakacağım onları, diye bağırdı.</p>
	<p class="block_14"><span class="calibre3">      </span>Bu korkunç fikre adamları da inanamadı, - Ne duruyorsunuz be getirin dedim.</p>
	<p class="block_14"><span class="calibre3">      </span>-<span class="tab">      </span>Peki, ağam, deyip koşarak dört Pontus’u kazan dairesine getirdiler.</p>
	<p class="block_14"><span class="calibre3">      </span>Topal Osman ocak kapaklarını açtırdı. - Ha bu bokları ayaklarından içeri sokun, dedi.</p>
	<p class="block_14"><span class="calibre3">      </span>İri yarı pehlivan yapılı adamlar Pontusçuları çifter çifter tutup ayaklarından ocaklara soktular, büyük bir işkencenin bağrışmaları, haykırışları ortalığı inletti. Son kalan Yanko, Osman Ağa’yı çok iyi tanıyordu:</p>
	<p class="block_14"><span class="calibre3">      </span>- Ağam dışkını yiyeyim, bana cefa yapma, çek tabancanı vur beni.</p>
	<p class="block_14"><span class="calibre3">      </span>Topal Osman soğukkanlı: - Atın bunu da, dedi. Fakat Yanko buna meydan bırakmadı, galiz bir küfür savurarak balıklama denize atlar gibi kendisini ocağın içine attı. Topal Osman, bir an iyi mi ettim, kötü mü der gibi bir tereddütten sonra, etrafındakilere pek nadir yumuşar gibi olan sesiyle:</p>
	<p class="block_14"><span class="calibre3">      </span>-<span class="tab">      </span>Bunlar da insandır diyeceksiniz. Ama değil. Daha düne kadar bu memlekette kimden ne fenalık gördüler. Öyle iken hepsi kanımıza susamıştır... Yok, uşaklar yok, bunlara merhamet olmaz. Arkada kalanlara ibret olsun, bize nankörlük etmeğe kalkacak olan gâvurun cezası işte budur...</p>
	<p class="block_14"><span class="calibre3">      </span>Ünlü gazeteci, Ahmet Emin Yalman anlatır, İstanbul’da Galatasaray Lisesinde Topal Osman’ın 15-16 yaşlarında oğlunu görür, çocuğa saygı gösterip ilgilenir, sen meşhur Topal Osman’ın oğlu musun diye çocukla sohbet edip, bu meşhur adamın oğlunun resmini gazetede basmak için bir fotoğrafını çeker. Çocuk, Ahmet Emin’e “Ver o fotoğrafı bana” der. Ahmet Emin “Klişesini basacağım, vermem” deyince, çocuk belinden silahı çıkartıp Ahmet Emin’in alnına tutar, “Ver ulan!”, fotoğrafı alır... Ahmet Emin, “Evet, sen Topal Osman’ın oğluymuşsun!” der...</p>
	<p class="block_14"><span class="calibre3">      </span>Birinci Dünya Harbi sona erip mütareke yapıldığında Topal Osman kendi savaşını bitirmez. Rumlar İngilizlere feryatlarla, Topal Osman her gün bizi öldürüyor buna bir çare bulun diye telgraf üstüne telgraf çeker. Şikâyetler öyle bir hal alır ki, İngilizler bir elçi göndermeye karar verir. Topal Osman elçiyi konağında büyük bir akşam yemeği ziyafetiyle ağırlar... Yemeğin ortasında vur patlasın çal oynasın şenlik devam ederken, kendini şikâyet eden adamı yemek ortasında yan odada boğdurtur... Rumlar, elçiye “Görmüyor musun senin yanında dahi bizi öldürüyor bu adam” deyince, elçi Rumlara: “Ne kadar yalancısınız beni boşuna buraya kadar getirttiniz, yemek yerken insan öldürtülür mü, adamın sohbetini, misafirperverliğini görmüyor musunuz!” deyip Rumlar’a inanmaz...</p>
	<p class="block_14"><span class="calibre3">      </span>Topal Osman, kendi işlediği bir cinayeti meclis kürsüsünden dillendiren Ali Şükrü Bey’i de, “Hemşerim, bu nasıl hemşerilik bir akşam yemeği yiyelim” deyip yemeğin ortasında boğdurtmuştu. Ali Şükrü Bey iki gün bulunamadı. Başbakan Rauf Orbay, tüm soruşturmalara rağmen Topal Osman’ın adamlarının ağzından laf alamadı. Bir yaşlı adamı, sorguda değil, sohbet sırasında, “Bizim Ağa geçenlerde Ali Şükrü Efendi’yi yemeğe davet etmişti” gibi bir cümle ağzından kaçırınca, iş anlaşılır. Topal Osman’a haber verilmez. Mustafa Kemal’e de zarar verir diye Atatürk evinden hanımıyla birlikte alınıp çiftlikte bir başka eve geçirilip, Topal Osman’ın konağı çevrilir...</p>
	<p class="block_14"><span class="calibre3">      </span>Topal Osman kendi hesabınca, Ali Şükrü cinayetini adamlarından birini kurban verip halledeceğine inanıyor olmalıydı, Rauf Orbay, Mustafa Kemal’in koruması ve adamı Topal Osman’ı, parlamentodan aldığı güçle, maiyetiyle birlikte ateşe tuttu, öldürdü, kellesi kopartıldı, eski meclisin bahçesinde ayaklarından asılıp teşhir edildi.</p>
	<p class="block_14"><span class="calibre3">      </span>Ailesi bugün ayakta olduğu için Topal Osman’ın ürkütücü hikâyelerini yazmaya kimse cesaret edemiyor, tarihçilerimiz Topal Osman için, savaşta o olmasaydı Pontus’la uğraşamazdık, derler, ardından, onun masum halka yaptığı zalimlikler de akıl almaz, diye ilave ederler.</p>
	<p class="block_14"><span class="calibre3">      </span>Ahmet Emin Yalman’ın hatıraları ve Yakın Tarihimizin 4. cildinden Topal Osman’a dair toparlayabildiğim bunlar, tarihçilerimiz bu trajik sayfayı açmak istemiyorlar. Çünkü Topal Osman devletin içinde yaşamaya devam ediyor... Ancak, bugün Giresun yaylalarında horon tepiyorsak, bunu biraz Topal Osmanlara borçluyuz, Giresun’da ayakta tek kilise kalmamışsa bunu da Topal Osman’a borçluyuz. Ne diyelim şimdi?</p>
	<p class="block_14"><span class="calibre3">      </span>Şu güzelim sonbahar günü serin serviler altında sevgilinizle püfür püfür geziyorsanız, sizlere saf, temiz, berrak bir tarih bırakamadığımız için özür dileriz. 75. yılını kutladığımız Cumhuriyet’in, ayakta onuruyla kalmış eli öpülesi bir ihtiyarını tanıyor musunuz? Köşe yazarı, tiyatrocu, siyasetçi, asker emeklisi ihtiyarlarımıza bir bakın, çürümüş kokmuş, satılmış, onursuz bir hayat bıraktılar geride. 75. yılda elini öpeceğimiz ya da resmini ekranlara getirip iftihar edebileceğimiz bir ihtiyar gösterin.</p>
	<p class="block_14"><span class="calibre3">      </span>Bizlere satılmış bir ülke bırakan bu sümük suratlı moruklar, devleti Yeşil’e, Çatlılar’a teslim etti. Sağ milliyetçiliğin kalesi, şerefi oldu bu isimler. Yüzlerine tükürerek yok edemeyiz artık onları. İki yıl önce Amerika’ya kaçacak, hapishaneye tıkılacak denilen Tansu Çiller, bugün birinci parti konumuna nasıl yükseliyor. Tüm taşra konuşmaları ve medyada çeteyi alenen savunarak!..</p>
	<p class="block_14"><span class="calibre3">      </span>Bu isimlere övgüler düzerek. Tetikçi sağ milliyetçiliğin karşısında durmak gün geçtikçe zorlaşıyor, çünkü halkımızın bağrından çıkan bir kültür oluyor “tetikçilik”...</p>
	<p class="block_14"><span class="calibre3">      </span>Tükürdüğümüz şeyin kendi suratımız olduğunu bilemiyoruz. Ütopyadan, fanteziden kendimize düşünce kuruyor, vatanın acı trajedisi karşısında “Kardeşim ben savaşa karşıyım” gibi ossuruktan laflarla kaçıyoruz. Son elli yıldır ülke sevgisini, onurunu, sağ milliyetçilerin sapık mafyatik raconcularına böyle teslim ettik, işte Anadolu’nun Elazığ’ı, Erzincan’ı, Erzurum’u, Giresun’u halk sağlığına zararlı bu adamlara tapıyorlar! Öyle derin bir kültür ki bu, pek kıymetli Türk sağının yazarı Taha Akyol, coptagon hapı satıp tır şoförlerinin Suudi Arabistan’da kellesinin vurulmasına sebep olan uyuşturucu kaçakçısının televizyonunda program yapıyor! (Sağcı yazarlar zaten uyuşturucu tüccarlarını avuçlarının içi gibi bilir, nedense!)</p>
	<p class="block_14"><span class="calibre3">      </span>Topal Osman ya da Yeşil kimdir? Bu sorunun cevabını veremiyoruz, silahlı kabadayıları kahraman ilan eden halkımızla bu yüzden duygu birliğimiz kopmuştur. Hatta aramızda sapık katiller gibi dolaşan sağ milliyetçiler kudurmuş diye, zırvadan sinek entelektüeller ülke sevgisini dahi tartışmaya açan küstah bir aydın şımarıklığına girebiliyor!..</p>
	<p class="block_14"><span class="calibre3">      </span>Yeşil kimdir? Sapık mı, katil mi, kahraman mı? Bunun cevabını veren yok! Hazreti Ali de cenk meydanlarında estetik düşkünü aristokrat bir eskrimci gibi savaşmıyordu, efsaneye göre yedi kulaç açılan kılıcını Allah ne verdiyse sallıyordu, kılıç kimin neresine geliyordu, kafatasını ortadan ikiye mi bölüyordu, tarih bunu tartışmıyor...</p>
	<p class="block_14"><span class="calibre3">      </span>Kılıcı kim adına, ne adına kaldırıyordu! Yeşil silahını, kimin adına kullanıyordu?</p>
	<p class="block_14"><span class="calibre3">      </span>Vur emrini ancak parlamento verir. Amerika, İngiltere, Fransa da 18. ve 19. yüzyılda kendi manyak kahramanlarından parlamentoya sığınarak kurtuldular. İçimizde kılıcı kaldıracak adam, halkın iradesini temsilen parlamentodur. Meclis, vatanın tedavi edildiği yerdir. Halkın meclisini tanımayan bir devlet, çakalların, mafyanın, prostatlı generallerin çakal devletidir. Niyazilerini bize şehit diye sokuşturur ve niyazi olmak için deliren bir halkı, sağcı partiler, holdinglerimiz öpüp başının üstüne koyar!</p>
	<p class="block_14"><span class="calibre3">      </span>Ve günde bir milyon lira kazanmak için, memleketinden bin kilometre öteye 15 kişilik minibüse 40 kişi binip fındık toplamaya giderken, kaza geçirip, ardından gelen tır, yola düşenlerin üstünden geçip, 30 kişi ölüyor. Bin kilometre uzaktan günde bir milyon kazanmak için yola çıkıp gelmeyi başaranları da şehre almıyor, Cumhuriyetin valisi!</p>
	<p class="block_14"><span class="calibre3">      </span>Son on yılda TGRT, STV, TRT, vs. Hürriyet, Milliyet, Sabah, vs. gazeteler bize Yeşil gibiler olmasaydı PKK’yla baş edemezdik fikrini benimsettiler. Şimdi aynı TV ve yazarlar bize, uyuşturucu tüccarlarının kara parası olmasa hepimiz aç kalırız fikrini benimsetiyorlar. Cumhuriyetimiz erdi 75 yaşına. Önümüzdeki on yıl yerli malı haftasında ilkokul çocukları okullarına, yerli malı yurdun malı, herkes bunu kullanmalı diye eroin, esrar götürürse şaşırmayalım. Çünkü babalarından ve dedelerinden götürecekleri başka hiçbir şey yok.</p>
	<p class="block_10"> </p>
	<p class="block_9"> </p>
	</body></html>
