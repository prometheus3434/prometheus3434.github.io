<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_46">Gangsterlerin Siyaseti</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Siyaset kemirici bir arzudur. Bir makarna tüccarı siyaset yapamaz. Ancak, makarnadan nefret eden karısı yapabilir. İtalyan orta sınıfının sade, sakin besini makarnadır. İtalyan mafyası, makarnanın çorak kültürel ortamından, yani, sadelik ve sakinlikten nefret ettiği için, hayatın lezzetini, soslarını, acılarını, hareketli, sert alanlarda aramıştır!</p>
	<p class="block_14"><span class="calibre3">      </span>Orta Anadolu’dan milliyetçilere oy gelmesi, tarihin bu en sade ova ve bozkırlarını da artık kemirici bir arzunun kapladığını gösteriyor. Onlar için umutsuz bir savaş, ama son yıllarda tüm tehlikeli suçlular, bu sade, sakin, şehirleşmemiş kasabalardan çıkıyor!</p>
	<p class="block_14"><span class="calibre3">      </span>Ve artık ANAP mahalli düzenbazlar yetiştiremiyor, çünkü artık ekmek, ya Kuşadası mafyasının ya da holdinglerin ağzında.</p>
	<p class="block_14"><span class="calibre3">      </span>Parti, suç ve siyasetin yazlık köşküdür! Kahramanca bir istekle, ülkemizi artık suçlular ordusu yönetmektedir. Değil parmak izlerini, her gün yüzlerini gördüğünüz halde yakalayamıyorsunuz. Bıçak devletin en derin tabakasına dayanmıştır. Karıncaların şekere nasıl bulaştıklarına hayret etmemek lazım.</p>
	<p class="block_14"><span class="calibre3">      </span>Suçlular ordusunun medyadaki holding bağlantılı yazarlarına bakarsanız, suç hâlâ, dış düşmanlarda! Suçlular ordusunun tek tek ailelerine baktığınızda, ilahiler söyleyen, kandilimizi kutlayan, şehitlerimiz için mevlitler okuyan, beyaz, incecik tülbentli annelerimizi bulursunuz.</p>
	<p class="block_14"><span class="calibre3">      </span>Ya da müteahhitler derneği üyelerinin annelerini sosyolojik olarak inceleyin, hiçbiri oğlunun suçlu olduğunu kabullenmeyecek, sevgi dolu bir kucaklaşmayla sarmaş dolaş olduklarını göreceksiniz. Mecalsiz kalbi, yorgun sesine rağmen, hayata iştahla asılan mübarek bir yüzü vardır annelerin, bir de boynundaki gerdanlığının pırıltısıyla oğlunun parıltılı namusunu dualarla ballandırarak anlatır!</p>
	<p class="block_14"><span class="calibre3">      </span>Suç, en geniş toplumsal inanç çemberinde yerini almıştır. Bir suçun, yaşayabilmesi için, büyük kalabalıkların onu tutması, benimsemesi gerekir. Birinci aşama tamamlandı. Şimdi, ikinci aşamadayız, suçu bölüşen kalabalıklara bu suç da yetmeyecek. Mesela, Bayındırlık Bakanlığında kritik noktalara atama yapmak zorunda kalan yeni milliyetçiler, eski milliyetçileri kıran kırana kavgalarla tasfiye etmeye başladı bile.</p>
	<p class="block_14"><span class="calibre3">      </span>Çünkü suçun da bir sınırı, hacmi vardır, ülkemizdeki suçların zenginliği, tüm bu suçlular ordusunu artık doyuramayacaktır!</p>
	<p class="block_14"><span class="calibre3">      </span>Düşünceye, demokrasiye, sola kapanan bu devletin adı: Sert Devlet’tir. İdeolojilerin gangsterleşmesini sağlayan sert devlettir. Refah’ın akbil, CHP’nin İSKİ, Demirel’in İlksan, DYP ve ANAP’ın “gırla” korkusuz yolsuzlukları, mahalli düzenbazların siyasi ve toplumsal temizliği bahane edip, halkı oy davarı haline getirip, siyasal hayatı “gangsterleştirdiklerinin göstergesidir!”</p>
	<p class="block_14"><span class="calibre3">      </span>Ancak, hasta kadar hareketsiz cansız sosyolog ve siyaset bilimciler bu durumu hâlâ, merkez sağ, merkeze toplanma, merkezin dağılması gibi kavramlarla açıklıyorlar.</p>
	<p class="block_14"><span class="calibre3">      </span>Bir de cins psikiyatrlar vardı, bunlardan biri hayatını delice cinsel enerjiye (libidoya) takmış “Wilhelm Reich’tı. Bir yoksul garsonun, Cumhurbaşkanının kızını düzebildiği cinsel eşitlik dünyasına girdiğimizi söylüyordu. Soylularla yoksullar arasındaki cinsel kastın modern yüzyılda dağıldığını iddia edip, cinsel özgürlük devrimi yaşandığını söylüyordu. Doğru. Türkçe meali: Herkes herkesin ....ötüne koyduğuna göre, “siyasal iktidarın” en sert egemenlik alanı parçalanmaktadır.</p>
	<p class="block_14"><span class="calibre3">      </span>İkinci iddia, benzer manyak sosyologların, aynı yoksul garsonun, profesyonel soygun şebekesiyle hırsızlıkla, hızla toplumun en üstüne çıkıp, siyasi iktidarı bölüşebileceği iddiası. Bunun en güzel örneği, Bir Zamanlar Amerika filminde ayrıntılarıyla anlatılır.</p>
	<p class="block_14"><span class="calibre3">      </span>Bu da doğru. Vahşi kapitalizme karşı en etkili silah, Sovyetler’den ve sosyalizmden değil, yine Amerika’da icat olmuş gangsterlerden gelmiştir. Banka, mağaza soyguncuları, fidyeciler, vahşi işadamlarının tek korkusu olmuş, (bugünlerde uyuşturucu tüccarları), sonunda kapitalistler gangster karakterdeki insanlarla, legal şirketler kurup, yardımcı, ortak, birlik olarak kapitalizmin iktisadi ve siyasi nimetlerini işte böyle alttan gelen çakallarla, serserilerle bölüşmek zorunda kalarak, bir parça hayat bulmuşlardır!</p>
	<p class="block_14"><span class="calibre3">      </span>Çakallarla, gangsterlerle holdinglerin bu ortaklığı, işte bu ulusal birliktir. Ulus-devlet, çakallarla kapitalistlerin birliğidir. Biri koruma, güvenlik rolünü oynar, diğeri klasik sömürüsüne devam eder. Aksini söyleyen siyaset bilimciler varsa onların da ....ötüne koyayım.</p>
	<p class="block_14"><span class="calibre3">      </span>İşadamları çakal milliyetçilerden neden korkmaz? Çünkü içi pamuk doldurulup sergilenen kuş, ayı, kaplan gibi hayvanların bugüne değin, cinsel organlarını doldurmayı hiç düşünmemişlerdir.</p>
	<p class="block_14"><span class="calibre3">      </span>İhtişamlı servetine rağmen burjuva dahi, hayvanın yalnız şöminenin önüne serdiği postuna ve duvarına astığı boynuzuna katlanabilir. Ancak, siyasette yükselmek isteyen turfanda işadamları, çakal milliyetçilerin canlı kanlılarıyla iş tutar ve onlarla yemeğe oturduklarında, en çok ağızlarının içine bakarlar. Büyük lokmaları bir defada hızlı, keskin çene darbeleriyle nasıl kopartıp, paramparça edişlerini izlemekten hoşlanırlar. İçinden “harika hayvanlar” diye geçirir. Dışarı çıktıklarında kameralara işadamı şu demeci verir: “Politikacılarımızın kararlı ve istikrarlı vatanseverliği, iş dünyamız için güven verdi...”</p>
	<p class="block_14"><span class="calibre3">      </span>Bir işadamının çakal politikacıdan en rahatsız olduğu sahne, çakal politikacının çocuğunu öperken, ya da karısına çiçek verirken gazetelerde yer alan sevecen şirin aile babası fotoğrafıdır. Çünkü kamuoyunda mutlu ve iyi insan görüntüsü, işadamının egemenlik sahası içindedir.</p>
	<p class="block_14"><span class="calibre3">       </span>(Ünlü işadamları, depremi, sel felaketini büyük bir umutla, müjdeyle bekler, çünkü ertesi gün, gazetelerde, depremzedelere gönderilecek çekin veriliş sahnesi büyük bir törenle manşetlere çekilecektir. Çeki, işadamının elinden alan politikacı, memleketi için büyük bir hizmette bulunduğundan o da kameralara kahramanca gülümsemektedir.</p>
	<p class="block_14"><span class="calibre3">      </span>Basın tarihimiz hiçbir işadamımızın öfkeden kuduran tek bir fotoğrafını yayımlamayı başaramamıştır. Basın tarihimizde bir tek gün, çıldırmış, cinnet getirmiş, bir vatandaş resmi çıkmadığı gün olmamıştır.)</p>
	<p class="block_14"><span class="calibre3">      </span>Suçluların, hırsızların şöhret olmak istediği tek ülke, Türkiye! En ağır şekilde cezalandırılması gereken mafya çakalları, TV’lerin en müstesna programlarında ağırlanıyor. Çakalların, cinayetlerden müteessir olmak bir yana, ekranlarda onları mesleklerinin profesyonel operatörleri gibi takdim ediyoruz. Basit bir çakalı, değerli bir vatanperver olarak milyonlarca gencecik çocuğa tanıştırıyoruz. Alçakça işlenmiş cinayetlerini umursamıyor, avantür bir suçluyu, bakanlarla aynı masada görebiliyoruz. Ve sonunda, avantür suçlular milletvekili oldu. Daha iki gün dolmadı, medya avantürlerin koluna girmek için sıraya giriyor!</p>
	<p class="block_14"><span class="calibre3">      </span>Bir de holding yazarları, çakalların, gangsterlikle ele geçirdikleri siyasal temsili, insanüstü bir kahramanlık gibi sunuyor. Gerçek o ki, aslında, başkaldıran, isyancı olan çakallardır. Köpekliklerinin maskesinde isyanlarını, yani burjuvayı tokatlayıp, racondan bir servet yapmayı unutturuyorlar. Aksine, Türk solu, evcil, muhafazakâr, ilkel ve çocuksu isteklerle siyaset sahnesinde. İnsan hakları gibi, açları doyurmak gibi politik gerçekliğini kaybetmiş siyasi isteklerde bulunuyorlar. Çakallar, gerçek siyaset yapıyor, saldırıyor ve kapıyor! Kapitalizmin siyasi tarihi öğretiyor bunları bize. Türk solu da, banka soyarken, siyasi zekânın, gerçekliğin dilinden konuşuyor, ürkütüyordu. Şimdi, kısır, evcil, soyut bir özgürlük konuşan, ölmüş, zararsız bir siyasi dili temsil ediyor. Türk solunun Kesk’ten başka azgın, tek bireyi kalmamıştır. Geleneksel Marksist-Leninist hiziplerden kalmış cüruflar, kuşak dayanışması, tekke solcusu, ya da bar-bira dostlukları oluşturup, müsamere niteliğinde toplantılarda slogan atarken bile, “Aslında biz memnunuz” suratı taşıyorlar! Çünkü tırnakları ve dişleri çekilmiş! Gazete solcularıyla parti kurulmaz, polemik yapmak için siyaset yapılmaz, radikalizm, şekere saldırmaktır!</p>
	<p class="block_14"><span class="calibre3">      </span>Yani, makarnacılarımız artık solculardır, sade bir sükûnet içinde gül gibi geçinip gidiyorlar!</p>
	<p class="block_14"><span class="calibre3">      </span>Henüz yirmi sene önce, çarşı-pazar kalabalığının çoğunu, kol kola girmiş anne-kız ikilileri oluştururdu. Şimdi, çarşı-pazar kalabalığını solcu genç sevgili ikilileri oluşturuyor.</p>
	<p class="block_14"><span class="calibre3">      </span>Henüz yirmi yıl önce, okulda, komşuda, kahvede, umumi helada, bir insan mutlaka bozuk bir musluğun şırıltısını duyar, böyle memleket olur mu, bu düzeni değiştirmeli diye seslenirdi. Artık musluklarda mükemmel bir teknoloji ve sessizlik var.</p>
	<p class="block_14"><span class="calibre3">      </span>Eskiden lüks Amerikan arabalarıyla kaçan mafya çakallarını kovalayan polis arabalarının camları kırık, boyası dökük, toz toprak içindeydi... Bugün, polis arabaları da mükemmel. Hırsızlarınki de mükemmel. Çalıp kaçan memnun, kovalamacılık oynayan, arkasındaki polis de memnun. Sol ne yapsın? Ne desin!</p>
	<p class="block_14"><span class="calibre3">      </span>Henüz yirmi sene önce bir ara sokaktan geçtiğinizde, pencerenin, perdelerin gölgeleri ardına saklanmış, yolu gözleyen kadın yüzleri görürdünüz. Sol bunun şiirlerini yazdı, durdu. Bu kadınları, özgürlüğe, sokağa ve hayata çağırdı. Şimdi bu kadınlar kendiliklerinden barlara, cafelere, tekstil atölyelerine doluştular. Edebiyat yapan kadın yazarlarımıza bakın, evde kalmış can sıkıntılarını, pişmanlıklarını, kuruntularını, halının tozu gibi kelimelerle eğlenip, şöhret oluyorlar. Kitaptan ve kelimeden kendi küçük dünyalarına uyuşturucu yaptılar.</p>
	<p class="block_14"><span class="calibre3">      </span>Eskiden her adım başı dilenciler çıkardı önümüze. Yalvarırlardı, içler acısı. Ağlarlardı boyunları bükük. Allah razı olsun derlerdi, yamalı, yırtık, bohça gibi elbiseleriyle. Şimdi, yalvaranlar, abla, amca, teyze, bir selpak alır mısın diyen on yaşındaki çocuklar! Geleneksel dilencilerimiz tüydüler. O ülke, üçüncü dünya ülkesiydi, geri kalmıştı, bizde laf boldu, şimdi, barda, cafede ağabey yara bandı alır mısın diyen çocuklara karşı, alalım mı, almayalım mı, henüz ne diyeceğimize karar veremedik?</p>
	<p class="block_14"><span class="calibre3">      </span>Eskiden iki insan bir masaya oturduğunda, usulca birbirlerini süzer dikkatli, zarif bir sakinlik içinde karşılıklı ince jestlerle birbirlerini tanımaya çalışırdı. Şimdi, yeni tanıştığımız insan, masaya oturur oturmaz, daldaşşak lafa giriyor. Bilmiş, bilmiş saatlerce konuşmaktan bıkmıyor. Bu denli vıdı vıdı, geveze, ukala, bilmiş gençlere solun söyleyecek ne sözü olabilir.</p>
	<p class="block_14"><span class="calibre3">      </span>Oturmak için bir masaya, hem en kalabalık mekânları seçeriz, hem de oturur oturmaz, ben kimseyle ilgilenmiyorum tavrını alelacele alırız. Bozuk ruhlu bir kentsoylu oluverdik. Neye kızgınız, niçin küskünüz, neden bir şeyleri sevmiyoruz, her bir masa Savaş Ay’ın programı gibi, binlerce lafın dalaşına giriyor ve ertesi gün siyasal bir neşesizliğin içine yuvarlanıyoruz. Başta ben, hepimizin büyük bir ahlâk hastanesinde yatması gerekiyor. Sine-i millete, milletvekilleri değil, biz yazarların inmesi lazım. Kâğıt ve kitap gibi modern toplumun uyuşturucularından acilen uzaklaşmamız gerekiyor!</p>
	<p class="block_14"><span class="calibre3">      </span>Bahar kadar yumuşak, incecik kuşkonmaz yüzlü, kolları, bacakları, becerileri henüz oluşmamış bu gençleri çakalların Türkiye’sinde donanımsız bıraktık. Bakın, sağ siyasetin en güçlü motifi: Leyla ile Mecnun hikâyesidir. Bu hikâyeyi hiç kimse doğru şekilde okuyup, yorumlayamamıştır. Mecnun, Leyla’yı yüzüstü bırakır, annesini, babasını üzüntüden öldürür. Çöllerde kendini yiyip bitirir. Neymiş efendim, Tanrı’nın sevgisine ulaşacakmış, Leyla’nın güzelliği de neymiş... Mecnun çöllerde ilahi aşka koşarken, hem Leyla, hem annesi, hem de babası, sinirden, gözyaşından, ağlamaktan kafayı yerler! Ayrıca, Mecnun da, Tanrı’ya ulaşacağım diye gönüllü delirmenin peşindedir!</p>
	<p class="block_14"><span class="calibre3">      </span>Bir sağcı için “dava” budur, geride bıraktığı, anneyi, sevgiliyi, babayı düşünmez, çölde tek başına öldürür, delirtir kendini!..</p>
	<p class="block_14"><span class="calibre3">      </span>Yüzyıllardır halkımız, sevdiği kızı, annesini “kahrından” öldüren Mecnun’a neden ilahi bir aşkla bağlıdır! Kelimelerle, kitapla bu aşkı anlayamazsınız.</p>
	<p class="block_14"><span class="calibre3">      </span>Sağcı halkımızın ruhuna eğlenceli ve değişik bir yerden bakalım. Geleneksel toplumlarda, soyadları, insanların duygu ve düşüncelerini derinden etkiler. Biz falanca oğullarındanız, soyluluk unvanıdır, övünülür. İçinizde bu topraklardaki insanların yüzlerini, duygu ve davranışlarını en çok hikâye eden benim. Yurdum insanının karakterini, davranışlarını, duygularını şekillendirmede, soyadlarının bu denli etkili olmasına şaşırıp kalıyorum. Aşağıdaki soyadların hikâyelerini A.Ü. Edeb. Fak. Dergisinden aldım, çok şey öğrendim... Soyadlarının karakterleriyle yaşayan insanları kelimeyle, kitapla değiştirmek mümkün değildir.</p>
	<p class="block_14"><span class="calibre3">      </span>KELEŞ: Dedem İstiklal Savaşında gazi olarak dönüyor. O zamanın şartlarına göre maddi durumu iyi. Sonra da köye sözünü geçirmeye başlıyor. Soyadı olarak da herkese sözü geçen, her dediğini yaptıran, vurup, kıran anlamlarına gelen Keleş’i alıyor.</p>
	<p class="block_14"><span class="calibre3">      </span>KEPÇEOĞLU: Bu soyadı sülaleye, kaşık, kepçe yaparak satan dedelerden intikal etmiştir. Çevrede kaşıkçı, kepçeci gibi lakaplarla tanınmıştır. Bu zamanlarda bilhassa gençler bu soyada karşı çıkmakta, bazıları mahkeme kararıyla yeni soyadlar almakta.</p>
	<p class="block_14"><span class="calibre3">      </span>GEYİKOĞLU: Ailedeki dedelerden biri avcılığa çok meraklı. Dede hiçbir zaman eli boş dönmezmiş. Umumiyetle geyik avlarmış, geyiğe o zamanlar keyik derlermiş...</p>
	<p class="block_14"><span class="calibre3">      </span>KOÇ: Nüfus memurunun elindeki listeden seçmişler.</p>
	<p class="block_14"><span class="calibre3">      </span>KAYA: Soyadı Kanunu çıkmadan ağabeyim dört yaşlarında iken yaylada kaybolmuş. Ertesi gün büyük bir kayanın altında uyurken bulmuşlar. Soyadı Kanunu ağabeyimin bulunmasından sonra çıktığı için dedem de olayın hatırası olması dileğiyle soyadı olarak Kaya kelimesini seçmiştir.</p>
	<p class="block_14"><span class="calibre3">      </span>KONANÇ: Dedeleri, soyadı almak için ilgili daireye gittiği zaman memur hemen Konanç soyadını veriverir. Anlatıldığına göre memur, gelenlere soyadı bulmakta güçlük çekiyormuş. Daha evvel müracaat eden bir vatandaşa Konan soyadını veren memur, yeni gelene de, bu soyaddan ilham alarak bir “ç” ilavesiyle Konanç soyadını vermiş.</p>
	<p class="block_14"><span class="calibre3">      </span>KOYUNOGLU: 19. yüzyılda Erzincan’ın Kemaliye kazasında Mehmet Ağa isminde biri yaşarmış. Bu zat, ilimle uğraşmaktan vazgeçip koyun otlatmaya başlamış. Hasımları Ali Efendi bir gün kavga sırasında “Ulan koyun otlatanın oğlu, sende mi adam oldun?” demiş ve sülaleye bundan sonra Koyunoğlu denmiş.</p>
	<p class="block_14"><span class="calibre3">      </span>KUŞTAN: Askere giden dedem orada bir komutanın emir erliğini yapmaktadır. Komutanın verdiği bütün emirleri hiç beklemeden yerine getirmektedir. Komutan bir gün der ki, “Şimdiye kadar verdiğim emirleri harfiyen yerine getirdin. Sanki bir kuş gibi uçuyordun. Senin kuştan farkın yok. Eğer memleketine sağ dönersen soyadını benim hatıram olarak Kuştan koymanı istiyorum..”</p>
	<p class="block_14"><span class="calibre3">      </span>ÖZCAN: Nüfus memuru listeden seçip vermiş.</p>
	<p class="block_14"><span class="calibre3">      </span>ÖZTÜRKER: Nüfus memuru listeden seçip vermiş.</p>
	<p class="block_14"><span class="calibre3">      </span>ÖNAL: Dedem kurtuluş savaşında en ön saflarda kahramanca savaştığı için öncü kahraman, ön saflarda savaşan anlamına gelen Önal soyadı kendisine layık görülmüş.</p>
	<p class="block_14"><span class="calibre3">      </span>SEZİK: Benim soyadım ne sülaleden kalmıştır, ne lakaptır. Babamın kendisi seçmiş, beğenmiş koymuştur. Sezik, sezgisi kuvvetli demektir. Her şeyi çabuk sezen, anlayan anlamına gelir.</p>
	<p class="block_14"><span class="calibre3">      </span>TAŞKIN: Bu soyadı alan dedelerine Kör Ali derlermiş. Çünkü o gözlerini sık sık kapatır, açarmış. Kanun çıktığı zaman inşaat ustası olan dedeleri bu soyadı almış. Çünkü oralarda meşhur olan siyah taşın yerini bulmak, sonra da onu kırıp inşaatta kullanılabilecek şekle getirmek herkesin harcı değilmiş. Kör Ali kanun gereği olarak soyadı seçerken Taşkın’ı tercih etmiş.</p>
	<p class="block_14"><span class="calibre3">      </span>SEYHAN: Lakapları Araboğlu imiş, nüfus memuru listeden seçip vermiş.</p>
	<p class="block_14"><span class="calibre3">      </span>TEMELLİ: Dedem herkes tarafından sevilen bir kişi imiş. Köyün yakınında çok soğuk mesire yeri gibi yeşillik yerden ayrılmazmış. Bir yolcu, “Amca seni hep burada görüyorum, sebebi ne” diye sormuş. Dedem de: “Evet ne yaparsın başka dinlenecek yer yok. Temelli buradayım...” Soyadı Kanunu çıktığı zaman biz de soyadımızı Temelli olarak nüfusa kaydettirdik.</p>
	<p class="block_14"><span class="calibre3">      </span>VAROL: Lakabımız Bayramoğlu imiş. Nüfus memuru köye geldiğinde, Bayramoğluları nerede? Diye sormuş. O zaman dedem “buradayım” demiş. Nüfus memuru, dedemin aslının buralı olup olmadığını anlamak için şaka yollu, burada mı oldunuz (doğdunuz?) demiş. Dedem de köylü saflığı ile “Evet memur bey, burada var oldum” demiş. Bu söz memurun hoşuna gitmiş, var ve ol’u birleştirerek kayıtlara Varol diye yazmış..</p>
	<p class="block_14"><span class="calibre3">      </span>ZEYBEK: Köyde soyadı alma işi devam ederken dedemler zeybek oynuyorlarmış. Memurlar listede zeybek kelimesini görünce dedeme bu soyadını vermek istemişler, dedem de kabul etmiş…</p>
	<p class="block_10"> </p>
	<p class="block_9"> </p>
	</body></html>
