<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_28">Deliler Matinesi</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Sokağın başında taranmış uzun dalgalı saçlarıyla iri iki göz önümden kaçıverdi, sıcacık bir rüzgâr gibi işledi içime. Nedir, kimdir? Nereye gidiyor? Derin bir yaprak kokusu ruhumu istila etti. Peşinden gidemem çaresizliğimi... Artık ezberlediğim bir efendilikle yoluma devam ettim.</p>
	<p class="block_14"><span class="calibre3">      </span>Elin kızından bana ne? En güzel yerinden kopan bir keman teli gibi çarpılmış olmak. Bu bana yeter. İncir tadında bir hayal yaşamak soylu bir duygu değil mi? Bu kadarı yetmez mi?</p>
	<p class="block_14"><span class="calibre3">      </span>Ardında bıraktığı esrarlı ışıklar için hiç tanımadan yanımdan geçiveren kıza insanoğlu adına saygılarımı sunarım.</p>
	<p class="block_14"><span class="calibre3">      </span>İşte böyle, dut kurusu tadında kibar olunca da, müthiş bir kuvvet bulurum kendimde. Kalbim, dağların en temiz havasıyla temizlenir. Kusurlu, sapık, günah neyim varsa, o tertemiz dağ başında buzlu tadıyla yıkanıverir. Tam da o hayalin içinde duyulmamış, berrak, durgun sular bulur beni, artık çürümüş suratlı milyonlarca yetişkin insanın akışı üşütmez beni. Ballanmış incir rengi bir heyecanla yürürüm, bugün de derim, hayatımı kurtardım. Sokağın ruhsuz pençelerinden bugün de kurtuldum.</p>
	<p class="block_14"><span class="calibre3">      </span>Kaldırım taşları som altına dönüşür ve çiviyle mermere yazı yazıyor gibi düşünmeye başlarım! Evet, çekip gitsin, bana ne? Bir kez onu görmüş olmak bana yetmeli!.. Ama çoban köpeklerini hani, otla, sebzeyle beslerler, et vermezlermiş. Bir gün kuzularla şakalaşırken kazara kuzuların kulağını ısırır. Kanın kokusunu tattığında... Öyle tatlı gelirmiş ki, çoban köpeği koruduğu kuzuyu kaçırır, parçalarmış. Çünkü bir kez et, kan kokusunu tadan çoban köpekleri, bir daha sürüde köpeklik yapamaz.</p>
	<p class="block_14"><span class="calibre3">      </span>Gittim ve bir ağacın önünde bunu düşündüm. Sürüden atılmak istemiyorum, gidip o kızın etini de dişlemek istiyorum.</p>
	<p class="block_14"><span class="calibre3">      </span>Ağaç, önümde donmuş bir hayvan. Konuştukça güzelleşiyor. Saçlarına fön çekmiş gibi kabarıyor dalları. Ama nafile. İnsandan başka anısını kim anlatabilir?</p>
	<p class="block_14"><span class="calibre3">      </span>Aşk ve kahramanlık, ikisini de kaybettik, trapezdeki maymuna döndük. Gururun bittiği yerde aşk olmaz. Gururun bittiği yerde mizah olmaz. Gururun bittiği yerde herkesin ruhu kesesinde. Kahveye çekilip tüm bunları düşünmeliyim.</p>
	<p class="block_14"><span class="calibre3">      </span>İnsanı zekâdan başka hiçbir şey dinlendiremez. Zekâyı, aşktan başka hiçbir şey kımıldatamaz. Kırk yaşını geçmeden de akıl ballanmaz. Bu bal, en hüzünlü şarkılardan daha ince yakar insanı. En iyisi, hiç görmemiş gibi davranalım, hiç yokmuş gibi...</p>
	<p class="block_14"><span class="calibre3">      </span>Ankara’ya ilk geldiğimde oyunda rol alan bir arkadaşın davetiyle ilk defa gittiğim tiyatro, deliler matinesiydi. Hayatımda zaten, yedi-sekiz kere tiyatroya gitmiştim, ama Ankara’da ilk, her şeyi merakla izliyorum. Seyircileri pek tuhaf buluyordum ama akıl hastası olduklarını bilmiyordum. Sanıyordum ki, Ankara’da tiyatro seyircisi böyle oluyor!</p>
	<p class="block_14"><span class="calibre3">      </span>Seyirciler, ya abartılmış bir avallıkla, ya da aşırı incelmiş bir süzgünlükle, ama hepsi ciddiyetle ve suskunluk içinde etraflarına bakıyorlardı. Kadınlar ipeksi turuncu ve bordo kadife elbiseler giyiyor, çubuğu fazlasıyla uzun parlak siyah ağızlıklarla sigara içiyorlardı. Erkekler çoğunlukla pipo ve kimse kimseyle konuşmuyordu. Vücutları birbirlerine dönük, ama biri tavana, biri yere, biri de hiç kımıldamadan kollarını bağdaştırmış bekliyordu. Şaşkınlığımı gizleyemedim, herhalde gerçek tiyatro izleyicisi böyle oluyor. Burada seyirciler böyle. Aklımdan tüm seyircilerin deli olabileceği geçmiyor. Oyun başladığında, hiç kimsenin toplu alkışladığını, topluca güldüğünü görmedim, hiç olmadık yerde tepki veriyorlardı ve birçoğu oyundan çok ısrarla sahnenin değişik bölgelerini kesiyorlardı.</p>
	<p class="block_14"><span class="calibre3">      </span>Ve oyun arasında, insanların tuhaflık ötesi şıklıkları, tablolar karşısında büyülü duruşları...</p>
	<p class="block_14"><span class="calibre3">      </span>İster istemez onlar gibi durmaya başladım, onların hareketleri gibi ağır tepkiler veriyorum. Bir tuhaflık var ama tedbiri elden bırakmamak lâzım.</p>
	<p class="block_14"><span class="calibre3">      </span>Bir hafta sonra yine tiyatroya gittiğimde, pek laubali bir seyirci gördüm, oysa normal seyirciydi bunlar. Yüksek sesle konuşuyor, şakalaşıyorlar. Durum biraz tuhaf dedim. Ben ne olur ne olmaz, taşradan gelmiş keloğlan gibi tedbiri elden bırakmadan, ilk günkü seyirciler gibi, salonun tuhaf yerlerine dikkatlice bakarak ve bakışlarımı uzun bir süre orada tutarak... Ağırca başımı döndürerek... Kollarımı yavaşlatılmış bir hareket gibi önden bağlayarak... Geriye döneceksem, bir dakika gibi uzun bir zamanda bunu yaparak...</p>
	<p class="block_14"><span class="calibre3">      </span>Birkaç kişi tuhaflıkla baktı bana. Yüz vermedim, içimden, tiyatro çok bozulmuş, dedim. Hatta onların, buranın soylu havasına yakışmayan davranışlarda bulunduklarını ima eden jestlerle, gerçek bir tiyatro izleyicisi gibi bakışlarımdaki sert büyüyü bozmadan takıldım.</p>
	<p class="block_14"><span class="calibre3">      </span>Her neyse, ben keloğlan gibi, tedbiri elden bırakmaya pek niyetli değilim.</p>
	<p class="block_14"><span class="calibre3">      </span>Keloğlandan farkım, inanılmaz taklit ve uyum kabiliyetim. Elimde olmayan bir güvenle, kendimi o günkü havaya kaptırmışım. Neden? Buraya ait hissetmek istiyordum kendimi. O delice duruşları yapabilmek için neler çektiğim ise, genç bir sanatkârın özel sırları arasında kalsın, anlatmayayım.</p>
	<p class="block_14"><span class="calibre3">      </span>Tiyatroya defalarca gittim ve ilk gün öğrendiğim görgü kurallarından asla taviz vermedim. Sonunda sıkıldığımı anladım, şaşkınlığımı zoraki gizlemeye gerek yok. Çünkü tat almıyorum.</p>
	<p class="block_14"><span class="calibre3">      </span>İşte orada öze özüme dönmeye karar verdim. Birkaç şey de öğrenmiştim, salondaki en rahat seyirciden daha rahat ve her şeyi biliyor rahatlığında bir ukalalıkla tiyatroda olup biten her şeyi beğenmez oldum. Ama tiyatroda öğrendiğim o delice mimikleri bir günde terk etmem mümkün değildi, bozuklukları, bu mimikler içinde dile getiriyordum, yani, gerçekten “deli” olmuştum.</p>
	<p class="block_14"><span class="calibre3">      </span>Aradan yıllar geçti, çok şey okudum, öğrendim, ama o deli duruş ve bakışlarımdan vazgeçmedim. Orası tiyatro, dünyanın en harika yeri. Zaten tiyatroyu öyle hayal etmiştim. Hep şu hayali kurmuştum; bir gün soylu ve incelmiş kibar tavırlarımla tiyatroya gideceğim ve orada karşıma bir kız çıkacak! Tümüyle delilerden oluşan seyircileri tamı tamına taklit ettiğim halde çıkmadı.</p>
	<p class="block_14"><span class="calibre3">      </span>Bir gün o delice bakışlarımla fuayede asılı aktris resimlerini izlerken, o kadını gördüm: Pek yaşlı ve çirkindi, ama o güne kadar tanıdığım en büyük oyuncuydu! Nurşen Girginkoç! Benden otuz yaş kadar büyüktü, delice âşık oldum ona...</p>
	<p class="block_14"><span class="calibre3">      </span>Çok koşan insanlar çokeşli insanlardır, ben öyle değilim. Maymun iştahlılar âşık olamamış insanlardır. Biraz önce gördüğüm kızın iri siyah gözleri, âşık olduğum bu büyük hayat filminin bir devamı. Nurşen Girginkoç onun sahnedeki hali. Bir başkası başka bir yerini tamamlıyor.</p>
	<p class="block_14"><span class="calibre3">      </span>Hepsi tek bir insan, bu tam insan bir türlü gerçekleşemiyor, hayatın herhangi bir anında, ondan bir parçayı, bir başkası giymiş olarak karşıma çıkacak. Işıklı nehirler gibi alıp sürükleyecek beni.</p>
	<p class="block_14"><span class="calibre3">      </span>Bu yüzden komik gelse de başkalarına o delice duruşumu bozmuyorum. Kendimce konuşmalarım, edebiyatım, annemin iğne-iplik kutusuna benziyor, tüm bu parçaları alır, kahvede, yolda gezinirken birbirlerine tuttururum...</p>
	<p class="block_14"><span class="calibre3">      </span>İğne-iplikle birbirine iliştirdiğim bu kırk yamadan seccade aşklarımı küçümsemeyin, hepsi aynı gemide yaşıyor. İnsan yaşlandıkça gemisi de büyüyor. Bazen genç insanların aşk intiharlarını duyuyorum, küçük bir sandalın batması gibi, oysa ellisinde ölmesi bir insanın, Titanic’in batması gibi. İnsan yaşlandıkça gemisi de büyüyor. Bu gemiye toparladığım binlerce resim, hayal, jest, düşünce, hepsine korsanca bir özgürlük tadı vermek istedim. Ama ben, giderek delice duruşumu kaybediyorum, çünkü taklit bir delilik bu, çünkü gemim buzdağına çarpacak diye korkuyor, kendi gemimdeki sevgililerle bakışlarımı düzeltip, durultacak içten sohbetim olmuyor.</p>
	<p class="block_14"><span class="calibre3">      </span>Ben mi yanlış düşünüyorum diye sık sık ülkemin gelmiş geçmiş yazarlarını yeniden okuyorum. Bu ağır, sağcı, İslamcı, Türkçü, devletçi yazar havası yüz yirmi yıldır kuşatmış bizi. Hiçbirimiz bu koyu, kaba havadan çıkamıyoruz. Oysa yüzyılımızın başında iki büyük savaş yaşadığımız halde, Ahmet Haşim, Halit Ziya, Hüseyin Rahmi, Yakup Kadri vs. gibi soylu ve saygın yazarlarımız ki yüzyılımızın en büyük yazarlarıdır, Türkçü, İslamcı, devletçi bu görüşlere yüz vermemiş, bambaşka bir edebi kimlik içinde sessiz gemilerine yol açmaya çalışmışlar.</p>
	<p class="block_14"><span class="calibre3">      </span>Bu yazarların da deposu, güvertesi epeyce yüklü, kalabalık sessiz gemileri vardı ve hiçbirisinin bakışları benim gibi bozuk ve delice taklit içinde değildi. Sağcı, İslamcı, devletçi, kemalist buzdağlarını umursamadan yazıyorlardı. Ve benim gibi iğne-iplik kutusu taşımak zorunda değillerdi.</p>
	<p class="block_14"><span class="calibre3">      </span>Bugün tüm TV tartışmaları, köşe yazarları, sağcı, Türkçü, İslamcı, kemalist, devletçi yazılar yazıyorlar. Gemilerinde bir küçük güzel şey olsaydı, bu kimliklere bu kadar sığınabilirler miydi?</p>
	<p class="block_14"><span class="calibre3">      </span>İnsan soruyor, bir hasta insan önce hasta mıdır, yoksa Türk müdür? Bir yaşlı, bakım isteyen emekli, önce bakıma muhtaç mıdır, yoksa İslamcı mıdır, insanı var eden önce aşk mıdır, yoksa devletçi oluşu mudur? Dağa, taşa Türk, İslâm devleti yazıyorlar ama beyinlerine, yüreklerine hiçbir şey yazmıyorlar!</p>
	<p class="block_14"><span class="calibre3">      </span>Bu düşünceler bir alıklık dininin mahsulü! Alıklığın en derin ruhsal tehlikesi hayatınızı ve hayallerinizi birkaç siyasi kelimeyle ifade ederken kendinize duyduğunuz derin imandır.</p>
	<p class="block_14"><span class="calibre3">      </span>Mesela, son günlerde Kur’an dahi Türkçe okuyalım, hezeyanlarıyla tartışılıyor. Oku da nasıl okursan oku, kavgaya ne gerek var. Türkleştirme, Türkçeleştirme manyaklığı, daha önceki her şeyi İslamileştirme manyaklığının devamı. Bölgede uzun bir hayat sürmek isteyen İsrail bizi iyi tanıyor, Türk-Arap düşmanlığını şu son günlerde iyi kullanıyor.</p>
	<p class="block_14"><span class="calibre3">      </span>Türk-Arap düşmanlığını kızıştıran Birinci Dünya Savaşı’nda İngilizler’di: Kazandılar, bu Arapların da hoşuna gitti beleşten bir sürü toprak sahibi oldular. Ancak İngilizler, Araplara da oyun oynayıp Yahudileri bölgeye yerleştirdiler.</p>
	<p class="block_14"><span class="calibre3">      </span>Türk düşmanı olan Araplar belalarını Yahudilerden bulmuşlardı, Yahudiler de bu kan davasının bitmeyeceğini artık anladıkları için, bizim Arap düşmanlığımızı kızıştırıp, İslâm’la geleneksel ilişkilerimizi, siyasi İslâm’ın curcuna, yobaz görüntüleri sayesinde kopartmak istiyor.</p>
	<p class="block_14"><span class="calibre3">      </span>Biz, istediğimiz kadar reddedelim, bir imparatorluğun çocuklarıyız, dilimizde ne çok dilden kelime varsa, dilimiz o kadar zengin bir coğrafyada konuşuluyor demektir. Bugün iftihar edebileceğimiz iki güzel şehir kalmıştır elimizde, biri Araplarla oluşturduğumuz Hatay. Diğeri Acemlerle oluşturduğumuz Tebriz. Mesnevi Farsça yazılmıştı ve en büyük şairlerimizden Ahmet Haşim de Arap’tı.</p>
	<p class="block_14"><span class="calibre3">      </span>Bizi, Acemle, Arap’la düşman yapmaya çalışanlar, şarkılarımızdaki Acem kızları, Acem şarkılarındaki Türk kızları imgelerini bir kez olsun duymadılar.</p>
	<p class="block_14"><span class="calibre3">      </span>Ve bizler, Arap ve Acemlerle aynı sevgili: Leyla’ya aşığız. Leyla bizim ortak sevgilimiz, düşümüzdür.</p>
	<p class="block_14"><span class="calibre3">      </span>Bozuk ve delilik taklidi içindeki bakışlarımızı, geçmiş zamanın büyük yazarları gibi, ancak, Mecnun’un aşkıyla, tarihin o büyük, büyülü ışıklı nehirlerinde büyük bir sevince dönüştürebiliriz.</p>
	<p class="block_14"><span class="calibre3">      </span>Mecnun, o deli adam! Ne zamandır onun hakiki deli bakışlarıyla eşyaya, sevgiliye, hayata bakamıyoruz!</p>
	<p class="block_14"><span class="calibre3">      </span>Ama her gün yazılar okuyorum gazetelerden, tartışmalar izliyorum TV’lerden, Türk, İslâm, kemalist, devletçi bir sürü adam, benim o tiyatroda gördüğüm insanlar gibi, ya abartılmış bir avallıkla, ya da güya aşırı incelmiş bir süzgünlükle ama hepsi ciddiyet ve ağırlık içinde etraflarına bakıyorlar...</p>
	<p class="block_14"><span class="calibre3">      </span>Yeni yetişen milyonlarca genç nesil de, hayatı bu insanlar, fikri, bu tartışmalar sanıp, bu bozuk delileri taklit etmeye çalışıyorlar!..</p>
	<p class="block_14"><span class="calibre3">      </span>Ve bitmeyen bir deliler matinesine döndü hayatımız, hepimiz sabit bakışlarla aynı noktaya bakıyor yanımızdan akıveren binbir güzel şeye vakit ayıramıyoruz. Tarihin sürüklediği bu büyük gemi, fındıkkabuğu kadar küçülüyor bu yüzden her gün incir çekirdeği gibi mevzular tüm dünyamızı batırıyor.</p>
	<p class="block_14"><span class="calibre3">      </span>Ah Ahmet Haşim, Yakup Kadri, Nâzım Hikmet! Ah benim ülkemin soylu yazarları, neden hepiniz birden çekip gittiniz. İçinizden tek bir taneniz kalıverseydi, ne olurdu?</p>
	<p class="block_14"><span class="calibre3">      </span>Ben bu insanların anlattıkları hikâyelere doğrudan doğruya inandım, çünkü bu soylu yazarlar, öyle zarif bir mütevazılıkla yazdılar ki, akıttıkları gözyaşı kadar ancak ülkelerinin suyunu içtiler.</p>
	<p class="block_10"> </p>
	<p class="block_9"> </p>
	</body></html>
