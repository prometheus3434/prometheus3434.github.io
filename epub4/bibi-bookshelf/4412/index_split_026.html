<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_25">Kaya</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ortaokuldaydım, terzi kalfası olan ağabeyim evimizi geçindiriyordu, askere gidince parasız kaldık, mezarlığın üstünde iki odalı, kutu gibi bir evimiz vardı, çaresiz kalan annem, odalardan birini birkaç aylığına kiraya verdi ki, biz de aynı evde kiracıydık. Yaz bitimi lunaparkçılar gelir, üç-dört ay kalırlardı. Lunaparkın patronu, Amerikan sirk patronları gibi, enine boyuna yakışıklı, purolu, pahalı elbiseler giyen, şakacı ve sert bir adamdı, artist gibi bir karısı vardı, Meltem abla. Bir de benim yaşlarımda kızları. Evin tuvaletini, mutfağını ortak kullanıyorduk. Bu aile, evin içinde don-külot gezmeyi yadırgamıyordu, ama annem, namaz kılarken yarı çıplak misafirlerimizin öylece tuvalete geçmelerine bozuluyor, bir şey de diyemiyor, başına büyük bir tülbent çeker, küçük bir çadırın içindeymiş gibi namazını öylece kılardı. Bazen o çadırın içine ben de girer, içeriden annemin dua okuyan yüzünü seyreder, uyurdum.</p>
	<p class="block_14"><span class="calibre3">      </span>Meltem abla, evdeyken, temiz yüzlü, yumuşak başlı, kocasına itaatkâr ve bizlere karşı çok cömert, evcil bir kadına benziyordu. Süslenip sokağa çıktığında ise, pahalı aristokrat bir metrese dönüşüyordu. Takıları nişanları gibiydi, pek havalıydı. Parlak simli dekolte elbiseleri boş kafalı her işadamını baştan çıkartacak üniforma değerindeydi. Elbiseleri akla hayale gelmeyecek incelikler örneğiydi. Sanki bu elbiseler onu, sokak ortasında aleni oynaşan sokak orospuluğundan kurtarıp, şık beyefendilerin kibar yosması haline sokuveriyordu.</p>
	<p class="block_14"><span class="calibre3">      </span>Patron kocası ki, gerçek bir derebeyiydi, lunaparkta bir dönme dolabı, uçan sandalyeleri, yanında bir iki tezgâhı vardı, diğer çadırlardan ise komisyon alıyordu. Tüm paralar bir yerde toplanıyor, patron çalışanlara ayrı, çadır-tezgâh sahiplerine ayrı para dağıtıyordu. Büyük patron lunaparkın bu ortak kasasını benim emanetime verdi, nakit işlerini ben görüyor, kasayı ben saklıyorum. Her akşam büyükçe bir masa etrafına oturuyor, kâğıt ve bozuk paraları sayıp teslim ediyorum, işim yine de bitmezdi. Para sayılan kasa motosiklet üstüvanesinin tam ortasındaydı, aceleyle boşaltılır, kumara geçilirdi. Motosiklet üstüvanesi ki, seyirciler, insanın canını burnuna getiren gösterilerini izledikleri zaman, bunlara paramız helal olsun diye bağırıp öyle çıkardılar. Cesur motosikletçiler, tahtadan büyük bir silindir dairenin kenarlarında düşmeden son sürat gaza basıp dönüyorlardı. Son gösteride göğüslerinden çıkardıkları Türk bayrağına herkes alkış tutuyordu. Elleriyle bayrağı tuttukları için bayrak gözlerini, yüzlerini kapatıyor, motosiklet kumandasız kalıyordu. Son gösteriden sonra kumara başlanılır, sabaha kadar dışarıdan pidelerini, kebaplarını getirmek benim işim, bir de erketelik yapıyor, giden gelen, polis var mı diye kontrol ediyorum.</p>
	<p class="block_14"><span class="calibre3">      </span>Bir akşam mahalleden gelmiş sevdiğim kızı takip ederken, kendimi eğlenceye kaptırdım, kâğıt paraları kayışımın altına sakladım, bozuklukları da gişeye teslim ettim, sevdiğim kızın peşine dönme dolabına, uçan sandalyeye derken, beş yüzlük kâğıt paralarını kaybettiğimi gördüm. Lunaparkta tam bir isyan oldu, kaybettiğime inanmadılar. Enine boyuna, tekme tokatlarla sorguya çekildim, az değil lunaparkın bir gecelik hasılatı, polis çağırıldı, karakolda ifade verildi, işten kovuldum, peşime de adam taktılar, bu çocuk bu parayı saklamıştır, nerede yiyecek, diye. İşsiz kaldım. Kısa bir süre sonra kumar işine takıldım, en ünlüsü maça’dır, bir masa üstünde, maça, karo, sinek, kupa işaretleri daireler içinde, zarların üstünde de aynı iskambil işaretleri, paranı birine yatırırsın, zarlar da aynısı düşerse paranın iki katını alırsın. Maça tezgâhı akşam kurulurdu, hem hocalık, hem erketelik yapardım, hoca olmak, patronun adamı gibi çalışmak, müşteri kılığında takılmak. Parola “mis gibi”ydi, “mis gibi” denildiğinde tezgâh toplanır, kaçılırdı. Gündüz boştum, langırt masalarının yanında akşama kadar boşta gezerdim, sonunda Şahmeran çadırında, hani filmi de oldu, bir cam akvaryum içinde kafası güzel bir genç kız, vücudu yılan olan bir gösteri. Kaşımı gözümü boyatıp akvaryuma koydular beni, orada adım Kleopatra oldu, o gün bugün adım Kleopatra kaldı. Günde bir lira alıyorum, iki gün çalışabildim, Şahmeran olarak çok para kazanabilirdim, ama tüm mahalle, okuldaki arkadaşlar, gidip görelim diye kafilelerle geliyorlar, gülerek, binbir maskaralık içinde burunlarını akvaryuma dayayıp beni seyrediyorlar...</p>
	<p class="block_14"><span class="calibre3">      </span>Annem, patrona, bizim oğlan koca çocuk oldu, utanıyor, Şahmeran olmasın diye rica edince, patronun bana karşı hırsı hâlâ geçmemiş, “Ayşe’nin halkasında çalışsın!” dedi. Ayşe’nin halkası, en kalabalık çadırdı. Tüm Trabzon akşam olunca Ayşe’nin önünde stadyum kapısı gibi birikiyor, laf atmalar, cimcikler, cinsel şakalar, sürtünmeler, kavgalar, Ayşe hepsini idare ediyordu.</p>
	<p class="block_14"><span class="calibre3">      </span>Ayşe, boyalı, pembe yüzlü, güzel kalçalı, dolgun bacaklı, birkaç kadeh atıp çakırkeyif olunca cilveleşen, kabadayı pozlarla, hafifmeşrepliğin kitabını yazan bir lunapark tanrıçası. Cilvelerinde öyle samimiydi ki, orospuluğundan Tanrı’nın lütfu gibi zevk çıkarıyordu. Hayvani bir şehvetle kalçalarına uzanan onlarca azgın sarhoşun elini saygıdeğer bir utanmazlık, ahlâksızlık dersi verir gibi apışarasına gizlice sokup çıkartıyor, bu büyük, inanılmaz el gösterisiyle, elleri, dilleri, gözleri, küçük bir kitleyi kudurtuyordu. “Vay orospu, neler varmış bu kaltakta” sesleri bazen alkışlarla yükselirken, Ayşe, küçük ve kurnaz bir tüccar gibi, azgınlıktan çatlayacak çirkin, koca suratlı aygırların cüzdanlarını boşaltıyordu. Şehvetten kudurttuğu bir yaşlı adamın cüzdanını aniden kapıp, içinden cici bir yüzlük çekip “Kardeşim öldü, Mevlut okutacağım” deyip, parayı memelerinin arasına sokuştururdu. Gözü dönmüş müşteriler kendi aralarında Ayşe’nin cinsel gösterileri üzerine felsefeler dahi yapardı. “Bu karı var ya, yatakta zevk alırsa para bile almıyormuş” gibi geyiklerle, demir boruyla ayrılmış çadırın ön tezgâhında saatlerce beklerlerdi. Susamazlar, aç kalmazlar, çişleri gelmez, on saate yakın orada durur, yerlerini kimseye kaptırmak istemezler. İşin en ağır yeri de burasıdır. Cüzdanları boşalan bu azgın adamları dağıtmak için, Ayşe, makyajımı tazeleyeyim, deyip arkaya işemeye gider, lunaparktan görevli iki eli sopalı, kalabalığı dağıtıp, tezgâhın önünü açardı.</p>
	<p class="block_14"><span class="calibre3">      </span>Tezgâhın gerisinde ise ben varım, halkaları topluyor, sigaraları düzeltiyor, Ayşe’nin alışverişine bakıyorum. Çadırın içinde gidecek yer olmadığı için Ayşe, yanımda donunu indirip ayaklarımın dibinde işer, “Abla, biraz öteye...” desem, “Hasiktirr ulan...” deyip beni kovacak. Ancak Ayşe’nin tüm hareketlerini tezgâhın önünde izleyen kaba kıllı, kel kafalı adamlar “Ne şanslı çocuk, yahu” diye bana imrenerek bakıyorlar, birbirlerine “Ayşe var ya, bunun yanında işiyor, çocuğa bak yahu, böyle şans olur mu?” diye beni gösteriyorlar.</p>
	<p class="block_14"><span class="calibre3">      </span>Bir defasında Ayşe ayaklarımın dibinde işerken, önünde bir gazete parçasından Türk-Yunan savaşı gibi şeyler okudu, başını kaldırıp “Savaş çıkar mı lan Kleopatra...” (“Yunanistan’ı bir saatte alırız Ayşe” demiştim; otuz yıldır bu geyik değişmedi, bir dergiden, bir savaş çıkarsa Suriye’yle ne olur dediler, “Bir saatte alırız” dedim...)</p>
	<p class="block_14"><span class="calibre3">      </span>Ayşe’ye bir çimcik atabilmek için fındığının, çayının, dünyanın parasını halkaya yatıranların, cinsel hayallerinde aranılan, kıskanılacak bir adam olmuştum, gece biter, Ayşe üstünü başını kontrol eder, morlukları, çürükleri birer birer bana gösterip galiz küfürler savururdu. Sonra... Çoktan kapanmış dönme dolapçıya giderdik, tüm şehir uyumuş, gecenin üçünde Ayşe’yle dönme dolapta döner dururduk, oradan uçan sandalyelere, patron sırası mı, demeden, Ayşe kolu aşağı çekip çalıştırır, havalarda uçarken, birbirimizin sandalyesini tutup, fırlatır, eğlenirdik.</p>
	<p class="block_14"><span class="calibre3">      </span>Bir defasında Ayşe’ye yaptığı işin kötülüğünü söylemeye cesaret ettim, bana, “Bana göre kötü değilse, hiç kimseye kötü değildir” dedi. Bunca zaman kitap okudum, bu lafı çözemedim, o kadar doğru bir laf ki, bir şey diyemiyorum, bir gün sonra çok düşünüp, Ayşe’ye laf yetiştirdim: “Ama Ayşe bana kötü geliyor!” dedim, yine altından kalkamadığım, çözemediğim bir laf etti, “Bana bak Kleopatra, saçını tarayan herkes bu işi yapmak istiyordur” dedi, taranmış saçlarımı gösterdi, utandım.</p>
	<p class="block_14"><span class="calibre3">      </span>Burada seks, pis ve kötü değil. Biçimsiz şişko annesinin çadırın gölgeli karanlığına çekilip kuşağında sakladığı keseyi çözüp bağlaması demek, seks, altın dişleri, altın bilezikleri... Arkasını döndüğünde onlarca erkek elinin kalçasına, orasına-burasına yapışması onu ilgilendirmiyor, o, yan çadırdan yükselen arabesk bir şarkıyı çakırkeyif bir zevkle mırıldanıyor. Ancak, parası olanlara kur yapar, elletir, parası olmayanları “Git bacınla yat ulan” diye kovar. Elletme, çimciklettirme fuhuş değilse de bu seks fabrikasının ambalajı gibi bir şey. Dürüst, kendi halinde vatandaşlar buraya Ayşe kimdir, neler oluyor diye seyre gelirler öyle bir dakikalığına, keyifle tövbe çekerler. Seyir uzadıkça ağızlarından salyalar akan sarhoş gibi, artık en galiz hakaretlerle kovulduklarında dahi gitmemek için yakası açık kavgalar yapmaya mecbur kalırlar...</p>
	<p class="block_14"><span class="calibre3">      </span>Gecenin bitimine doğru içme faslı gelirdi ve Ayşe’nin patrondan dahi korkusu yoktu, ancak Meltem abla göründü mü, uysal ve şirin bir kedi gibi etrafında dört dönerdi. Ayşe çadırın arkasına çömelir sigarasını yakar, para sayma işini, Arap yüzlü altın dişli annesine bırakır. Yandaki çadırlara keyifli küfürler atar, sert pazulu çarpılmış suratlı çadırcı adamlarla, kodumlu, çıkarttımlı, analı, g.tlü konuşmalar kızışır, şarabın dibini bulurlardı. Öyle içerdi ki, sakız ağzında, sızardı. İşte benim eve gitme zamanım. Türkiye Sivrisinekleri adında bir kitap okumuştum, sivrisinekler havada uçarken aşk yaparmış, çok etkilendim.</p>
	<p class="block_14"><span class="calibre3">      </span>Öğleye doğru geri döndüğümde, yan çadırdaki dün akşamki adamlarla ölümüne bir kavga içinde bulurdum onu, nasıl kavga çıkardı, tezgâhlar yıkılır, demir sopalar havalarda uçar, Ayşe’nin anası paraları savurur, benim prenses kızımın parası var, onu  ..kemezsiniz diye, elinde kaya parçaları saldırıya geçerdi. Ülkemizin en meşhur toplu kavgaları lunaparkçıların kavgası ve pazarcıların kavgasıdır, ikisinin de sebebi aynıdır: Çadır kazıkları... Aslında milli savaşlarımızın ana sebebi de bu değil mi, çadırı buraya açtık ama kazıkların bir ucu Musul’da, bir ucu Bosna’da... Çadır kazıkları sökülür, yeniden sınırlar tayin edilir, bir saat sonra hiçbir şey olmamış gibi birbirlerine kebap ısmarlar, yine şaraba başlarlar. Yarı sızmış Ayşe’yi eski model bir arabaya koyup bir yerlere giderlerdi...</p>
	<p class="block_14"><span class="calibre3">      </span>Sivrisinekler kitabında okumuştum, biz sivrisinekleri duvarda öldürdüğümüzü sanıyoruz, oysa onlar, hayatın mutluluğunu içlerine öyle doldurmuşlar, öyle emmişler ki, tadını sonsuzluğun, derin mutluluk onları kıpırdatamayacak hale getiriyor. Bir nevi altın vuruş duvardaki duruşları. Biz ise hain bir terlikle öldürüp, kurtulduğumuzu sanıyor, pek ahlâklı evimizi tüm kötülüklerden korumuş oluyoruz.</p>
	<p class="block_14"><span class="calibre3">      </span>Çadır topraktı, mıntıka temizliği gibi çöpleri toplar, sularım. Eksik sigaraları tamamlar, Ayşe’nin bitmek bilmeyen alışverişini yapmak zamanımın çoğunu alırdı. Çok geçmeden yerden bitme bir yardımcı bulmuştum, çadırın içine kadar girmiş altı-yedi yaşlarında bir çocuk, nereye gitsem peşimden geliyor, ne desem anında yapıyor, önce halkada çalıştırdım, sonra langırt masasında iş verdim, bana minnettarlığı ömür boyu bitmedi, aradan yirmi yıl kadar geçti bakanlarla görmeye başladım onu, bir defasında beni ziyarete geldi, hatırladın mı ağabey neyse hikâyeyi dağıtmayayım, Uğur Çakıcı’yı öldürmüş, sonra da onu öldürmüşler. Evimiz lunapark’tan görünüyordu, onu sürekli evden bir şey almaya gönderiyordum, bir defasında yorgunluktan, evde sızıp uyumuş, akşama kadar aramak için anonslar yaptık, polislere haber verdik... Mezarlığın üstündeki evimizin arkasında büyük bir sur gibi, dehşet büyüklükte bir kayalık vardı. Evimizin üstüne düştü düşecek, evimizden on-on beş kat büyük, yüz ton mu, bin ton mu, büyük bir kütle... Karşıdan görüldüğünde ürkütüyor insanı. Kayanın altından sürekli su akıyor. Gelip geçenler, şükür bugün de düşmedi, deyip dualarla geçiyor. Lunaparkçılar sonbahara doğru gider, giderken, kaya düşmezse, gelecek sene de kalırız derlerdi, okullar başlardı, kazandığımız paralarla okul için ayakkabı, ceket, kitap alırdık. Patronun ince, uzun sarışın hanımı Meltem abla, bavullarını toplamış, adamlarına taşıttırıyor... Yanaklarımı sıkıp, gelecek sene fok balığı getiriyoruz, dedi, seni Ayşe’nin yanından alacağım, foku biliyor musun, insana benziyor, gözleri, ağzı, burnu, bıyıkları, insan gibi her şeyi anlıyor, biliyor, dedi... Gözümde foku canlandırdım, insana benzeyen bu hayvanı kış boyu düşünüp, Meltem ablalardan kalan viski şişelerini, annem zeytinyağı, sirke şişesi yapıp, gelecek sezonu beklerdik...</p>
	<p class="block_14"><span class="calibre3">      </span>Umduğum gibi çıkmadı, fokun topal bir bakıcısı vardı, ne hortum ne de musluk vardı, elimde iki kova, bir mahalle öteden gün boyu durmaksızın su taşıyorum, ölüyorum, fok havuzda oynadıkça sular azalıyor, fok havuzdan çıkıp toprakta süründükçe, topal bakıcı suyu kafasından aşağı döküp bitiriyor, patron da gözü gibi koruduğu bu hayvanı izlemek için yanımızdan ayrılmıyordu. Öyle yorulmuştum ki, bir kenarda usulca ağlamaya başladım. Topal beni patrona şikâyet etti, patron: “Hadi lan Ayşe’nin çadırına” diye kovdu. Ertesi gün Meltem abla annemle konuştu, “Hanım teyze, bu oğlunuz çok içli, efendi, yazık olmasın çocuğa...” deyip iş vermek istemediler. Para işinde büyük bir skandalım vardı zaten, annem, “Hiç mi uygun bir yer yok” dedi, artık işsiz kalmıştım. Mecburen bağımsız çalışmaya başladım, sakız işine giriştim. Ayşe her gün beni çağırıyor, çiğnese de çiğnemese de “Ver ulan Kleopatra şurdan on tane sakız” deyip, beş saatte satabileceğim on sakızı birden alıyordu...</p>
	<p class="block_14"><span class="calibre3">      </span>Çoğu zaman Ayşe, ne yapıyon lan Kleopatra diye tezgâhın başında beni konuşmaya tutuyor, sağdan-soldan konuşuyorduk, uzaktan, büyük kayayı ve altındaki bizim evi gördü, “tüh tüh” deyip kulağını çekti, demirden boruya üç defa vurdu, “Yazık, orada insanlar nasıl yaşıyor?” dedi, “Patron da orada kalıyor” dedim, “Sizin ev mi orası!” dedi korkarak... Ayşe ne zaman bir şeye üzülse, birine acısa, hemen dilencileri, çocukları çağırır para dağıtırdı. “Orası bizim ev Ayşe” dedim, Ayşe inanamadı, “Kaç tane sakız var ulan kutuda” dedi, saydım, onüç-ondört tane, “Ver ulan hepsini” dedi, bu benim hayatımda yaptığım en büyük ticari alışverişlerin başında gelir!</p>
	<p class="block_14"><span class="calibre3">      </span>Kayanın her an başımıza düşecek olması, bilincime öyle işlemiş ki, aradan yirmi beş-otuz yıl geçmesine rağmen, yolda, kahvede şimdi düştü, düşecek diye kenara çekilir, kaçarım. Yıllar sonra Trabzon’a gittim, kaya yıllar önce büyük bir gürültüyle düşmüş, koca evi, kola kutusu gibi altına alıp ezmiş. O an Allah’tan evde kimse yokmuş. Yüz milyon yıl orada duran kaya, biz taşındıktan beş-altı sene sonra düşmüş olduğuna göre, Tanrı, terliğini hesaplıca kullanmış... Kayanın düşmüş halini gördüm, evi ezmekten öte, sivri ucu evi, toprağı delip, yerin dibine saplanmış çivi gibi.</p>
	<p class="block_14"><span class="calibre3">      </span>Bir yerlerde, yoksulluk, deprem, felaket haberleri görüp, küçücük çocukların büyük kayalar altında ezildiklerini görünce, aklıma, bu kaya gelir. Acımam ve üzülmem, öğrendim artık her şeyi, parçalanmış beyinleri duvara yapışmış çocukların, hayat denen şeyin özünü öyle emmişler ki, kıpırdamadan, sessiz bir sonsuz mutluluk içinde, bekliyoruz her gün, kaya, düştü düşecek... Çocukluğumu, yoksulluğumu öyle derin emip duvara yapışmışım ki, kaya düşüyor, kaç deseniz de, ben buradayım... Çadırımın kazıkları işte bu duvarda, benimle aynı yoksul çocukluğu yaşayan yüzbinlerce çocuğun yüreklerinde. Korkum yok kayadan! Başkaları düşünsün, başlarına düşecek kayayı... Bakıyorum etrafıma insanlar şöhret ve para için neler yapıyor? Sanki biz nerede büyüdük? O kayanın altında Oxford’dan büyük bir mektep vardı, annemin tülbendi altında orada okudum. Adım Nihat Genç.</p>
	<p class="block_10"> </p>
	<p class="block_9"> </p>
	</body></html>
