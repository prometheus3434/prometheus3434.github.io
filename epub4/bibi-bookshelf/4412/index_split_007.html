<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_6">Haşlanmış Yumurta</p>
	<p class="block_23"> </p>
	<p class="block_18">“Kardeşim Davut Genç’e”</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Hastabakıcılar demir gıcırtılı arabayla, demir karyolaları soğuk uykusundan kaldıran küfürlerle, sabah kahvaltısının haşlak çayını çelik bardaklara doldurur. Hastane servisleriyle özdeşleşmiş bu gıcırtılı arabalardan biri törenle değiştirilmiş, sekiz-on lions kadın kulübünün aldığı servis aracıyla gazetecilere poz verip, aracın bir yüzüne kocaman harflerle falan lions kulübün hizmetidir, yazısını yazıp, mutluluk ve sevinçli alkışlar ve hastaların uzaktan bakışlarıyla servise sokmuşlardır. Sabah kahvaltısı hastabakıcının tanzimiyle oluşur, bazen üç, bazen beş zeytin, bir de Bozkurt reçeli, en ünlüsü, haşlanmış yumurtadır. Günlerce depoda beklediği için çürümüş kokar. Her sabah servislerde, ruhsuz ve hayvanca yumurta hakkı, zeytin hakkı üzerine kadınların saç saça kavgaları aşiret kavgası gibi.. Mahşer yerine döndürür servisleri.</p>
	<p class="block_14"><span class="calibre3">      </span>Her Allah’ın sabahı “yumurtam çalınmış”, “hayır benim hakkımdı o yumurta”, diye bağrışan kadınların arasına girip mahkeme etmek, haşlanmış yumurtaların bölüşülmesinden çıkan kavgalarda en duyulmamış kadın küfürleri duyarak güne başlamak; umutsuz bir imha savaşında yumuşak karnınız süngüleniyor, bok püsürük, bağırsak, herkesin boynuna sarılıp, bulaşıp, lağım tıkamış leşlere dönüyoruz.</p>
	<p class="block_14"><span class="calibre3">      </span>Parçalanmış kaya parçasına benzeyen öküz suratlı hastabakıcılar bu yüzden buranın krallarıdır. Kömürleşmiş patates gibi burunlarıyla kavganın ortasına girer, bir Tanrı gibi, üç zeytinin, haşlanmış yumurtanın, fazladan bir dilim ekmeğin gerekçeli kararını açıklarlar! Hastabakıcılar depodan aldıkları teneke zeytinin yarısını her daim iç ettikleri için, diğer yarısını taneleştirip bölüştürmek, Türk milletinin asla çözülemeyecek en hazin, en sert sorunudur!</p>
	<p class="block_14"><span class="calibre3">      </span>Bu küfürleri her sabah duymak, yarım uykulu, acılı gözkapaklarımı frengileştiriyor. Yalnızdım odamda, bu berbat pisliğe bulaşmadan güne başlamanın imkânı yoktu, bir daktilom vardı odamda. Saat başı kalkıp hastaneyi kolaçan eder, yine her sabah doktorun gelip, hastalarını yatırıp muayene ettiği ilaç kokulu bu hasta yatağında kemiklerimi duvarlara vurmadan düzeltmenin imkânı yoktu!</p>
	<p class="block_14"><span class="calibre3">      </span>Çocuk koğuşunda, haşlanmış yumurta kavgasında saçı başı yolunup bir kenara fırlatılmış, berbat suratlı bir genç kadın tanıdım. Papaz sakalı gibi saçları. Kocası işsiz, zavallı bir adam. Çocuğu spastik, 4-5 yaşlarında. Çocuğu yüzünden çalışamıyor, beş kuruşu yok. Alnında deri o kadar incelmiş, üzerinden ustalıkla sıyırdığı ince zar gibi, bir hüzünlü, acı çekmiş yüzü var ki, eskiden pencere önlerine asılan kurumuş biberler gibi.</p>
	<p class="block_14"><span class="calibre3">      </span>Kadına gidip yardımcı olsam, ertesi gün diğer kadınlar ona sulandığımın dedikodusunu çıkartıp, o meşhur iğrenç küfürlerden savuracaklar: “Kız cadı, yumurta yemek için memurların ...ikini mi yalıyorsun”. Bu küfürler öyle korkaklaştırıyor ki beni, suçlulukla başımı yere eğip hızla geçiyorum koğuşun önünden.</p>
	<p class="block_14"><span class="calibre3">      </span>Yemekhane ise görülmemiş bir bolluk, şölen! Henüz sabahın seherinde üç büyük tava et, pirzola, büyük ocaklarda gizlice pişirilip, sırtlan suratlı kapıcılar, aşçılar etrafına çöreklenmiş.</p>
	<p class="block_14"><span class="calibre3">      </span>Hayatım orada, bu köylü, köpek adamları, büyük ateş ocaklarının içine kafalarını sokup yakarken, bitebilirdi! Bugünlere nasıl geldim sanıyorsunuz. Oturur hayalimden hikâyeler yazar, avuturdum kendimi. Ne yazayım. Hikâye değil mi, güya o kadın benim sevgilim. O benim, çok uzaktaki karagözlüm, karasevdalım, ben, dürüst, soylu, geniş bıyıklı eski zaman subayı. Kadını hayal edip çiziyorum portresini. Yolunmuş saçlarını hikâyemde düzeltiyorum. Uzun siyah saçlarını ırmak gibi beline indiriyorum. Kelleşmiş alnından dümdüz kesilmiş perçem indiriyorum. Kısa bluzunun kolundan fırlamış kas izlerinin üstünde diken diken olmuş tüylerini, dudaklarımla düzeltiyor, bembeyaz, yumuşak beyaz kadın eti dolduruyorum...</p>
	<p class="block_14"><span class="calibre3">      </span>Kalemimle canlandırdığım bu eli sonra şehvetle ısırıyorum. Her şeyi unutmanın yolu, hikâyem güzel olsun, kelimeleri özenle seçerken geçirdiğim zamanın eriyip kaybolması, işte, unutmak için dışarısını. Tam da o kadını anlatan Melih Cevdet çevirisi, Bennet adlı şairin sözlerini yazıyorum: “Seni Siyahlığın İçin Seviyorum / Şu Göğsünü Saran Karanlık İçin / Seni Efkârlı Sesin için Seviyorum / Gölgeli Gözlerin İçin /.. Ve şiirin ikinci dörtlüğünde şu mısra deli ediyor beni: “Unut Köle Olduğunu Bir Zaman.”</p>
	<p class="block_14"><span class="calibre3">      </span>Her gece sabaha doğru dörtte, iki saatlik uykuma yatıyorum ve beşe doğru, morgun kapısında ölü çığlıkları, ağıtlarıyla uyanıyorum, hortlak gibi. Öyle umutsuz, çıplak, perişan cesetlerin mezar yüzleriyle karşılaşıyorum ki, duvardaki bembeyaz küflenmiş kabarmış yağlıboyalar cins bir virüs gibi, kabir böcekleri gibi ruhumu, tenimi yiyor. Cesedin başında paralanmış insan kalabalıklarının gasilhane mermerine çarpan cıyıltılarından kurtulmam imkânsız. Çünkü görevim burası, ekmek param burası, nöbeti bırakıp bir yere gidemem. Ne diyeyim, üstünü başını parçalarken, gasilhanenin çaput süpürgesinin üstüne bayılıp düşüvermiş kadınların parçalanmış eşarplarına, entarilerine, “Teyze, burada ağlama, git evinde ağla” mı, diyeyim. Kadınlar çığlık atmıyor, beynime, ruhuma, küçükken önünden geçtiğim karanlık gecelerdeki mezarlıklardan ölü dişleri, fare kuyruklarından jiletler, cam parçaları fırlatıyorlar. Dilenci kılığında binlerce anne çığlıkları, köpek, sırtlan gibi insan eti yiyor! Kafa derilerinden sinir parçalarını gagasıyla çıkartan leş akbabalarına dönüştüğü imamın sesine, ezanın sesine karışıyor; bu sabah yerinden taşlar, duvarlar, çöplük dağılıp, tüm yola yağlarıyla akan yemek artıkları bile kurtulamıyor bu seslerden!</p>
	<p class="block_14"><span class="calibre3">      </span>Her sabah, yola yayılmış yemek artıkları içinde, onlarca anne-babanın biçimsiz şalvarlar, yaşmaklar, entariler içinde sınırsız bir bozguna uğramış bedenlerini yerden yere atışlarını seyretmek dayanılır şey değil, sanki görünmez zehirli bir oltanın kancası, tam da ciğerlerinin orta yerinden onları tutup savuruyor, hayali bir denizin içinde şizofren bir ahtapot gibi kollar, ayaklar, bacaklar, her şey yönünü kaybediyor!</p>
	<p class="block_14"><span class="calibre3">      </span>İnsan bedenlerinin maskesiz, kaygısız, aldatmasız, böyle hesapta olmayan paramparça edilip kudurması, insanlar sanki burada, hayatları boyu duydukları tüm zevkleri, suçlulukla Tanrı huzurunda kezzaplaştırıp döküveriyorlar birbirlerinin gözlerine! Tüm duygular iğrençleştirilip sarkıt buzulları gibi kafatasımıza düşüyor. Adını kimsenin koyamadığı bu ötelerden öte şölen, kol, bacak, yırtınma, bağırışlarla deliren kalabalık; sonsuzluğa mı uçmaya çalışıyorlar, korkaklığın verdiği acemilikle hareketlerinden biz mi anlamıyoruz, ama insan hayatının en yüksek uçurumunun kıyısında, en dibe düşmüş kendi canından bir yere sarılmak istercesine boşluğa atılmış bu bedenler bir zaman sonra, acayip, obur bir vahşi hayvanın homurtularına dönüşüyor.</p>
	<p class="block_14"><span class="calibre3">      </span>Etraftan geçen herkes, bu akıl almaz histerinin içine çekiliyor, hiç kimse dışarıda kalamıyor, ölümün çöl kertenkelesinin tüylü bacaklarıyla donatılmış sofrasına davet oluyoruz!</p>
	<p class="block_14"><span class="calibre3">      </span>Ama onlar belki de on yılda bir ölü başında ağlıyor, ben, her sabah burdayım, bu soğuk ölüm davetine katılacak gücüm kalmadı. Kendimi kurtarmanın tek yolu, camlar, duvarlar, ameliyat bezleri, kanlı sargılarla dolmuş taşmış çöp bidonları kadın çığlıklarıyla soğuk öldürücü bir kurulukta kasılırken, ben o hayalimdeki kadına mektup yazmaya başladım. Hayalimde yarattığım o uzun siyah saçlı dişi kadının macerasına gömülmeliyim. Sanki soğuk, katı cesedimi mezara bırakırlarken, ben, kendimi son bir can havliyle, romantik, bir gölün usul usul serin sularına atmaya çalışıyorum. İşte bu kaçıştır benim yazarlığım.</p>
	<p class="block_14"><span class="calibre3">      </span>Allah kahretsin, öyle usta bir kalemim var ki, hayalle gerçek birbirine karışıyor. Hikâyemi okuyan kadınların başı dönüyor, bu kadar sahici, eşsiz bir aşk, yok diyorlar! Çocuk koğuşundaki perişan, zavallı kadının iç çekişlerinden, süslü kelimelerin hilesiyle damarlarımdaki kanı sımsıcak ısıtan yeni bir sevgili yarattım. Güya karagözlüm İstanbul’da. Hikâyemde, ben ona, trenle İstanbul’a gidiyorum. Kanadı kırık bir kuş gibi koynunda ağlıyorum, ama Kazanova bir kara kaplanın, müthiş erkeklik gücünü bedenimde hissediyor, fütursuz bir gururla kadına dört bir yandan saldırıyorum. Önce Kadıköy İskelesi’nde buluşuyoruz, Üsküdar’da bir çay bahçesinde saatlerce oturuyor, onu garsonlardan utanıp, saklanarak, gizlice öpüyorum. Tüm bunları öyle ayrıntılı gerçekçi yazıyorum ki, spastik çocuğuna yedirecek beş kuruşu olmayan kadına olan aşkım, olmayan bir tuvale kelimelerle çiziktirdiğim gizli ve büyülü bir bahçe! Yazarlığımı, kalemimi, o büyülü bahçeden kurtaramıyorum.</p>
	<p class="block_14"><span class="calibre3">      </span>Sabaha doğru, morgun kapısında ölüm feryatları gasilhane mermerlerinde çarpılırken, kurtulmak için, işte burada, uyduruyorum, uyduruyorum, güzelleştiriyorum ve düzüyorum bu kadını!</p>
	<p class="block_14"><span class="calibre3">      </span>Hikâyemin utanç verici karanlıklarda sapıkvari, yüzü asla kızarmayan ahlâksız yerlere uzanmasından asla korkmuyorum! Kelimeler beni nereye atarsa, kadının orasını en olmadık kalabalıklar içinde dişliyorum.</p>
	<p class="block_14"><span class="calibre3">      </span>Korktuğum başıma geldi, yazdığım hikâyemi masanın üstünde unuttum. Ertesi gün, aynı odada göreve başlayan doktor arkadaşım tüm hikâyeyi okudu. Çok hoşuna gitti. Hakkımda gizli bir şeyler öğrenmiş olmanın yaygarasıyla, fotokopisini çıkartıp, tüm hemşirelere dağıttı. Ertesi günün akşamı nöbete geldiğimde, herkes benim ilahi aşkımı ve gizli cinsel fantezilerimi konuşuyordu.</p>
	<p class="block_14"><span class="calibre3">      </span>Gecenin sıkıntısıyla yazılmış hikâyem ortalığı karıştırmaya yetti. Başhemşire odasına çağırdı beni. Gün boyu elinde fal, burç kitaplarıyla gezen, hoşsohbet, fazlasıyla kilolu bu kadın, iki yardımcısını odasından çıkartıp, beni karşısına aldı. “Oğlum, sen çok güzel bir çocuksun, benim de böyle bir aşkım oldu, İzmir’de, artık İzmir’e öldürseler gitmem. Bana o günleri hatırlattın. Benim bakanlıkta tanıdıklarım var, gel senin tayinini İstanbul’a çıkartalım, sevdiğin kızın da yanında olursun!” Bana, olmayan, hayali sevgilim için yardımcı olmaya çalışıyor. Eline benim hikâyemi aldı, bak, dedi, Bolu Dağı’ndan telefon ederken söylediğin şu sözler: “Sırtına vuran gölgenden bir ömür boyu oynayacağım uçurtmalar yapmaya geliyorum!”.. Başhemşire, “Sahiden bu kadar seviyor musun?” dedi. Başhemşirenin hülyalanmış gözlerinde hayal kırıklığı yaratmak istemem, ama “Dikkat ettiyseniz, hem trenle gidiyorum hikâyede, hem de Bolu Dağı’ndan telefon ediyorum, çünkü bu bir hikâye, aceleyle yazılmış..! Yani, böyle bir kız yok, hayalimde yazdığım bir hikâye...” Başhemşirenin göğüslerinde tatsız bir infilak oldu. Kızgınlıkla bağırdı: “Yazık o kıza, nasıl sevmiş seni, bu erkekler hep böyle...”</p>
	<p class="block_14"><span class="calibre3">      </span>Ben, yeniden “yahu bir hikâye” diyemeden, Başhemşire: “O kızı üzdüğünü duymayayım, hadi, istersen, İstanbul’a tayinini de çıkartırım..!”</p>
	<p class="block_14"><span class="calibre3">      </span>Başhemşirenin odasından çıkarken, ilk defa orada düşündüm, hayatta elimden gelen tek şey yazmak, hayatım için tehlikeli olmaya başlıyor. Bundan zehirli ve ürkütücü bir gurur duydum. İkinci şey, başkalarının hayallerine lağım fareleri gibi iğrenç ve korkakça bir yoldan giren, aşağılık, ruhsuz biri gibi hissediyorum kendimi.</p>
	<p class="block_14"><span class="calibre3">      </span>Bu tereddütler içinde, üçüncü bir şey çırılçıplak önümde, işte yine gece başlıyor, yine morgun kapısında korkunç ölüm çığlıkları sabahın dördünde tüm varlığımın yolunu kesecek, delirmeden sabahı nasıl bulacağım. Kalemim usta bir tiyatrocu olabilir, hayaller başkasının olabilir, ama bu serum şişeleri, ilaçlarla canlı cenazeye dönmüş hayatın en deli yerinde bir de ben varım. Ben ne yapacağım!</p>
	<p class="block_14"><span class="calibre3">      </span>Kalemimi şarabımla, hayalimdeki sevgilimle doldurmaktan başka çarem yok! Hikâyemde sadece model olan spastik çocuğun annesini iyice tasvir etmek için bir daha çıktım çocuk koğuşuna. Bir kenara bırakılmış kirli bir naylon torbası gibi, kadınlar üstüne hücum edip gözünü morartmış, çocuğu koynunda, bir akıl hastası gibi boşluğa bakıyor, demir karyolanın dibinde bağdaş kurmuş oturuyor.</p>
	<p class="block_14"><span class="calibre3">      </span>Gece, yandaki hasta çocuğun dün ziyaretçilerin getirdiği portakallardan çalıp, sabahın dördünde çocuğunu uykudan uyandırıp, gizlice yedirmiş. Kadınlar, hırsız diye hücuma geçip, zavallıyı paramparça etmiş üstü başı dökülüyor, eteğini boydan boya yırtmışlar...</p>
	<p class="block_14"><span class="calibre3">      </span>Çocuğunu kucağında son bir can havliyle tutan mecalsiz tüy gibi kolları, karyolanın kirli köşesine fırlatılmış, parçalanmış lastik terlikler her şeyi anlatıyor. Sabahın dördünde çıldırtan ölü sesleri, onu da bir yerlere fırlatmış olmalı. Çocuğum açlıktan ölür mü diye, bu hayat nedir mi diye, buna benzer sesler mi duydu diye, ben onun hayalinde romantik bir aşkın göllerinde yüzerken, o, vahşi gecekondulu kadınlar koğuşunda portakal çalmış, bir gün daha yaşamak için!</p>
	<p class="block_14"><span class="calibre3">      </span>İkimiz de yaşamak için, ikimiz de böyle zayıf, ikimiz de toprak testi, ikimizin de kolları sıska, sakat, ikimiz de bir boşluğa gömülüyor saatlerce çıkamıyoruz, ikimiz de durduk yerde silkinip ürperen kuşlar gibi, ah, kuşlar silkinirken neler gelir akıllarına!</p>
	<p class="block_14"><span class="calibre3">      </span>Tüm bu resmin parçalarını, bir anlık açılan koğuşun kapısından karanlık bir heyula gibi bakışlarımı sokuyor, hayatına dair bilgiler topluyorum. Odama yürüyüp, daktilomu önüme koyana kadar, sıskacık, kara kadının bakışları içimde büyüyor. Masalsı bir gülümsemeye dönüşüyor. İncecik bacakları, içimdeki akıntılı karanlık tünelleri dolduracak kadar nar çiçeği desenleriyle uzuyor. Yüzüne, ah tatlı bebeğim, dünyanın en tatlı ballanmış meyvelerinin gülüşünü oturtuyorum, sarılıyorum ona.</p>
	<p class="block_14"><span class="calibre3">      </span>Dışarıda, gasilhaneden saçını başını yolan kadın çığlıkları ezan sesleriyle yükselirken, onu yatağıma bırakıyorum usulca. Yalan ve tiyatro ve şeytanlar üstüne kurulu bu ağulu, zehir hayattan kaçırıyorum onu, simsiyah saçları dokundukça bedenime, hıçkırarak ağlıyorum, koynunda...</p>
	<p class="block_14"><span class="calibre3">      </span>Nasıl seviyor kelimelerim onu, bunu bir yazar nasıl anlatır Tanrım! Dalgalı denizler gibi göğsü. Göbeği inip kalkıyor. İçine girip, inciler toplasam, midyeler... Ağlamadan sevişmeyi öğrenebilsem. Bir su kenarında ayaklarını, su kenarı gibi baldırlarının içlerini, oralarını, ovalar gibi... Ah, biraz sonra şelale olup delirip döküleceğini biliyor mudur bu dere! Nasıl başarabiliyor bunu dere, tüm çamurunu tutup, ince ince toz bulutları uçarak atlıyor kayaların üstüne! Nasıl tutuyor çamurunu, nasıl uçuyor tepe üstü kayaların en keskin yerine! Sabaha kadar o su kenarında yıkanıverdik. Çiçeklerini hiç dökmeyen ağaçlar gibiydik. Öyle narin yerlerime dokunuyor ki gülüşleri, en gizli sevinçlerim, yüzümde ekşi üzüm gibi tatlı bir acıyla buruşuyor...</p>
	<p class="block_14"><span class="calibre3">      </span>Odamdan tüm hastanenin seslerini tanıyorum, asansörün çalıştığını duydum, sabahın beşi, nedir? Lastik ayakkabılarla kapı ses çıkartmasın diye, arka koridoru dolaştım, parçalanmış bir kaya parçasına benzeyen, bir öküz kadar kıllı kapıcı kemerini bağlıyor, kadını göremedim, bir sinek, bir solucan gibi arkasında görülmüyor, sonra merdivenlere doğru fırladı, ardından baktım, iki avucunda sıkılı, iki haşlanmış yumurta.</p>
	<p class="block_14"><span class="calibre3">      </span>Kapıcı: “Görüyon, dayın nasıl iş bitiriyor,” diye kasılarak iki kolunu deve gibi gerinerek, geçti yanımdan.</p>
	<p class="block_14"><span class="calibre3">      </span>Nesine kızayım bu adamın. Ben de hikâyemde, odamda aynı işi yapıyorum. Hiç değilse o, iki avucuna, iki haşlanmış yumurta bıraktı. Suçüstü yakalanan bendim. Kelimelerin beni sürüklediği o iğrenç, utanç dolu ahlâksız uçurumda öyle utandım ki...</p>
	<p class="block_14"><span class="calibre3">      </span>Birkaç hafta sonra kocası ziyaretine geldi, bir kavun getirmiş. Şarap şişeleriyle dolu, bakım olmadığı için ağaçların bile küf bağladığı, köpek boklarıyla dolu bahçenin en dibinde yere gazete serip, güle oynaya çocuklarını orta yere koyup, gülüşerek şakalaşmaya başladılar. Zayıfça, kara kuru adam, kavunu bıçağıyla ince dilimlere ayırdı, çocuk, kontrol edemediği spastik elleriyle kavunun en ballanmış yerlerini avuçladı, suratına sürdü. Adam, bir eliyle çocuğun kontrolsüz ellerini tutup diğer eliyle kavunun en ballanmış yerlerinden bir dilimi çakı bıçağına geçirdi, çocuğun ağzına doğru götürdü. Sürekli oynayan başıyla çocuk dilimi ham yaptı. Annesi, ah canım, deyip oğlunu başından öpüverdi.</p>
	<p class="block_14"><span class="calibre3">      </span>Durdum ve düşündüm, dünyanın tüm edebiyatı, Şekspir’i, Balzac’ı, şu çocuğun ağzına giden, kavunun tatlı ballanmış bir dilimi olabilir mi?</p>
	<p class="block_10"> </p>
	</body></html>
