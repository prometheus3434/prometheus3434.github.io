<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_17">Mecburiyet Kafası</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Neredeyse tüm folklor oyunlarımızda kollarımızı, omuzlarımızdan birbirine bağlayarak zincir halinde zıplıyoruz. An geliyor, dünya aydınlanıyor, tarifsiz bir sevinçle halay hastalığına kapılıyoruz. 40’lı yıllarda uydurulan Bursa kalkan oyunu bir yana, teke tek oynanan nadir oyunlarımızdan biri Efe, Zeybek oyunu. Hayatımızın en nadir mutluluk anlarında bir bardak içki ya da bir türkü duymayalım, derin bir neşe elbisesi giyer gibi haydaa birbirine sarılıp bir kuyruğa giriyoruz. Şehirlerin adı değişir, birbirine sarılma değişmez. Efe gibi tek başına ortaya fırlamak riskli görünüyor. Kuyruklaşmak, hemşeri dayanışmasından toplumsal dayanışmaya doğru ilerlemiyor. Hantal, tahta bavul, yüzünün kabukları çıkmış insanların bir kadeh içince meydanı, sahneyi, marangoz testeresi gibi keserek ilerlemesi, kökleri çok derinde bir duygu patlamasına yol açıyor. Ütüsüz, fırçalanmamış elbiseleriyle saçı sakalı karışık insanların hiç tanımadığı insanlarla canlılığın en uç noktasına sıçrayıp kol kola mahalli coşkulara kaynak olmaları beni çok düşündürüyor. Toplumun derinliklerinde dahiyanece keşfedilmiş bir avarelik, muntazam ve sarsılmaz bir granit parça gibi orada duruyor, insan soruyor, bu bağırış, bu haykırış, bu tepinmenin sahipleri yüzyıllardır köle ve aç nasıl kalmış... Biraz daha içine girince, kambur, güvensiz, çekingen, silik hatta yılışık insanların dahi kuyruğa “kaynak” olmaları, ömürlerinde bir tek gün tek başına oyun oynamayacak olanların sığındığı bir eğlence, şamataya dönüşüyor. Kuyruğa kaynayıp gidiyorlar.</p>
	<p class="block_14"><span class="calibre3">      </span>Bu mahalli hemşeri coşkusu milli bir tembelliğin kusursuz gösterisi oluyor, istediğiniz kadar acı çekin, siz de kaynak olarak toplumsal organımıza karışabilirsiniz. Camide ibadet safları gibi halayda insanlarımızın bu saflaşması, zengin, pısırık, kişiliksiz ayrımı yapmadan herkesi kuyruğa dâhil etmesi, milli bir psikoterapi, derin bir sağlık göstergesi. Halay, hepimizi “kasaba hapsinde” tutuyor, tek bir düşünce avcısı, macera sever çıkmıyor buradan. Halayın “doygunluk” vermesi, tamam işte halayımızı da çektik bir kenarda oturmaları ise ağrıma gidiyor. Hayatlarında bir tek gün efe gibi ortaya atlamamış, atlayamayan insanların halayını, çok çiğnenmiş, uyuşturucu bir halk hikâyesi gibi görüyorum. Burada çok korkan ve kendini saklamaya çalışan milyonlar var, kuyruğa kaynak olup, bağırsak tembeli, uyuyan upuzun bir tenya... Haydaaa diye bağıran halay başına lafım yok, benim derdim kuyruğa kaynak olanlarla...</p>
	<p class="block_14"><span class="calibre3">      </span>Ürpertici bir hastalık da umutçuluk ve hayalcilik. Tüm seminer ve panellerde başıma gelir, ünlü yazar ya da ressam üşüyen parmaklarını ovuşturarak gizemli bir tonlamayla ferahlatıcı bir sır veriyormuş gibi genç izleyicilere fısıldar: “Hayal edin çocuklar, hayal edin!”... Hayal, edebiyatçı, şair, mimar, sanatçımızın dilinde, bin korkunç suratlı bir hastalık yuvası. Beş yıl önce bir mimarı dinlemiştim, konuşması sıkıcıydı, bir bok becerip diyemedi, sonunda Mozart’ın piyanosu gibi yumuşak bir tonlamayla “Size müjde olarak, sanatımın sırrını söylüyorum, hayal edin çocuklar, hayal edin!” Amerikan barına sıralanmış çıtır ve pek güzel giyimli kızlar kadehlerini bırakıp alkıştan yeri göğü inlettiler. Yanımda oturan kız arkadaşa sordum, ne dedi bu adam, kız, yüzünü gerip gözlerini mutlulukla kısarak, yumruklarını sıkarak “Hayal edin, hayal edin dedi, ne güzel!”...</p>
	<p class="block_14"><span class="calibre3">      </span>Ey halkım hayal et, çöl ruhlu bu insanların seraptan ideolojilerine önceleri nefretle bakıyordum, şimdi rahatım, götümle gülüyorum. Bilgi, düşünce olmadan neyi hayal edeceksin, sahile gelen on bininci dalgayla, yüz bininci dalga arasında ne fark vardır, bir tek küçük sandalınız yoksa...</p>
	<p class="block_14"><span class="calibre3">      </span>Bu zırsalak adamlar, ömürleri boyu kadın dergisi “Burda” gibi model çıkartarak yazar çizerler, ama konuşmaya gelince, tehlikeli bir ruhsal şaka, ruhsal delilik gibi “Hayal edin” diye bağırırlar! Hayalle kaldırılan ağırlıklar kaslarınızı koparır, altında kalırsınız.</p>
	<p class="block_14"><span class="calibre3">      </span>Bir Azeri fıkrasıdır, ağa, kâhyasına atını emanet edip uyur. Arada bir de bizim kâhya uyur, atı çaldırır mı diye endişe edip kâhyayı kontrole gelir. Gelir ki, kâhya düşünür, ağa sorar, ne düşünürsün kâhya, kâhya: “Düşünürem ki ağam, toprağa kazık çakarlar ordan torpak çıkar, bu torpak nere gider?”.. Ağa kâhyanın zararsız şeyler düşündüğünü görünce, iyi kâhya sen düşünmeye devam et. Birazdan tekrar Ağa, kâhyayı kontrole gider, bakar ki, kâhya yine kara kara düşünür, “Ne düşünürsen kâhya?” (tabii kâhya atı çoktan çaldırmıştır) “Düşünürem ki ağam, bu semeri kasabaya sen mi taşıyacan, ben mi?.. Kazık çakıldığında çıkan toprağın nere gittiği gibi boş şeyler düşünen siyaset meydanı gibi TV tartışma programları, gazetelerimiz, akademisyenlerimiz, “düşünüyorlar”, “hayal ediyorlar”...</p>
	<p class="block_14"><span class="calibre3">      </span>Bu hayal değil kafalarına inen çekiç seslerinin zonklamaları!</p>
	<p class="block_14"><span class="calibre3">      </span>Bir de umutçu yazarlarımız var. Her yazar, edebiyatçıdan bu sohbet çıkmazsa ölürler. Üstelik bu ünlü vecizeciyi ya Voltaire’den ya da Shaw’dan aldıkları dipnotla süslerler: “Umudunu kesmiş insan ölmüş demektir, umut edin!”... Umut ancak bu kadar tüketilir, bu kadar hastalıklı bir hal alabilir? Mesela bir toplantıya gidiyorum, yerden, gökten kırk tilkinin götünden, bin ayrı mevzuda laf ediyorum, sonunda bir parmak kalkar: “Peki efendim, umutlu musunuz, umutsuz mu?”..</p>
	<p class="block_14"><span class="calibre3">      </span>Düşünme alışkanlığı yok, eşyayı anlamak yok, varsa yoksa umut ya da umutsuzluk, umut yok eşşek oğlum, umut yok. Umut sağırlaştırır, kör eder, zavallı, uysal eder. En pis sarhoşluk en renkli umuttan daha iyidir, tarih umutların şehit olmuş halidir. Umutçu insanlar arıyorlar, umutçu yazarlar! Umutçuluk, tanrıyı öldüren, eşi, dostu öldüren müthiş bir çığlık! Ben yola çıkmış adamım, önümde yol ve yürümek var, umut-umutsuzluk gibi sorular sormayın, bunlar Neşe Karaböcek, Orhan Gencebay, Kayahan’ın şarkılarında geçer, duymadıysanız gidin bir daha dinleyin...</p>
	<p class="block_14"><span class="calibre3">      </span>Umutçuluk-umutsuzculuk, insan gururunu yok eden, köleleştiren, şeytansı, kehanet yüzlü, büyücü ayaklı, falcı gözlü bir böcektir, ömrünüzü yer bitirir. Ne deniz umutla dalgalanır, ne ağaçlar umutla çiçek açar, hayatınızı azgın bir kafeste çürütmek istemiyorsanız, umutçuluğu bırakın. İstediğiniz kadar ıkının, hüzünlenmeden duramazsınız, istediğiniz kadar ıkının durduk yerde coşmadan duramazsınız, hüznü ve coşkuyu çok uzun yıllardır tatmıyorum diyorsanız, birileri sizi asırlardır bir umutla oyalamış, dolandırmış demektir.</p>
	<p class="block_14"><span class="calibre3">      </span>Ruhsal tadı yok eder bu yazarlar, ne şeytandır onlar, hem umutsuzculuk oynarlar, hem psikologluk yaparlar, kezzapla sarhoş olunmaz, boşuna uğraşmayın...</p>
	<p class="block_14"><span class="calibre3">      </span>Birbirimizi paramparça ettiğimiz bir diğer hastalığımız: Sevgi. Düzenlenmemiş sevgi, düzenlenmemiş nefret, paniğin, telaşın, kendine güvensizliğin ürünüdür. Ülkemiz gani gani sevginin, gazetelerden televizyonlara kadar sular seller gibi yaşandığı ülkedir. Sevgimizi kontrol edemiyor, birbirimizden nefret etmekten ödümüz kopuyor. Birine karşı gelmekten, başkaldırmaktan korkuyoruz, biz seviyoruz. Birilerinden nefret edersek, hatta milli birliğimizin dağılacağından korkuyoruz.</p>
	<p class="block_14"><span class="calibre3">      </span>Düzenlenmemiş sevginin yeri, dost, aile ortamıdır, yakınlarınızın yanında istediğiniz kadar delirin, şımarın, patlayın, sevgilinizin memesini istediğiniz gibi dişleyin. Ancak bu emzik sorununu toplumsal alana taşımayın. Bir arada yaşamak için sevgiye asla ihtiyacımız yoktur, yapacağımız tek şey şiddete başvurmamaktır. Bir arada yaşamanın yolu, hızla ve süratle birbirimizi beğenmemek, şikâyet etmek, itiraz etmektir. Başkaldırmayan toplumun hukuku gelişmez, hukukun gelişmediği yerde herkes herkesi düzer. Siyasi alanda “dostluk” kölelik düzenidir, ancak köleler birbirini ısırır, dişler, parçalar. Çünkü düzenlenmemiş sevgi, panik halinde düzenlenmemiş nefreti doğurur, işte devlet milliyetçiliği, mafya raconu milliyetçilerin ülkeyi tetikleriyle nasıl sevdikleri ortada. Bunlar emzik sorunlarını anneleri ya da sevgilileriyle yaşamamış yüzbinlerdir!..</p>
	<p class="block_14"><span class="calibre3">      </span>Ölümcül hastalığımız ise: Beyin hastalığı. İstanbul’da bir toplantıya davetliyim, panel afişinde yıldızlar, Satürn, hepsinin ortasında dans eder gibi bir beyin ve uzunca galaksilere ulaşan bir kurdelenin içine şunlar yazılı: Beyin Fırtınası.</p>
	<p class="block_14"><span class="calibre3">      </span>İnsan beynine abartılı bu hayranlık, hayvani bir hastalık, Doğu hastalığı. İnsan beyni şapşallaşmış bir tapınma, matematik olimpiyatları, fen liseleri, işte Erdal İnönü’nün hali, iyi matematik çözüyor da ne oluyor?</p>
	<p class="block_14"><span class="calibre3">      </span>Hatırlarsınız, komünistler Lenin’in beynini bir bal kavanozuna koyup bugüne kadar sakladılar, gün gelir bilim gelişir, bu büyük beynin içindekileri, yapısını insanoğlu öğrenir, ilerler. Lenin öldü, beyni kavanozda.</p>
	<p class="block_14"><span class="calibre3">      </span>Beyni kavanoza koyan komünistlerin hazin sonunu gördük. Bir arkadaşım anlattı, ilkokuldayken öğretmeni şöyle demiş ona: “Anıtkabir’de niçin askerler bekliyor biliyor musun kızım; düşmanlar Atatürk’ün beynini çalıp bize karşı kullanmasınlar, diye!”, kızcağız da liseye kadar inanmış öğretmenine.</p>
	<p class="block_14"><span class="calibre3">      </span>Kurban Bayramının üçüncü günü Cebeci semtinde bir kapıcı kadın, bahçede leğen kadar çukur açıp büyük bir ateş yakmış on-on beş tane koyun kellesi tütsülüyor. Yüzü gözü kapkara! Tahta kasayı orta minderi gibi koskocaman kalçalarının altına sokup, üstünde hoplayıp kırıyor. Duman mahalleyi yangın varmış gibi istila ediyor. Kelleler kor ateşin içinde döndükçe koyunların gözleri patlıyor. Bir yandan da bana laf yetiştiriyor.</p>
	<p class="block_14"><span class="calibre3">      </span>Sonra, iki eliyle dört parmağını kellenin ağzına sokup çene kemiklerinden kelleyi ikiye ayırıyor, sümüksü kanlı şeyler vıcık vıcık kaydırıyor ellerini tutamıyor. Kellenin dilini avucuyla sıkıca tutup, diğer eliyle üst çene kemiğini ayırmaya çalışıyor. Elindeki sopayı, kellelerin burun deliklerinden, kulaklarından, ağzından, sokarak ateşin içinde döndürüyor. Vücut parçalarının, hatta artık surat parçalarının birer birer ayrıştırılmasına kellenin gözleri içten bir mutlulukla bakıyor.</p>
	<p class="block_14"><span class="calibre3">      </span>Pek hevesli kendisini izlediğimi görünce, kirli bir torba ayarlayıp bir kelleyi içine koyup, “Evine götür çocuğuna yedirirsin beynini!..” Kadının artık acı bir çığlığın şeytanileşmiş yoksulluğu, açlığı, et görmemişliği, etin her bir parçasını değerlendirme telaşı, cehennemi bir ateşle yalanıp kavrulan suratı, yanmış bir patatese dönüşen elleri bir yana, beyne yaptığı bu vurguyu merak ettim... Annem gibi konuştu, kapkara yüzünü uzanıp öpmek istedim. Beyni yiyince ne olacak, dedim. “Zekâ, zihin açıklığı vardır” dedi. Ne kadar tanıdık, çocukluğuma ne kadar aşina. Kadınla tatlı bir hoşbeş ettim, bir oynaşmadığım kaldı. “Teyzeciğim, siz çocukluğunuzda çok beyin yediniz mi?”, “Yemez olur muyum?” dedi...</p>
	<p class="block_14"><span class="calibre3">      </span>Terleyen baca karası yüzünü kollarıyla silerek, kadın bana sağcı yazarlar gibi cevap verdi. “Allah’ıma bin şükür her bir şeyimiz var buzdolabı, televizyon, bir sıkıntım çocukların okuması, biri üçe gidiyor, diğeri orta ikiye...”</p>
	<p class="block_14"><span class="calibre3">      </span>Sonra, dumanla kararmış yaşlanmış gözleriyle bahçenin dip köşesinde ip atlayan kızını işaret etti, şarkı söyler gibi, sarhoş oluyor, bayram ediyor gibi neşeyle işaret etti: “O büyüğü çok çalışır, dersleri çok iyidir...”</p>
	<p class="block_14"><span class="calibre3">      </span>Sopayla çukurun, alevin içindeki kelleleri dövmeye koyuldu, kalçasıyla üstüne oturarak bir tahta daha kırıp: “Eltimin iki kızı da kocaya kaçtı, benimkiler okuyacak...” der, demez ateşin içindeki kelleler gibi kavruldum. Beni de annem uzaktan, yoldan geçen birine işaret etti mi, “Bu oğlum okuyacak” dedi mi? Kadının dumanla kararmış gözlerine baktım midye kabuğu gibi göz kapakları... İçimizden, aynı anda ortak bir şey geçti, ikimizin de gözleri dolu dolu oldu...</p>
	<p class="block_14"><span class="calibre3">      </span>“Sen niye okumadın teyze, burada, on gram kırmızı et için kelle tütsülüyorsun!”... “Ne bileyim, okuyamadık!”... Bahçenin köşesinde ip atlayan kızın önündeki otuz seneye bakıverdim kuşbakışı. Annesi gibi burada, kelle çevirip, sıskacık çocuğunu o da mı gösterecek yoldan geçen birine: “Allah’a şükür her bir şeyimiz var buzdolabı, televizyon, tek bir derdim, o küçüğün okuması...”</p>
	<p class="block_14"><span class="calibre3">      </span>Yolunuz geçerse yirmi yıl sonra sokaktan, çocuklar hâlâ beyin yiyor mu, bir bakın. Açılıyor mu zihinleri. Onun da komşuları, kurban etini hısıma, akrabaya dağıtıp, kelle-bacağını bahçede kesilen kurban bağırsaklarını temizledi diye önüne fırlatacak mı? O da annesi gibi, dedesi gibi, en derinlerdeki “beyin” hastalığından mustarip, çocuklarına “beyin” yedirecek mi?</p>
	<p class="block_14"><span class="calibre3">      </span>Kadın, beşlik ekmek hamuru gibi vücuduyla ayağa kalkıp doğrulmak istedi, nafile, biraz uzakta kalmış satırımsı bir bıçağa uzanmak istiyordu... Satırı verdim, eliyle alt çenesine kuvvet geçirip, ayıramadığı kellenin tam da ağzının ortasına indirdi, olmadı, bir daha indirdi satırı. Satır koyunun mineral dişlerinde sonsuz bir can yakışı gibi parladı, dişlerin sertliği kırılmadı. Sonunda bir daha indirdi satırı, alt çene düştü. Karanlık bir delikten, kanlı bir sosise dönüşmüş parmaklarını sokarak “Bak bak görüyor musun?” dedi, neyi? kellenin genzi mi olur, “Beyin beyin, görüyor musun, tertemiz, bunu hiç bekletmeyeceksin, hemen yiyeceksin!”., dedi...</p>
	<p class="block_14"><span class="calibre3">      </span>Ateşe sokuldum, duman, alev içine kafamı sokup, mağaranın deliklerine indim: “Hm, evet, beyin o mu?”...</p>
	<p class="block_14"><span class="calibre3">      </span>Duman çoktan gözlerimi yaşarttı ve kelleler çoktan kara bir korsan bayrağına dönüştü. Ayağa kalktım, ilk defa bir beyni alttan görüyordum. Hep geviş getirmiş ve hayatında hiç düşünmek zorunda kalmamış bu beyni Yavuz Donat, Fatih Çekirge, Oktay Ekşi, Taha Akyol, Emin Çölaşan, Güneri Civaoğlu’ndan tanıyordum... Kapıcı kadının kanlı kara parmağıyla sokup dokunduğu orası, bana Rauf Tamer’in otuz yıl aralıksız yazdığı kusmuktan beter “o kafa” başlıklı yazılarını anlattı...</p>
	<p class="block_14"><span class="calibre3">      </span>Nihayet Rauf Tamer’in “O Kafası”nı görmüştüm. Anlatayım o kafayı. Bu ülkede altmış yılından beri ülkesi için düşünen, çalışan onlarca aydın mimar, Boğaz Köprüsü’nün İstanbul’dan geçmesini istemiyordu. Avrupa ve Anadolu transitinin bu şehre her gün fazladan yükleyeceği on binlerce kamyonu, başka yerden geçirmeli, diyorlardı. Ayrıca, iki ayrı şehir, Üsküdar ve Avrupa yakası, bir büyük şehir için tarihin verdiği bir şans, bir fırsattı. Bu iki yakayı birleştirirsek, şehri kilitleriz diyorlardı. Ve bu aydınlar otuz yıl ısrarla, eğer köprü yaparsanız, şehir köprüye doymaz, her beş yılda bir köprü yapmak zorunda kalacaksınız. Ve bu aydınlar iddia ediyorlardı sadece İstanbul değil, Gerede’den İstanbul’a kadar tüm ovaları, dağları, şehirleri çaresizleştirir, kilitlersiniz... Yani Boğaz Köprüsü ya şehre uzak bir yerden, ya da Çanakkale’den geçsin. İki yaka arasındaki trafiği de deniz yolunu geliştirerek çözelim...</p>
	<p class="block_14"><span class="calibre3">      </span>Bu otuz yıllık münakaşadır, bugün bu aydınların dediği çıktı, sadece İstanbul değil, Avrupa, Anadolu transitinin on binlerce kamyonu ve bu yol üzerindeki fabrikalar Bolu’dan başlayarak İstanbul’a kadar her yeri tıkamış, İstanbul’u çözümlenmez bir yere getirmiştir...</p>
	<p class="block_14"><span class="calibre3">      </span>Açın, 1970’li yılların hemen başlarındaki mimarların yazılarını okuyun! Ağlayarak söylüyorlardı, yalvararak söylüyorlardı bunları. Kahin değildiler, bilim adamıydılar, dedikleri çıktı... Artık geri dönüş de yok...</p>
	<p class="block_14"><span class="calibre3">      </span>İşte Rauf Tamer’in o kafa’sı dediği, bu insanlar köprüye karşı, kalkınmaya karşı vatan hainiydiler. Otuz yıl vatan haini dedi Rauf Tamer bu mimarlara, hâlâ demekte...</p>
	<p class="block_14"><span class="calibre3">      </span>Kapıcı kadının kanlı kara parmağıyla hem övüp hem de neşeyle dokunduğu beyin, işte Rauf Tamer’in o kafa’yı yazan beyni... Durmaksızın geviş getiren bir tek gün düşünmeye kendini zorlamamış Türk aydınları!..</p>
	<p class="block_14"><span class="calibre3">      </span>Kardeşlerim, Artvin bir yamaca kuruludur ve tek bir caddesi vardır. Adı İsmet İnönü Caddesi. Ancak, Artvinliler caddenin adını Mecburiyet Caddesi koymuştur, çünkü gidilecek başka cadde yoktur...</p>
	<p class="block_14"><span class="calibre3">      </span>Rauf Tamer, Yavuz Donat, Fatih Çekirge, Güneri Cıvaoğlu, Emin Çölaşan, Taha Akyol’un “kafaları”, “mecburiyet kafası”dır, gidilecek başka yol yoktur, o yoldan, o kafadan gitmeye elli yıldır mahkûmuz...</p>
	<p class="block_14"><span class="calibre3">      </span>Cumhuriyetin, Menderes’in, Özal’ın yetiştirip, kokladığı kafa bu kafadır: “Mecburiyet kafasıdır...”</p>
	<p class="block_14"><span class="calibre3">      </span>Bayburt’ta bir asfalt yol yapmışlar, ortasından da yol işareti şerit çizmişler. Bir Bayburtlu amca tam da yolun ortasından şeritten gidiyor... Arkadan kamyon gelmiş, dart dart, amca çekil de geçelim, yolun ortasından gidilir mi? Amca kamyona dönmüş: “Devletimiz çizgiyi tam ortadan çekmiş, sen devletten daha mı iyi bileceksin nereden gidilecek!”...</p>
	<p class="block_14"><span class="calibre3">      </span>Tarihin bu ülkeye armağanı bu eşsiz şehri, işte bu mecburiyet kafası, şehrin tam da ortasından yürüyerek, kilitlemiş, yok etmek üzereler! Ve otuz yıldır kusmuk sarısı “o kafa” yazılarıyla.</p>
	<p class="block_10"> </p>
	</body></html>
