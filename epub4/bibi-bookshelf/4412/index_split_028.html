<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_27">Köylüler Piyadeler</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>İsmet İnönü, Recep Peker, Refik Saydam, Şükrü Saraçoğlu, Şemsettin Günaltay vs. Tek Parti Döneminin başbakanlarıdır, sağcı-solcu tüm tarihçiler, yakın tarihin en görkemli sansürcüleri olduğu fikrinde ittifak halindedir.</p>
	<p class="block_14"><span class="calibre3">      </span>Üniversitelerde İnkılap dersleri “meddah geleneğiyle” anlatıldığı için tüm gençler Mustafa Kemal’in en yakınındaki ismin İsmet İnönü olduğunu sanır, 1924-25 yılına kadar Mustafa Kemal’in en yakınında, Ali Fuat Cebesoy, Rauf Orbay, Refet Paşa, Fevzi Çakmak, Kazım Karabekir, sonra İsmet İnönü, ardından Adnan Adıvar, Halide Edip, Fethi Okyar sayılabilir.</p>
	<p class="block_14"><span class="calibre3">      </span>Yüzyılımızın en soğuk günü, 1924-25’te Mustafa Kemal’in can yoldaşı arkadaşlarıyla, saltanatın kaldırılması ve satır gibi sert devrim kararlarına başladığı gündür. Sakarya Savaşı’ndan sonra Fevzi Çakmak’a mareşallik unvanı verilmiştir. Kazım Karabekir doğu cephelerinin masalsı kahramanıdır, Rauf Orbay tarihimizin en kara günü Balkan bozgunundan sonra Hamidiye savaş gemisiyle Akdeniz’i birbirine katmış efsanevi bir kahramandır, Ali Fuat Cebesoy, Mustafa Kemal’den sonra handiyse İstiklal Savaşının her şeyidir...</p>
	<p class="block_14"><span class="calibre3">      </span>İstiklal savaşının mermer sütunları işte bu soylu, gururlu inanılmaz adamlardı. Onlara gıpta edelim, Batı’nın en azgın siyasetlerinden, tarihin o güne kadar gördüğü en büyük yangın ve talanından bu toprak parçasını, uykusunda gülen bebeğin saflığıyla kurtardılar! Hiç kuşkunuz olmasın eşi bir daha gelmemiş eşsiz kahramanlardı, artlarından birkaç kuru hatırat dışında, ne bir roman, tiyatro, sinema, ya da nerede doğup öldüklerine dair kuru bilgiler dahi anlatılmaz.</p>
	<p class="block_14"><span class="calibre3">      </span>Bu peri masalının kötü kalpli kraliçesi yoktur, Mustafa Kemal’in, cephe, silah, dava arkadaşı, hepsinden öte teklifsiz bir samimiyetle dertleşip yangından yangına koştuğu arkadaşlarıyla yollarının ayrılması, cumhuriyet tarihinin en trajik anıdır.</p>
	<p class="block_14"><span class="calibre3">      </span>Yetmiş yıldır öfkeden kudurmamızın sebebi budur!</p>
	<p class="block_14"><span class="calibre3">      </span>Tek parti döneminde bu büyük kahramanların konuşmaları yasaklanmış, hatıratlarına sansür koyulmuş, sürülmüş... O günlerin tarihçileri, can yoldaşlarının yollarının ayrılmasında bir kötü kalpli kraliçe bulurlar: İsmet İnönü!</p>
	<p class="block_14"><span class="calibre3">      </span>Her neyse ortada bir ahlâksızlık yok, büyük kahramanlarının gururları, buzul parçaları gibi çarpıştı, haklı olanlar “tacı” bırakıp gittiler! 25 yıl sonra Celal Bayar, Adnan Menderes işte bu bastırılmış, sürülmüş büyük kahramanların efsanevi gücüyle iktidara geldiler!</p>
	<p class="block_14"><span class="calibre3">      </span>Bu toprakların hakiki sahipleri kuvvacılar ise, işte kuvvacılar Mustafa Kemal dışında bırakıp gittiler, ya da, üvey çocuk kimdi, İsmet İnönü’nün tek partisi mi, yoksa tacı bırakıp gidenler mi?</p>
	<p class="block_14"><span class="calibre3">      </span>Demokrat Parti’yle ‘Demokrasi’ gömleği giyen kahramanların hem huyu değişmişti, hem görünüşleri, asla bu kahramanların partisi değildi, ama büyük mirası bozuk para gibi harcadılar, Amerikancı, liberal bir siyaset ve radikal İslâm’ı köpürtüp şımartan bir zihniyet. DP şemsiyesi altında kimler yoktu, bu kahraman ittihatçıları asla sevmeyen Necip Fazıl’dan, Necip Fazıl’ın masonlukla suçladığı, DP’nin propagandist liberal Amerikancı yazarı Ahmet Emin Yalman’a kadar...</p>
	<p class="block_14"><span class="calibre3">      </span>Saraçoğlu döneminde basına, Allah’tan ve ahlâktan bahsetmek yasaktır diye de okunabilen yasaklar vardı. DP bu tavra karşıydı ama yasaklar aklını biraz daha oynattı, soylu demokrasi kahramanımız deliriyordu...</p>
	<p class="block_14"><span class="calibre3">      </span>1936’lı yıllarda Ulus gazetesi M. Akif’in yazdığı İstiklal Marşı fazlasıyla dinî ağırlık taşıyor, lâik rejime zarar veriyor, deyip marş ısmarladı. Necip Fazıl, Falih Rıfkı kanalıyla kendisine de yazması söylendiği, hayatını anlattığı kitabında o günlerde paraya olan ihtiyacından Büyük Doğu Marşını yazdığını anlatıyor.</p>
	<p class="block_14"><span class="calibre3">      </span>Bugün Müslümanların lâik düzenle tek kontak noktası olarak gördüğü İstiklal Marşı’na karşı yeni marşı yine bir İslamcı yazar yazmıştı... Büyük Doğu ismi ilk defa bu şiirde ortaya çıktı...</p>
	<p class="block_14"><span class="calibre3">      </span>Hem Necip Fazıl hem Büyük Doğu ismi 50’li yılları kasıp kavuruyordu, bugün dahi o günün Büyük Doğu dergisi efsane bir isimdir, büyük bir kutsal hareket başlamıştı, Necip Fazıl’ın şiiriyle: Surda bir gedik açtık, mukaddes mi mukaddes, ey kahpe rüzgâr artık nerden esersen es!..</p>
	<p class="block_14"><span class="calibre3">      </span>Necip Fazıl’ın Menderes’le para ilişkileri Yassıada duruşmalarına kadar sarkar, bu yadsınacak bir şey değildir, Türk siyaset tarihinde o güne kadar ve hatta bugüne kadar iktidardan dergi, gazete için para almak “siyasi bir gelenektir”.</p>
	<p class="block_14"><span class="calibre3">      </span>Necip Fazıl, muhafazakâr, Amerikancı, liberal çizgi izleyip Demokrat Parti’yi yönlendirmeye çalışan Ahmet Emin Yalman’a masonluk suçlamasıyla saldırır, sonunda Malatya’da Ahmet Emin, bir Büyük Doğu sempatizanı, Hüseyin Üzmez’in kurşunlarına hedef olur!<span class="tab">      </span></p>
	<p class="block_14"><span class="calibre3">      </span>O günlerde basında en çok tartışılan ‘irtica’ hareketi, bugünün samimi tarikatçıları tarafından dahi ‘bağnaz’ bulunan Ticanilerdi...</p>
	<p class="block_14"><span class="calibre3">      </span>İktidar herkesi kötü yapar, ölüm herkesi kutsallaştırır, bu gerçekten böyle midir, hızla atlayalım 70’li yıllara. Adalet Partisi, Menderes’in devamıdır, aynen Amerikancı, liberal, muhafazakâr çizgiyi sürdürür, aynen tarikatların desteğini alır, hatta 70’li yılların Tercüman gazetesi, aynen Ahmet Emin Yalman’ın Amerikancı liberal çizgisini sürdürür. Bugün bu çizgiyi devam ettiren, Mehmet Barlas ve Nazlı Ilıcak’tır. Mehmet Barlas’ın, Ahmet Emin’le ikinci benzerliği, ikisi de Türk basınında en çok seyahat eden yazarlardır.</p>
	<p class="block_14"><span class="calibre3">      </span>Kör öldü, badem gözlü mü oldu, 70’li yılların Tercüman gazetesi, Menderes’in asılması üzerine yepyeni bir demokrasi öyküsü inşa etti, asılma olayını binlerce ayrıntısıyla dramatize ederek yepyeni bir demokrasi geleneği uydurdu!</p>
	<p class="block_14"><span class="calibre3">      </span>Bu gelenek, Menderes ve neredeyse onunla özdeş, mazlumların demokrasisiydi. Ciğer parçalayıcı öyküler öyle bir hal aldı ki, 32. Gün programında belgeseli anlatıldığında, halkımız gece yarısı pijamalarıyla Menderes’in anıt mezarına koştu...</p>
	<p class="block_14"><span class="calibre3">      </span>60 ihtilalinden sonra merkez sağ partiler artık, Rauf Orbay Cebesoy, Fevzi Çakmak, Karabekir Paşa’dan hiç mi hiç bahsetmez oldular, varsa yoksa: MENDERES!..</p>
	<p class="block_14"><span class="calibre3">      </span>Karşılarına düşman olarak aldıkları güç ise, Tek Parti Döneminin devrim bekçisi Silahlı Kuvvetler! Böylelikle parlamentonun merkezine iki siyasal kanat yerleşti: Birincisi gücünü Atatürk ve devrimlerinden alan lâik, kemalist sosyal demokrasi, diğeri, gücünü demokrasi kahramanı Menderes’ten alan, Amerikancı, liberal, muhafazakâr görüş!</p>
	<p class="block_14"><span class="calibre3">      </span>Altın yıldızlarla tarih ne eşsiz yaratıktır, işte son yirmi yılımızda Menderes geleneğinin bakanları, Silahlı Kuvvetlerin en hoşnut kaldığı savunma bakanları oldular, bugüne değin... Son kırk yılımızda bu ülkede en değerli mal nedir derseniz, Menderes geleneğiyle siyaset yapmak derim. Her neyse, Menderes geleneği merkezde erirken, merkeze doğru cehennemden çıkmış radikal İslami bir parti harekete geçti, en büyük parti oldu. Cehennemden çıkmış çılgın Müslümanların partisi Refah’ın da Menderes’e benzeyen yanları vardı, arkasına köylüleri, varoşları ve tarikatları almıştı..</p>
	<p class="block_14"><span class="calibre3">      </span>Ah uğursuz sermaye, ne çabuk bozdu tarikatları. Hüseyin Hilmi Işık’ın talebesi, başta Enver Ören, Atatürk düşmanlığından, bugün devrimlerin bekçisi, lâik-muhafazakâr bir hal aldı, hatta Silahlı Kuvvetler saati yayımlayıp, İslamcı televizyonlar içinde avangard programlar yaptılar: Avangardlıkları: Seda Sayan gibi şarkıcıları, bir sürü masonik, dinsiz, liberal tipleri televizyona çıkartmaktı.</p>
	<p class="block_14"><span class="calibre3">      </span>Sermayenin vatanı yoktur ve paranın ideolojisi tektir: Üniversite yıllarımda süpürgesi dahi olmayan Kur’an kursları helalarında deccal Atatürk diye bağıran onlarca genç, bugün orada, büyük holdinglerde nasıl, huy, karakter değiştirip, konuşma, üslup olarak bambaşka bir hayatları oldu. Tek kusurları: Bir zamanlar radikal Müslümandılar. Uzun bir konuşma yaparsınız, Müslümanlıklarından dahi utanır gibi olurlar.</p>
	<p class="block_14"><span class="calibre3">      </span>Ah uğursuz insanoğlu, tek kusurun ahlâk!</p>
	<p class="block_14"><span class="calibre3">      </span>Radikal İslamcı vakıflar, tarikatlar, dün mason dedikleri, Amerikancı liberal dedikleri tezlerle yirmi yıl gibi kısa bir zamanda kucaklaşıp asırların hasretini giderdiler. Bir Fethullah Hoca geç kaldı. 80’li yıllarda cunta tarafından aranıyordu. Özal’ın köşe dönücü, tarihimizin en büyük talanı kredi treninin son kompartımanına yetişti. Kısa zamanda televizyon kurdu, cemaatini dünyaya açmaya çalıştı, o da Silahlı Kuvvetler saati yapacaktı ki, Atatürk’e bağlılıklarını çok önceden söyleyecekti ki, cinsel istekleri bir türlü bitmeyen çapkın iktidarın kucağına düştü, tek suçu: Geç kalmak!</p>
	<p class="block_14"><span class="calibre3">      </span>Attila İlhan, Tanzimat’tan günümüze tüm muhalefet hareketlerinin irticayı kullandığını söyler, bu görünüşte doğru, bilgi olarak tümüyle yanlıştır.</p>
	<p class="block_14"><span class="calibre3">      </span>Su katılmamış bir komediye dönüşen iktidar-irtica düzüşmesi, yani İslami hareket köylü ideolojisidir. Yazarları, çizerleri, tarihi, kitlesi köylüydü. Bin yıllık tarihi içinde, Baba İshak Ayaklanması, Pir Sultan, Şahkulu, Celaliler, Kabakçı, Patrona Halil ve Meşrutiyet’te Derviş Vahdet! Ve Cumhuriyetin ilk yıllarında Şeyh Sait isyanı, hatta eşkıya, efe hareketleri hepsi köylü ayaklanmalarıdır. Demokrat Parti’nin kitlesi de köylüydü, Refah’ın kitlesi de köylüydü. Hatta PKK hareketi de köylü bir hareketti, Urfa, Siirt, Mardin, Antep, Maraş, Malatya, Elazığ gibi şehir geleneğinden gelen yerlerde hiç tutunamamıştır.</p>
	<p class="block_14"><span class="calibre3">      </span>İrtica köylü hareketidir, şehirden irtica hareketi çıkmaz, ancak şehri basarlar. Artık köyden şehre göç zayıflıyor, nüfus artışı duruyor ve tarikat sermayesi büyük holdinglere göz koymuştur, kitleler Hak-İş gibi kurumlarda modernleşiyor.</p>
	<p class="block_14"><span class="calibre3">      </span>Tarikatçı sermaye, oligarşinin son halkasıdır, beş-on yıla kalmaz bütünüyle kenetlenirler, Menderes ve Adalet Partisi’nin sonradan görme zenginleriyle nasıl kenetlendiyseler, TGRT’nin Amerikancı, liberal, muhafazakâr holdinglerle memleket, vatan ve görev duygusunu bahane ederek bütünleştikleri gibi.</p>
	<p class="block_14"><span class="calibre3">      </span>Vatan haini bile olamayacak sahtekâr sol yazarlar boşuna orduya yalvarıp durmasın, sermayeye olan düşkünlük akıllara sığmaz bir açgözlülükle tarihin her noktasında iktidarla ahbap çavuş olmuştur, olacaktır. Muhtıra, darbeler, onlar için düzüşecekleri yataktan önce söylenmiş tatlı, nazlı aşk sözcükleridir!</p>
	<p class="block_14"><span class="calibre3">      </span>Ah iktidar ne büyük yağmanın şölenisin sen, her dini, her ırkı, her insanı baştan çıkartan!</p>
	<p class="block_14"><span class="calibre3">      </span>Tanzimat’tan günümüze yenilikçi hareketler ise, Genç Osmanlılar, İttihatçılar, Kuvayı Milliye, Türkçü hareket, “şehirli” hareketlerdir. Hatta Türkçü hareket, doğuşu, gelişmesi, anlaşılması durumuyla halkçı bir hareket olarak tarih sahnesine çıkmıştır. Padişahın kulu, Osmanlı’nın tebaası gitmiş, Türkçü hareketle insanımız, bireysel bir milli kimlik tadını marşlara, şiirlere yerleştirmiş, padişahın mülküne karşı, Namık Kemal’den beri “vatan” kavramını yüceltmiş, hatta Halka Doğru dergileri çıkarmış, hatta köyü kalkındırmak, köye aydınlar göndermek hareketlerini örgütlemiştir.</p>
	<p class="block_14"><span class="calibre3">      </span>Türkçü hareketin Meşrutiyet’i inşa eden ittihatçıları, Cumhuriyeti kuran Kuvvacılarının büyük siyasal fırtınasının tüm yazar, şair, önderleri şehirli insanlardı. Avrupalı giyim tarzları, Batılı kitaplar okuması, modernizmi benimsemesi ve buna rağmen, kendi topraklarına derin bir bağlılık, tarihlerine derin bir düşkünlük göstermişlerdir.</p>
	<p class="block_14"><span class="calibre3">      </span>Tevfik Fikret, Namık Kemal, Halid Ziya, Enver-Talât-Cemal Paşalar, Süleyman Nazif, Yakup Kadri, Refik Halid, Rauf Orbay, Ali Fuat, aklınıza kimin adı gelirse, nicesi, yabancı dilden çeviri yapacak, hatta üç-dört dil bilen, modern eğitim veren okullarda okumuşlardır!</p>
	<p class="block_14"><span class="calibre3">      </span>İttihatçı ve Kuvvacı kadroların hepsi irticanın kaba gürültüsünün karşısına geçmiştir. Bir savaştır gidiyor işte, bir tarafta köylüler, diğer tarafta şehirliler. Biz buna yüz yıldır, bir akıl hastası gibi lâik-şeriat diyoruz, birçok solcu yazar dahi şöyle bir düşünüp yenilikçilerin yanında yer alıyor, huysuz ve dalkavuk yazarlarımız zırdeli bir korkak olarak irticaya karşı amansız kavga veriyor.</p>
	<p class="block_14"><span class="calibre3">      </span>Tarihi canı istediği gibi kimse değiştiremez, hiç kimse hoş vakit geçirmek için siyaset yapamaz, hiç kimse modernizmden korkup, darbenin, muhtıranın tarafına geçip yüzyıllardır köylüleri kırbaçlayıp, köylülerden kendine “kurban” yapamaz...</p>
	<p class="block_14"><span class="calibre3">      </span>Aydın, modern çağların şehre kutsal armağanlarıdır, görevi, şehri, ırk, cins, mezhep, düşünmeden köylüyle, işçiyle bölüşmektir, görevi, karşısında hangi güç olursa olsun, milli geliri, insan haklarını, sosyal hakları, eşitçe savunmaktır!</p>
	<p class="block_14"><span class="calibre3">      </span>Ancak köylüden piyade en zor meslektir! Tarihte ve bugün dünya askerî eğitim sistemleri, köylü bir çocuktan nasıl piyade yapılır düsturu üzerine kuruludur. Emir ve komutlar çok basit ve tekrar üzerine kuruludur, bu yüzden şehirli çocukların askerlikleri işkenceli, sıkıntılı, köylü çocukların askerlikleri ise eğlenceli ve maceralı geçer.</p>
	<p class="block_14"><span class="calibre3">      </span>Başlangıcında Türkçü hareket halkçı bir hareketti, bu basit, emir komuta, slogan devrimleriyle irticadan “vatandaş” yapmaya çalıştı, olmadı, çünkü Türkçülük halkçı bir hareket olarak yoluna devam edebilseydi, modern, kentli, uygar, bölüşen bir tavırla, şehre inmiş köylüleri sisteme katabilirdi.</p>
	<p class="block_14"><span class="calibre3">      </span>Yapamazdı, çünkü kendisi köylüydü. Yüzyıllardır ülkemizde yepyeni bir köylü hareketi direniyor, şehirde! Bu “yeni köylülüğün” temsilcileri bir tarafta DYP, ANAP gibi partilere yuvalanmış köşe dönücü müteahhit, vergi kaçıran işadamları, rüşvetle oynayıp, kendi menfaatlerine şehirleşmek aykırı geldiği için kentli olmamakta direniyorlar. İşte medyası, şehirleşmemek için direniyor, çünkü yağlanıyor...</p>
	<p class="block_14"><span class="calibre3">      </span>Köylü kalmak medyanın da DYP’nin de işine geliyor, çünkü büyük talanı ancak böyle gerçekleştirebiliyorlar. Yeni köylü hareketin diğer kanadı, güya opera dinleyip, güya çağdaş gibi laflar edip, TRT 2’de Akşama Doğru programcısı Seyhan Levent zekâsıyla topluma kendince yön vermeye çalışan manyak bir sosyal demokratlık...</p>
	<p class="block_14"><span class="calibre3">      </span>Başka bir ayrımla, Refah’ın kitlesini acemi köylüler, ANAP, DYP, CHP’nin kitlesini ise profesyonel köylüler oluşturuyor.</p>
	<p class="block_14"><span class="calibre3">      </span>Solcular, sağcılar, Fenerbahçeliler, beni dinleyin! Acemi köylü çocuklardan bir hötle, bir komutla piyade yaparsınız. Ama profesyonelleşmiş, yalakalaşmış, şehri yuva yapmış, parlamentoda palazlanmış, müteahhitlerden, ruhu bozuk sanatçılardan asla vatandaş yapamazsınız. Dünün Demokrat Partilileri de bugünün Fethullahçıları gibi helalarında bir çalı süpürge yokken, hepsi Atatürk’e deccal diyordu, bugün milyar dolarları var, hepsi kul-köle olmuşlardır. 70 yıllık krallığımızın ürpertici iktidarının son günlerindeyiz, mesela on yıl sonra, krallığımızın karnını doyurmak için nereden irtica bulup kapısına atacağız, 12 Eylül’de solcuları verdik, sonra Kürtleri verdik, sonra irticayı verdik, doymak bilmez bu krallığı gelecekte doyurmak için köylerde ‘İrtica’ çiftlikleri kurmamız gerekecek!</p>
	<p class="block_14"><span class="calibre3">      </span>Kardeşlerim, bir de acemi yazarlar, profesyonel yazarlar vardır. Profesyoneller; güzel kravat takıp, cici dergilerde yazıp, patronlarından ödül alıp kendilerini “modern” sayar, köylüleri kırbaçlayıp, köylülerin karşısında askeri imdada çağırıp mutlu olur, modası gelir Kürtçü olurlar, modası gelir Türkçü olurlar, modası gelir Fethullahçı olurlar; modası gelir 68’li olurlar, modası gelir puşt, ibne olurlar, genze kaçmış sümükten devrimci olurlar...</p>
	<p class="block_14"><span class="calibre3">      </span>Benim gibiler acemi yazarlardan olur; Spartaküs’ten beri bildiğini okurlar, tarih onları nasıl doğurmuşsa öyledirler, profesyonel yazarlar gibi toplumsal ve siyasal güçleri kontrol edip sırtını dayayacakları sıcak minder bilmezler, çünkü şehirlidirler, çünkü şehrin insanı, modern çağın en yalnız yaratığıdır, onun zincirinde tek bir halka vardır; çırılçıplak kendisi...</p>
	<p class="block_14"><span class="calibre3">      </span>Dün saraya bağlı dalkavuklar, bugün muhtıralara bağlı züppeler! Benimle konuşmak isterseniz, ayakkabılarınızdaki cıvık çamurları paspasa sileceksiniz, soytarı külahlarınızı komutanlarla aynı vestiyere asıp, öyle içeri gireceksiniz ve geğirirken ağzınızı kibarca elinizle kapatacaksınız!..</p>
	</body></html>
