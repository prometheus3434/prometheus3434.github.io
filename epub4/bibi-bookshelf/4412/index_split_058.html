<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_57">Gelen Geçen Okusun Başımızdan Geçenleri</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">       </span>Kaynaklara hâkim olacak maddi gücüm olsa, Karadeniz türküleri üzerine, Meksikalı ünlü yazar Octavio Paz’ın Yalnızlık Dolambacı gibi, muhteşem bir eser yazacağıma inanıyorum. Şu türkünün güzelliğine bakın: “Yarim Ormanda Islanmış / Sorsam Ağaçlara / Hangisine Yaslanmış.”</p>
	<p class="block_14"><span class="calibre3">       </span>Adsız sansız bir halk türküsünde kıvamını bulmuş yüksek bir romantizm, ancak bu kadar eşsiz ve lirik güzellikte ifade edilebilir.</p>
	<p class="block_14"><span class="calibre3">       </span>Karadenizli değilseniz, bu türkünün içine gizlenmiş, “ıslak toprak kokusunu” duyamazsınız. Karadenizli değilseniz, bu şiirde gizlenmiş yamaçlardan vadilere dek parça parça, sıra sıra dizili bulut kümelerinin ardındaki gümüş ışıltıları göremezsiniz. Karadenizli değilseniz, bu mısraının içine gizlenmiş, aniden sökün eden sağanak yağmurun dev gövdeli ağaçlarda kırdığı dalların sesini de duyamazsınız.</p>
	<p class="block_14"><span class="calibre3">       </span>Karadenizli iseniz, bu türküyü duyduğunuzda, yağmurun koyu kırmızı toprağın üstüne bıraktığı gürültülü izleri, dokuları görürsünüz. Ve şehirli değil, dağlı bir Karadenizli iseniz, bu şiirde gizlenmiş, sevgilinin sarı, pembe, fırfırlı eteğini de görürsünüz. Karadenizli iseniz, bu şiirde gizlenmiş, kanatları yağmurdan ağırlaşmış, havalanmakta güçlük çekip, dallardan fırlayıp küçük çalılıkların (gafulların) içine pat diye düşen kuşların çamura gömülmüş böğürlerini de görebilirdiniz.</p>
	<p class="block_14"><span class="calibre3">       </span>Ancak, Karadenizli olmanız gerekmez. Türkçe konuşan tüm insanlar, bu mısrada gizlenmiş, hüzün dolu bir çaresizlik görür. Sevgilisini ağaçlardan soran bir çaresizlik, ormanda binlerce ağacın olduğunu düşünürsek, endişeleniriz de. Sevgilisini kendisinden soramayacak kadar utangaç, ağaçtan ağaca hanginize yaslandı diye koşan, terden sırılsıklam şairin umutsuz telaşını da yaşarız.</p>
	<p class="block_14"><span class="calibre3">       </span>Tertemiz, masum, saf, çocuksu, ipek yumuşaklığında ve iğne ucuyla ciğerimizi sızlatan bir aşk görürüz burada.</p>
	<p class="block_14"><span class="calibre3">       </span>Bu mısralar, bu ülkenin en değerli kutsal hazineleridir, bu mısralar, devletten, ordudan, holdinglerden, akademilerden, her şeyden büyüktür. Yazılması ırmaklar asırlar boyu gözyaşı olup akmış, on binlerce âşık yüz yerden yüz yarasıyla yorulmuş, rakı içmiş, gururlu bir soylulukla usulca oluvermiş.</p>
	<p class="block_14"><span class="calibre3">       </span>Biz bu şairlerin kapısının önünden geçtik. Ve biz bu yârin kollarında öleceğiz, işte bu yüzden, ne kadar öfkeli olursak olalım, ne kadar yoğun siyasi karmaşalar ve dalaşın içinde olursak olalım, bu ülke bizi yormaz. Biz bu sevgilinin ülkesinde usanmayız, hüzün, alnımızın yazısıdır! Bu yüzden dosta düşmana karşı yüzümüz ak, bileklerimiz korkusuzdur.</p>
	<p class="block_14"><span class="calibre3">       </span>Evet, sayın seyirciler, elimizde bu mısralar vardır ve bizler, bu mısrayı yüklenmiş bir klip, bir kısa film çekmek istiyoruz.</p>
	<p class="block_14"><span class="calibre3">       </span>Başrollerde Cüneyt Arkın. Cüneyt’in yüzü lirizmi boka sokar. Aklımıza ağaçlarda kan izi aradığını, ardından tecavüz sahnesinin hazırlandığını ve Cüneyt’in ormanda tecavüze kalkışan kötü adamları sıkı bir dayaktan geçirmekte olduğunu düşünürüz. Ve yağmurdan korunmak için kalın paltosuna sarılıp, sigarasını tüttürüp, kır evinin şöminesinde, kurtardığı kızla, koltuk altındaki silah kılıfıyla, şarap kadehleriyle seviştiğini düşünürüz.</p>
	<p class="block_14"><span class="calibre3">       </span>Ve Cüneyt’in yüzü, yukarıdaki masum ve yoğun romantizmi birden komediye dönüştürür. Bozuk kurgu, algılarımızı kapatır. Düzensizleştirir. Çünkü tiyatro, sinema, TV programı, belgesel, edebi eserler, insan aklının pratik işleyişini gerçeğine uygun vermek zorundadır.</p>
	<p class="block_14"><span class="calibre3">       </span>Bu curcunalı, şamata keyif de sanat eserinin amaçlarındandır, Cüneyt’li çekilmiş bu film için ne zarar var deyip geçiştiririz.</p>
	<p class="block_14"><span class="calibre3">       </span>Mantığımızı bozan, dış dünyayla ilişkimizi düzensizleştiren bu bozuk ilişkiyi çok sevmemizin sebebi, derin ve hayvani bir zevk duyuyor olmamızdır. Hazzı, gerçeğin önüne zaman zaman geçirip, keyiflenmemizin ne gibi bir sakıncası olabilir.</p>
	<p class="block_14"><span class="calibre3">       </span>Lirizmin olduğu gibi gerçeğine uygun verilmesinin bize tattırdığı bir haz daha vardır. Bozarak dalgaya alarak yaşadığımız eşşek keyfindeki hazla olduğu gibi anlatılmış, bedenimize değil, beynimize hitap eden haz arasında ürkütücü bir fark vardır.</p>
	<p class="block_14"><span class="calibre3">       </span>Canavarlıktır bu. Siz bu ülkenin en değerli kutsal melodilerini bozuyor, barbarca katlediyorsunuz. Bu çılgın zevk, canavarlığın salyası. En masum aşk şiirini mezbahada boğazlanan hayvanların iniltisiyle yok ediyorsunuz...</p>
	<p class="block_14"><span class="calibre3">       </span>Her neyse... Toplumlar yoksullaşıp, siyasi karışıklıklar arttıkça ....öt sallamaya başlarlar. Latinler ....öt sallamanın şampiyonudur, coğrafyayı Kahire pavyonlarının göbek dansına kadar uzatabiliriz. ...öt sallamayı hiç sevmeyen millet Ruslar’dı, onlar da tarihin en sert devrimini yapmanın granit gururunu taşıyorlardı. Şimdi Adana pavyonlarında Türk ve Rus kızları birlikte ....öt sallıyorlar.</p>
	<p class="block_14"><span class="calibre3">       </span>Güneydoğu’dan Çukurova’ya oradan Adana kerhanelerine sökün eden yoksul kadınların hikâyesi Türk solunun baş sorunu olmuştur. 1950 ile 1980 arası Türk solunun en büyük isimleri: Hikmet Kıvılcımlı, Mihri Belli, Mehmet Ali Aybar, Sadun Aren, Behice Boran, hepsi Doğu’nun yoksulluğunu hayatlarının en büyük meselesi, kavgası haline getirmiş, sosyalist doktrinlerini bu yönde geliştirmişlerdir.</p>
	<p class="block_14"><span class="calibre3">       </span>Ancak, solun bu büyük isimlerinden hiçbiri, tane tane okuyun kitaplarını, bölücülük, bölmek, Doğu’da bir Kürt devletinden söz etmemişler, hepsi, birlikte, kardeşçe yaşamdan söz etmiş, bu uğurda kavga vermişlerdir. Bir Kürt devleti kurmak fikri Türkiye solunun çok çok uzağında, PKK tarafından 1986’da gündeme gelmiştir.</p>
	<p class="block_14"><span class="calibre3">       </span>Yine de sürülmüşler, idamla yargılanmışlardır, çünkü 141-142. maddeler, yoksulluktan bahsedenleri, yani, bir sınıfın diğer sınıfa tahakkümü gerekçesiyle ortalıkta alikıran başkesen gibi kelle uçuruyordu.</p>
	<p class="block_14"><span class="calibre3">       </span>Yoksulluktan bahsetmenin suçu idamken, mecliste cumhuriyet tarihimizin en kepaze yolsuzluğu - hırsızlığını Demirel’in yeğeni Yahya Demirel gerçekleştirmiş, gensoru verilmiş, Demirel’in siyasi hayatı bitmek üzereyken... Selamet Partisi tam kadro Demirel’e destek veriyor, hatta Fehim Adak, Genelkurmay Başkanlığı’na verilen bir emir üzerine askerî uçakla, gece saat 1.25’te Ankara’ya ulaştırılıp, müfettişlerin raporlarına rağmen Selamet Partililer Demirel’i kurtarıyorlar.</p>
	<p class="block_14"><span class="calibre3">       </span>Ve Türkiye’de iç savaş yaşandığı bugünlerde Türk kadınları Londra kürk borsasında rekor kırıyordu...</p>
	<p class="block_14"><span class="calibre3">       </span>Aynı yıllarda Doğu’nun dertlerine derman olacak Diyarbakır radyosunda ünlü gazeteci Orsan Öymen’in deyişiyle “Ailede ilk çocuğun önemi” konulu programlar yapılıyordu.</p>
	<p class="block_14"><span class="calibre3">       </span>On çocuğu olan ailelere karşı devletin estetiği bu iken, Güneydoğu’yu Türkiye’ye anlatan bir adam Türk sinemasına ismini yazdırdı: Yılmaz Güney. Doğu’nun yoksulluğundan söz eden Yılmaz Güney sol siyaset içinde de önemli bir isimdir, görüşlerini en uç noktalara kadar götürdü, ancak, onun da “Kürt” sorunu için görüşleri şuraya kadardır: “Ben, bu topraklarda Kürt kardeşlerimizle birlikte yaşamak istiyorum, bu benim görüşüm, ama, onlar ayrılmak istiyorlarsa, onların düşüncesidir...”</p>
	<p class="block_14"><span class="calibre3">       </span>Bu fikirlerinden ötürü Yılmaz Güney bugün Paris’te, Pere Lachaies Mezarlığı’nda yatıyor.</p>
	<p class="block_14"><span class="calibre3">       </span>Paris’te kendi elleriyle çektiği Duvar filmi, sübyan koğuşunu anlatır, Türk sinema tarihinin en büyük filmidir. 17 yıl aradan sonra Türkiye’ye gelen Yol filmi de çok güzel bir film. Yer yer etkileyici, muhteşem sahneleri var. Yılmaz Güney bu filmi de kendi elleriyle çekebilseydi, oyuncu yönetimini Duvar filmi kıvamına şüphesiz çıkartabilirdi.12 Eylül sıkıyönetim günlerinde, Yılmaz Güney içeride, o günün teknik, bilgisayar, maddi imkânsızlıklarını hesap edersek, film gözümüzde daha da büyüyor.</p>
	<p class="block_14"><span class="calibre3">       </span>Film Güneydoğulu insanların hayatını anlatır. Köpek gibi horlanan, sürünen, sürülen, sinek yüzlü yoksul insanların öyküsü. 1981 yılında Türkiye’de Apo yoktu, otuz bin kişi öldürülmemişti...</p>
	<p class="block_14"><span class="calibre3">       </span>Bir sanatçı halkının diz boyu aşklarını, cinayetlerini, küstah aydınlara, oyuncular, kameralar kullanarak anlatmaya koyuldu, tüm baskılara, yokluklara rağmen. Tüm meslektaşları, yani, bugün basının övgüler yağdırdığı onlarca sanatçı hayatlarını seks filmlerinden kazandığı günlerde.</p>
	<p class="block_14"><span class="calibre3">       </span>Orijinalinde dokuz mahkûmun öyküsünün anlatıldığı Yol filmi, kısaltılmış! Üç kişinin öyküsü anlatılıyor. Filmden küçük bir parça:</p>
	<p class="block_14"><span class="calibre3">       </span>Hapisten bir haftalık izin alan Seyit (Tarık Akan), evine dönerken, karısının kerhaneye düştüğünü öğrenir. Babası tarafından karısı sekiz aydır ahıra kapatılmış, yalnız su ve ekmek verilmekte, kadın zincire bağlanmış ve hiç yıkanmamıştır.</p>
	<p class="block_14"><span class="calibre3">       </span>Seyit, trendeki arkadaşına duygulu bir şekilde çocukluğunu anlatır: “Ben kaval çalardım, o dinler ağlardı” der...</p>
	<p class="block_14"><span class="calibre3">       </span>Sonra ahırda karısını görür. Töre gereği namusunu temizlemek zorundadır. Kar fırtınasında uzun bir yola çıkarak karısını erkek kardeşinin evine götürmek ister, içinden, karısının bu yolculuğa dayanamayıp öleceğini de düşünür. Karısı ve büyük oğlu uzun kar yolculuğuna çıkarlar. Kadın donarak ölürken...</p>
	<p class="block_14"><span class="calibre3">       </span>Son söz olarak, Seyit’e: “Seyit sen eskiden ne güzel kaval çalardın.”</p>
	<p class="block_14"><span class="calibre3">       </span>Bu sözler, filmin en duygulu, içli sahnesidir. Gerisini gidin, izleyin.</p>
	<p class="block_14"><span class="calibre3">       </span>Güneydoğu dağlarında son on beş yıldır kaval çalınmıyor.</p>
	<p class="block_14"><span class="calibre3">       </span>Hem dağlarında kaval çalınmıyor, hem de Güneydoğu’da yumuşak tebessümlü tek bir insan kalmadı.</p>
	<p class="block_14"><span class="calibre3">       </span>Ve dağlarda otuz bin insan öldüğü son on beş yılda, ülkemiz, yağlı insan kokusuyla siyaset-ticaret yapıyor. Kimsenin kimseye itimadı kalmadı. Hırsızlık-talan-işgal resmileşti. Ölümcül bir karamsarlık hâkim ülkeye. Türk ekonomisine son on yıldır her yıl elli milyar uyuşturucu parası giriyor, tarih sahnesine girdiğimiz günden bugüne hiçbir hükümdarımız bu kadar büyük ganimetle karşılaşmadı.</p>
	<p class="block_14"><span class="calibre3">       </span>Son on beş yılda, dağlarda otuz bin insan ölürken, tarih sahnesine çıktığımız günden bugüne eşi benzeri görülmeyen büyüme hızları, Batı iktisat kitaplarında bulunmayan onlarca holdingimiz oldu.</p>
	<p class="block_14"><span class="calibre3">       </span>Ve sonunda Apo yakalandı. Halkımız, aydınlarımız “Onu bize verin parçalayarak öldürelim” diyorlar.</p>
	<p class="block_14"><span class="calibre3">       </span>1981’de Apo yoktu. Güneydoğu’da tek bir mermi atılmamıştı ve bir sanatçı, halkının sorunlarını “kaval” hikâyeleriyle anlatmaya koyulmuştu...</p>
	<p class="block_14"><span class="calibre3">       </span>Ama Fatih Altaylı, Altemur Kılıç, Bülent Akarcalı benzeri gazeteci ve siyasetçiler, o gün de vardı. O gün de birilerini parçalamakla, asmakla, bağırmakla, ülkeyi kurtarmakla iş basındaydılar.</p>
	<p class="block_14"><span class="calibre3">       </span>1970’lerde de Apo yoktu. Ama o günlerde de malum yazarlar birilerini parçalamakla, asmakla, öldürmekle, yok etmekle, iş basındaydılar.</p>
	<p class="block_14"><span class="calibre3">       </span>1950’lerde de Apo yoktu. Ama malum yazarlar, o günlerde de, köyün muhtarının tarlasına Mehmet emmi girmiş, Mehmet emmi aslında komünistmiş gibi suçlamalarla, evet, sırf bu ihbar ve suçlamalarla yoksul, sahipsiz halkı yıllar boyu hapis damlarında çürüttüler.</p>
	<p class="block_14"><span class="calibre3">       </span>Bu ülkede, bu malum yazarlar, bugünkü medyamız, holdinglerimizdeki zihniyet hep olmuştur, hep Apolar aramış, yaratmış, bulmuş, parçalamışlardır.</p>
	<p class="block_14"><span class="calibre3">       </span>1980’de de parçalamak istedikleri bir adam: Yılmaz Güney idi. Açın gazeteleri sayfa sayfa vatan haini laflarını, kuduzlu çığlıklarla Türk aydınları Yılmaz Güney’in peşindeydi.</p>
	<p class="block_14"><span class="calibre3">       </span>Ne yaptı Yılmaz Güney?</p>
	<p class="block_14"><span class="calibre3">       </span>Küçük bir çocukken kaval çalıp ağlaştığı sevgili karısının kerhaneye düştüğünü gören Doğulu kardeşlerinin insan öykülerini anlattı.</p>
	<p class="block_14"><span class="calibre3">       </span>Bu, güzel, bu lirik öyküler, aydınların tek sığınağıdır. Biz, bu öykülerle insanları, halkı kandırırız. Bu öyküler, bu ülkenin en değerli hazineleridir. İnsanlığın, dünyanın, devletin ve Tanrı’nın karşısına bu öykülerle çıkarız...</p>
	<p class="block_14"><span class="calibre3">       </span>Sizler, 1940’tan, 1950’den beri, bu öyküyü elimizden alıp, yasaklayıp, suç sayıp, bizlere vatan haini deyip, bu öyküyü, Cüneyt Arkın gibi, Fatih Altaylı gibi adamlara oynattınız.</p>
	<p class="block_14"><span class="calibre3">       </span>Canavarca bozdunuz, barbarca. Başrollerinde bu aydınlar, politikacılar, her on yılda bir canavar üreten siyasi makineler inşa ettiniz. Yakalanacak kaç Apo daha üretmek zorundayız, bu siyasi makinenin karnını doyurmak için...</p>
	<p class="block_14"><span class="calibre3">       </span>İnsan aklını, mantığını, duygularını, insan zekâsını bozan, karıştıran, yok ettiren bu canavar üreten siyasi makineyi kim durduracak? Onları tanıyor muyuz?</p>
	<p class="block_14"><span class="calibre3">       </span>O dağlarda ölen otuz bin asker kaval sesini hiç duymadı. Bugün orada kavalın sesini tanımayan 20 yaşlarında yüzbinlerce çocuk var. Şimdi orada, dağların, derelerin, dikenlerin, çimenlerin üzerinde oynayan çocuklar da tanımıyor kavalı.</p>
	<p class="block_14"><span class="calibre3">       </span>Bu yanık kaval sesini artık, ciğerleri kavrulmuş, cuma anneleri, cumartesi anneleri duyuyor yalnız…</p>
	<p class="block_14"><span class="calibre3">       </span>Doğulu olmasak da, bu ülkenin çocuğusunuz, kaval sesinde, çimenler üzerinde koşturan, bellerine kadar kapkara örgülü siyah saçlı Kürt kızlarının henüz yirmisine gelmeden, kına çiçeği ellerinin, meyve kadar tatlı yanaklarının, gelip giden tabutlarını okşamaktan ceviz kabukları kadar sertleştiğini görürdünüz...</p>
	<p class="block_14"><span class="calibre3">       </span>Görürdünüz, kapkara kömür ateşi gözleri, nar parçası yanaklı Kürt kızlarını, bal, süt, meyve kokan yaylaları hiç tanımadığını, her taşın altında gizlenmiş mayınlarla büyüdüğünü...</p>
	<p class="block_14"><span class="calibre3">       </span>Ki, pamuk tarlalarından, Diyarbakır, Adana genelevlerinde sürünen hayatlarına, çevre kirletilmesin diye ilkokul çocuklarına Bodrum, Marmaris sahillerinde toplattırılan, Hollandalı turistlerin prezervatifleri kadar saygı duyulmadı.</p>
	<p class="block_14"><span class="calibre3">       </span>Otuz bin ölüye rağmen görmedik. Ve biz, kaval sesinde, Cüneyt Arkın’ın polis, komiser, özel tim filmleri çevirdik. Düşüncemiz, beynimiz, Türkiye’nin dağları sorunları hep aklımızda, kovalamak, yakalamak, parçalamak oldu...</p>
	<p class="block_14"><span class="calibre3">       </span>Kovaladık, yakaladık, parçaladık, kurtardık ülkemizi...</p>
	<p class="block_14"><span class="calibre3">       </span>Bu yanık, ürpertici kaval sesini içimizde yalnız Yılmaz Güney duydu. Bir de, on beş yıldan bugüne Adana pavyon ve genelevlerindeki kadınlar. O günden bugüne astılar Yılmaz Güney posterlerini, vizite tabelalarının hemen bitişiğine...</p>
	<p class="block_14"><span class="calibre3">       </span>Türkiye’nin hemen her genelev sokağında işportacı kasetçiler de astılar Yılmaz Güney posterlerini...</p>
	<p class="block_14"><span class="calibre3">       </span>Biz, bu posterlerin sokağında dünyayı tanıdık. O vizite yataklarında, annelerimiz, kardeşlerimiz, bizler, .ikile .ikile büyüdük.</p>
	<p class="block_14"><span class="calibre3">       </span>Allah aşkına artık, bize kimse Türk, Kürt, şeriat, Alevi, Yunan bir şey söylemesin. Bu posterlerin sokağında büyüdük...</p>
	<p class="block_14"><span class="calibre3">       </span>Yazarız, edebiyatçıyız. Bizim devletimiz, bayrağımız, Tanrımız, kardeşimiz, bu öykülerdir. Bu, ince, yanık, uzun kaval sesi...</p>
	<p class="block_14"><span class="calibre3">       </span>Ne güzel bir adammışsın Yılmaz Güney. İşte herkesin gözü önünde, üçler-yediler-kırklara karıştın.</p>
	<p class="block_14"><span class="calibre3">       </span>Kurban olsunlar senin o biber, çirkin, kara yüzüne. Yesinler senin o incir içi gibi tatlı, ışıl ışıl insan gözlerini...</p>
	<p class="block_14"><span class="calibre3">       </span>Sen eskiden ne güzel kaval çalardın Yılmaz ağabey.</p>
	<p class="block_10"> </p>
	<p class="block_9"> </p>
	</body></html>
