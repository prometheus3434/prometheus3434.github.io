<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_63">Boklu Derenin Faresi Godzilla</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ne çok korkuyorum şu genetikçilerden, insanı aritmetik bir dizine indirgemişler, dizideki sayıları değiştirip, daha zeki, dayanıklı insanlar yapacaklarmış, ne çok korkuyorum şu kimyacılardan, şu ilaç bu hapla, daha dengeli, daha iyi olacakmışız ve tüm bu deneyler hayvanlar üzerinde yapılır. Hep düşünmüşümdür, tek bir hayvanın mutsuzluğu üzerine hayat sevincini yakalayabilir miyiz? Uzun mevzu. Descartes, Aydınlanmanın ilk ve en büyük devrimci bilim adamı, mesela köpekler diyor, otomatik robotlardır, kesip kopartıp parçalayabilirsiniz, çünkü ruhsuzdurlar!</p>
	<p class="block_14"><span class="calibre3">      </span>Hayvanlar gerçekten ruhsuz mudurlar? Onlar deri, tüy, iskeletten ibaret mahlûklar mıdır? Uzun mevzu: Benim fikrim, her duygulu yaratığın ruhu vardır!..</p>
	<p class="block_14"><span class="calibre3">      </span>Şimdi, sonbahar! Kuş sürüleri geçiyor şehrin üstünden, kuş sürüleri Trabzon’da gri bulutlar gibi örter şehri. Hava karardı sanırsınız. Uzun bir süre kuş sürüleri şehrin üstünde döner durur, büyük bir meclis toplamış karar veriyorlarmış gibi, sonra birden bir yön tayin edip giderler. O kadar çokturlar ki, bir tek fişekle bir avcının yüzlercesini vurduğunu gördüm, mermi hangisine isabet etti, dedim, korkudan ölmüşler…</p>
	<p class="block_14"><span class="calibre3">      </span>Şimdi, Bafra’dan Sarp’a kadar tüm nehir kıyılarında köylüler ördek, kaz avlıyorlar. Sibirya’dan gelmiş bıldırcınlar, Anadolu’nun göbeğinden kar sularını taşıyan Kızılırmak’ın denize döküldüğü yerde yorgunluk sularını içiyorlar. Uzun yolculukta öyle mecalsiz kaldılar ki, avlamanıza gerek yok, ellerinizle, küçük bir fileyle onlarcasını yakalayabilirsiniz. Çünkü rüzgârın yorduğu, yağmurun ıslattığı kanatlarında takat kalmamıştır.</p>
	<p class="block_14"><span class="calibre3">      </span>Küçükken ben de bıldırcın avına çıkmıştım. Çok uzaklara değil, şehrin göbeği Ortahisar sularının bokludereye bakan yamaçlarında. Şimdi oralar ev dolmuş. Bokludere, Zağnos Köprüsü’nün altından geçer, yakın zamana kadar betondan bir dereydi, üstü açıktı, sonra kapatılmış. Zağnos Köprüsü de öyle böyle değil. Türkiye’nin en yüksek, en eski, üstünden en çok kralın padişahın seyyahın geçtiği inanılmaz bir köprü! Mayıs ve sonbaharda bokludere öyle taşarak akar ki, önüne neyi katarsa moloza kadar indirir. Sular evlerin kapılarına kadar girer. Mahalleli işine gücüne zor gider. Sair zamanlarda çocuklar bokluderenin betondan yatağı içinde taşlarla, mısır koçanları, ağaç kökleri, ölmüş kediler ve fare leşleriyle oynayıp dururlar.</p>
	<p class="block_14"><span class="calibre3">      </span>Aslında kedi kadar büyük fare cinsinin Ceneviz gemileriyle İtalya’dan geldikleri söylenir. Uzun gemi yolculuklarında kokulu sedir ağaçlarından inşa edilmiş gemilerin tahtalarını kemirerek mutlu bir seyahat sürerler. Trabzon Limanı’nın hemen üstündeki Arafil boyunun farelerinin şöhreti bu yüzden tarihin içinde saklıdır. Son yüzyıldaki savaşlarla ülkemizdeki tüm gayrimüslimleri kovduk, takas ettik, Ege’nin sularına gömdük. Ancak, onların bize emaneti bu fareler hâlâ buralarda Türk halkının dirlik düzenini bozan iç düşmanlar gibi gizlice faaliyet göstermektedirler. Aslında onların kimseden korkusu yoktur, bir tanesi kapılara koyulan eski zeytinyağı tenekelerinden çöp kutularını rahatlıkla doldurur. Ağzı kapalı bir çöp tenekesi olmazdı ve bu tenekeler farelerin geçim tenekesiydi, hava kararır kararmaz, çöp kutularında hareketlenmeler, devrilmeler başlar, insanlar elini ayağını çektiğinde, fareler bokluderenin sularını kana kana içip, hamsi kafalarıyla dolu çöplerin çilingir sofralarında yerlerini alır, fındıkkabuğu dumanıyla mavileşmiş havayı soluyup kafayı bulurlardı. Akşamın kararmakta olan dinginliği çığlıklarla kesilir, gördüm onu, orda, mahalleli birden sokağa dökülür, zararlı bir yaratık oldukları için değil, neşe, şamata için büyük bir av partisi başlar, fare, dövüle dövüle baygınlaştırılır, sersemlemiş fareler çocukların ayak topu olur...</p>
	<p class="block_14"><span class="calibre3">      </span>O sokaktan ne zaman geçsem, akşamki savaştan arta kalmış kanlı kaya parçalarının altında ezilmiş bir fare leşi mutlaka yolumu keser. Kediler dahi bu farelerden öyle korkarlar ki, onların elektrik direği dibindeki leşlerine dahi yaklaşamazlar. Bense, kedilerden de daha çok korkardım bu farelerden, fare ölüsü görsem, yolumu değiştirir, sokaktan geri dönerim.</p>
	<p class="block_14"><span class="calibre3">      </span>Daha da korktuğum birisi vardı ki, bu mahalleye onunla oynamak için geliyordum. O da benim kadardı, 13-14 yaşında. Adını hâlâ bilmem, ona profesör derlerdi. Profesör iki katlı evlerin terasında birbirinden ilginç deneyleriyle ün yapmıştı. Eğer bokluderede sağlam ayakları dahi alçılanmış tavuklar, horozlar görürseniz, bu profesörün işiydi. Profesör sağcı fikirlerimi edindiğim ilk arkadaşımdı. Kedileri Filistin askısına çeker, tavşanlardan organları kesip tavuklara dikerdi.</p>
	<p class="block_14"><span class="calibre3">      </span>Mahallenin bekçileri ve çöpçüleri profesörden nefret ediyordu, çünkü akşam vakti tam çöp boşaltılırken, çöp tenekesinden profesörün bayıltıp attığı bir fare, ya da köpek aniden ayılıp, çizgi filmlerindeki gibi sürpriz korku yaratıyordu.</p>
	<p class="block_14"><span class="calibre3">      </span>Evlerinin terasında profesörün bilimsel çalışmalarını gerçekleştirdiği ayakkabı tamircilerinin kullandığı kesici aletleri vardı. Bir de çok sonra bir eşini askerde gördüğüm, tabura tek bir şırıngadan tetanos aşısı yapan sağlık memurunun şırıngası gibi büyük bir şırıngası vardı. Şırıngasıyla hayvanların gözlerinden su alıyor, başka hayvanların karınlarına zerk ediyordu.</p>
	<p class="block_14"><span class="calibre3">      </span>Onun tek iyi davrandığı hayvan Gringo’ydu. Gringo, profesör terasa çıktığında çamaşır demirinin üstüne konan karganın adıydı. Uzun zaman profesör Gringo’nun beslenme işini bana vermişti.</p>
	<p class="block_14"><span class="calibre3">      </span>Profesörle aynı yaştaydım ama ondan korkuyordum, deneylerine başladığında içim kaldırmıyordu ve bir yolunu bulup kaçıyordum, ama ertesi gün acaba ne yaptı diye merakımdan kurtulamıyor tekrar koşuyordum.</p>
	<p class="block_14"><span class="calibre3">      </span>Ben daha çok profesörle siyasi çalışmalara katılıyordum, bir defasında mahalledeki ajanların listesini yazıp emniyet müdürlüğüne postalamıştık. Emniyete verdiğimiz ajan listesinde, babasının ve dünya iyisi ağabeysinin isimleri dahi yazılıydı ve polis bu ihbarı ciddiye alıp ağabeysini günlerce soruşturmadan geçirdi.</p>
	<p class="block_14"><span class="calibre3">      </span>Bana şifreli konuşmayı, yazmayı öğretiyordu, yolda ani darbelere maruz kaldığımda yapacağım hareketleri öğretiyordu ve sopa kullanmanın inceliklerini gösteriyordu. Eğer profesörün söylediklerini anında yapamazsam, hücre cezası veriyordu. Hücre cezası almamak için sabaha kadar şifreli konuşmaya çalışıyor, yazım şekillerini öğrenmeye çalışıyordum.</p>
	<p class="block_14"><span class="calibre3">      </span>Profesör çok acımasızdı ama tüm bunları Türk milleti için yapıyordu, ben de bu büyük zekâların, büyük bilim adamlarının ancak bu tür insanüstü deneylerden çıkacağına inanıyor, bu yüzden profesöre hayranlık besliyordum. Deneylerini midem kaldırmasa da, suç onun değil, benim bilimsel korkaklığımdaydı.</p>
	<p class="block_14"><span class="calibre3">      </span>Hücre cezası için evlerinin terasına kapatıyordu beni. Akşama kadar mahalleyi yukardan seyrederken, beni evlatlarından çok seven ailesine durumu asla söylemez, terasta oturmaktan hoşlandığımı söylerdim, ikinci ceza türü ise şınav çekmekti. Beni çağırdığında bir asker gibi karşısında topuk vurur, o rahat dedikten sonra ancak onunla konuşabilirdim. Üçüncü bir ceza türü daha vardı ki, sonra söylerim...</p>
	<p class="block_14"><span class="calibre3">      </span>İşte 13-14 yaşlarında siyasi, felsefi fikirlerimi edindiğim, profesör böyle biriydi, bana ‘Rize çayından’ aslında kola yapıldığını ama, Amerikan ajanlarının bunu engellediğini ilkin o söylemişti…</p>
	<p class="block_14"><span class="calibre3">      </span>Profesörün deneylerini ve fikirlerini inanılmaz zekice buluyordum. Mesela, tavuk ve horoz başlarının alçıya alınması harika bir deneydi. Bu bir mumyalama hareketiydi. Mısır düşüncesinin binlerce yıl yaşamasının sebebi, bedenlerin değil, başların, yani beyinlerin alçıya alınmasıydı. Türk bilim adamlarının öldüklerinde başlarının alçıya alınması gerektiğine inanıyorduk, deneylere kesik horoz başlarıyla çoktan başlamıştık...</p>
	<p class="block_14"><span class="calibre3">      </span>Korktukça seviyordum profesörü, çünkü o benim aynı zamanda koruyucumdu, profesörün arkadaşı olduğum için hiç kimse bana karışamaz, dövemez, hatta birini profesöre şikâyet ettiğimde, profesör anında cezalandırırdı onu. Ben bir hata yaptığımda ya da onun fikirlerine karşı geldiğimde, profesör beni mahalledeki büyük incir ağacının altındaki kuyunun yanına götürür, baş aşağı kuyudan aşağı sarkıtırdı.</p>
	<p class="block_14"><span class="calibre3">      </span>Bir gün bana büyük bir görev verdi. Et balık kurumu hayvan leşlerini denizin açıklarına atıyordu ve sahile hayvan kemiklerinden milyonlarcası vuruyordu. Bunlar içinde hayvan boynuzları ki binlerce vardı sahilde, kurumuş, temizlenmiş bu boynuzları toplayıp profesöre getiriyordum. Profesör boynuzları alıp, kızları ve kadınları genel ahlâk yasalarına uymayan mahallenin bahçesine atıyor ya da kapılarına koyuyordu. Bir kere kapısına boynuz konulmuş ailelerin en küçük ferdiyle dahi ölümüne kadar konuşmuyor, onları vatan haini listesine yazıyorduk.</p>
	<p class="block_14"><span class="calibre3">      </span>O günlerde sinemalarda Godzilla adında bir büyük gorilin filmi oynuyordu ve pek etkisinde kalmıştık. Mahallede peydah olmuş iri bir fare aylarca kovalanmasına rağmen bir türlü yakalanamamış, birçok maceraya karışmış adı çoktan Godzilla olmuştu. Godzilla yirmi-yirmi beş kişinin çemberinden dahi kaçıyor, elektrik direklerine tırmanıyor, yüksek bahçe duvarlarını aşıyor, bir evin hela deliğinden girip, yandaki komşunun deliğinden aniden çıkıp, tüm mahalleyi uğraştırıyordu.</p>
	<p class="block_14"><span class="calibre3">      </span>Hemen herkesin bir Godzilla hikâyesi oluşmuştu. Ki, en ağırı, profesörün canından çok sevdiği, terasta süzgecin altında sakladığı bıldırcınları kapıp yemişti. Her gün mutlaka biri Godzilla’yla karşılaşıyordu, bir tekme vurdum beynini dağıttım, o yine sıvışıp kaçtı, biri leşini çıkardım yine bana mısın demedi, bir sürü hikâye. Ve inanılmaz bir dedikodu kol gezmeye başladı. Godzilla, kundaktaki bebeklerin kulaklarını yiyormuş. Mahalleli öyle sarsıldı ki, hayatında belediyeden hiçbir şey istemeyen insanlar belediye itlaf ekibini çağırdı, zehir, ilaç, tarım ilaçları fayda etmedi, günlerce hela deliklerinden şişe şişe kezzaplar döküldü.</p>
	<p class="block_14"><span class="calibre3">      </span>Godzilla yakayı ele vermedi. Onu yakalamak profesörün zekâsına kalmıştı. Profesör, palamut oltasını günlerce hela deliğine sarkıtarak Godzilla’yı nihayet acımasızca yakaladı, ağzında olta duvardan duvara çarptı. Hayvanı bayılttıktan sonra terasa çıkartıp üstüne ağ gibi pazar filesini geçirdi ve bağladı. Kaçması imkânsızdı. İnanmayan mahalleliden birkaç kişi Godzilla’yı ziyarete geldi. Profesör elinde şırıngayla çoktan deneylerine başlamıştı. Her gün Gozilla üstünde bir bilimsel metod uyguluyordu.</p>
	<p class="block_14"><span class="calibre3">      </span>Mahalleyi canından bezdiren Godzilla’nın bu acımasız bilim adamının eline geçmesi, mahalleli için Godzilla’dan alınacak en iyi intikam biçimiydi. Taşla kafasının ezilip bokluderenin sularına atılması kimseyi tatmin etmeyecekti. Ancak profesör mahalleliyi yeterince milliyetçi, törelerine saygılı bulmuyordu ve sinsi metodları vardı. Profesör Godzilla’ya dokuz çocuk doğurtacak, intikam almak istediği evlere atacaktı. Bir taraftan Godzilla üzerinde şırıngalarla çalışırken, diğer taraftan mutfaktan çaldığı peynirleri ikram ediyordu.</p>
	<p class="block_14"><span class="calibre3">      </span>Bundan sonrasını nasıl anlatsam, bilmiyorum. Bir günlük hücre cezası almıştım, bir öğle sonrasını tümüyle Godzilla’yla terasta baş başa geçirdim. Godzilla gerçekten profesörden tırsmış, yılmıştı. Bir kenarda hırıltılarla ağın içinde tepiniyor, sonra hareketsizce uzanıyordu. Göz göze geldim onunla. Bu kadar uzun süre kalmayıverin bir teröristle bir hücrede, öyle tırsmış, hazin haliyle beni çok etkiledi, Atilla İlhan’ın Müjgân’la ben ağlaşırdık, değilsek de ona yakın bir şeyler oldu, elime uzun bir çubuk alıp Godzilla’yı dürttüm. Hâlâ korkuyor ve iğreniyordum ondan ama sanki söylemek istediği bir şey vardı.</p>
	<p class="block_14"><span class="calibre3">      </span>Allah’ını seversen beni rahat bırak, diyen bir hali vardı. Onun o Müjgân halini gördükçe, profesöre karşı kin doldum. Çubuğumla Godzilla’nın üzerindeki pazar filesini çıkartmaya çalıştım. Tümüyle çıkartamam, ama biraz uğraşırsam, belki ben gittikten sonra kendiliğinden kurtulabilir...</p>
	<p class="block_14"><span class="calibre3">      </span>Tam o sırada terasın kapısı açıldı ve gestapo subayı gibi profesör girdi. Onunla birlikte Gringo da demirin üstünde yerini aldı. Nasıl oldu bilemiyorum, Godzilla fileden kurtuldu. Terasın köşesine kaçtı, uçurum, aşağısı Bokludere, hiç şansı yok.</p>
	<p class="block_14"><span class="calibre3">      </span>Godzilla yüksekten aşağı baktı, sonra profesöre. Şöyle bir silkindi. Profesör onu ürkütmemek için gizli bir adım attı, Godzilla bir daha baktı bokludereye. Gözüne kestirmeye çalıştı, bir daha dönüp profesörün gözlerine baktı. Profesör gizlice bir adım daha attı. Godzilla, bir daha baktı bokludereye.</p>
	<p class="block_14"><span class="calibre3">      </span>İnanıyorum ki, bir an Godzilla, henüz kararını vermemişti. Profesör bağırdı: “Yakala onu Gringo!”</p>
	<p class="block_14"><span class="calibre3">      </span>Bu sesle Godzilla, kendini terastan aşağı attı. Bokluderenin sularına karıştı. Terasın kenarına koştuğumuzda Godzilla çoktan sürüklenip kaybolmuştu.</p>
	<p class="block_14"><span class="calibre3">      </span>Godzilla bir teröristti ama içinde büyük ve geniş bir bitki örtüsü vardı, düşmüşse, oraya düşmüştür, yumuşacık.</p>
	<p class="block_14"><span class="calibre3">      </span>Ama profesör bir uygulayıcı, tüm politikacılar, bilim adamları gibi deneylerini Nevada Çölü’nde yapan bir “uygulayıcı”… Uygulayıcıların ruhunda tek bir ot parçası dahi yoktur...</p>
	<p class="block_14"><span class="calibre3">      </span>Profesör hıncını benden aldı, iki tokat attı, sürükleyip beni, incir ağacının altındaki kuyunun yanına getirdi. Kafamı kuyudan içeri sarkıtıp, ayaklarımı yerden kesmeye çalıştı.</p>
	<p class="block_14"><span class="calibre3">      </span>Gringo da bizimle beraber geldi, korkudan ölecek gibiydim, ağlayarak yalvarmaya başladım, Gringo dahi incir ağacının üstünde ifrit kahkahalar atıyordu. Öyle canım yandı ki, at ulan dedim kendime, at kuyuya beni, ancak, Godzilla kadar yürekli değildim.</p>
	<p class="block_14"><span class="calibre3">      </span>Profesör ağlamama, yalvarmama yüz vermedi, bir müddet sonra kuyudan beni çekip bağırdı: Yufka yüreklilerle çetin yollar aşılmaz. Bu söz, ünlü ırkçı Türkçü Nihal Atsız’ın bir sözüydü.</p>
	<p class="block_14"><span class="calibre3">      </span>Genetikçiler, kimyacılar, devlet, tüm uygulayıcılar, öyle korkuyorum ki onlardan, onların hiç yüreği olmamış ki, yufka yüreği tanısınlar. Oysa tam tersi doğru, oysa bir yol aşılacaksa onu ancak yufkacık yüreklerle aşabiliriz.</p>
	<p class="block_9"> </p>
	</body></html>
