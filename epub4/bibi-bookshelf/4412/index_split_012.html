<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_11">Pislik Tutucular (Dokunulmazlar)</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Bayramın birinci günü bir televizyonda canlı yayında, Ofli şivesiyle konuşan, Oflu olduğunu söyleyen Mehmet Akyüz, halkın dinî sorularını cevaplamakta. Tesettür sorusunu aynen şöyle cevapladı:</p>
	<p class="block_14"><span class="calibre3">      </span>“Âdem babamız ile Hava anamız cennetten bir incir yaprağuyla çıkmıştır. Her kültürün kendine göre bir örtünmesi vardur. Başörtüsü şart değüldür. Bana sorarsanuz, örtünmenin sınırı tenasül organlarının sınırına kadardır. Kur’an’da buna bir mani de yoktur. Lakin ordan aşağı açılur mu demeyin, ondan sonrasına Kur’an müsaade etse, ben müsaade etmem..”</p>
	<p class="block_14"><span class="calibre3">      </span>Bir “gay” dergisi 53. sayısında okuyucusu eşcinsellerin mektuplarını tafsilatlarıyla yayımlıyor. Mektup şöyle başlıyor: “Bu mektubu Sivas’ın Kangal ilçesinin ücra bir köşesinden yazıyorum. Buranın insanları çok tutucu ve ben bir eşcinsel olarak burada dünyaya geldim...”</p>
	<p class="block_14"><span class="calibre3">      </span>Mektubun ilerleyen safhalarında deneyimlerini teknik olarak anlatıyor: “Biraz bekledim, canım yandı, tekrar yaptırdım, bu sefer canım yanmadı, o çekip gittikçe ben müthiş zevk almaya başladım...” diye devam ediyor ve mektubun son cümleleri: “Bu yazıyı dergide yayınlarsanız sevinirim. Ben Mesut. Bu ücra köşede 25 kişi ile defalarca seks yaptım...”</p>
	<p class="block_14"><span class="calibre3">      </span>Vatanınızı sevin ve kıymetini bilin, bu eğlenceleri başka yerde bulamazsınız. Mizahçı Necef Uğurlu, bayramın birinci günü akşamı bir televizyonda, röportajda. Önüne, Dünyanın 100 Ünlü Gay’i adlı bir kitap almış. Spiker Necef Uğurlu’ya soruyor: “Nasıl, Demirel’i, Mesut Yılmaz’ı, siyasilerimizi başarılı buluyor musunuz?”, Necef Uğurlu cevaplıyor: “Buluyorum, çok başarılı buluyorum, ama kendi çaplarında, ne yapıyorsak ülkemiz sınırlarında... (önündeki 100 Ünlü Gay kitabını göstererek) Ancak, dünya sıralamasına giremiyoruz. Bu ülkenin bir ferdi olarak bu da beni çok üzüyor.”</p>
	<p class="block_14"><span class="calibre3">      </span>Cumhuriyetimizin ilk yıllarında kutsanan dokunulmazlarımızın başında şairlerimiz gelir, Abdülhak Hamit, Mehmet Emin Yurdakul en başta. Nâzım Hikmet “putları kırıyoruz” yazı dizisiyle bu isimleri eleştirdi, ortalık karıştı. Ülkenin tüm yazarları keskin bıçakla ikiye ayrıldı. Hatta Hamdullah Suphi, bu milli değerlerimize dil uzatanlar vatan hainleridir, deyip, bir toplantıdan, Zekeriya Sertel’i, sizin burada işiniz yok, diye kovdu.</p>
	<p class="block_14"><span class="calibre3">      </span>Tam da bugünlerde 1933’te büyük şairimiz Ahmet Haşim ölür. Her yıl anma günleri düzenlenir. Alışılmış konuşmalar; büyük şairimiz yalnızdı, ona ilgi göstermedik, dışladık, büyük şairimiz açlıktan öldü...</p>
	<p class="block_14"><span class="calibre3">      </span>Açlıktan öldü, denilince, Nurullah Ataç ayağa kalkıp bağırır: “Ahmet Haşim açlıktan değil, dolma yerken öldü...” Üstelik böbrekleri, karaciğeri bozuktu.</p>
	<p class="block_14"><span class="calibre3">      </span>Kurtuluş Savaşı’nda, Mustafa Kemal’in önem verdiği sanatların en başında “nalbantçılık” gelir. Ordu içinde nalbantlık okulu açar. Çünkü atları Rum, Ermeni gibi sanatkârlar nallıyordu. Rumlarla Türkler savaş halindeydi. Kötü, cahil nalbantlar atları sakat ediyordu. Mustafa Kemal okulun açılışında bir nutuk verir. Padişahın insan emeğini küçümsediğini, her şeyi hazır olarak Batı’dan aldığımızı, halkta çalışma sevgisinin geliştirilmediğini söyler, örnek olarak da, Osmanlı padişahlarından birinin, atını Türk nalbandına değil de Avusturyalı bir nalbanttın nallamasını gösterir.</p>
	<p class="block_14"><span class="calibre3">      </span>Törende hazır bulunan Sovyet elçisi konuşmasında: “Nalbantlık okulunun, bağımsızlığı işleyen ve itilaf devletlerine boyun eğmeyen Türkiye’yi sembolize ettiğini” söyler.</p>
	<p class="block_14"><span class="calibre3">      </span>İçimizde “korunmaya” ihtiyacı olmayan tek adam Mustafa Kemal’dir, ancak, yukarıdaki canlı tarihin aktarımında yapacağım tek bir kelime hatası beni uzun yıllar hapislerde çürütebilir.</p>
	<p class="block_14"><span class="calibre3">      </span>Kurtuluş Savaşı’nda dillere destan olmuş; yaptığı işler masal kahramanlığı boyutunu aşmış, gözümüzün nuru tek kurumumuz Hilal-i Ahmer, yani Kızılay’dır. Ancak, son elli yıldır Kızılay teşkilatının ne iş yaptığı, orada neler döndüğünü kimse bilmez. Bosna’ya yardım organizasyonu skandal boyutuna ulaşmış. Malezyalı Müslümanların yardımları Bosna’ya ulaşırken, Kızılay’ın yardımları binbir müşkülat ve nazla, yarım milyon insan öldükten sonra ancak varabilmiştir.</p>
	<p class="block_14"><span class="calibre3">      </span>Mesela, Kızılay neden, Güneydoğu dağlarında süren amansız savaşın yüzbinlerce kurbanı Diyarbakır’da büyük bir sosyal afet oluşturduğu halde, bu insanlara depolarını açmaz. Bu insanları Kızılay bir gün gibi kısa bir zamanda doyurabileceği halde, bu siyasi felaketin sonuçlarından sorumlu olmayı aklının ucundan geçirmez, bunu kimse de merak etmez.</p>
	<p class="block_14"><span class="calibre3">      </span>Çünkü Kızılay’ın başında otuz yıldır, kokmaz, yanmaz, değişmez bir genel başkan Kemal Demir vardır, hâlâ yaşıyor mu? Demirel’in yakın arkadaşıdır. Türk masonlarının büyük ismidir.</p>
	<p class="block_14"><span class="calibre3">      </span>Türk halkının bağışları ve fedakârlıklarıyla kurulmuş bu muhteşem kurum, çürütüldü, halktan uzaklaştırıldı, orada dönen dolaplardan bir tekini bilemeyiz. </p>
	<p class="block_14"><span class="calibre3">       </span>(Bütün sivil muhalefete rağmen Kızılay’ın tam da göbeğine Türkiye’de eşi benzeri görülmemiş acayip bir mimari beton canavarını inşa ettiler...)</p>
	<p class="block_14"><span class="calibre3">      </span>Anadolu Kulübü, parlamenterlerin kumar ve kâğıt oynadığı, gazeteci dahi olsalar başkasının girmesine asla müsaade edilmeyen, Ankara’nın en köklü kurumudur. İsmet İnönü ve bildiğiniz tüm isimler günlerini akşama, gece yarılarına kadar orada geçirirdi. Gücünü ve dokunulmazlığını bir cümleyle anlatabilirim: “Meclise bir defa seçilmiş olsalar bile, ömür boyu milletvekili maaşı alabilir” yasası bu kulübün baskısıyla çıkartılmıştır, bu yasanın acı insafsızlığı tarihimizde, dünyada yoktur.</p>
	<p class="block_14"><span class="calibre3">      </span>Ordu Yardımlaşa Kurumu (Oyak) için de kimse bir şey diyemez. Ancak cumhuriyetimizin büyük yazarı, Falih Rıfkı 60’lı yıllarda dokundurur: “Yedek subay aylıklarından kesilen para da yardımlaşma sermayesinin içinde kaynayıp gider. Yedek subaylara hizmetleri bittikten sonra hiçbir hak tanınmaz. Affedersiniz ama bu da gasptan farksız bir davranıştır” deyip, tüm makalesi boyunca, Dil Kurumu, Tarih Kurumu ve Ordu Yardımlaşmanın vergi vermeden, faydalı kuruluş adıyla ticaret yapamayacağını savunur.</p>
	<p class="block_14"><span class="calibre3">      </span>Bu kurumların statüleri yönetmelikleri zaman içinde çok değişti, ancak, kuruluşlarında birtakım mali imtiyazlar kullanmaları, işte bu tartışmalara yol açtı. Bir başkasına geçelim. Türkiye’de bir bürokratlık rekoru kırılmaktadır. Kültür Bakanlığı Güzel Sanatlar Genel Müdürü Mehmet Özel, otuz yılını doldurmuştur. Dünyanın en çok başbakan, hükümet, ihtilal ve bakan gören adamıdır. Bu tarihsel bir rekordur, Mehmet Özel’i kimse makamından edememiştir.*<sup id="back_note_1" class="noteref"><a href="index_split_066.html#note_1" title="1" class="calibre4">1</a></sup></p>
	<p class="block_14"><span class="calibre3">      </span>Mehmet Özel kimdir? Hakkında basında acemi birkaç gazeteci skandal dosyaları açmaya kalkmış, her defasında gizli bir el tarafından durdurulmuş, acemi gazeteciler de, bu büyük güçten korkup gizlenmiştir.</p>
	<p class="block_14"><span class="calibre3">      </span>Bu enteresan gücün arkasında kim var? Koç ve Sabancı’nın büyük resim ve sanat eserleri koleksiyonlarından mutlaka haberdarsınızdır. Mehmet Özel, Türk resminin kayda geçmiş, geçmemiş büyük tablolarından haberdardır. Nerede oldukları, nasıl oldukları onun bilgisindedir. Bu tabloların nereden gelip nereye gittikleri konusunda onun dışında bilgi kaynağı yoktur.</p>
	<p class="block_14"><span class="calibre3">      </span>Bilmem bu büyük faciayı kestirebiliyor musunuz?</p>
	<p class="block_14"><span class="calibre3">      </span>Tarih Kurumu Basımevi, dünyanın en gelişmiş teknolojisini bu fukara ülkeye 1950’li yıllardan beri getirmeye başladı. Tarih Kurumu, Dil Kurumu gibi Atatürk emriyle kurulmuştur. Görevi, Türk tarih çalışmaları, milletlerarası tarih konferanslarına iştirak, kazıları yönetmek. Bu yüzden vergi muafiyeti vardı.</p>
	<p class="block_14"><span class="calibre3">      </span>60’lı yıllarda başkan Uluğ İğdemir, basımevinin başına oğlu, Gökmen miydi, İğdemir’i getirdi, piyasaya iş yapmaya, parti afişleri, oy pusulaları, devlet evrakı, şehir telefon rehberleri, İş Bankası takvimleri basmaya başladı. Baba-oğul kurumu, büyük bir ticarethane yaptı. BM’den ısmarlanan teknoloji, değil Türkiye’de, dünyanın doğu yakasında eşi benzeri yoktu.</p>
	<p class="block_14"><span class="calibre3">      </span>1960’lı yıllarda hatırlayacaksınız, şaşılacak güzellikteki bankaların küçük cep ajandaları, çok sevimliydiler, bugün antika meraklıları bunları biriktirir, Tarih Kurumu basıyordu. 1970’li yıllarda Türk basını ofset baskıya geçtiği halde, sportoto, piyango bileti, rehber gibi, baskısı, dizgisi, mizanpajı çok büyük teknoloji isteyen baskı işlerini yapması zordu.</p>
	<p class="block_14"><span class="calibre3">      </span>Böylelikle Tarih Kurumu, Ankara piyasasında tekel oluşturdu. İnsan soruyor, bu kadar para nereye gitti? Bugün beş-on yıllık yepyeni yayınevlerinin başarısı Tarih Kurumu’nun altmış yıllık yayınlarından daha kaliteli ve daha çoktur.</p>
	<p class="block_14"><span class="calibre3">      </span>1960’lı yıllarda Ankara’da bir matbaa savaşı yaşanır. Tarih Kurumu kendini savunmak için sırtını CHP’ye verip gazeteye çarşaf çarşaf ilanlar verir.</p>
	<p class="block_14"><span class="calibre3">      </span>Rakibi, sonradan serbest piyasada tekel oluşturacak olan, sırtını sağ partilere dayayan Ajans Türk’tür.</p>
	<p class="block_14"><span class="calibre3">      </span>Ajans Türk, Tarih Kurumu’na sızdırdığı elemanlarla, kurumun fiyaskolarını kitap halinde yayımlar, Danıştay’a, bitmek bilmeyen davalar açılır.</p>
	<p class="block_14"><span class="calibre3">      </span>Tarih Kurumu ayrıca, Dil Kurumu ve CHP gibi, Atatürk’ün vasiyetiyle İş Bankası’nın doğal ortaklarıdır.</p>
	<p class="block_14"><span class="calibre3">      </span>Ajans Türk’ün başındaki adamı TV’lerden tanırsınız: Necdet Evliyagil. TRT de öldüğü güne kadar on yıllar boyunca şiir programları yaptı. Tüm edebiyatçıları kötü şivesi, bozuk diliyle hasta, deli etti. Arabesk, mide bulandırıcı şiir programlarıyla bir dönem Türkiye’de en çok dalgaya alınan bir adam oldu. Öldüğünde TRT ardından, büyük şair Necdet Evliyagil öldü diye matem programları yaptı.</p>
	<p class="block_14"><span class="calibre3">      </span>Ankara’da yayın yapan büyük matbaalardan biri Diyanet İşleri’ne bağlıdır. Devasa bütçe imkânlarına sahipti. 80’lerin sonunda matbaanın müdürüyle ilgili büyük yolsuzluklar müfettişler tarafından incelenmeye alındı. Ancak, skandal örtbas edildi, basına sızmadı. Çünkü Diyanet İşleri, büyük siyasi gücü ve kulisiyle her zaman saklanmayı başarmıştır.</p>
	<p class="block_14"><span class="calibre3">      </span>Özel sektörün ve medyanın cazip hale gelmesi 80’lerin ortasından sonra başlar. Ankara’da devlet dairelerinin sağladığı matbaa işlerinin yekûnu akıl almaz boyutlardadır. Bu rahatlık yüzünden Ankara bir kültür şehri olamaz, devletin hazır baskı işlerinin rahatlığıyla herkes köşeyi dönmeyi düşünür, yayın, dergi, gazete, bilim, kimse uğraşmaz.</p>
	<p class="block_14"><span class="calibre3">      </span>1978 yılında, Ankara’da Disk tarafından yine devasa teknolojik imkânlarla Emek Matbaası kurulmuştur. Rüzgârlı Sokağın sonundaki bu matbaa, 80 darbesiyle ihtilal bildirgesine girmiştir. Kenan Evren televizyonda, suçlayarak, “Öyle teknolojik makineler var ki akıl almaz” diye veryansın etmiştir?</p>
	<p class="block_14"><span class="calibre3">      </span>Nedense bir bağımsız sendikanın matbaasının büyüklüğünden gocunulmuştur. Devlet, cunta, sivil kurumun kendi imkânlarıyla oluşturduğu matbaadan ürkmüş, kıskanmıştır, hatta büyük bir matbaa sahibi olmayı, vatan hainliğiyle suçlamıştır.</p>
	<p class="block_14"><span class="calibre3">      </span>İhtilal buldozer gibi geçti üstünden, bugün, bağımsız dergi, gazete, kültür ortamı neden oluşturulamadı, sorusunun cevabı buralarda yatar.</p>
	<p class="block_14"><span class="calibre3">       </span>(Binlerce örnekten bir iki örnek vereyim, ihtilalde zarar görmeyen matbaaların başında İslamcıların Gaye Matbaası gelir, İslamcı kitap, baskısının inanılmaz yükselişini gördünüz, ikincisi Daily News’in Eskişehir Yolu’ndaki tesisleri gelir. Bugün Kanal 7’deki Ortadoğu programından tanıdığınız İlknur Çevik’in babasıdır İlhan Çevik. İngilizce gazetesi, yıllar boyu bin, iki bin baskıyı geçmedi. Sadece sefaretler satın alıyordu. İlhan Çevik meşhur, ileri derece masondu. Elçilerle kurduğu dostluklar sonucu gitmediği, gezmediği ülke kalmadı. Sonunda oğlunu gazetenin başına getirdi. Demirel’in danışmanlığına yükseldi, yürü ya kulum diyen nadir matbaaların başında geldi, İlknur Çevik pek çirkin ama 35 yaşlarında Avrupa’da okumuş Özgür adında güzel bir kız kardeşi olmalı, o da ayrı mesele, Ankara matbaalarına ve matbaacı kızlarına başka bir yazıda döneriz.)</p>
	<p class="block_14"><span class="calibre3">      </span>Kaba hatlarla, tadımlık birkaç küçük örneğini verdiğimiz bu pislik tutucu çürümüş dokunulmaz alanlardan yüzlercesini sayabiliriz.*<sup class="noteref"><sup id="back_note_2" class="noteref1"><a href="index_split_067.html#note_2" title="2" class="calibre4">2</a></sup></sup> Ancak; Türkiye’nin ruh manzarasını bize en iyi anlatan devasa bir dokunulmaz alana geçelim.</p>
	<p class="block_14"><span class="calibre3">      </span>Bugün ülkemizde canlı kanlı yaşayan harareti en yüksek, aydınların, devletin ve Türk halkının ortaklaşa tapındığı, koruduğu ve hiç kimsenin, medyanın, gazetenin, aydının asla ağzına almadığı en büyük dokunulmaz alan, örgüt suçlarıdır.</p>
	<p class="block_14"><span class="calibre3">      </span>Devletin, halkın, aydınların sanki tüm inançları yıkılacakmış gibi bir tek slogan atan gence, hâkimlerimiz, hukukumuz tam 18 yıl ceza vermekte ve bu hiçbir şekilde tartışma alanına getirilmemektedir.</p>
	<p class="block_14"><span class="calibre3">      </span>Çankırı Cezaevi’ne ziyarete gidegele, 16. koğuştan birçok genç tanıdım, başta Hakan ve Çağlar geliyor. Çağlar 20 yaşlarında, gencecik içimizden bir çocuk. Dünya kadınlar gününde tertip edilen mitingde slogan attı diye 18 yıl cezası kesinleşti ve bu örnekte bugün cezaevlerinde binlerce insan yatıyor. Şiddet yok, kan yok; silah yok; bir slogan veya bir pankart açmanın cezası 18 yıl.</p>
	<p class="block_14"><span class="calibre3">      </span>Moraliniz bozuksa tedavi için Çağlar’ı ziyaret edin, size oracıkta köfte ekmekler, ekmek arası nevaleleri kaşla göz arası hazırlayacak, bitmeyen sürükleyici bir neşeyle doyumsuz kahkahalar atacaktır. Doğaüstü bir irade sahibi bu 20 yaşındaki gençler, hâkimleri, hukuku, toplumu, bizleri, ruhlarımızı tanıyan eski zaman büyücüleri gibi okuyup, keyifle, neşeyle usta işi muhabbetler, espriler yapıyorlar.</p>
	<p class="block_14"><span class="calibre3">      </span>Bir tek gün şaşırıp ne halkı, ne aydını ne devleti tartışmaz bu örgüt suçlarını, tüm dünya hukukçularının aklının ermediği bu örgüt suçları, insanı delirtecek denli zehirli bir manyaklığın ürünü, işte, baklava çalan çocuklar, işte pankartçı gençler, işte Çağlar ve yüzlercesi.</p>
	<p class="block_14"><span class="calibre3">      </span>İnsan soruyor, artık toplum tartışsa ne olur. Bu medya, bu ekranlar bizi hep dayak yerken mi tartışacak.</p>
	<p class="block_14"><span class="calibre3">      Ben on bir-</span>on iki yaşındayken en yakın arkadaşım muhtarın oğlu Hasan’dı. Uzun Sokak’ta bir büyük mağazaya televizyon gelmiş, herkes gidip seyrediyor. Koşarak gittik, ilk defa televizyon görüyorduk. Yayın yoktu, kapalı devre yayın yapılıyor, yani, televizyonun koyulduğu vitrinin önünde duranların görüntüsü ekrana çıkıyor, herkes kendini televizyonda görmek için gidip vitrin önünde, televizyonun içine bakıyordu.</p>
	<p class="block_14"><span class="calibre3">      </span>Hasan bir yandan, ben bir yandan önümüzdeki iri adamların bacakları arasından delik bulup geçmeye çalışıyorduk, kafamıza sert tekmeler yiyip, “Çekilin lan, bok mu var” diye kovuluyorduk.</p>
	<p class="block_14"><span class="calibre3">      </span>Tam o sırada Hasan bağırdı: “Lan Nihat! Seni gördüm televizyonda.” Ben üzülerek, “Tüh lan ben göremedim” dedim, Hasan: “Adam seni dövüyor, tekmeliyordu, televizyonda gördüm.” O gün bugün, biz ekrana, gazetelere ancak dayak yerken çıkarız. Jack Nicholson, Altın Küre ödülünü alırken duygulu bir konuşma yaptı: “Arkadaşlarım benim için, senin bir hayatının olması bile şans derlerdi”...</p>
	<p class="block_14"><span class="calibre3">      </span>Bu sözler beni, Trabzon’da çocukluğumun bin renkli oyunlarını oynadığım Bizans surlarının dibine götürdü. Dünya kadar geniş sanıyordum, bir küçücük yer. Kaldırdım antik bir taşı, altında bıraktığım gibi duruyor bir ıslak, kumlu solucan. Kırk yıldır oradayım, kımıldamadan!..</p>
	<p class="block_14"><span class="calibre3">      </span>Ne yazarı, ne yasası, ne hukuku, ne anayasası, ne insan hakları, ne polisi, çıkarın tüm bunları hayatınızdan, işte orada, soluyorum hâlâ mutlulukla...</p>
	<p class="block_14"><span class="calibre3">      </span>Dinleyin beni! Gündüzleri kırılgan, gecenin karanlık diplerinde günaha giren solucan kardeşlerim. İki yanı ağaçlıklı yollarda büyümedim. Eski, antik bir Bizans taşının altında pırıl pırıl gülen nemli bir solucandım. Can verir gibi, acı duyarak, dağların en yaşlısına tırmandım. Sırtımı dayadım, hayallerimi savunan son ağaç burası. Korkutucu çirkinliğim öyle sessizdi ki en uzaktaki denizin sesi, acımasız umutsuzluk salgınından korurdu beni. İçmem artık bu hep başkalarını sarhoş eden şaraptan. Dağılmayan bin türlü karanlık içinde kaymak gibi bir kız gördüm. Kalbim yerinden koptu. Gezintimi bitirdim. Diz çöktüm, soluk almayan bir saate benzeyen kuru bir kavak ağacının altında.</p>
	<p class="block_14"><span class="calibre3">      </span>Dinleyin beni, gündüzleri kırılgan, gecenin karanlık diplerinde günaha giren çocuklar! Sıkılganlık sandığımız, çok uzun sürmüş bir gençlik matemiydi. Balta girmemiş bir ormanda, yirmi yıl, başım yerde, kaybolmuşum. Şimdi kucağımda yatıyor cansız bedeni, soluk sarı yüzü, ağlamaya hali kalmamış. Soylu ve güngörmüş bir prens gibi saygıyla bakıyorum yüzüne solucanımın. Bağırıyorum cansız bedenine. Ayağa kalk matador! Bir tek boğa öldürmeden terk etme bu kahpelerin arenasını! Sonra birlikte kucağımıza alıp bu ateşli hastayı... Bardaktan boşanırcasına yağan yağmurların altında koşuyoruz. İyi kalpli bir bahçemiz olsun! Kendi kendine gülen, şakacı bir avlumuz olsun. Şeytan oturmasın diye sivri ve kaydırak Çin, Japon ev çatılarına benzeyen bu sokaklarda, bu dergi köşelerinde oturmaktan bıktım... Bıktım, her gün kendime sen aslında koca bir balinasın diye telkinde bulunmaktan! Bıktım, Tanrı’yla konuşmaktan! Bıktım, anlamadığı her şeyi kendine hakaret sayan cehennem yüzüne tiksintiyle tükürülen devletten, hâkimden, seçimden, kanundan, insan haklarından, yazmaktan...</p>
	<p class="block_9"> </p>
	</body></html>
