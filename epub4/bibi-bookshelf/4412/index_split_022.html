<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_21">Elmalı Şekerci</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ben küçükken yoksullar kutsal insanlardı. Saçını, sakalını, tırnaklarını keserler, eskimiş, yamalı elbiselerini ütüyle, itinayla giyerlerdi. Mahalleli gizlice gözlerdi kutsadıkları bu insanları. Tek başlarına yemek yemesinler diye binbir nezaketle didinip dururlardı. Bu yüzden yoksul insanlar “çok evli” insanlardı. Halk, sofrasını bu kutsanmış insanlarla paylaşmazsa, kendini günahkâr hisseder, sofralarının betinin bereketinin kaçacağına inanırdı. Çünkü yoksullarda tanrısal bir süt vardı, insanlar bu sütten emmek, yavrularını bu pırıl pırıl ahlâkla büyütmek isterlerdi.</p>
	<p class="block_14"><span class="calibre3">      </span>Ne olduysa, şu son zamanlarda oldu, yoksul insanlar birden yamyam insanlar oluverdi. Bu küçük ömrümüzde, halkın bir nevi ibadet ettiği kutsanmış bu insanların birden vahşi, maganda, köylü, yamyamlık makamına çıkartılmasını görmek, insanı kahredecek, binlerce roman yazdıracak güçte büyük ve derin trajediler öğretiyor.</p>
	<p class="block_14"><span class="calibre3">      </span>Yoksulluk halkın kendi kanıdır. Bir gün kendilerinin de sokaklarda aç, susuz, sahipsiz kanayacaklarını düşünür, dua üstüne dua, şükür üstüne şükür ederlerdi. Ve yoksullar da sabahtan akşama kadar deli gibi çalışır, yalan söylemez, dedikodu yapmaz, asla dilenmez, kendilerini acındırmazlardı. Yoksullukları ailelerin yükünden ya da başa gelen amansız hastalıkların pençesine düşmekten kaynaklanırdı. İşte bu insanlar halkın gizli krallarıydılar. Gerçek bir kral gibi saygı duyulur, önlerinden geçilirken yarı bele kadar eğilip selamlanırlardı.</p>
	<p class="block_14"><span class="calibre3">      </span>Ve gün geldi yoksullar bir, iki değil, takımyıldızları gibi çoğaldı, kim kimin derdine düşecek, unutuldu, öyle büyük bir dert peydah oldu ki, herkes kendi derdinin kuyusunda kaybolup gitti.</p>
	<p class="block_14"><span class="calibre3">      </span>Ben çocukken mahallemize çok uzaklardan bir adam geldi, 45-50 yaşlarında. Çok iri gözleri vardı, akasya ağaçları gibi kibar, manolya ağacı gibi soylu, bembeyaz saçlı bir adam. Yatalak bir annesi vardı, hiç evlenmemişti. Kuşlar uçar, balıklar yüzer, o da bin bir güzel hikâye anlatırdı.</p>
	<p class="block_14"><span class="calibre3">      </span>Kurumuş otları bile nezaketle koklar, konuştuğu herkese saygı gösterirdi. Nereden geldiğini ve o güne kadar ne iş yaptığını kimse bilmiyordu.</p>
	<p class="block_14"><span class="calibre3">      </span>Mahallemizde yirmi beş sene kaldı, bu kadar uzun bir süre içinde, hayatıyla ilgili kimseye hiçbir şey anlatmadı.</p>
	<p class="block_14"><span class="calibre3">      </span>Onu ilk gördüğümde, kadınların neden bu kadar şekilsiz, olduklarından ve kendilerine neden bakmadıklarından şikâyet eder dururdu.</p>
	<p class="block_14"><span class="calibre3">      </span>Mahallenin yıkılmakta olan en eski evine yatalak annesiyle yerleşip tek göz odanın içinde yeni bir hayata başladılar. İlk işi, koluna takıp gezdirdiği, içine elma şekerleri doldurduğu tahta çerçeveli bir camekân yaptırmak oldu. İlk günlerinde bana, elma şekerinin şurubunun hazırlanmasını, elmaların boy boy sıralanması, tatlı, ekşi nasıl ayırt edilmesi, elma şekerinin çubuklarının yontularak hazırlanmasını ince ince tarif ederdi. Ve onunla bütün konuşmalarımız, bu kadardı.</p>
	<p class="block_14"><span class="calibre3">      </span>Sokağın caddeye bağlandığı köşe başında, yerini yirmi beş yıl hiç değiştirmeden, bir gün dahi camekânın başından ayrılmadan bekledi. Kalın, tüylenmiş paltosuyla, yaz kış oradaydı. İlk birkaç yıl işleri çok iyi gitti. İşe başladığı yıllarda bakkalda, akide ve horoz şekerleri vardı. Lolipop dediğimiz plastik bir çubuk ucundaki top gibi, ağızda eriyen şekerler çıktığında, işleri gerilemeye başladı. Önceleri herkes çocuğunu tören gibi elmalı şekerciye götürüp elmalı şeker aldırırken, geçen yıllar içinde elmalı şekercinin camekânı tozlandı, üstü başı kirlendi, yani işi, fazlasıyla kötüleşmişti.</p>
	<p class="block_14"><span class="calibre3">      </span>Çocuklar ve anneler elmalı şekerciden kaçar olmuştu. Tezgâhının başında sabah akşam “Elmalı şeker, yirmi beş kuruştan başlıyor, elli kuruşa kadar çıkıyor / Elmalı şeker, parayı cepten çeker” diye maniyle bağırırdı ki, manisi de bu kadardı..</p>
	<p class="block_14"><span class="calibre3">      </span>Ve birkaç yıl sonra, tek bir elmalı şeker dahi satamaz olmuştu. Çünkü kirli, tozlu tezgâhının şöhreti tüm mahalleye yayılmış, anneler, çocuklarına “Sakın elmalı şekerciden yemeyin” diye tembih eder olmuştu. Çocuklar elmalı şekerlerinden iğrendikçe iri gözleri derinlere dalar, akşama kadar orada gömülü kalırdı. Gelmeyen müşterilerine hüzünlenir, sebebini bir türlü anlayamazdı.</p>
	<p class="block_14"><span class="calibre3">      </span>Ve çoğu zaman onu, elinde bir elmalı şeker, yoldan geçen bir çocuğa ikram ettiğini, çocuğun yememek için kaçtığını, onun da ısrar ettiğini görür, ben de tuhaf olurdum.. Onun, hayır para almayacağım senin olsun, buyur, diye ikram eden, hatta yalvaran haline çocukların öcü, sapık görmüş gibi bakması dayanılır bir manzara değildi.</p>
	<p class="block_14"><span class="calibre3">      </span>Bunun bir sebebi vardı, geldiği yıllarda yatalak annesine ve kendisine gururuna yedirip asla yardım, para kabul etmemiş, ancak, annesinin ilaçları, hastalığı arttıkça, para yetiştiremeyip, yardımı kabul etmesi, çok derinden bükmüştü boynunu...</p>
	<p class="block_14"><span class="calibre3">      </span>O yine de çok ince bir tarakla beyaz saçlarına dalgalar yapar, o zamanın modası Eşref Kolçak saçı, jöle olmadığı için, tarağa bir damla zeytinyağı ve bolca limon sıkarak, saçının düzgün taranmış şeklini asla bozmazdı. Orta boyluydu, çok geniş, o kadar kemikli bir yüzü vardı. Beyaz kalın kaşları alnına doğru yükselir ve gittikçe kabuğu sertleşen eski, antik bir ağaç gibi sokağın köşesinde, elleri cebinde tezgâhını beklerdi.</p>
	<p class="block_14"><span class="calibre3">      </span>Bir zaman sonra fır fır dediğimiz rüzgârgülü satmaya başladı. Günün her saati rüzgârlı olan bu sokakta, rüzgârgülleri tezgâhın üstünde kendince akşama kadar dönüp dururdu. Sokak aynı zamanda iki ayrı ilkokulun da yoluydu. Rüzgârgülü de bir zaman iyi iş yaptı, sonra onun da modası geçti. Yıllar geçti, şehrin tılsımını çözer gibi oldu; çünkü rüzgârı fark etmişti. Bizim tabaklı dediğimiz çıtalı uçurtma yapıp satmayı denedi, ama bu da birkaç günlük bir macera olarak elinde kaldı.</p>
	<p class="block_14"><span class="calibre3">      </span>İlk geldiği günlerde yakışıklı bir adamdı, annesi ölmüştü, mahalleli neden bu adamın evlenmediğini konuşuyordu ve ihtiyarlıyordu ve bu saatten sonra elinden hiçbir iş gelmiyordu..</p>
	<p class="block_14"><span class="calibre3">      </span>Tam yirmi beş yıl yanı başındaki kahveye gidip bir bardak çay içmedi. Bir kez olsun, kâğıt oynayan insanların yanına oturmadı. Bir kez olsun, sandalyeye çöküp bir muhabbete katılmadı. Sokak duvarının sıvasında bir desen gibiydi. Orada var mıydı, yok muydu? Herkesin önünden geçtiği bu adam o kadar oradaydı ve o kadar hareketsizdi ki, orada kayboldu. Herkesin ortasında görünmez oldu. Bir gün çekip gittiğinde, ancak, birkaç yıl sonra insanlar “Yahu burada bir elmalı şekerci vardı” diye hatırlayabildi. Lapa lapa kar yağdı, diz boyu karın altında oradaydı, gümbür gümbür yağmur yağdı, şemsiyesiyle oradaydı, caddeden resmigeçitler, törenler, dönüp bakmadı. Anarşi döneminde kulağında mermiler vızıldadı, oralı olmadı. Dikine bir tabut, bir sokak mumyasına dönüştü. Omuzları çöktü, kamburu çıktı.</p>
	<p class="block_14"><span class="calibre3">      </span>Çok yaşlanmış, bir hayvanat bahçesi akbabasına dönüştü. Geniş kemikli yüzü zayıfladıkça burnu irileşip çenesine düştü.</p>
	<p class="block_14"><span class="calibre3">      </span>Ve bir zaman sonra, onunla mahalleye ilk geldiğinde görüşüp tanışanların çoğu yaşlandı, öldü.. Nereden geldiğini, nasıl bir adam olduğunu, niçin burada durduğunu, neden tam yirmi beş sene tek bir elma şekeri satmadığı halde sokağın dibinde tünediğini bilen, hatırlayan kimse kalmadı, ama o yine, günlük tıraşını asla ihmal etmeden, tezgâhının başında bekledi.</p>
	<p class="block_14"><span class="calibre3">      </span>Orada. Bekledi! Yüzünde, hareketlerinde hiçbir endişe, korku, sevinç, kalmadı. Tezgâhının camları öylesine kirlendi ki, içinde elma şekerleri mi, yoksa iri bir fare mi saklıydı?</p>
	<p class="block_14"><span class="calibre3">      </span>Nasıl bir dertti, onu burada bekleten, artık ağaçlaşmış bedeninin üstüne kaç kez inmişti hayatın baltaları.</p>
	<p class="block_14"><span class="calibre3">      </span>Bu insan, ülkemin sokaklarındaki yüz binlerce “devden” yalnız biriydi, yıllarca onun hakkında bilgi aradım, kime telefon ettiysem, yukarıda saydıklarıma ilave bilgi bulamadım. Hatta telefon ettiğimde, aynı sokakta, kimi “hâlâ orada” dedi, kimi “çekip gitti” dedi, kimi, “dur, yarın bir bakiyim” dedi, hâlâ orada mı onu da bilen yok...</p>
	<p class="block_14"><span class="calibre3">      </span>Bu yüzden bu hikâyeyi yazamayacağımı anlayıp bıraktım. Hikâye burada biter. Artık yazarlığımı devreye sokmak zorundayım, dedim.</p>
	<p class="block_14"><span class="calibre3">      </span>Bu son derece beyefendi, kanatları yolunmuş elmalı şekercinin, başka bir işi olmadığına göre, onun mesleğinden bu şehirde olmamalı. Yani, casus, ya da uluslararası yüksek bir diplomat olmalı. Ya da yüz kızartıcı bir suçtan ordudan atılmış olmalı. Ya da kendini ömür boyu cezalandıracak bir suç, ama ne? Kendine bu kadar uzun bir ölüm, bu kadar geniş bir intihar seçtiğine göre, ruhunda, vicdanında hâlâ temizleyemediği büyük ve cehennemi bir yangın olmalı.</p>
	<p class="block_14"><span class="calibre3">      </span>Ancak, bu upuzun bekleyişli ölüm, soylu bir ruhun malikânesine benziyor. Kesinlikle, bir asi, haydut, eşkıya, başkaldıran bir adam değildi. Çünkü bir asi, bu kadar uzun bir sürüklenişe dayanamaz. Bu insanı, çok inandığı, gökteki mavi gibi flüt gibi çok tanıdık bir renk, ses, hançerlemiş olmalı. Bu sıradan fakir mahallede hiç kimseyle dertleşmeyip, dost tutmadığına göre, bu insanların hayatlarında merak ettiği hiçbir şey yoktu.</p>
	<p class="block_14"><span class="calibre3">      </span>Elmalı şeker satmayı seçmişti. Çünkü çocuklara elmalı şeker satmak, ancak masalsı, sinematografik bir fantezinin ürünü. Bir annem var hayatta deyip, onu sırtına alıp, uçsuz bucaksız bir taşra kasabasına gidip, hayatınızın 45’den sonraki yirmibeş yılını elmalı şeker satarak devam ediyorsunuz..</p>
	<p class="block_14"><span class="calibre3">      </span>Çok yukarıda büyük bir mağlubiyet yaşamış olmalı. Büyük ve amansız yenilgisini masalsı bir fantazyayla aşmak istedi. Mağlubiyetini çok incelmiş, çok duygulu, romantik bir serüvenle silmek istedi.</p>
	<p class="block_14"><span class="calibre3">      </span>Ancak, her soylu gibi, taşrayı bilmiyordu. Yoksulluğu, sıradan hayatı bilmiyordu, “muhtaç” olmayı, “yardım almanın” insan gururunu baltayla paramparça etmesini bilmiyordu. Öyle keskin bir yoksulluk buzuluna çarptı ki, içinde donup kaldı. Yoksulluk taşa çevirdi onu, bütün masalını bozdu. Onu, o soylu adamı, taşra kasabasında herkesin akşam vakti işediği duvarın sıvasına bir desen yapıverdi.</p>
	<p class="block_14"><span class="calibre3">      </span>Ve sonra, tüm umutsuzlukları ve bıkkınlıklarını, uzun ve kımıltısız duruşuyla komikleştirerek, rezil, kepaze eden, büyük bir bekleyişe koyuldu.</p>
	<p class="block_14"><span class="calibre3">      </span>Artık bir ihtiyar değil, süt dişleri çıkmış, sahipsiz bir bebek gibi duruyordu orada. Bu adam birilerinden kaçarak, gizlenerek, uzaklara düşerek intikam almak istemişse, bunu başardı. Bu duruşuyla, çok uzaklarda birilerini hançerlediği, her günüyle birilerinden seri intikamlar aldığı doğru olmalı. Yoksa Budistlerin tarih içindeki en büyük üstatları dahi bu büyük inzivaya, bu büyük susuşa dayanamaz.</p>
	<p class="block_14"><span class="calibre3">      </span>Bir zamanlar son derece zeki, üstün zevkleri olan bu insanı, bu kadar uzağa ancak muhteşem bir aşk atabilir. Çünkü yoksulluğun buzulunda fosilleştiğini gördüğünde, geri dönmeyi deneyebilirdi. Geriye dönecek, ne şık bir paltosu, ne suratı, ne de yaşayabildiği bir macera ve geri götüreceği bir “gurur” kalmıştı. Yoksulluk, şakası olmayan derin bir kuyuydu, yoksulluk içinde hiçbir macera saklamayan çöl kumu gibi yutmuştu onu...</p>
	<p class="block_14"><span class="calibre3">      </span>Uçurumun kenarında yirmi beş yıl atlayacakmış gibi duruşu, yoksulluğun amansız fırtınasına rağmen, bedeninin rüzgâr geçirmeyişi, onu titretmeyişi, asla aptalca, asla zavallı bir hayat değildi! Bedeni ve hayatı ve hatıraları çok kutsal olmalı. Bu köhnemiş, hayalleri kâbusa dönmüş bu tapınağı bu kadar beklediğine göre, içinde büyük bir ülke olmalı.</p>
	<p class="block_14"><span class="calibre3">      </span>Bu büyük ülke, şarkılar söylenip şaraplar içilen bir Fransa olmasa bile, geceleri tuhaf hayvanların ıslıksı sesler çıkarttığı Aşağı Gine gibi bir yer olmalı.</p>
	<p class="block_14"><span class="calibre3">      </span>Bu uzun bekleyişte hiçbir umut, bir küçük kımıltı yok muydu? Bir gün kaldırımda, o zaman değerli bir paraydı, yirmi beş kuruş gördüm, almak için eğildim, o arkamdan: Gazoz kapağı, dedi.</p>
	<p class="block_14"><span class="calibre3">      </span>Yirmi beş kuruş değil, gazoz kapağıymış, boşuna eğilmişim. Gazoz kapağı deyişindeki ses tonunu düşündüm, bir hayal kırıklığı gibi miydi, dalga geçer gibi miydi? Benden önce o da bu gazoz kapağı için sevinçle eğilmiş miydi, bilemiyorum, insan, tüm hayal kırıklıklarını aşıp, geçip giden tüm hayatıyla gazoz kapağı gibi dalga geçebilir mi? Ya da bu saatten sonra umut çıkıp gelse ne işe yarayacak, toto milyarderi ihtiyar adamlara ne getiriyor, bildiğim bir şey var, Aşağı Gine’de gazoz kapaklarını yerliler, burun deliklerine, çenelerine en olmaz yerlerine asıyorlar! Neden biz, umutları, hayal kırıklığıyla hayatımızı değiştiriyoruz?</p>
	<p class="block_14"><span class="calibre3">      </span>O adam, o sokak akbabası! Elmalı şekerci, ömrüm boyu benim en büyük, erdem dolu, bilgi dolu dostum oldu. Çünkü umut ve bekleyiş olmadan yaşamı öğretti. Modern dünyanın hastalığı mı umut ve beklentiler? Kazıdığımızda, tüm hayal kırıklıkları aştığımız zaman mı çıplak, sahici hayatın kendini göreceğiz? Umut, buruna takılacak gazoz kapağı olacak, ileride bir gün çıkıp gelen bir şey mi? Yoksa, burada duran, hep duran, bedenin, hayatın, var olmanın ta kendisi mi?</p>
	<p class="block_14"><span class="calibre3">      </span>Elime kalem aldığım ilk günden beri yazmak istediğim tek hikâye işte buydu. Hâlâ yazamıyorum bu hikâyeyi. Çünkü insan gençliğinde, hayatı umutlarla, hayal kırıklıklarıyla karıştırır, boka sokar! İnsan, umutla dolan, hayal kırıklığıyla boşalan boş bir bağırsak mıdır? Hayal kırıklıkları insan soyunu yiyen bir kötülük meleği midir? Bilemiyorum!</p>
	<p class="block_14"><span class="calibre3">      </span>Ben küçükken yoksullar kutsal insanlardı, her şeye rağmen, saçını, sakalını, tırnaklarını keser, eskimiş, yamalı elbiselerini ütüyle, itinayla giyerlerdi. Çünkü yoksullarda tanrısal bir süt vardı. İnsanlar bu sütten emmek, yavrularını bu pırıl pırıl ahlâkla büyütmek isterlerdi...</p>
	<p class="block_10"> </p>
	<p class="block_9"> </p>
	</body></html>
