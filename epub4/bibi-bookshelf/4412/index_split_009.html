<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_8">Dolapta Pekmez Yala Yala Bitmez</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>14. yüzyıl ortalarında atlı tekerlekli taşıt arabalarına süspansiyon sistemi, yüzyılın sonuna doğru arabaların ön kısımlarında, ön dingil döner hale getirildi, teknikten çok o yıllarda koşum takımları, araba süslemeleri yüksek bir sanat halini aldı. 16. yüzyılda arabalara cam takıldı, 19. yüzyılda süspansiyon gelişti, kasalar dingiller üzerinde yaylar aracılığıyla kondu. Ve zemberek yay veya rüzgârın itme etkisiyle kendi kendine hareket edebilen araç fikri oluştu, patlama ile motor gücü elde edilebileceği, 1753 yılında Paris’te 14. Louis’in bir bakanının, ilk barut motoru denemesiyle kanıtlandı. En iyi deriyle örtülü kupalara sahip, sürgülü camlı, kolla açılıp kapanan kapılarıyla atlı arabalar, 1770’li yıllarda otomobilleşmiştir. 1860 yılında Lenoir patentinin açıklamasında, havanın gaz yanarken genişleyerek pistonu ittiği ve yatay bir buhar makinesine benzeyen bir çift tesirli motoru buji ile ateşlendiğini gösterdi, böylelikle modern dünyanın ibadet edeceği yeni bir yaratık aramıza katılıverdi. Aynı dönemde Rudolf Dizel adlı bir başka Alman, sıkışan ısınmış hava içine basınçla yakıt püskürterek ateşleme (patlama) temin ettiği diesel motoru geliştirdi.</p>
	<p class="block_14"><span class="calibre3">      </span>Motoru Avrupalılar buldu, seri üretime Amerikalı Henry Ford geçti. 1988’e geldiğimizde Avrupa ülkelerinin toplam üretimi 12 milyon 500 bine yükseldi.</p>
	<p class="block_14"><span class="calibre3">      </span>Yüzyıl içinde, şasi, motor, elektrik sistemi, transmisyon organları, tekerlekler, frenler, direksiyon, süspansiyon inanılmaz bir hızla ilerledi.</p>
	<p class="block_14"><span class="calibre3">      </span>Osmanlı’nın koçu arabaları, öküzlerle çekilen, üstleri örtülü, etrafları açık, yanları aynalarla, nakışlarla süslüydü. Faytonlar, koçu arabalarından sonra kullanılan ilk yaylı kupalı arabalardı. Sultan arabaları, saltanat arabaları örneklerini Avrupa’dan alıyordu. Abdülhamid’e Mercedes bir araba hediye edilmişse de, padişahımız öldürülürüm korkusuyla bu otomobili kullanmamıştır. Haklıydı, o yıllarda Fransa Cumhurbaşkanı Carnot’u anarşistler, otomobile sıçrayarak kama ile vurmuştu. Portekiz Kralı ve veliahdını otomobilde öldürdüler. Yugoslav Kralı ve Fransız Hariciye Nazırı, Bartoux’da yan yana otomobil içinde vuruldular. Birinci Cihan Harbi’nin patlamasına sebep olan Saraybosna suikastı da otomobilde. Kennedy, Abdi İpekçi, Uğur Mumcu ve nicesini otomobilde vurdular. İleri görüşlülüğünden dolayı Abdülhamid’i suçlayamayız.</p>
	<p class="block_14"><span class="calibre3">      </span>Meşrutiyet’ten önce, makam arabası olarak birkaç otomobil ancak girebildi ülkemize. Meşrutiyetle hürriyet geldi, Gagenau kamyon fabrikasına eğitim için beş kişi gönderdik. Sonra Yüzbaşı Selahattin Bey komutasında, ordumuzda otomobil taburu kuruldu. Almanya’dan otomobil bölükleri getirildi. Otomobil taburunda yetiştirilen şoförlere Gagenau marka kamyonların yönetimi verildi.</p>
	<p class="block_14"><span class="calibre3">      </span>Ford, Chevrolet, Studebaker otomobil ve kamyonları, birtakım komisyoncular piyasaya sürmeye başladı. Ve asıl mesleği fes ütücülüğü olan Raşit El Kâtip genç bir işadamı olarak otomotivciliği kendisine meslek edinen ilk Türk oluyordu.</p>
	<p class="block_14"><span class="calibre3">      </span>Hem Türk hem de Müslüman işadamlarının kurduğu ilk otomobil firması 1927’de faaliyete geçti. Bu, Kemal Halil, Mehmet Rıfat ve Şürekâsı adlı firmaydı. Dodge otomobil ve kamyonları, Good Year lastiklerinin acenteliğini yapmaktaydı. Nihayet ünlü arabacımız Vehbi Koç, 1928’de Koçzade Vehbi adlı firmasıyla Ankara ve havalisi için Ford bayiliğini aldı. Trabzon’da Sadıkzadeler, Samsun’da Aldı Kaçtı yeğenler, İzmir’de Fevzi Özakat, Gallia Ailesi, Adana’da Rasinzade Biraderler, Gaziantep’te Mehmet Ali Alevli, Diyarbakır’da Birecikli Halil, Zonguldak’ta Alişan adıyla tanınan kişiler bayiciliğe başladılar.</p>
	<p class="block_14"><span class="calibre3">      </span>1925’lerde İstanbul’un çeşitli semtlerinde, işlek köşebaşlarını tutmuş taksi durakları oluştu. Chevroletciler bir durakta, Fiatçılar diğer durakta, Fordcular bir başka durakta toplanmış olurlardı. Taksiciler en iyi otomobil müşterisiydiler. 1960’dan sonra en iyi müşteri, varoşların oluşmasıyla ‘“minibüsçüler” oldu. 1930’da bir yıl içinde taksicilere 20-25, özel otomobil olarak da 10-12 otomobil satabilen bir bayi, iyi iş yapmış sayılırdı.</p>
	<p class="block_14"><span class="calibre3">      </span>1930’a geldiğimizde, 1500’e yakın otomobil, 100’e yakın kaptı kaçtı, 3000’e yakın da kamyon olmak üzere tümüyle 5000 motorlu taşıt yollarımızda gezinmeye başladı.</p>
	<p class="block_14"><span class="calibre3">      </span>Ford Motor Company, 1929 yılında İstanbul’da montaj işine başladı. 450 işçi ile faaliyete geçen, montaj üretim yapan bu fabrika, 1931’de günlük 38 kamyon ve otomobil üretim sayısına çıktı. Makineleşmenin ekmeklerini ellerinden alacağı kuşkusuna kapılan gümrük hamalları, parça sandıklarını denize attılar, geçmişteki kapitülasyonlardan da ürkmüş olan halkın yabancı yatırımlara soğuk bakması, günlük üretimi 8’e kadar düşürdü ve Türkiye’nin ilk montaj sanayi denemesi İstanbul Ford, üretimi durdurdu. Türkiye bu üretim düzeyini bir daha elli yıl sonra ancak yakalayabilecektir.</p>
	<p class="block_14"><span class="calibre3">      </span>1930’da kendisinden çok şey beklenen özel sektörün yerini devlet sektörü aldı, Sanayi ve Maadin Bankası, Türkiye Sanayi Kredi Bankası’na, bu da Sümerbank’a dönüştürüldü.</p>
	<p class="block_14"><span class="calibre3">      </span>1943 savaş yılında Amerikan sanayi kuruluşlarında 12,6 milyon insan çalışmaktaydı.</p>
	<p class="block_14"><span class="calibre3">      </span>Ankara ve havalisine otomobil, kamyon ürünleri satan Koç, giderek Ford’dan Anadolu’nun diğer bayilerini de istedi. Çankırı’dan Hakkâri’ye onlarca bayi Koç’a bağlandı.</p>
	<p class="block_14"><span class="calibre3">      </span>Aynı günlerde Ford’un Çin’e sattığı 272 Ford marka askerî kamyon, Çin’deki karışıklıklar neticesi, Koç’un ricasıyla Koç’a satıldı, 260’ını Koç, Milli Savunma Bakanlığı’na, 12’sini de Ziraat Bakanlığı’na satarak ilk tatlı kârını yaptı. 1930’da 956 olan traktör sayısı, 1948’de ancak 2000’e çıkabildi. Ve bu yıllarda ilk otomobil ustaları yetişmeye başladı, “toplama” usulü dedikleri, birçok araba parçasını bir araya getirip, ilk otomobiller yapıldı ve onlarcası bayilerde satıldı.</p>
	<p class="block_14"><span class="calibre3">      </span>Demokrat Parti’nin iktidara gelmesiyle, ülkemize 173 değişik marka veya tip traktör girdi, 1950’li yılların baş belası belli oldu: Yedek Parça. Aziz Nesin’in en güzel hikâyesinin adı da budur: Medeniyetin Yedek Parçası. “Medeniyeti veriyorlar ama parçasını vermiyorlar” diye bir cümleyle biten bu hikâyenin kahramanı, son kırk yılımızı özetliyordu. Talip Apaydın’ın Sarı Traktör romanı da meşhurdur.</p>
	<p class="block_14"><span class="calibre3">      </span>İlk iki büyük montaj fabrikamızdan biri, yabancı ortaklı meşhur Türk Traktör Fabrikası’dır, ikincisi jeep’leri üretti. Traktör ve jeep, 50’li yılların karakteristiği oldu, köy romanlarının, köy filmlerinin, hayatımızın başrollerine traktör ve askerin kullandığı jeep’ler oturdu. Çocukluğumun Cumhuriyet Bayramlarında işte bu traktörler süslenip püslenip resmigeçit yapardı.</p>
	<p class="block_14"><span class="calibre3">      </span>Bu bilgileri edindiğim kitap, Otomotiv’in tarihsel gelişimini anlatıyor, Otomotiv Sanayi Derneği, büyük boy 376 sayfa hazırlamış, ne hazin itiraflar saklı kitapta, işadamlarımız, aşağılık komplekslerini, yalanlarını örtecek zekâyı dahi bulamamışlar. Her neyse, Koç, Ford’la görüşmeyi, hayatının ütopyası haline getirdi. Ancak, ne zaman Ford’a gitse kovulur. Hatta görüşmeye dahi alınmaz. Sonunda Menderes’ten bir mektup alıp öyle gider. Mektuba karşılık Ford, nezaketle Koç’u ve Türkiye’yi yeterli bulmadığını söyleyip kibarca yine kovar.</p>
	<p class="block_14"><span class="calibre3">      </span>Kovulmalarının arkası gelmez. Kovmak, cins köpek yetiştirmek için esaslı bir takdirdir, yine kapınıza geliyorsa, cins bir köpeğiniz oldu, demektir.</p>
	<p class="block_14"><span class="calibre3">      </span>Vehbi Koç, anılarında, “Pencereden kovuluyorsan, bacadan gireceksin” şeklinde konuşur. Niye gireyim kardeşim, hangi aşağılık dedemiz söylemiş bu köpek ruhlu vecizeyi. Bu vecize, Türk halkının ortak hafızasına yerleşmiş, köle zihniyetin bir parçası, değiştirelim bu vecizeyi: “Pencereden kovulup, bacadan girenlere güvenmeyin!”. Çünkü onlar ya düzenbazdır, ya da onur bilmezler.</p>
	<p class="block_14"><span class="calibre3">      </span>60’lı yılların öğrenci hareketlerinde de bacadan girenler için öğrenciler “Truva atı” diyordu montajcılarımıza. Truva atı maketi taşıyıp meydanlarda yakıyorlardı, montaj sanayini aşağılamak için... 68’lilerin tüm bilgilerinde ambalaj sanayi, montaj sanayi suçlamaları vardır.</p>
	<p class="block_14"><span class="calibre3">      </span>Sonunda bir şans, piyangodan Ford’la görüşülür, çünkü Koç, Ford’un dünya bayileri içinde birincisi olmuştur, Amerika davetlisidir.</p>
	<p class="block_14"><span class="calibre3">      </span>Yine de istediğini alamaz. İşte bu kovulma, son elli yılda ruhumuzu köpekleştiren bir yaygaraya dönüşür, politikacımız, siyasetçimiz, bu topraklara geldiğimiz günden bugüne, Kızıl Elma gibi bir ideal edinir. Otomobili kendimiz yapacağız, Türk’ün gücünü cihana göstereceğiz!..</p>
	<p class="block_14"><span class="calibre3">      </span>Türkler de otomobil üretecektir, biz de otomobil yapabilirsek, tüm yoksulluğumuzdan, aşağılık kompleksimizden kurtulmuş olacağız... Otomobil üretmeden kalkınmanın imkânı yoktur, dünyanın her yerinde sanayinin lokomotifi otomobildir... İşte bu yaygaradan hâlâ kurtulamadık, son elli yılımızın siyasetini, Merkez Bankasını, tüm teşviklerimizi sanayicilerimiz bu yaygaraya kilitlemiş, ceplerine indirmiştir.</p>
	<p class="block_14"><span class="calibre3">      </span>Solcu aydınlarımız montaj sanayini, ambalaj sanayini eleştirip, dalgaya alınca, ortalık yangın yerine döner. Bitmeyen bir it dalaşı başlar. Uzmanlarımız, işadamlarımız Amerika’dan kovulmuş ancak, dünyanın birçok ülkesinden de akıl almaktadır.</p>
	<p class="block_14"><span class="calibre3">      </span>Bir akıl da İspanya Kralı Franco’dan, tarihin benzersiz diktatöründen alınır, şöyle der Franco: “Mühendis raporlarına bakarsanız bu işi yapamazsınız, bu işi ancak, emir vererek halledebilirsiniz!”</p>
	<p class="block_14"><span class="calibre3">      </span>İhtilal olmuş ve Cemal Gürsel de Franco gibi düşünmektedir, Türk’ün yılmaz gücünü sanayide göstermek ister. Gözdesi, sevdiği bilim adamı Necmettin Erbakan’dır. 90 gün içinde otomobil yapılacaktır, çünkü emir demiri keser. Çetin Altan’ın alayları bitmez: “Otomobil yapacağız, ha gayret!..”</p>
	<p class="block_14"><span class="calibre3">      </span>Gazetelerin manşetinde artık her gün otomobil haberleri vardır. “Otomobil fabrikası tahakkuk ediyor”, “Milli Birlik Kurulu ile bakanlar, ağır sanayinin geliştirilmesi meselesine el attılar”...</p>
	<p class="block_14"><span class="calibre3">      </span>En inandırıcı Erbakan’dır: “Halk tipi otomobil imal edeceğiz, dikkat edeceğimiz husus sadelik ve sağlamlık. Otomobil parçalarının tümünü memleketimizde yapmamızın imkânı yoktur, bilhassa vites dişlileri ve rulmanları ithal etmeyi düşünüyoruz”...</p>
	<p class="block_14"><span class="calibre3">      </span>Ve bu haberin altında Atatürkçü derneğimiz haykırır, Sanat Mektepleri Mezunları Derneği: “Atatürk’ün, ‘ordular ilk hedefiniz Akdeniz’dir’, dediği gibi, Türk sanat orduları da Akdeniz’e inecektir, ilk hedefimiz memlekette otomobil sanayini kurmaktır. İnanıyoruz ve yapacağız!”</p>
	<p class="block_14"><span class="calibre3">      </span>Dinmek bilmeyen bu otomobil ateşine inanmayan tek adam Çetin Altan ve birkaç solcu yazardır, vatan haini ilan edilirler, otuz yıl sonra, bugün haklı çıkan tek insan ise Çetin Altan oldu. Adını Devrim Otomobili koydular, fiyaskoyla sonuçlandı. Ancak, otomobil virüsü ülkeye girmişti. Ankara, İstanbul, İzmir gibi illerdeki yabancı misyonun kullanılmış otomobilleri çok yüksek fiyatla satılıyordu.</p>
	<p class="block_14"><span class="calibre3">      </span>Nihayet Devlet Planlamanın müsaadesiyle terzi İzzet’in otobüs karoseri Ünver Otobüs Karoseri sanayi Şirketi oldu, Magirus’un 37 kişilik otobüsleri Türkiye’de montajlanmaya başlandı. O yılların da radyolarında en ünlü reklam spotu şuydu: Bir araba sesi, dolgun bir ses: “Ne Geçti? Magirus Geçti!”... Bu sevilen reklamla Magirus pek sevildi.</p>
	<p class="block_14"><span class="calibre3">      </span>Devrim otomobili, devletin, ihtilalin, askerin, modern dünyaya kafa tutması, kabadayıca meydan okumasının eseriydi, şimdi sırada Koç’un, özel sektörün icadı otomobil vardı: Anadol.</p>
	<p class="block_14"><span class="calibre3">      </span>20 Ekim 1963’te İsrail’e giden Rahmi Koç, orada, “sac” yerine, talaştan yapılan bir levha görür, bunun adı: Fiber-glass’dır. Kaportada sac değil, işte bu sıkıştırılmış talaş kullanılacaktır. Böylelikle Türkiye tarihinde ilk defa çarptığında “kırılan” arabayı yapıverdik, kırıldığında dünya tarihinde ilk defa, öküz ve ineklerin yediği kaportasıyla şöhret olmuş arabadan tam seksen yedi bin tane üretip, Türkiye halkına sattık.</p>
	<p class="block_14"><span class="calibre3">      </span>Karoseri bir türlü sacdan yapamadılar ve Koç, geri adım atıp, yerli üretim sevdasına son noktayı koydu. Artık yeni şöhretimiz: Murat 124 ve Renault 12’leri piyasaya sürecektik. Bir başka ortaklıkla Otomarsan şirketini kurdurup, 0302 serisi Mercedesler üretildi...</p>
	<p class="block_14"><span class="calibre3">      </span>Kırk yılın bilançosu: Türk Traktör’ün traktörleri, jeep’ler, Devrim Otomobili, Anadol, Murat 124, Renault 12, Magirus; sonra 0302 Mercedes... ve 700’ün üstünde grevle, 12 Eylül’ün kapısına dayandık. Yetmiş sente muhtaç, beş binin üstünde öğrenci ölmüş; devlet bir ampul dahi üretemiyor!.. </p>
	<p class="block_14"><span class="calibre3">      </span>Bütün suç, anarşi çıkartan gençlere yüklendi… Kırk yılın en ünlü kavramı: İthal ikamesidir. Eğer bu ülkede bir şey üretiyorsan, hem teşvik alırsın, hem de o ürünün benzeri ülkeye gümrükten sokulmaz. İktisat bilgisine hiç gerek yok. Huzurevinden kocakarıları dahi parmak hesabıyla bu hesabı yapar: Otuz-kırk yıl tarım ürünlerini ihraç etmiş, giren dövizi, montajcı bayiler otomobilcilere hediye etmişiz... Koç, 12 Eylül’e kadar, bu kırk yıl içinde, Sultanahmet’te turistlere kartpostal satan kara yüzlü bir çocuk satıcı kadar bile ülkeye döviz sokamamıştır. 80’lerin ortasında tek övündükleri, dışarıya buzdolabı satıyoruz idi. Nereye? Cezayir’e. Neden Cezayir’e, tuhaf değil mi, anlatalım.</p>
	<p class="block_14"><span class="calibre3">      </span>Cezayir Bağımsızlık Savaşı, Avrupalı beyaz eşyaların sokağa atılmasıyla başlamıştır. Cezayirlilerin başkaldırısı, gâvur malları olan buzdolapları, çamaşır makinelerini reddederek başlamıştır. Onurlarına yedirememişler, uzun müddet asla Avrupa’dan mal almamışlardır. Bir Türk ve Müslüman olan Koç’un mallarını almakta tereddüt etmemişler, bu kadar uzun yolun nakliye girdisinin pahalılaştırdığı malları, Avrupa’ya karşı ideolojik kavgalardan dolayı almayı uygun görmüşlerdir.<span class="tab">      </span></p>
	<p class="block_14"><span class="calibre3">      </span>Elli yılın kalkınma masalı budur: Otomobil üzerine yüz tane kitap yazılması gerekirken, bir tek karşı yazı yazılmamıştır. Çünkü otomobil efsanesi hâlâ yıkılmamıştır. 1990’a kadar değil otomobil, sanayi dahi elli yılın tüm dövizini cebe indirdiği halde, tarımı geride bırakamamıştır. Ancak, ucuz işçinin sebilleşmesiyle, turizm ve konfeksiyon, tarımın yanında gelişmiş, nihayet kalkınma stratejimiz ruhumuza göre şekillenmiştir: Garsonluk, köylülük, overlokçuluktur.</p>
	<p class="block_14"><span class="calibre3">      </span>12 Eylül - 24 Ocak kararları, cumhuriyet tarihinin en acı ekonomik reçetesidir, bu kararlarla on binlerce kadının uçkur çözeceğini Özal’ın kendisi söylemiştir, peşinden banker skandalı, peşinden hayali ihracat ve on bin askerin şehit olduğu Güneydoğu savaşı...</p>
	<p class="block_14"><span class="calibre3">      </span>10 bin şehit ailesine 1 trilyon para yardımı yapıldığını medyanın kendi söylüyor, kendisi ise sadece bir yılda 17 trilyon götürüyor, vatan, memleket sevgileri de işte bu.</p>
	<p class="block_14"><span class="calibre3">      </span>28 Şubat’ta Erbakan’ın alaşağı edilme sebebinin otomobil sanayiyle oynaması olduğunu birçok köşe yazarı yazdı.</p>
	<p class="block_14"><span class="calibre3">      </span>Ve dünyada, Ford dâhil, tek bir lira zarar etmeyen tek sanayi, Türk Otomotiv Sanayiidir. Elli yılda dünyanın en büyük çokuluslu firmalarının bile zarar ettiği yıllar oldu, bizimkilerin kaybettiği bir tek gün olmadı.</p>
	<p class="block_14"><span class="calibre3">      </span>Elli yılda tek kazanan, hep kazanan onlar oldu, ihtilallere rağmen kazandılar, iç savaşlara rağmen kazandılar, dünyaca ünlü Japon firmaları dahi zarar etti, bizimkiler asla!..</p>
	<p class="block_14"><span class="calibre3">      </span>Bize bağışladıkları kurmaca hayat budur. Bu rezil, lanet hayat onların bize hediyesidir. Hediye paketinden ancak Sibel Can çıkar, ya da aydınları öldüren bir mermi. Ve teneke otomobillerine, kartondan ürettikleri otomobillere karşı yazı yazanları, terörist, kalkınmayı baltalayan vatan hainleri olarak suçlayan onlar değil midir?</p>
	<p class="block_14"><span class="calibre3">      </span>Kalkınma, otomobilleşmeyle, üstelik teneke otomobilleriyle özdeş sayılmış. Bugüne kadar tek bir akademisyen bu büyük yalan ve fiyaskolar karşısında tek bir cümle yazı yazmamıştır... Bu yalanı gösteren tek yer, 1960’lı yılların İşçi Partisi programıdır! Bugün haklı çıkan sadece o programdır. 68’li öğrenciler ise, romantizmin heyecanına kapılmış, meydanlarda taşıdığı pankartlarda neler yazıyor olduğunu çoktan unutmuşlardır!..</p>
	<p class="block_10"> </p>
	</body></html>
