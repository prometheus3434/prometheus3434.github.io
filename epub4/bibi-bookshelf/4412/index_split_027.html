<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_26">Dönülmez Akşam</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>1953’ün bir mayıs gününe gidelim. Zati Sungur, Sihirbazlar Kralı gösterilerine devam ediyor. Muammer Karaca Tiyatrosu Cibali Karakolu’nu sahnelemekte. En beğenilen türkücü Zehra Bilir. Radyoda yurttan sesler korosunu, ünlü derlemeci Muzaffer Sarısözen idare etmekte ve halk hızla radyo sahibi olmaktadır. Çorum’da 1945’te 657, 51’de 2021. Muğla’da 1945’te 995, 1951’de 3291. Niğde’de 1951’de 1237 radyo vardır. İlham Gencer, Ayten Alpman ile evlidir, radyoda dans ve caz müziği programlarının vazgeçilmez ismidir. Orhan Boran radyoya yeni girmiştir, hafif Batı müziği sunmaktadır. Yaşar Güvenir henüz genç bir yıldızdır. O günün radyo tiyatrolarından bugüne kalan tek isim ise herhalde Zihni Küçümen’dir. Spor programlarının ünlü ismi Eşref Şefik’tir.</p>
	<p class="block_14"><span class="calibre3">      </span>Harika çocuk İdil Biret, Fransa’da tam da okulunu bitirirken parmağı dolama olmuş, ülkemiz büyük bir endişeye gark olmuştur.</p>
	<p class="block_14"><span class="calibre3">      </span>Sanat müziğinin tartışılmaz klasiği Münir Nureddin seyrek ve klas konserler vermekte, en çok para kazanan sanatçıdır. Fantastik ve yeni genç bir deha ortalığı sallamaktadır: Zeki Müren. Mahmur ve uykulu müzik dünyasında, tahtına çok erken oturdu. Doktor Alâadin Yavaşça, çılgınlıklardan hazzetmeyen ama aşk dedikodularından da kurtulamayan adından söz edilen ikinci büyük sanatçıdır.</p>
	<p class="block_14"><span class="calibre3">      </span>Müziğin kalesi, hatta sosyal hayatın her şeyi Ankara ve İstanbul radyolarıdır. Sanat müziği, Cumhuriyet’in ilk yıllarında radyoda yasaklanmış, büyük yetenekler ömürlerinin uzun bir dönemini kenarda köşede parasız, pulsuz fukaralık içinde geçirmiştir. Sanat müziği özel koro ve kişilerin evlerinde suni bir hayat yaşadıktan sonra 40’lı yıllarda gerçek bir patlama yapmış, duygusal derinliklerimize karşı konulamayacağı herkes tarafından anlaşılmıştır.</p>
	<p class="block_14"><span class="calibre3">      </span>Sanat müziğinden uzak kalan halk, 40’lı yıllarda ünlü şarkıcı Abdülvahap ve Gülsüm’ün şarkılı filmlerine koşmuş, bu ilgi üzerine, Selahattin Pınar ve biraz da Saadettin Kaynak sanat müzikli filmlerle büyük hasreti sona erdirmişti.</p>
	<p class="block_14"><span class="calibre3">      </span>Dünyaya kapalı küçük ve şirin ülkemizde sanat müziği her şeyimizdi, 50’den sonra radyoların tek hakimi fasıl ve şarkı programları oldu. Yakın tarih içinde topluca etkisinde yaşadığımız en büyük sanat dalı, kuşkusuz sanat müziğiydi.</p>
	<p class="block_14"><span class="calibre3">      </span>Pek güzel bir kadın olan Şükran Özer’i bugün kimse tanımaz. Hatta uzun boyu, Avrupai güzelliğiyle Mualla Mukadder efsanevi bir sesti, hayranları, küçük büstlerini büfelerine koyuyordu. Bugün nostalji niyetine bilinenler, Hamiyet Yüceses, Perihan Altındağ Sözeri, Safiye Ayla, Müzeyyen Senar’dır.</p>
	<p class="block_14"><span class="calibre3">      </span>İstanbul’da Tepebaşı, Ankara’da şimdi Altındağ belediyesi olan Esenpark gazinoları meşhurdu. Gönül Yazar’ın kardeşi Belkıs Öziner de ünlüydü; sonra film müzikleri yaptı. Çok sonra Ulu memeler lakabını alan Nigar Uluerer, o gün de meşhurdu. Ve hepsi birer yıldız: Mediha Demirkıran, Behiye Aksoy, Fahriye Caner, artık iyice yaşlanmış Melahat Pars, Cevriye Ceyhun, Müzehher Güyer, Vecihe Daryal, Nevin Demirdöven, Suzan Güven, Mediha Fidan, Mualla Aracı, Mualla Gökçay, Sevim Çağlayan (Adnan Menderes’in metresi), gibi nicesi arasından bugüne kalan tek sanatçı Gönül Yazar’dır.</p>
	<p class="block_14"><span class="calibre3">      </span>Tüm bu kadın sanatçılar tarihimiz boyunca ilk defa kişisel servet sahibi olan, sanatlarında öncü, kitlelerce alkışlanmış, şehirden şehire, ülkeden ülkeye tek başlarına koşturup, yeni bir dünyanın kapısını araladılar.</p>
	<p class="block_14"><span class="calibre3">      </span>Ürkek, duygusal, aşırı utangaç ve kapalı kadınlarımız bu öncü isimlerle, mahalle arasından şehre iniyorlardı. Mahremiyet kalkıyor, parlak ve gizemli aşklarıyla dilden dile geziyorlardı.</p>
	<p class="block_14"><span class="calibre3">      </span>Denilebilir ki, Cumhuriyet’in ilk yıllarında ölümcül bir kaza geçiren sanat müziğini yeniden gönüllere yerleştiren bu öncü, modern kadınlardır.</p>
	<p class="block_14"><span class="calibre3">      </span>Cumhuriyet devrimleri sanat müziğini yasaklamıştı ama cumhuriyet nimetlerini ilk kullanan bu isimlerdi.</p>
	<p class="block_14"><span class="calibre3">      </span>Bu kadın sanatçıların birçoğu Gönül Yazar’ı hoppa ve lakayt bulup dışlamak istemiştir. Aslında sanatçılarımızı “ağırbaşlılar” ve “hoppalar” diye ikiye ayırabiliriz. Gönül Yazar yirmi yaşından sonra makyajla güzelliğini örttü, yine de taş bebek güzelliğiyle kırk yıl hükümdarlık kurdu, ancak, Gönül Yazar’ın 16-20 yaş arası güzelliği tüm rakiplerini kıskandıracak düzeydedir. Gönül Yazar’ın henüz 17’sinde kırdığı fındıklar öyle bir hal aldı ki, 50’li yıllarda dedikodu gazetelerinde kendisine nasihat yazıları boldur. Halkın yalnız sesinden tanıdığı, asil ve kilolu şarkıcılarımızın hüküm sürdüğü radyolarda ona yer yoktu. O da şansını gazinolarda ve dedikodu sütunlarında denedi.</p>
	<p class="block_14"><span class="calibre3">       </span>(Can Dündar’ın Ajda Pekkan ile ilgili bir belgesel yapıp Türk kadınının 60’lı yıllarda sosyal değişimini, pek çirkince ve cilalı övgülerle bu isim etrafında geliştirmesi çok cahilcedir. Yukarıda ismini saydığım kadınların kadınlık ve şıklık durumları bir yana, hiç değilse Gönül Yazar’a uzanabilseydi, çünkü belgeselinden anladığım kadarıyla Can Dündar, “modernlikle” hoppalığı karıştırmış...)</p>
	<p class="block_14"><span class="calibre3">      </span>Bu kadınlarımızın çoğunluğu, köşklerini, saraylarını kendi elleriyle inşa etmiş, dönemin büyük işadamlarından daha çok inanılmaz servetler yapmış ve tabii dillerinden de “Neyleyim köşkü, neyleyim sarayı, içinde gezinen yar olmayınca” şarkısını düşürmemişlerdir...</p>
	<p class="block_14"><span class="calibre3">      </span>Evet, sevgili kardeşlerim. Bir zamanlar yüreklerin en harika sarhoşluğu olan sanat müziğimizin dertleri, trafik canavarından beterdir.</p>
	<p class="block_14"><span class="calibre3">      </span>Önce, “Türk sanat müziği” diyoruz ki, “Türk” kelimesi fazladır, yanlıştır, milli fanatikliğimizin ürünüdür. Şimdi, yoksulluk içinde ölen Tatyos Efendi gibi bir yığın kavgalı ve ateşli yürek sahibi gayrimüslimleri nereye koyacağız? Gayrimüslim sanatçılar, çırılçıplak bir ıstırapla yüzlerce eser inşa ettiler! Bu topraklarda acı çekmenin “Türkçesi” olmaz. Adriyatik’ten Çin Denizi’ne kavramı burada doğrudur, bu acılı kalplerin tutsaklığı, İran, Hindistan, Mısır, Macaristan, Yunanistan gibi geniş bir coğrafyada bir yığın yumuşak hatıra bırakmıştır!</p>
	<p class="block_14"><span class="calibre3">      </span>Kanun, ud, tamburdan iç dökercesine tınlayan sesler coğrafyamızda mükemmel bir ruh trajedisi oluşturmuş, karamsar ezgileri bizleri biçimlerken, vahşi ve kudurgan Moğolluktan, sert ve kötü zevklerden, kirpik gibi ince, kederli insanlar oluverdik. Asırlarca, Musevi, Hıristiyan, Ermeni kiliselerinde dahi bu şarkılar okunmuş, duru yaz rüzgârlarının meltemiyle benzer tutkulu aşkların sakin tabiatlı insanları oluverdik...</p>
	<p class="block_14"><span class="calibre3">      </span>Cumhuriyet Türkiye’si hem sanat müziğini yasaklamış hem de başına Türk koymuş. 50’li yılların sanatçıları Bağdat’a, Kahire’ye, Yunanistan’a konserlere gitmiş, bugün korkunç bir azapla bu fırtınanın duygulu patlamaları sona ermiş, yerine, İbrahim Tatlıses ve Tarkan gibiler aynı coğrafyada beğeni toplamaya çalışıyor.</p>
	<p class="block_14"><span class="calibre3">      </span>İkinci dert, on binlerce eserin notaya alınmamış olduğu için kaybolmuş olması. Sadettin Arel, Suphi Ezgi gibi birçok ünlü bestekâr hayatlarını bu eserleri notalamak, derlemek üzerine kurmuştur. Ancak, modern çağın hayat ısısına uymayan bir “kan” var burada. Eski büyük sanatkârlar eserlerini tanımadıkları, dostları, talebeleri olmayan insanlara vermezlerdi. Gizli tutarlardı. Eserlerinin çalınacaklarına, kötü kullanılacaklarına inanırlardı, kıskanırlardı eserlerini, değiştirilip, başka türlü okunacaklarına, piyasa adamlarınca katledileceklerine inanırlardı. En değerli sandık insan hafızası ve kalbiydi. Dedikleri doğru çıktı. Sanat müziği notadan öğrenilen müzik değil, meşk, yani ustanın dizi dibinde öğrenilen bir müziktir. Notaya dökmek, onu yurdundan, (yani kalpten) kovmak gibi bir şey oldu. Bir eseri taşıyacak sevgili talebeleri yoksa bırakın o eseri kaybolup gitsin, çünkü başkaları o eseri “yemek” ve “para” olarak görür, bugün öyle de oldu.</p>
	<p class="block_14"><span class="calibre3">      </span>Üçüncü dert, konservatuvar eğitimi; konservatuvar eğitimine kurtarıcı gibi bakıldıysa da, en hüzünlü kalplerle yıkanmış binlerce beste, “etik” dersinden habersiz, yüzlerce zıpır çocuğun teknik oyuncağı haline gelmiştir. Ve hatta bir milletin en mutlu en acılı insanlarının elinden çıkmış eserleri, herkesin okuyamayacağı, bir “etik” yasa koyulması şarttır!</p>
	<p class="block_14"><span class="calibre3">      </span>Sanat müziğinin kapalı perdeler ardında öldürüldüğü bugünlerde, eserlerini bir gül gibi kıskanan o günün büyük bestekârlarına saygı duyalım ve notaya geçirmek istememelerinin cahilce değil, bilgece bir tavır olduğunu artık anlayalım...</p>
	<p class="block_14"><span class="calibre3">      </span>Konservatuvar eğitimi ve nota, hazır kalıplar elinde bir eserin herkes tarafından aynı şekilde, aynı tarz ve tavırda söylenmesini ortaya çıkarmış, bestelerin kabarık, coşkun, sarhoş edici gücünü yok etmiş, bir dokunmayla bu hassas kelebekler kalplerden kalplere gezintilerine son vermiştir.</p>
	<p class="block_14"><span class="calibre3">      </span>Bir başka dert, Hacı Arif Beyle başlar, bahar yumuşaklığıyla ruhlara şifa bu ses, gerçek bir dehaydı aynı zamanda. Zaten tüm belalar dehalardan gelir. Akşam aklına gelen şarkıyı, sabah okuyordu. İşte bu alışılmadık “pop” bir durumdu. Bir şarkı, üstünden mevsimler geçmeden, o an, birden, seyirci karşısına çıkabilir miydi? Hatta “seyirci” var mıydı? Alkış, beğeni tuhaf duygulardı. Galata ve Yenikapı seyirciye değil, huşu ve vecd içinde toplu bir ruhsal hayranlığın yüreğinde okunuyordu.</p>
	<p class="block_14"><span class="calibre3">       </span>(Müziğimiz ikiye ayrılır, dinî müzik, dindışı (ladini) müzik. Dinî müziğin meşk edildiği yerler Yenikapı ve Galata Mevlevi haneleri, meşhurdu. Dindışı müziğin kalesi ise saraydı. Enderun (saray içi demektir) mekteplerinde okutulur, talebeler yetiştirilirdi, işte bu talebelerden Çeşmi Dilber arkadaşlarıyla iddiaya girmiş, bu hocayı baştan çıkartırım diye, çıkarttı, dehamızın hayatını mahvetti...)</p>
	<p class="block_14"><span class="calibre3">      </span>Hacı Arif, saraydan kovulmuştu ama “Olmaz İlaç” gibi şarkıları, fazlasıyla ağır ve dar ve bağımlı yürekleri yakıp tutuşturuyordu. Hacı Arif sonra gelen Lemi Atlı, sonra gelen Münir Nureddin ve onlarcasının aşk dedikoduları bitmez paparazzi vaziyetleri bugünden hiç de eksik değildir. Hayranlarının iç dünyalarının dedikodularla istila edilmesi, destansı şahsiyetleri allak bullak etmiştir.</p>
	<p class="block_14"><span class="calibre3">      </span>Üçüncü bir dert, eserler ihsan karşılığı, para karşılığı yapılmaya başlandı. Sanat müziği yalı-konak piyasasında zenginler mutfağında şarlatanlaşıyordu. Sözlü eserlerin ruhunda zaten bir “sürtüklük” vardı, burada bir kavram daha ortaya çıktı: Piyasa müziği. Sanat Müziği, incesaz takımı denilen tam teşekkül, kabasaz denilen bir cümbüş, ud ve darbukadan ibaret, incesaz-kabasaz diye de ikiye ayırabiliriz. Kabasaz takımının bu hayta üçlüsü, kahvelere, gazinolara Sulukule’ye bugünkü Kumkapı’ya giriyor, incesaz takımının tüm klasını harcayıp, maymunlaştırıyor. Öyle ki, kabasaz takımından bambaşka bir müzik türü çıktı ortaya, bırakın Adnan Şensesler’i, Zeki Müren gibi sanat kimliğinin yüksek, azgın ateşinin ruhunda yanan eşsiz sesler dahi, son yıllarda öyle sünepe şarkı sözleri yazdılar ki, hafiflik ve bayağılık yuhalanacak aşağılıktadır.</p>
	<p class="block_14"><span class="calibre3">      </span>Çünkü en büyük dert, Hacı Arif Bey’le moda olan “şarkı formundaydı”? O güne kadar, Itri ve Dede Efendi’nin, kâr semai eserleri revaçta iken, Hacı Arif Bey’le bugün şarkı dediğimiz, içinde sözler olan şarkı formu moda oldu, bugüne kadar saltanatını sürdürdü. Bugün kitlelerin tanıdığı sanat müziği budur.</p>
	<p class="block_14"><span class="calibre3">      </span>Şimdi, sanat müziğinin o büyük sözsüz kâr ve semaileri yedi kat yalnızlık içindedir. Onların bodrumdaki acıklı hallerine bakan hiçbir yayıncı yoktur.</p>
	<p class="block_14"><span class="calibre3">      </span>Bir başka dert, baskılar, kurallar, yönetimle ilgilidir, yani, devletin sanat müziğini ele geçirmesiyle… Cumhuriyet dönemini iyi anlayabilmemiz için, iki sembol ismi misal olarak verip, tartışabiliriz. Biri, Tamburi Cemil’in oğlu Mesud Cemil, ki, tek otoriteydi, o da başlarda, müziğimizin eskimiş olduğunu söyleyip sanatseverleri üzdü, ama müziğimizin radyolarda saltanat sürmesine büyük emekler sarf etti. İkincisi asla Mesud Cemil olamayacak Nevzat Atlığ’dır ki arkasında tarihçi Yılmaz Öztuna vardır. Müziği sağcı partilerin siyasetine sokup, TRT ve bakanlıklarda müziğini kurumsallaştırdı. TV’de izlediğimiz Nevzat Atlığ konserleri müzikseverler tarafından “kilise korosu” ilan edildi. Çünkü Atlığ, korodan ritim sazı çıkartmış, halkı ekran başında on yıllar boyu uyutmayı başarmıştır. Müziğimizin ölmesinde baş cellat Nevzat Atlığ’dır.</p>
	<p class="block_14"><span class="calibre3">      </span>Bir başka dert, sanat müziğinin erkeği kadınsılaştırdığı, mesela Bülent Ecevit dahi, sanat müziğinin insanı kadınlaştırdığını ilan etti...</p>
	<p class="block_14"><span class="calibre3">      </span>Bir başka dert, cumhuriyet alfabesiyle kaybolan Osmanlıca harflerin aym-gayın gibi, gırtlak güzelliği ve derinliğinin kaybolup, tüm seslerin ağız boşluğundan çıkması Zekai Tunca gibi bir sürü fiyonklu, zeytinyağı seslerin ortaya çıkması...</p>
	<p class="block_14"><span class="calibre3">      </span>Buna bir de imaj sorunu eklendi, erkek şarkıcılarımız çirkin, kart pezevenk kılıklı bulununca, TRT, Sami Aksu gibi yumurta suratlı, Yıldırım Bekçi gibi begonya gözlü güya yakışıklı tipleri piyasaya sürüp, onlarca yıl şans verdi, İspanya’da erkek şarkıcıları küçükken hadım edip, kadınsı ses ararlarmış, bizim de kadınsı seslerimiz bir türlü moda olamadı.</p>
	<p class="block_14"><span class="calibre3">      </span>Ancak, çok bozuk bir “gay” pazarı türedi ki, şimdi müzik dünyamızda böyle tiksinti uyandıran bir kabile kol geziyor.</p>
	<p class="block_14"><span class="calibre3">      </span>Bir başka dert, makam aralıklarının tüm koordinatlarının denenmiş, doldurulmuş, yani müziğin “tamamlanmış”, yani “ihtiyarlamış” olduğu iddiası.</p>
	<p class="block_14"><span class="calibre3">      </span>Bir başka dert, şarkı sözlerinin gülünçlükten öte bozukluklar taşıması. Ruhu hiçbir sevgiyle zorlanmamış, kendini şarkı sözü yazarı sanan bir sürü fırlama işportacı herif, geçtiğimiz otuz yıl içinde akıllarına gelen her şeyi kâğıda döküp, milyarlar ve şöhretler kazandı.</p>
	<p class="block_14"><span class="calibre3">      </span>Testere suratlı bu adamların elinde sanat müziği korkunç saldırıya uğramış, bozukluğun ve aptallığın dibini bulmuşlardır.</p>
	<p class="block_14"><span class="calibre3">      </span>Akşam oldu, akşam oluyor, akşam olacak, hüzün geldi, hüzün gidiyor, cümleleriyle dolu onbinlerce şarkı, fare sürüleri gibi ruhları istila edip çürütüyor.</p>
	<p class="block_14"><span class="calibre3">      </span>Sanat müziğinin diğer büyük derdi “melankoliyle” ilgilidir. Abdülhak Hamid’in “Her yer karanlık” Makber şarkısı yüzyıldır zirvede, bir de peşinden “Hastayım yaşıyorum” şarkısı onlarca yıl zirvede… Abdülhak Hamid, Makber’i, Hindistan’dan gelirken gemide ölmekte olan karısının başında yazmıştır, yolculuk aylarca sürmüş ve bu ürpertici karanlık sahneler ruhumuzu demir halkasıyla esir aldı. Zaten muhafazakâr melankolinin, mezarla, kabirle, türbeyle, ah öldüm, geberdim nidalarıyla bitmeyen bir derdi vardır... Bu bir “karanlıklar coşkusu mu?”, yoksa ruhun tanrısal neşesine indirilen barbar bir balta mı? Tartışmak lâzım. Ancak, Abdülhak Hamit, bizi burada karanlıklar içinde bırakırken, kendisi Londra sefirliğinde, tiyatro localarında 15’lik İngiliz kızlarla haşna-fişnalardan geri kalmamıştır.</p>
	<p class="block_14"><span class="calibre3">      </span>Şarkılarımızın bir diğer yarısı da, yüzyıldır bu ülke sanki hiç savaş görmemiş, darbeler görmemiş, yoksulluklar yaşamamış gibi Lale Devri’nden kalmadır, soyut güzellik merakı artık sapık ve vampir bir psikopatlık düzeyindedir, Divan şiirinden kalma, lale, sümbül, akasya, gül, çemen türü bitkilerle, garip sübyancı bir sevda, artık kart pezevenk tadı veriyor.</p>
	<p class="block_14"><span class="calibre3">      </span>Şarkı sözlerimizden aşk, karanlık, ay, akşam, gece, dert gibi yirmiye yakın kelimeyi çıkartsak, geriye bir şey kalmaz, şişirme kelimeler şarkılarımızı istila etmiştir, büyük coşkulu ırmağımıza şehrin tüm kanalizasyonları karışmıştır, artık ayıklamak da imkânsızdır. Dama oynayabilecek kadar becerisi olmayan insanlar ortalıkta “büyük bestekâr” diye geziniyor! Ve artık herkes sanat müziğine “Bize kafayı buldursun” diye bakıyor. Bir yemekhane kedisi Sibel Can bile bu müziğin assolisti oluyor! Bugün şarkıcılarımız o kadar ince şarkılar söyledikleri halde, o küstah, ev kabadayısı suratları değişmiyor, çünkü hepsi kırk haramiler, şarkılarını repertuvardan geçirmek, ya da satmak için her türlü dalkavukluğu meslek edindiler! Yetmiş yıl önce, kantoların sözleri dahi hafif bulunur, aşağılanırken, o kanto sözleri dahi bugün mucizevi güzellikte değerlendiriliyor.</p>
	<p class="block_14"><span class="calibre3">      </span>Yanaklarıyla ciğer yemiş hovarda ruhlu bir sürü fraklı adam, TRT’yi istila etmiştir. Korodaki zebani kadınlar, gestapo şefi suratlarıyla on yıllar boyu bize şarkılar söylediler.</p>
	<p class="block_14"><span class="calibre3">      </span>Bir başka dert ki, aşağılık kompleksimizin artık sicili olmuştur, çağımız artık çok sesli çağıymış... Sanat müziği nağme müziğidir, melodik yapıdadır, tek çizgiyi takip eder, çoksesli müzik, aynı çizgide birden çok ses, yani orkestrasyon yani seslerin ahengi, yani armonik yapıdadır. Çok sazlı müziği çoksesli diye anlayan Yıldırım Gürses gibi ucubeler bile devletin ağzıyla konuştu. 50 yıldır ekranlarda bir sürü adam, önemli, çok önemli iş yapıyormuş gibi bu muhabbeti uzattıkça, uzattı.</p>
	<p class="block_14"><span class="calibre3">      </span>Ve hepsinden daha büyük dert ki, yüz tane roman çıkar, korodakiler, piyasadakileri sevmez, torpilli solistler sevilmez, dışarıda kalanlar torpillilere gıcıktır, lanet okur... Müzikten anlayan tayfalar içinde bir diğer kısım, azizim ben Bekir Sıtkı Sezgin, ya da Çinuçen Tanrıkorur’u, ya da Serap Mutlu Akbulut’u seviyorum diyerek cilası bozuk bir klasla kasıntılı konuşmalarına doymak bilmezler.</p>
	<p class="block_14"><span class="calibre3">      </span>Hem devlet hem MHP faşist olabilmek için yıllarca didinmiş, ancak kurumsal zekâları olmadığı için paldır küldür karga tulumba bir faşizm uygulamışlardır. Maalesef ülkemizde en sert faşist yapı sanat müziğinin yönetiminde ve ruhlarımız bu gestapoların elindedir. Hayattan ve ince hüzünlü şarkılardan söz etmek bu halka, bu kadar ağır bir maliyete mal olmamalıydı.</p>
	<p class="block_10"> </p>
	<p class="block_9"> </p>
	</body></html>
