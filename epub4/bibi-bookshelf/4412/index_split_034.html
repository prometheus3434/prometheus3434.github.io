<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_33">Cemal</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Kışları nasıl soğuk olurdu, soğuk, soğuk değil, işkenceci sapık. Gece yarıları ağlayan kedilerin sesleri, hayata olan son bağlarımı da kemirirdi. Apartman kapısını açıp içeri alsam, yarın apartmanda kavga çıkar! Apartman, apartman kadar yara! İçeri almasam nasıl uyurum, dışarıda sağır bir ayaz, kırılmış bir vazo sokak!.. Battaniyemin altı felsefe kulübü! Hatırla Tanrım! Kedilerden birini alsam? Öbürleri? Kapıya yiyecek koysam, beni görüp boşuna umutlanırlar? Tanrım hatırla, ne olur kedileri kucağına sen al! Tanrım ne olur, hayatın kasırgasıyla sökülmüş kimsesizlerin kırık camlarına pamuk yastıklar, kırlentler sokuştur, Tanrım ne olur, şu taş gecelerde annesinin memesini emen bebeklere acı!..</p>
	<p class="block_14"><span class="calibre3">      </span>Kurutulmuş bağırsak renginde sabahlara yalvarıyorum, Tanrım inşallah kaloriferler yanıyordur, işe gidiyorum, geceden kalma çürümüş bir soğuk, başıboş bir köpek gibi üstüme saldırıyor!.. Loş bir uçurumdan kurtulur gibi büroma giriyorum, kıvamında, neşeli bir sıcak hava! Dostlukla hoşgeldin diyor, radyoyu açar, sımsıcak bir makamda şarkı söyleyerek sarılır, öpüşürüz!</p>
	<p class="block_14"><span class="calibre3">      </span>Kalorifere ellerimi koyar, tüm dünyayı küçümserim! Hayatın en genç, en coşkulu aşığı oluveririm yeniden!.. Kendime yemin ederim, sigara almaya bile sokağa çıkmayacağım, sokak! Bir deri bir kemik kalmış, yine de korkunç bir uluma duyuyorum!..</p>
	<p class="block_14"><span class="calibre3">      </span>Kalorifere ellerimi koyar, buzlanmış camın mest olmuş kristal desenlerinde mahmurlaşırım. Boyu küçük, kolları çok uzun, köy imamı çaycımız gelir! Bir sürü dertli bulut, bir sürü gevezelik duvarlara çarpar, uykumun çıt çıtları bir bir açılır!.. Bulgur suratlı çaycı, kapı önünde paspas diye kullanılan halı flekse gözünü diker, kumarbaz bir çocuk şımarıklığıyla, “Bugün cuma şunu götüreyim, seccade diye”... Götürür. Çaycı imamın sırtına neşeyle bir yumruk sallarım!..</p>
	<p class="block_14"><span class="calibre3">      </span>Ellerimi kalorifere koyup, çayımı yudumlar, camı hohlayarak, sokağı seyreder, soğuktan canavarlaşmış kadınlar içinde benimle masal gibi sevişecek nar dudaklı, çocuk gülüşlü bir kadın ararım...</p>
	<p class="block_14"><span class="calibre3">      </span>Kalorifere ellerimi koyar, bir güzel âlem içinde sarhoş olurum. Büromun karşısı Maltepe Camii! Tam da önümdeki kaldırımda, otuz yaşlarında simitçi bir kadın!.. Simitler camekânlı tezgâhın içinde, kadın bir mabet gibi siliyor tezgâhın camlarını!.. Boynunda dört dönmüş kaşkol! O zırhlaşmış kaşkolü gördükçe ağzıma ne ekmek girer, ne su! Yüksek rütbeli subaylar iri iri bakar kadına, “Asker üşümez, çıkart şu kaşkolü” der bir halleri var... Ellerinde kalın mı kalın eldivenler, donmamak için tezgâhın etrafında dört dönüyor, arada bir bulvarın karşısında kestane tezgâhına koşup, bir gözü simitlerinde, birazcık ısınıp, ellerine, ceplerine sıcaklar doldurup, tekrar tezgâhına koşuyor, soğuktan yüzü mosmor! Azgın soğuktan akşama kadar durduğu yerde zıplıyor... Bir gün de çıplak ellerini görmüştüm, patlayacak gibi, patlıcan gibi..</p>
	<p class="block_14"><span class="calibre3">      </span>Ellerimi kalorifere koyar, “İmamın göz koyduğu halı fleksi ona mı versem?”... Bir gün de ilkokula giden kızını gördüm, mavi önlüklü, beyaz yakalıklı, kızı bir görseniz, melek gibi!.. Kürklü kadınlar da kızına iri iri bakıyor, “Bu kızı burada neden üşütüyorsun, şimdi okulunda olmalı!”.. Kızına büfeden, portakal suları içiriyor. Gözlemeler alıyor, kızı ne isterse alıyor. Ayakkabının içinden kızına bir de patik giydirmiş, kızı yanına geldiğinde bir sevinç kaplıyor kadını, eldiven içleriyle okşuyor, durup durup bir daha sarmalıyor. Kestaneciye koşup sıcacık kestaneler getiriyor!..</p>
	<p class="block_14"><span class="calibre3">      </span>Ellerimi kalorifere koyar, bir soluk kestane almak bana da fantastik geliyor, amaan kalsın! Ben sokakta bir dakika duramıyorum, o akşama kadar orada! İşte bu düşünce de beni deli ediyor. Acı bir maden suyu gibi hırslanıyorum, kinimi boş bardağı almaya gelen çaycıdan çıkarıyorum, “Ulan köylüler, devlet çürütmede uzmanlaşmış, pintileşmiş, profesyonelleşmiş salaklar, nedir şu hal, gel seyret şu kadını, nedir ulan!..” Çaycı imam, simitçiye de çay taşıyor, çayın dumanını buradan görüyorum, dumanlar ne güzel uçuyor sokakta, yumuşuyorum, bizim imam tekrar geldiğinde çayın dumanı gibi imamın kertenkele boynuna sarılıyorum!..</p>
	<p class="block_14"><span class="calibre3">      </span>Kalorifere ellerimi koyar, film gibi kadını izlerim, halkımızın da hoşuna gitmiyor bu durum, birçok büronun penceresinde aynı filme meraklı insanlar dolu. Öfkeli şairlerle, kanlı ihtilallerle ahbaplık kuruyorum, ben de şiirler yazıyorum, kalın paltosu olan herkesi giyotine gönderiyorum. Masonlar, ordular, şirketler, tarikatlar, mafyalar; hepinizin Allah belasını versin!.. Kadını ezberliyorum. Sanki karşıdaki kestaneciyle can sıkıntısıyla işaretleşiyorlar. Sanki yanlarından tafralı kadınlar, kürklü kadınlar, geçince hani pis kokuyorlarmış gibi, burunlarını tutuyor, sinsice gülüşüyorlar!.. İşte bunu sevmedim! Çünkü ben de yakası burnuma kadar uzanan pahalı bir kazak satın almıştım, daha yeni!..</p>
	<p class="block_14"><span class="calibre3">      </span>Kalorifere ellerimi koyar, bir gün yanından geçerken, söyleyeceğim, “Abla benimle evlenir misin?” “Ne olur evlen benimle abla, hazır bir kızımız da var! Çalışır ben bakarım!”... Ya derse ki, tezgâhta sen dur, ben büroda çalışayım!.. Hayır, yapamam, kalsın... (Kocasının olmadığını nereden çıkarıyorum, ne bileyim, öyle asil bir duruşu var ki?)</p>
	<p class="block_14"><span class="calibre3">      </span>Soğuk kadını kırbaçlıyor, kadın beni! Tapındığım kadın oluverdi. O gün kadına yeterince üzülmemiş, önümden geçen herkesin kalbini bıçakla delik deşik edecek kadar haydutlaşmamışsam, o gün, kendimi yaşamamış hissederdim. İşte böyle hayalimdeki kinle kandırırdım kendimi, daha somut bir şeyler yapmalıyım. Yemeyeceğim halde, her gün beş-altı tane simit almak istiyorum. Toprak altındaki soğan gibi bir vicdanı olmalı.. Öyle acı sert bir onurla çalışıyor ki, benim hastalıklı iyilikseverliğimi suçüstü kıskıvrak yakalar diye korkuyorum. Çaycı imama, halı fleks seccadeyi kadının ayaklarının altına sermesini söylüyorum, ülkesine çekidüzen vermeye çalışan bir kral gibi. İmam halı fleksi severek alıyor, ikiye katlıyor, bir güzel okşuyor, toplaşmış tüylerini tek tek yoluyor!..</p>
	<p class="block_14"><span class="calibre3">      </span>Ellerimi kalorifere koyar, seyrederim, imamın kadına halı fleksi götürmesini... Ama imam? Kadının ayakları altına iki kat yırtılmış karton parçası koyuyor. İmam geldiğinde tekme tokat döveceğim, onu... “Ağabey, sen üzülme, halı fleks yağmurda su çeker, işe yaramaz, sen küsme, yağmur yağdıkça ben kartonu değiştiririm!” diyor...</p>
	<p class="block_14"><span class="calibre3">      </span>Ve çok sonra öğreniyorum, simitçi kadın, bizim çaycının karısı!..</p>
	<p class="block_14"><span class="calibre3">      </span>Büroyu çoktan tasfiye ettim, sık sık komşu hastanede arkadaşlarımı ziyarete gidiyorum, iş bitimi oturuyor, dedikodu aşklardan söz ediyoruz, hurda aşklarımızı ortaya döküyor, hepimiz inceden zulasındaki aşkını saklıyor, yine de sırdaş oluyoruz. Kime konuşsam, ufukta patlayacak bir fırtına görüyorum. Deniz meltemi gibi bir kızla tanıştım, çok da konuşkan, “Ben hiç âşık olmadım” dedi, ben de ona komik, hem de talihsiz aşklarımı anlattım. Çok eskiden notlarımı aldığım, şiirler yazdığım bir defterimi sürekli yanımda taşırdım, adı Gül’dü ve defterimde dibe vurmuş eski aşklarımdan aynı isime yazılmış şiirler vardı, ölürüm bu defteri okumam. Gül, felçli, spastik çocuklara, kaslarını kontrol etme, yürütme, hareket edebilme eğitimi veriyor. Sırada bekleyen o kadar çocuk var ki, toplumsal bir felaket hastanenin çürümüş tavanlarına vuruyor. Hastalar öyle lüzumsuz sorular soruyor ki, çürümüş tavan insanı yutup yiyecek, vermesen, kendini savaş suçlusu hissediyorsun. Hastalar el pençe divan iki büklüm soru soruyorlar, soruyu geçiştirsen, hemen bir mızrak çıkartıp, kellenizi mızrağa geçiriyorlar. Hastane penceresinden bakınca gökyüzünde bulutlar kaya parçaları gibi görünüyor, o kadar torpilli hasta var ki, çocuklara ancak bir yılda sıra geliyor. Parmak kadar çocukların bacaklarına, beline kadar metal halka cihazlar takılıyor, dıştan tutacak demir iskelet, sonra çocuklar büyükçe bir minderin yanına geliyor. Hastanenin penceresinden kırlangıçlar geçer, Gül akşama kadar çocuklarla uğraşır. Nasıl uğraşır? Nasıl sabır? Gül’ün elleri uzun bir yaprak, çocukların hepsi porselen hamuru gibi. Gül, şaklabanlık, oyunlar yapıyor, çocuklar nasıl küçücük, konuşmayı bilmiyor, söyleneni anlamıyor! Anneleri yanlarında ecel terleri döküyorlar. Çocuğun eğitimi alabilmesi için oyuna girmesi gerekiyor, işte dünyanın en büyük sırrı bu şakalı oyunlar! Çocuğun bir yabancıya alışması zor, çocuk eğitimi alamazsa, çocuğu sıradan çıkartıp yenisini alıyorlar!</p>
	<p class="block_14"><span class="calibre3">      </span>İş dönüşü köprü üstünden geçiyoruz, bitmez tükenmez bir katar geçiyor önümüzden, Gül, “Hiç âşık olmadım” diyor, öyle diyor ki, sanki atlayacak gibi... Trenin gürültüsüyle mi, bu sözlerle mi, öyle sarsıldım ki, at olsaydım, burun farkıyla trenin altındaydım...</p>
	<p class="block_14"><span class="calibre3">      </span>Ben yine de kendimi o gün trenin altında kalmış kabul ettim, ön ayaklarını kaybetmiş bir at gibi. Ben sanırdım ki, her insanın bir annesi olması gibi bir aşkı olur!</p>
	<p class="block_14"><span class="calibre3">      </span>Günlerden bir gün hastane içinde simitçi kadını gördüm, gözlerime inanamadım, spastik bir çocuğu yürütmeye çalışıyor, küçük oğluymuş, çocuğun sırası gelmiş, bir aydır tezgâha çaycı kocası bakıyor, o, burada sıra bekliyor. Beni tanır gibi oldu. Renk vermedim, şimdi beni bir bok sanıp umut eder, elimden gelmeyecek bir “torpil” bekler diye ödüm koptu... Simitçi kadın büyük bir sınava girecekmiş gibi telaş içinde, inşallah olur, inşallah olur diye dört dönüyor koridorda. Gül’ün kulağına söyledim, “Bu kadın var ya, ben bununla evlenecektim”, gülmekten yerlere yattı. Gülle beraber gidip çocuğu sevdik, sıkıntılı bir mesafede olup bitenleri izledim. Gül çok yakınlık gösterince, ben de beyaz önlük giyip kendimi çocuğa alıştırmaya başladım. Adı Cemal!.. Kaşlarını çatıp, dudağını bükmüş, yerinden hiç kımıldamıyor, yanakları, elleri, bozuk saat yelkovanı gibi oynuyor. Cemal eğitime başladı, annesini bir sevinç aldı. Cemal yürüsün diye, annesi kalbini tutuyor, annesinin kalbini kim tutabilir? Ama Cemal bir türlü Gül’e yanaşmıyor, annesinin boynundan hiç inmiyor, bizi gördükçe pis insanlar görmüş gibi burnunu tutuyor ve saatler boyu gözlerinizin içine çivilenmiş gibi bakıyor. Mindere ayak basmıyor. Gül, mesleğinin altını üstüne getiriyor, şaklabanlıklar yapıyor, Cemal, karmakarışık ve dikenli bir çiçek gibi dokundurtmuyor kendine... Gül, amirine rica edip, Cemal’in süresini birkaç kere uzattı, Cemal hiç yüz vermedi. Gül’ün sinirleri yıpranmaya başladı, annesinin kalbini kimse tutamıyor, koridorda uzun uzun ağlıyor!..</p>
	<p class="block_14"><span class="calibre3">      </span>Cemal oyuna niçin girmiyor, işte Gülle günlerdir bunu konuşuyoruz. Gözlerinizin içinde bir yerde Cemal hayatı kestirip atmış. Annesi, Gül, uzaktan ben, perişan olduk. Umudumuz yok, sırada bekleyen çocuk anneleri gelip gelip kontrol ediyor, cevap vermezse, onların çocukları girecek sıraya!.. İlk günler taklalar atıp, oyunlar çeviren Gül için Cemal, zehirli bir meyve oldu, her günün akşamı insanı dünyaya küstüren kirli bir yorgunlukla Gül, çileden çıkıyor, ertesi sabah hiçbir şey olmamış gibi yeniden içtenlikle, sevgiyle inanılmaz bir merhametle Cemal’in karşısına çıkıyor! Cemal bozuk bir yelkovan gibi, orada duruyor, o kadar, gözlerinizin içine bakıyor, o kadar pis kokuyormuş gibi Gül’e bakıyor, o kadar!... Cemal’in elleri, ayakları nişasta lapası...</p>
	<p class="block_14"><span class="calibre3">      </span>Ne ulan bu hayat mı? Gül, yarın son defa gideceğim Cemal’in yanına dediği gün, bir yakınım vefat etti, apar topar fırladım. Bir hafta yoktum, dönüşte eve uğramadan, hastaneye koştum. O küçük, pembe kirli salondaysa, başardık, değilse? Hem de nasıl kaybettik? Yürürse annesinin tezgâhına bile bakabilir? Değilse, kaldırımdaki dilenciler geliyor aklıma!.. Bir hışımla eğitim salonuna girdim, dünyalar benim oldu. Gül ile Cemal kucak kucağa minderin üstünde tepiniyorlar, şakalaşıyorlar. Bir muhabbet, bir poyraz, bir deliliktir gidiyor, annesi yanlarında, nasıl gururla izliyor oğlunun oyunlarını. Oyunlarını bozmadan, sessizce geri çıktım...</p>
	<p class="block_14"><span class="calibre3">      </span>Aradan on üç yıl geçti hâlâ düşünürüm, ne oldu da Cemal eğitime, oyuna girmeye karar verdi. Dedim ki; diyorum ki; kendi kendime, o gün Gül’ün gözlerinin rengi değişmiştir! Çünkü Cemal sadece gözlerinin ışığından anlıyor? Diyorum ki; kendi kendime, yakınımın vefat ettiği gün, şiir defterimi Gül’ün masasına bırakmıştım, şiirleri kendine sanıp, âşık mı oluverdi?</p>
	<p class="block_14"><span class="calibre3">      </span>Çocuklar böyledir, gözlerinizin içiyle, rengiyle ayırdeder yapmacıkları sahicileri, gerçek dostları, yalanları... Gözlerinin içinde bizden yüksek mi yüksek ay merdivenleri, ağırlığı yok, sebebi yok, alır kendi koynuna götürür bizi? Ya da bakırı, demiri, her sertliği delen pırıltıları, alır kendi denizine götürür bizi? Burnumuzu tutmadan, her gelen dalgaya sarılır, herkesle sevişiriz! En tatlı elmaların kırmızı pırıltıları ağzımızın en ballı köşesinde böyle sevişir?</p>
	<p class="block_14"><span class="calibre3">      </span>Ne bu hikâye burada bitti, ne de ben onu yazmayı becerebildim, işte böyle bulvarda bir arkadaşımla turluyor, gerginlik atıyoruz, “Haberler kötü, siyaset kötü, herkes karamsar, baksana şu insanların yüzüne, kimsenin yüzü gülmüyor” diyor!.. Herkes tren altında can verir gibi, bakmaya korkuyor insan. İşte orada gördüm. Yüzü sevinç dolu, mutlu, trampet adımlarla, gururla yürüyor!.. Başaramazsam da yazacağım bu hikâyeyi dedim, çünkü tanıdım onu, simitçi kadındı o. Şimdi arkadaşıma bu kadını tanıdığımı söylesem, pırıltısı kalmamış biz insanlar, nasıl anlatır bu hikâyeyi, uzun hikâye... Simitçi kadındı o… Sanki bu ülkenin hiçbir derdine bulaşmamış, melek bir hali vardı. Küçük bir Afrika ülkesinin neşeli bir kralı gibi geçiverdi, yanımızdan...</p>
	<p class="block_14"><span class="calibre3">      </span>Gözlerimle gördüm, şahidiyim, böyle yürümek için çok çalıştı!.. Gidip tanışıklık vereyim, hatırlar, sımsıcak dokunayım dedim, ellerine!.. Ellerimden utandım, ben onları, kaloriferde ısıttım!..</p>
	<p class="block_14"><span class="calibre3">  </span></p>
	<p class="block_9"> </p>
	</body></html>
