<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_24">Bir Mendil Niye Kanar?</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Amerika, Bağdat’ı ezan sesleri altında bombaladı, yürekten isyan eden tek bir yazar, insan çıkmadı, her şeyi katı bir mantıkla öğrenir olduk. Bu ülkede nasıl bir tarih, nasıl bir Türkiye öğretiliyor ki, hiç kimse, ekranda, canlı yayında cehennem sahnelerini film gibi izlerken duygu seline kapılmıyor, ağlamıyor. Büyük ve devasa katı bir değişimin yüreklerimizi yok ettiği vahşi bir uğursuzluğun tam ortasındayız. Türk şiirinin en çok okunan “Bir mendil neden kanar Ahmet ağabey, et değil, tırnak değil” mısraları, beni bu sırılsıklam duygusallığımızın tarihine götürdü, gördüm ki, bu mısraların arkasındaki tarihi kimse bilmiyor, bütünüyle unutulmuş yakın geçmiş.</p>
	<p class="block_14"><span class="calibre3">      </span>Bir Alman dergisi, yüzyılımızda en çok kullanılan kelimeleri topladı, Hitler, 2. Dünya Savaşı, AİDS... Yüz milyonluk kütüphaneleri olmasına rağmen, onlar da unutmuşlar kanayan mendillerin tarihini...</p>
	<p class="block_14"><span class="calibre3">      </span>Geçtiğimiz günlerde bir küçük haber, bir başka gün Birleşmiş Milletler teşkilatından S.O.S bir haber: Verem Hortluyor. İşte çocukluğumuzda en çok duyduğumuz şeyler: Verem Bulaşıcı Bir Hastalıktır. Verem Savaş Dispanserleri.</p>
	<p class="block_14"><span class="calibre3">      </span>Cumhuriyet tarihimizde en çok can almış bu büyük afetin tek sebebi, yoksulluk idi, veremin yeniden hortlaması, halkın derinliklerinde nasıl vahşi bir çığlığın, yoksulluğun yaşandığını gösteriyor.</p>
	<p class="block_14"><span class="calibre3">      </span>İnanmayacaksınız, gerçek bu, 1965-70 yılına kadar İstanbul’da veremden her yıl ortalama 1000-1500 kişi ölüyordu, nüfusa oranı binde on altı, taşra şehirlerinde şehir başına bu rakam 200 idi, nüfusa oranı binde yirmi. Cumhuriyet tarihimizde en çok kullanılan isimler Atatürk, Menderes, 68... yalan hatıralarını yazan yüzlerce şahsiyetin kaleminden balgamı kanlı bu öksürüklü öyküden parçalar bulamıyor, unutmaya çalışıyoruz.</p>
	<p class="block_14"><span class="calibre3">      </span>20 bin Türk filmi hikâyesi içinde birkaç veremli kız öyküsü ancak bulabilirsiniz, felaketin büyüklüğü hakkında bilgi vermez. Yakın tarihimizin en büyük afeti, veremdir, 1945’te 100.000 açık veremli, 50’li yıllarda 200.000, 60lı yıllarda bunun da üstünde... Yoksul ailelerin en büyük endişeleri, âşık olan çocuklarının üzüntüden verem olmak korkusuydu, çünkü aşırı üzüntü, aşırı duygusallık veremin başlangıcıydı.</p>
	<p class="block_14"><span class="calibre3">      </span>Verem mikrobunu 1882’de Robert Koch buldu, basil denilen uzun çomak şeklinde mikroplar, açık akciğer veremlilerin balgamlarıyla dışarı çıkar. Öksürdükleri, söz söyledikleri zaman ince habbecikler havaya saçılır, teneffüs yoluyla yanındaki insanlara bulaşır. Küçük bir habbecik 1000-23.000 arası basil taşır, öksürüklüden bir metre mesafeye kadar yayılır, açık veremliler yere tükürseler, balgamlarını öteye beriye sürseler milyarlarca basil etrafa dağılır, kuruyunca, basiller tozlara karışıp halkın içine karışır. Tozla bulaşma veremin yayılmasında en büyük etkendir, bizi büyüten anneler temizlik hastası olmuştur, veremlilerin odalarında, koğuşlarında, yanlarında bulunmak yasaktır.</p>
	<p class="block_14"><span class="calibre3">      </span>Halk arasında veremin adı: İyi olmaz hastalıktır, edebiyatımızdaki adı: İnce hastalıktır.</p>
	<p class="block_14"><span class="calibre3">      </span>Basiller, vücutta ilk oturdukları akciğer dokularında tepki, iltihap meydana getirir, ileride sarımtırak renk koyu bir madde haline gelir, peynire benzediği için peynirleşme denir, akciğerden balgam halinde dışarı atılır, atıldığı yerde mağara (boşluk) oluşur, vücut, savaş için oraya kanda bulunan (lenfosit) beyaz yuvarcıklar gönderir, bunlar basili hapsetmeye çalışır ve bir doku oluşur, buna verem dokusu denir. Bunları bize ilkokullarda, veremle savaş dispanserlerinden gelen hemşireler anlatırdı. Bu oluşan dokuya tüberkül denilir, bu yüzden veremin diğer adı: Tüberkülozdur. Tüberküloz denilen doku, harap ettiği yerde kan damarı da bulursa, kanama olur. Ve kanayan mendilin öyküsü burada başlar. Veremin en büyük belirtisi: Ağızdan kan gelmesidir.</p>
	<p class="block_14"><span class="calibre3">      </span>Hasta kendini kırık, kuvvetsiz hisseder, hafif ateş başlar. Göğüs ağrıları, ses kısıklığıyla kendini gösterir, her veremli zayıf, ince yapılı olursa da, böyle bir kayıt yoktur, veremden kurtuluşun tek umudu: İştahın geri gelmesidir.</p>
	<p class="block_14"><span class="calibre3">      </span>Veremin teşhisi röntgen muayenesiyledir, bizim kuşağın evinde akciğer röntgenleri uzun yıllar fotoğraflarımız arasında saklı kaldı, sonra bu filmlerden bazı kadınlar abajur, avize gibi süslü eşyalar yapmaya başladı. Veremli doku iyileşinceye kadar yapılacak tek şey, çok iyi yemek, istirahattir. Açık, temiz hava şarttır. Verem hastaneleri menüsünde, üç ayrı kahvaltı, iki öğün yemek uygulanır, toplam beş öğün yemek. Kuvvetli bir gıda rejimi şarttır.</p>
	<p class="block_14"><span class="calibre3">      </span>Verem hastaneleri ağır hastalar, sanatoryumlar hafif hastalar, dispanserler ise, verem taraması yapmak, veremli insanların bulaşma alanlarını araştırmak, ön tedbirler almak için kurulmuştur. Cumhuriyet tarihinin en büyük başarısını Verem Savaş Dispanserleri gerçekleştirdi.</p>
	<p class="block_14"><span class="calibre3">      </span>Hâlâ duruyor mu bilmiyorum, Trabzon’da Tabakhane yokuşunu çıkarken sağdaki sokakta verem savaş dispanseri göreceksiniz, işte bu dispanser, Türkiye’nin ilk sekiz dispanserinden biridir, ilk dispanserler, Ankara’da, Bursa’da, İstanbul’da açılmıştır. İlk sanatoryum 1924 yılında Büyükada’da bir köşkte, ünlü bilim adamı Musa Kazım tarafından kurulmuş, sonra Burgazada’da, sonra Yakacık’a Rıfat Sayar’ın sanatoryumları, yatak sayıları toplam 350’yi geçmezdi, 1950’li, altmışlı yıllarda bu yatak sayıları hızla beş bin on bini bulacaktır.</p>
	<p class="block_14"><span class="calibre3">      </span>İlkokuldan liseyi bitirene kadar okul koridorlarında Atatürk posterlerinden daha çok sayıda tek şey vardı: BCG afişiydi. Türk tarihindeki en büyük uygulama BCG aşısıdır, nüfus sayımından bile kaçan olmuştur, BCG aşısından asla.</p>
	<p class="block_14"><span class="calibre3">      </span>Trabzon’un ilk büyük hastanesi Numune ise de, peşinden Çamlık mevkiindeki Verem hastanesi gelir. Verem hastanesine yolcu taşıyan tek durak, Atapark’taki babamın durağıydı. Ziyaret günleri, babam beni zorla, kaldırır, karlı kış günü arabanın lastiklerine hava vurdurur, gücüm yetmez, uykusuzluktan pompanın üstüne yıkılır gibi olurdum, kollarım kopardı. Ve arabayı durağa çekip başlardık bağırmaya: “Çamlık Hastane, Çamlık Hastane” diye. Beş müşteri alırdık Chevrolet arabaya, müşteriler kabul ederse, babam arka koltuğu dörtler, altı müşteri, bazen babam müşterilerle kavga çıkarır ön koltuğu üçlerdi, veremli hastaları, ziyaretçileri gün boyu taşırdık Çamlık mevkiine.</p>
	<p class="block_14"><span class="calibre3">      </span>Ben muavin olarak tıkış tıkış müşterilerin ayak diplerine çömelir, veremli hastaların bacakları arasında bu pis hastalığın tehlikelerini bilmeden, sırf babamdan harçlık almak için gider, gelirdim.</p>
	<p class="block_14"><span class="calibre3">      </span>Çamlık mevkiinde 1960’lı yıllarda yüzyıl boyunca görülmeyen büyük bir fırtına meydana geldi, çam ağaçları kökünden söküldü, kelleşmiş bu çamlık halen oradadır. O zamanlar “yeşilcilik” yoktu, bir çam havası muhabbeti, insanların ağzından düşmezdi, mesela annem komşularıyla dertleşirken, yahu ne zamandır çam havası almıyoruz, deyip, bir çamlık gezisi düzenlerdi.</p>
	<p class="block_14"><span class="calibre3">      </span>Tanrı “Oğlum, sen bir yazar olacaksın, veremli yolcularınızı iyi tanı” dedi, veremli hastalara yakın akrabalarımız, arkadaşlarımız da katıldı, veremle kuşatılmış bir hayat içinde yaşar olduk, bir gün bir kenara çekilip verem hastalarının aşklarını, verem-edebiyat ilişkisini yazmak istedim, olmadı, ekmek parasına çalışıyoruz, bu satırlarda bir-iki cümle ne sizi doyurur, ne beni... Döneme ruhunu veren şarkı “Hastayım yaşıyorum görünmez hayalinle” çok tutuluyordu.</p>
	<p class="block_14"><span class="calibre3">      </span>Veremlinin aşkı, vahşi, taşkın değildir, sessiz, suskun, içli, zarif utangaç ve duyguludur, veremli çapkın değildir, cinsel aşkı hiç düşünmemiştir, şamatayı, tantanayı sevmez, o, mektup ve şarkı sever. Kokulu süslü mektuplarda, en samimi, hilesiz kelimeler kullanır, yalnız başına ya da sevgilisiyle sahilde tek başına, uzak bir çay bahçesinde gezintiye çıkmak onun için ömürdür. Aşkının peyzajı ve ruhunun yaşadığı yer, açık gezi yerleri, gecenin mehtabı, korulardır, tahta masalar, kayıklar, ay ışığı veremlinin mekânlarıdır.</p>
	<p class="block_14"><span class="calibre3">      </span>Keskin, ayrıntılı hayal güçleri vardır, ağır hareket ederler, rüyalarını yorumlamak, hayatlarına anlam çıkarmak ibadet gibidir, sevgilinin her bir hareketinden bin ayrı anlam çıkarmak günde bin kez didiştiği en ağır meşgalesidir.</p>
	<p class="block_14"><span class="calibre3">      </span>Zayıflıktan yüzünden fırlamış kemikler kadar sert, kusursuz bir gurur hastasıdır, basit bir söze kırılır, sonsuza dek sevgilisinden ayrılabilir. İncitici bir kelimeyi, zeki bir polis hafiyesi gibi aylarca yorar, düşünür, ayıklar. Güzellik, çirkinlik umurunda değildir, zarafet düşkünüdür, şarkı sözleri gibi konuşmayı sever, bir görüşte insanların içyüzlerini tanırlar, anlarlar da. Roman, piyes kahramanlarının hayatlarını yaşadıklarına inanırlar. Bu dönemde Türk filmlerinin çok tutmasının sebebi bulaşıcı verem aşklarıdır, bugün hiçbir araştırmacının çözemediği bu filmleri halk neden çok seviyordu’nun cevabı veremdir, kibar adıyla: melankolik aşklardır. Verem bitti, Türk filmleri de, şarkılar, Türk müziği de bitti. Verem Hindistan’da uzun yıllar yaşadı, şarkılı Hint filmleri de bu yüzden hâlâ yaşıyor.</p>
	<p class="block_14"><span class="calibre3">      </span>Düğünleri, partileri, toplu eğlenceleri sevmezler, kenardan, uzaktan izlerler, parayı, işsizliklerini hiç önemsemezler, parasız, işsiz olmayı, onur kırıcı görmezler. Sevmediklerinden ölümüne nefret ederler, nefret ettikleri insanlarla, aynı kahvede, arkadaş meclisinde oturmamak, karşılaşmamak için ince, dakik ayarlar yaparlar.</p>
	<p class="block_14"><span class="calibre3">      </span>Onlar için hayatın tek gerçeği bir insanı ölünceye dek bitmeyen bir şarkı gibi sevmektir. Bu sevgide kadın, masalların masalıdır. Kadının, etine, buduna değil, kaşına, kirpiğine, dalgalı saçına hayrandırlar, seni seviyorum diyemezler, bunu söylemek yedi-sekiz senelerini alır, utangaçlıklarından değil, bu iki kelimenin şiddetini ciğerleriyle duydukları için. Sevgililerine bir kez olsun açık saçık hikâye anlatmamış, bunu akıllarından dahi geçirmemişlerdir.</p>
	<p class="block_14"><span class="calibre3">      </span>Veremli evlere misafirliğe gidilmez, hastanede sırası gelmeyen veremlilere evde ayrı bir oda açılır, mutfağı, eşyaları ayrılır, ev halkıyla yüz göz olmaz, sobanın yanında oturtulmaz, sobadan çekilen ateşle, bir mangal odasına götürülür, mangalda hem saçlarını kurutur, hem de gece yatağını ısıtacak tuğlasını ısıtır. Hastalık yüzünden temizlik düşkünü olurlar, sıçramasın diye ayakta şarlayarak işemez, çömelirler. Hastane bahçesinde gencecik çocukların sarsak ihtiyarlarla aynı bankta ellerinde açılmamış, tütün kolonyaları, pek hazin bekleyişleri vardı. Anneler uzaktan işte bu manzarayı izliyor, için için ağlıyorlardı.</p>
	<p class="block_14"><span class="calibre3">      </span>Uzun, yorucu kitaplar okumazlar, düz, hafif aşk romanlarına aşırı derecede hastadırlar. Aşk herkes için yaşanıp geçen bir şeydir, onlar için hayatı var eden “ıstırap”ın ta kendisidir. Türk filmlerinin son sahneleri gerçekti, gökyüzünde buluşan, bulutlarda elele tutuşan sevgililerin hayalleriyle dolu sahnelerle yanak yanağa uyurlardı.</p>
	<p class="block_14"><span class="calibre3">      </span>Zaman yavaş ilerlerdi, duvarlarındaki kedi yavrusu fotoğraflı takvimin sayfaları biriktirilir, sigara içmeseler de desenli bir gümüş tabaka bulundurulur, pencereden dua eder gibi huşuyla nefes alınır, eski bir gömlek, halının, dolabın, her gün özenle çırpılan battaniyeler, kokularından tanınırdı.</p>
	<p class="block_14"><span class="calibre3">      </span>Erken kırlaşmış gümüş renkli saçları, geniş kemikli yüzlerinde incecik bıyıkları, kırılacak bir dal gibi silkeleseniz düşecek gibi dururdu, upuzun sürahi boyunları hep hafif yana meyilli olurdu...</p>
	<p class="block_14"><span class="calibre3">      </span>Günbatımının, ay ışığının hayal meyal renkleri, ağaçların önünde alacakaranlık, ardında koyulaşan şarap renginden sessiz sedasız ay, bulutların ardından çıkarken, kısık mum ışığının titrek aleviyle eski bir mecmuayı bininci kez karıştırırdı. Bir büyük müjde gibi anıları arasında kuş ötüşü canlı sesler bulup, dalgınca sessizleşip, ruhlarında uyurlardı. Sıcacık fırın gibi on kat yün yorganların altında, denizini kaybetmiş kırık bir kürek gibi aksırıklı hıçkırıkları herkesten gizlerlerdi. Edebiyat, veremlilerin acılarını unuttuğu afyon muydu, yoksa veremle edebiyat aynı mikrobun ürünü mü? Yârin kucağında ölmek arzusu sahiden yârin kucağı mı, yoksa bu rüyayı bize inandırmış kaşı keman kelimelerin kucağı mı? (Edebiyat 55’li yıllara kadar veremlilerin elindeydi, 70’li yıllara kadar köy enstitülerinin, 70’li yıllarda siyasi-ideolojilerin eline geçti. 80’den sonra depresyon severlerin egemenliğine girdi.) Yasemin, menekşe, mehtap, sümbül, ay ışığı, ayrılık, sevda, vs. gibi kelimelerle dolu melankolik edebiyatın imgeleri bugün sadece arabesk, amatör yazarlar tarafından kullanılır. Bu kelimelerin “tematik” ölümü ayrı bir yazı konusudur!</p>
	<p class="block_14"><span class="calibre3">      </span>Verem, bedeni inceltip, çökertiyordu, işte ruh gıdasını bu çöküşten alıyordu, hastalık ilerledikçe, insan ruhu hiçbir mezara gömülemeyecek kadar büyüyordu. Bitkinlik, yavaş ölüm, kanlı gözyaşlarıyla arzulanıyor, hayatın tadı, upuzun sürmüş ölüm döşeğindeki ıstıraplı nağmelerde aranıyordu. Türkiye işte bu ruhun içinde çürüyen safdil bir ülkeydi. Duygusal hastalık zihinsel gelişmeye hiç müsait değildi, kalp ağrısıyla ağlıyorduk ve duygunun her türünde hâlâ imparatorduk. Zekâmız düşüncel çalışmaya hiç inanmadı.</p>
	<p class="block_14"><span class="calibre3">      </span>Sağlıklı, neşeli olmak, utanılacak bir duyguydu. Bu acı, hüzünlü dünyada neşeyle gülebilenler toplum dışı, kaygısız hoppalardır. Toplumda var olmak isteyenler, bu hazan yaprağının rengini, sallanışını, ıstırabını, gözlerine, yüzüne, kelimelerine kopya etmek zorundaydı.</p>
	<p class="block_14"><span class="calibre3">      </span>Türk müziğinin gıy gıy kemanları beyinleri yiyip, uyuşturup, süründürüyordu. (Çok sonra Orhan Gencebay bile insan beynine bu insafsız saldırıyı bilerek devam ettirdi, her parçasının arkasında onlarca kemanın iniltili gıy gıy’larıyla, bitkinlik edebiyatımızı kamçıladı. Gıy gıy veremin ninnisiydi.)</p>
	<p class="block_14"><span class="calibre3">      </span>Üstüne, başına özenle bakar, ütülenmesi en zor yerleri saatlerce düşünür, avare, serseri bir görüntü vermeyi, sapıklık, katillikle eş tutardı. Tükenmez bir kederle yaşayan bu insanlar, tesadüfen bir başka bayanla ayaküstü laflamayı, sevgililerine ihanet bilir, bu yüzden en yakın kız arkadaşlarına göz ucuyla merhaba deyip kibarca uzaklaşırlar. Sevdiğini hayal edip pencere ardında mehtabı seyretmek, onlar için yeryüzünün en büyük mucizesiydi, insanoğlunun en derin macerası. Bu maceraya gömülüp ulaşılması en sisli rüyalara girdiler. Ölümün sessizleştirdiği fersiz gözlerinde dahi sevgiliye göndereceği son bir gizli küçük pusulayı hangi kelimelerle yazmalı diye düşünür, mırıldandıkları şarkının nakaratı boyunlarına geçirilmiş kement gibi, sabaha kadar hırlayarak, aksırarak şarkılarını söyleyip, çekip gitmişlerdir.</p>
	<p class="block_14"><span class="calibre3">      </span>Sevgilinin evet demesi, hayatlarının en büyük müjdesiydi, gazeteler, filmler aşkın gücüyle veremi yenen insanların hikâyelerini anlatırdı, ya da umutsuzluğun üzüntüsüyle ölen genç âşıkların hikâyelerini.</p>
	<p class="block_14"><span class="calibre3">      </span>Çift mendil taşırlardı, mendilin arasına tükürür, bir göz aralığı, kanlı balgamındaki koyuluğa bakarlardı, ikinci mendilleri kanlı göz pınarları içindi. Mavi, mor yollu mendiller özenle ütülenir, kat yerleri ütüyle yeniden bastırılarak düzgünce katlanırdı.</p>
	<p class="block_14"><span class="calibre3">      </span>Onlar için sevgiliyle tek bir el teması, tek bir öpücük, zevklerin zevkiydi, bu küçük dokunuştan başka insanı sarsan daha büyük tufan yok idi. Mektuplar itinayla bıkılmadan her gece yeniden okunur, en değerli hazineler gibi saklanır, kutsal kitap gibi törenle açılır, törenle toplanır, koklanırdı. Bu yüzden her veremli aşığın çok özel bir küçük çekmecesi vardı. Hayat, bu çekmeceydi, ya da ruhun mezarlığıydı bu çekmece. Çekmecenin süslü mobilyası, cilası, ağacı, küçük kancalı sürgüsü, boyasına estetik düşkünlükleri ayrı bir yazı konusudur. Şarkıları, upuzun, son mısralarına kadar söylerlerdi, sessizce kaybolan mehtaba karşı, yatak ucundan ay ışığına bakar, mehtabın koyulaşan şarap renginin içinde kaybolurlardı, onlar öldü, Türk müziği bitti. Verem savaş dispanserlerinin yurt çapındaki büyük zaferinden sonra, ülkemizde seks filmleri furyası başladı.</p>
	<p class="block_14"><span class="calibre3">      </span>Sevda nedir bilmeyen, hissiz bir insanın olabileceğine hiçbir zaman inanmadılar. Yoksul aileler bu genç insanları iyileştirmek için yağ, bal almak zorundaydı, iyi gıda rejimi gerekliydi, dar bütçelerle bu yağlar, ballar, mobilya taksiti gibi taksitlerle alınır, yiyeceklerine kimse dokunmazdı.</p>
	<p class="block_14"><span class="calibre3">      </span>Sevgilinin sesini bir kez duymuş olmak, sevgiliyi uzaktan bir kez görmüş olmak, tesellinin ta kendisiydi, böyle bir tesellinin avuntusuyla ölüp gittiler. Hayat ne kadar değişti.</p>
	<p class="block_14"><span class="calibre3">      </span>Artık her şeyi katı bir mantıkla öğrenir olduk. Verem yeniden hortladı denildiğinde, halkın içinde yoksulluğun ne denli ilerlediğini düşünüp, üzülmeliyiz diye düşündüm. Tuhaf bir duygu, sevindim. O ince ruhlu insanlar, zarif insanlar yeniden geldiler. Dün yoksulluğu bölüşüyorduk, bu hastalığa aristokrat, burjuva, herkes kapılıyordu. Ama bugün, bu hastalığı yalnız çaresiz, yoksul insanlar kapıyor!</p>
	<p class="block_14"><span class="calibre3">      </span>Bu teknolojik çağda nasıl oluyor yoksulluktan insanlar vereme kapılıyor, diye soruyor insan, ama değişen, kaybolan, ağırlaşan bu lanet dünyayı gördükçe, gidip, en yoksul veremli hastaların kanlı balgamlarını koklamak geliyor içimden...</p>
	<p class="block_14"><span class="calibre3">      </span>Yoksulluğumuza unutulmuş bir incelik, zarafet getirirler gibi tuhaf duyguların içindeyim. Mendilimizdeki kan seslerini şimdi, ne edebiyatçılar, ne yazarlar, ne sağlık bakanlığı, ne filmler, bu sesleri şimdi kopkoyu bir yalnızlık içinde, sadece ve ilk defa sahiden yoksullar duyuyor... Bağdat’a düşen bomba seslerini...</p>
	<p class="block_9"> </p>
	<p class="block_9"> </p>
	</body></html>
