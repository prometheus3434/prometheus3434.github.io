<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_1">Türk’ün Türk’ten Başka Düşmanı Yok</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Cogito dergisinde Klaus Kreiser imzalı bir yazı: “Türklerde Akıl Var mı?” başlığı altında, Osmanlı’nın çöküş dönemi 17. 18. yüzyılda Doğu’ya gezide bulunmuş din adamı, asker, elçi, seyyahların Doğu gözlemleri sonrasında Avrupa’da, Napolyon döneminde başlattıkları bir tartışmanın evrenini uzun uzun anlatır. Kısacası, Batılılar, Türklerin dini, müziği, barbarlığı aşma yetenekleri, gelişen teknolojiyi anlama çabaları üzerine bir “Doğu” tartışması başlatır. Bu tartışma “oryantalizm”‘in temellerini oluşturur. Biz oryantalizme nefretle baktık, Batılıların Türk düşmanı oldukları için, bizi aşağıladıklarını savunduk. Ezcümle, son iki yüzyılın Türk aydınları, oryantalistlerden nefret etti, ancak, kendi topraklarını, ağaçlarını, siyasi yapılarını, oryantalistler kadar inceleme, bilimsel çalışma yapma zahmetine katlanmadılar!</p>
	<p class="block_14"><span class="calibre3">      Türklerde</span> akıl var mı? Sorusunu, artık istemesek de biz de, bütün dünya da yeniden büyük bir rezillik kepazelik duyguları içinde bir daha soruyoruz. Hürriyet ve benzeri sağcı holdingci kalkınmanın gazeteleri depremden bir gün önce, ülkemizdeki bir milyonun üstündeki bilgisayarı, bir milyon internet kullanıcısını ve dünya rekoruna ulaşan cep telefonu talebini rakamlarla verip “kalkınmanın”, “modernleşmenin” başarısı olarak Özal’dan öğrendikleri şekliyle, övgüyle manşete çektiler!</p>
	<p class="block_14"><span class="calibre3">      </span>Modern toplumun verilerini, imkânlarını yaşamadan, onu yaşamış kabul edip, bilgi çağına, elektronik çağına atlayabilir miyiz? Hayır. Modern toplum, iki kere iki dört eder, elma ağaçtan düşer, su deniz kıyısında şu derecede kaynar ve yanında kralların karşısında insanı, bireyin sosyal kalkınmasını öne çıkartıp, dış dünyayı, fizik, kimya, matematik ve edebiyat, felsefeyle sorgulamaya, ayrıştırmaya başlayıp, büyük bir sosyal, fen ve siyasi bilimleri oluşturarak bugünkü akademilerini, partilerini, devasa teknolojilerini oluşturdular.</p>
	<p class="block_14"><span class="calibre3">      </span>Bu çağ, en başında kazma-kürek-saban bilgisini son noktasına taşıdıktan sonra, “mekanik” bir çağ başlattı, bugünkü kendi kendine çalışan daktilolarımız, dozerler, matbaa makineleri bunlara örnektir. Bizler ise, akademilerimizi, şehirlerimizi, televizyonlarımızı, gözlük camlarımızı, bu topraklarda hiç denemeden, onlardan öğrendiğimiz gibi alıp, kullanmaya başladık.</p>
	<p class="block_14"><span class="calibre3">      </span>İşte ülkemizde sağcı devletin sağcı kalkınma modeli elli yıldır iktidar ve elli yıllık kalkınma masalları kırk saniyede yerle bir oluyor. İlk olarak, kazma-küreği kullanamadığımızı gördük, sonra, planlama-organizasyon olarak, yarım saat içinde Dağ İndirme Tugayıyla E-5’i tutup, profesyonel ekipler gelinceye kadar, iki saat içinde on binlerce doğal uzman Zonguldak madencilerini yöreye gönderemedik. On binlerce cep telefonu olan ilgili, güya uzman, ilk yardım konusunda hiçbir şey yapamadığını gördü.</p>
	<p class="block_14"><span class="calibre3">      </span>Deprem rakamı büyükse de, biz bu rakamı, beş-altı yılda trafik kazalarının yekûnundan biliyoruz, ama yine de, bir kişinin parmağı kesildiğinde ne yapmalı, omurilik zedelenmeden arabanın içinde sıkışan adam nasıl çıkartılmalı, bir kurs, panel, öğretim konusu, üniversitelerimizde, partilerimizde, müfredatımızda yoktur, partilerimiz ve üniversitelerimiz son yirmi yıldır, lâiklik, şeriatçılık gibi mezhepsel konular tartışır!</p>
	<p class="block_14"><span class="calibre3">      </span>Özal’ın çağ atlatan bu vahşetine tüm aydınlar iman etmiş, hipnozundan hâlâ kurtulamamıştır, bugün Demirel ve sağcı zihniyette kendini ifade eden Özal vahşeti, bu göz boyamayla, bu toprakların yüzyıllık insan birikimini bir yana bırakıp, “ayaktakımını” iktidar yaptılar.</p>
	<p class="block_14"><span class="calibre3">      </span>Bu ayaktakımına gazeteler, televizyonlar bağışlayıp, bize çağ atlattılar, bin yıllık, ahlaki, sosyal, insanî ne kadar duygu varsa, hepsini ezip, parçaladılar, yok ettiler. Sadece para kazanmayı değil, “kanlısını” daha makbul, kutsal gördüler.</p>
	<p class="block_14"><span class="calibre3">      </span>Bakın, bin dört yüzyıldır namaz kılıyoruz, ama seccadeye pusula koymayı bir İngiliz tüccar akıl etmiş, İngiliz Kraliyet Ailesi’nden de bu buluşu için ödül almıştır. Bunu biz neden akıl edemedik? Çünkü “kasabasından” çıkmamış insanlar, pusulayı ne yapsın, yönlerini, o küçük, dar kasabalarında zaten biliyorlar. Ama 200 yıldır, o dar kasabadan, çürümüş ahlâktan koca bir uygarlığa girdik, hâlâ kasabanın yön bilgisiyle kıblemizi bulmaya çalışıyoruz. Doğu topraklarında iki tane Doğulu olmayan halk vardır; biri Japonlar, yüzyıl önce tüm Budist tapınaklarını yakıp, yerle bir etti, ikincisi, İsrailoğulları, ilkin Mısır’ı terk ettiler, ikinci olarak, Kudüs’ü... Kızıldeniz’de Musa’nın asası önünde yarılan yerkabuğu, İsrailoğullarına yeni bir yön gösterdi. Gölcük’te açılan, yarılan yerkabukları da, hiç değilse bundan sonra, bizim yönümüzü gösterir!</p>
	<p class="block_14"><span class="calibre3">      </span>Kasaba tüccarı, kasaba müftüsü bu adamları, üstelik kafatasçı herifleri, ayaktakımını iktidar yaparsak, daha çok yüz binlerce insanımızın kafatası beton bloklar altında kırılır!</p>
	<p class="block_14"><span class="calibre3">      </span>Bin dört yüz yıldır cuma namazı kılarız, kutsal camilerimizde bile her cuma onlarca ayakkabı çalınır. Başbakanların, bakanların onca korumasına rağmen camilerimizde ayakkabı çalınmasının önüne geçilemedi, bin yıldır içimizden bir kişi çıkıp, ayakkabılarımızı cami içinde çalınmayacak şekilde kutulayacak bir sistem geliştiremedi. Eskiden kasabamızda herkesin ayakkabısı, kimin ne giydiği, o dar kasaba evreninde belliydi, şimdi kalabalıklaştık, büyük yapıları, kitleleri, organize etmek, ülkücülük, milliyetçilik... Dokuz ışık gibi kasaba zekâsıyla çözümlememiz mümkün değil, Türkeş yaşasaydı, dokuz ışığa bir de depremcilik maddesini ekler, on ışıkla ülkeyi yine kurtarırdı. Türk milliyetçilerinin en kutsal ismi Gün Sazak ailesinden Fenerbahçe Başkanı Güven Sazak’ın inşaatları altında binlerce insan kaldı. Hadi, televizyonlar, gazeteler bu isimlere bir küçük eleştiri getirsinler, hayır, kırk televizyonun sahipleri de bu ayaktakımının ortaklarıdır!</p>
	<p class="block_14"><span class="calibre3">      </span>Şimdi de, biçimsiz küfürlerin, başıboş serseri isyanların enkazı altında kaldık, herkes gelişigüzel küfrediyor, kırk televizyondan bir tanesi yıkılanın “sağcı ahlâk”, felaketin “sağcı zihniyet” olduğunu göstermemek için, küçük bebelerin ölüm görüntüleriyle kendilerini saklamayı başarıyorlar!</p>
	<p class="block_14"><span class="calibre3">      </span>İlk iki gün felaket görüntülerine rağmen endişe, panik duymamam ve hiç ağlayamamam, ben sapık mıyım, doktora mı görünmeliyim, gibi duygulara yol açtı, sonra, Diyarbakırlı yoksul bir kadının, çıplak ayaklı bebeğini koltuğunun altına alıp, bir naylon torba arpa şehriyesini kampanyaya bağışlaması, Yunanlı kızların kan verme görüntüleri. Dünya atletizm şampiyonasında tüm dünya sporcularının, stadyuma giren Türk ekibini ayakta alkışladığını görünce, tellerim koptu ve hüngür hüngür ağlamaya başladım.</p>
	<p class="block_14"><span class="calibre3">      </span>Evet, ağlayacağımız nokta, insanlığın bölüşme, yardımlaşma, insan olma noktasında başlıyor, trafik kazalarından, güneydoğudan, işkencelerden ölüme katlanma becerimiz çok büyümüş, çok savaş, cephe görmüş komutanlar gibi duvarlaşmışız, ama Yunan, Mısır, mezhep, din, sınıf demeden, büyük bir galaksi evreninde birbirimizin elini tutmaya çalıştığımız o anlar, işte, dudaklarımız kurumuş beklediğimiz, o sarılma! Bölüşmeye ve yardımlaşmaya “açız”! Felaketler sonrası değil, her zaman işte bu açlığımızı gidermeye çalışıyoruz. Evrende bir toz zerresi gibi dünya kabuğu üstünde insan olduğumuzu, kasabanın ayaktakımı tüccarlarına, holdinglerine, kurumlarına yüzyıldır anlatamıyoruz; bizi, Diyarbakır’a, bizi Yunan’a, bizi güya Türk’ten başka her şeye düşman yapanlara anlatamadık!</p>
	<p class="block_14"><span class="calibre3">      </span>Yıllar önce annem öldüğünde de böyle olmuştu, yüzlerce insan başsağlığı diliyor, ben hiçbir şey olmamış gibi gömleğimi ütülüyor, soğuk, duvar gibi suratla ayaktayım. Ne zaman ki, ailemden babam, ağabeyim, “annemiz öldü” dediğinde, yeri göğü yırtan bir feryatla kendimi kaybettim.</p>
	<p class="block_14"><span class="calibre3">      </span>Şimdi, on binlerce başsağlığı mesajı; kılım kıpırdamıyor, naylon sidik torbası yüzüyle Ecevit’i, Bahçeli’yi, Yılmaz’ı rezillik, kepazelik duyguları içinde izliyorum. Tarihimizin en büyük felaketi olmuş, siyasilerden başsağlığı mesajları ağırıma gidiyor. Şimdi diyorum, zihnimden geçiriyorum, Kazım Karabekir Paşa, Mustafa Kemal, Rauf Orbay Paşa TV’ye çıkıp, “başımız sağ olsun” deseydi, işte bunu düşündüğümde zırıl zırıl ağlamaktan kendimi kurtaramıyorum, diyorum ki, Karabekir Paşam, Orbay Paşam, işte alevin, bin bir yoksulluğun içinden kurtardığın halkı, bu Özal vahşetinin sırtlanları, holdingleri, parçaladı, bitirdi koca ülkeyi!</p>
	<p class="block_14"><span class="calibre3">      </span>Kardeşlerim, milletimize, halkımıza, başsağlığı dileyecek hiç kimsemiz kalmamıştır, hepimizin başı sağ olsun.</p>
	<p class="block_14"><span class="calibre3">      </span>Milletlerin karakterleri, büyük çöküş ve yükseliş anlarında ortaya çıkar. İşte devasa bir çöküş anında, “sağcı zihniyetin” kadroları, memurları, televizyonları, ahlâkı! Türk tarihinin 12 Eylül’den bugüne yirmi yıl içinde, önce ülkemizde iç savaş, sonra Güneydoğu’da otuz bin ölü, sonra on binlerce insanın işkencede öldürülmesi, sonra Susurluk, sonra Bulgaristan göçleri, sonra Irak’tan kaçanların yollarda telef oluşu, sonra, bir ve iki Bosna ve Kosova mezalimi, hepsini gördünüz, geçtiğimiz yirmi yıl size, “sağcı” ahlakın, ayaktakımının iktidarını, devlet oluşunu, ideolojisini de öğretemediyse, başka hiçbir güç, sizi kurtaramayacaktır!</p>
	<p class="block_14"><span class="calibre3">      </span>Bir yerlerde hâlâ “sağcı devleti” sağcı kadroları alkışlıyorsanız, gidin stadyumun yanında açılmış, Sedat Peker deprem yardımı çadırında mehter çalıp yardım eden ülkücülerin yanına!</p>
	<p class="block_14"><span class="calibre3">      </span>Mandanın suya sıçarken çıkardığı sesten beter bu insanların suratlarını yalayın, doymayın, bir daha yalayın!</p>
	<p class="block_14"><span class="calibre3">      </span>Sağcılık tarihinin en büyük uğursuzluğu, halkları düşman kılan, ülkeleri zehirleyen en ağır siyasi radyasyondur, bu yüzden suratları, yabani bir kara öküzün ayak tırnaklarına benzer, bunu bu topraklarda benim kadar dile getiren yazar yoktur. Çünkü sağcılaşmış insan, öfke, panik, kargaşa, telaş yaşamaz, tüm bu duyguları normal insanlar yaşar. Sağcılık hayra alâmet değildir, felaketlerin felaketidir. Otuz bin kişinin ölümünü dahi senaryo olarak görürler. Belleklerini uyaracak hiçbir facia, eylem türü yoktur, boynuz darbeleriyle kendilerini savunurlar. Çünkü sağcı insan, yaşamak için hayvan gibi sürekli “unutmak” zorundadır, iman, unutmadır. Lidere, davaya, Özal’a, Türkeş’e, Demirel’e bağlılık, aslında “dünyayı unutma” şeklidir. Dışarıda olup bitenler, zihinlerini hiç meşgul etmediği için, dış dünyada olup biten büyük felaketler dahi zihinlerinde iz bırakmaz. Bir müddet sonra hafızalarından silinir. Bitişi olmayan bir sersemlik halidir sağcılık, dış dünyayı bir rüyaymış gibi görürler. Saldırganlıkları, üzüntü duydukları, ülkelerini çok sevdikleri için değil, “rüyaları” bozuluyor, otladıkları çimenliğe, yoncalığa başka gölgeler giriyor diye, insan haklarına, tartışmaya, eleştirmeye, bilime düşmandırlar. Yirminci asır Türk asrı olacaktı, işte felaket asrı oldu.</p>
	<p class="block_14"><span class="calibre3">      </span>On yedi yaşındaki genç kızın uyurken, saçlarında unuttuğu tokası, beton blokun sert hışmıyla kafatasına demir çivi gibi saplanması, onlara sorsak, Tanrı’nın bir cezasıydı. Vicdanlarımız utanmayacaksa, bu bedenleri neden taşıyoruz, Avustralya köylerinde yer arayalım kendimize... Bin yıl türküsünü söyledik ama “bir kazmayla bir kürek” alıp mezarını kazamadık, bok torbasına dönmüş vicdanlarımız utanmayacaksa uçsuz bucaksız okyanus adalarına siktirolup gidelim.</p>
	<p class="block_14"><span class="calibre3">      </span>Yere göğe yemin olsun, o saç tokalarının intikamını alacağız. Bizi, artık bitmiş tükenmiş vicdanımız değil, öç duygusu yaşatacak. Götlerinde asılı kuyrukları çekip, omurilikleriyle dışarı çıkartana dek, burdayız. Müteahhitlerin, siyasilerin gözbebeklerinin oyuklarının içinde hamamböceklerini tam dibinde ezip, parçalayana, o gözleri kapkara bir leke yapana kadar burdayız.</p>
	<p class="block_14"><span class="calibre3">      </span>Kardeşlerim, o melek göğüslü genç kızlar, o incecik biçimli, renkli saç tokalarını aynı sahillerde takıp, deniz suyuyla seviştikleri, oynaştıkları günleri görene kadar buradayız. Keşke, yerkabuğu yarılıp hepimizi içine alsaydı, tabiatın koynunda hepimiz mışıl mışıl uyurduk, sonsuza dek. O çakal, sırtlan müteahhitlerin beton bloklarından kefen olmaz, ey ülkemin genç kızları, kuş yüzlü çocukları kalkın ayağa! Gün birlik, beraberlik günüymüş, beyanat veriyorlar, yeterince birlik, beraberlik olup kan kustunuz, sizle neden birlik olalım, bu bağırsak yiyici, beyin emici yüz binlerce ahlâksız, vahşi herif devleti yönettiği müddetçe hangi beraberlikmiş bu, bizi de müteahhit mi sanıyorlar. Taş üstünde taş kalmamış, daha büyük gaddarlık hiç görülmemiş, öldürmenin bunca sapıkçası, zebanicesi görülmedi ve hepsi sağcı zihniyetin ideolojilerinde, holdinglerinde, televizyonlarında bağırıyorlar: Birlik olacak mıyız? Elinizden ne gelir artık, beton blok kefenlerinin üstüne üç tane de baykuş dikmek, işte sağlık bakanı baykuştan beter. Dünyadan akan yardım paralarını gören müteahhitler el ovuşturup, ekonomi yeni paralarla canlandı, yapılacak yüz binlerce ev var diye demeçler vermeye çoktan başladı. Kesimhanelerdeki kuzular daha şanslı.</p>
	<p class="block_14"><span class="calibre3">      </span>Kardeşlerim, mahşerimsi o yer kâbus değildi, ülkemizin, sanayileşmenin gözbebeği, akşamları, denizin ve takımyıldızlarının ve dağlardan esen rüzgârların sevinçle dinlendiği o yer, sağcılara göre, bizi kötülüklere karşı koruyan bağışlayıcı Tanrı’nın iblis, cinleriyle bizi cezalandırdığı yer! Tanrı bizi cezalandırmak için sağcı müteahhitleri mi seçti, Allah’ın arslanı, Malkoçoğlu artık müteahhitler mi?</p>
	<p class="block_14"><span class="calibre3">      </span>Sağcı ahlâkın ta kendisi bu çakallar!. Ceset kokularına musallat olan çakalları devlet kadrolarına yerleştiren ülkemin “imanlı” “milli” nesillerin yüzyıllık mücadelesi, şimdi büyücü, müneccim din adamlarına, liderlerine sorsak, bir yaşındaki çocukların kafasına korkunç betonları indirmeleri, Allah’ın bir cezası. Allah neden artık Azraillerini milli eğitim, Bayındırlık Bakanlığı, ya da camilerden seçiyor?</p>
	<p class="block_14"><span class="calibre3">      </span>Çakal, kurt, akrep, solucan kanıyla büyümüş sağcılar, tüm bu hayvanların karma organlarıyla karışmış, kılıktan kılığa giren siyasileri, medyacıları, Güneydoğu’da, Susurluk’ta da, yerkabuğu yarıklarından daha ağır bu en korkunç beton sütunları on yedi yaşındaki genç kızların üstüne indirirken, siyasi liderler, “Ne yapalım Allah’ın afeti, devlet her bir yurttaşa miğfer mi dağıtsın” diyorlar!</p>
	<p class="block_14"><span class="calibre3">      </span>Kafatasları, gencecik çocukların, bir güvercin yumurtası gibi kırılırken, sağcı devlet ve onun uğursuz lideri, uykusuna, azmanlaşmış burun deliklerini tüm ülkeyi yutacak kadar açıp, bir eliyle de mumyalanmış kulaklarını kaşıyıp “Üstesinden geliriz” diyor, ne yapalım, bu hayvanların beslenme alışkanlıkları böyle. Tarak dişlerindeki açıklığa göçük altında, tek yanağı gül yaprağı gibi kokmuş bebeleri, tek ayağı parça parça ezilip morarmış genç kızların, kopmuş organlarını kurban diye veriyoruz, “birlik ve beraberlik tanrısı” adına...</p>
	<p class="block_14"><span class="calibre3">      </span>Bu milli korkuluğu ayakta tutan gizli direkler, Sabancı, Koç, Çörtükler, holdingler, bebeklerin ağzından yüzyıldır sütü emmekle doymuyorlar, Çörtük’ün Ankara’daki Bayındır Hastanesi’nde tek bir depremzede yok, kapıdan kovuldular. Kameralar gösteriyor, enkazın beton deliğinden ağlayarak çıkan küçük kız, “Amca amca kardeşim öldü, amca amca ne olur annemi de kurtar,” diye korkuyla bağırıyor. Ceset kokuları hoşlarına gider. Tıka basa yedikten sonra, çöl sırtlanı gibi ceset kokusunun hayaliyle uyurlar. Küçük kardeşim, kes sesini! Annenin cesedi, sağcı ahlakın ağzında baldan zamklaşana kadar, yemek zorunda devlet!</p>
	<p class="block_14"><span class="calibre3">      </span>Şimdi öldü mü otuz bin insan, genç kızların saç tokaları, okuluna yeni hazırlanan çocukların resim defterleri artık olmayacak mı, deniz kıyısında çalkalanan suları artık seyredemeyecekler mi? Denizlerin içindeki balık sürülerini, uçsuz bucaksız ovalardaki koyun, kuzu sürülerini yağmalayan, talan eden de onlar değil miydi? Dağdaki iki çobanın üstüne milyarlık helikopterleriyle otuz bin kişilik askerî kuvvetleri çullandırıp, dağın başında birbirlerine kerpiç damın altında sarılıp uyuyan zavallı insanların, yastıklarını, yorgan içlerini dahi kamalarla, bıçaklarla delik deşik eden bunlar değil miydi? Gecekondusunda, atölyesinde, üniversite kapısında, on yedi yaşında genç kızların göğüslerinde bitmeyen bir korkulu rüya gibi çöreklenen, bu yüzbinlerce delirmiş, sağcı, yazarı, gazetecisi, partilisi şişirilmiş borsaları, manyaklık, delilik, aptallık, canilik kusan, alev, çürümüşlük püsküren sözlerin sahibi bu insanlar değil miydi?</p>
	<p class="block_14"><span class="calibre3">      </span>Mağaralılaşmış sırtlan delegelerle doldurulmuş partilerinde milyonlarca minicik çiçek tozunu, ancak çamur yapmak, bu çamurdan ideolojik tabletler yapıp, yüzlerce üniversitede, on binlerce ilköğretim okulunda, kırk televizyonda minicik çocukların beyinlerine tıka basa dolduran bunlar değil miydi?</p>
	<p class="block_14"><span class="calibre3">      </span>Dünyanın daha hiç kullanılmamış, denenmemiş, en pahalı teknolojik silahlarını, coplarını, işkence aletlerini, henüz piyasaya çıkmadan, Amerika’dan, alkışlarla, övgülerle, kalkınıyoruz masallarıyla Türkiye’ye, bu halkın milyar dolarlarıyla getirip, yoksul halkı parçalayanlar bu insanlar değil miydi? Emniyetin damından atladı diyen resmi rakamlara göre üç yüz elli, sivil rakamlara göre iki bin kişiyi intihar ettirenler, bu adamlar değil miydi?</p>
	<p class="block_14"><span class="calibre3">      </span>Masallarımızda tanıdığımız en büyük korku “gulyabani” idi. Gece, iri suratlı, çarşafa sarılmış bir heyula karabasan gibi gelirdi. Artık yunus balığı kadar neşeli ve sessiz çocuklar, dünya tarihinin en büyük canavarını günlerce televizyondan izliyor. Beton blokların çene kemiklerini kırdığı, onluk demirlerin ağız boşluklarından dillerini ortadan yarıp geçtiği, hava alamayacak kadar daracık enkaz altında, kendi nefeslerinin bir müddet sonra dünyanın en ağır zehirli otundan daha hızla kendilerini öldürdüğü, kurtarmak için çabalamaya çalıştığı ayak bileklerindeki kemiklerini betona, demire kemirterek kemiklerini, bedeninden kurtarmaya çabalarken, artık korkudan solumayı unuttuğu... Demirlerin, cam parçalarının karınlarının boş bağırsaklarını deşip, etten lehim gibi birbirlerinin bağırsaklarına, suratlarına banıp kilitlendikleri o anda, imdat seslerini ıslıksı hırıltılarla, çığlık dahi atamadan boğularak öldüklerini... Bataklığa gömülen yılanlar gibi, beton blokların içine gömülüp, gecenin en güzel uykusundan, gömüldükleri taş blokların içinden, insanlığın hiçbir mucizesinin artık onları kurtaramayacak olması... Aynı taş blok altında ezilip, karısı, çocuğu, birbirinin kucağında bulanmış, yarı melek eziği, yarısı kadınının yüz parçaya kırılmış bacak kemikleri, yarısı kafatasına karışmış, çocuğunun kıkırdak elleriyle, bir insan bulamacına dönüştüğü, o yerde, daha canavarca, on binlerce insan nasıl telef edilebilirdi, bunu bu sağcı partiler, müteahhitler, holdingler dışında kimse başaramazdı. Bir labirent mi vardı, bir koridor mu hayatlarında, şimdi mezarları bilmeceler bilmecesi, karıncaların bile yuva yapamayacağı kadar pestilleşmiş taş blok aralıkları onlara dinlerinin, devletlerinin, müteahhitlerinin, bağış sever dayanışmasının bir armağanıydı!</p>
	<p class="block_14"><span class="calibre3">      </span>O karınca yuvalarını da dünyaya daha fazla rezil olmayalım diye, çok görüp, kurtarma ekiplerini kovdular! Bebelerin kırılan kafataslarından büyük sıcakla yumurta akı gibi akan beyinlerini tüm kameralar görüp, ülkemizi dünyaya rezil ettiğimiz için devletimizden özür dileriz. Sayın Diyanet Başkanı, genç kızlarımız on dört yaşında gecenin bir yarısında, tesettüre uygun olmayan görüntülerle beton blokların altında erik kadar memelerini tüm dünya televizyonları gördüğü için sizden de, dininizden de özür dileriz. Sayın müftüm, cesetlerimiz, ağır sıcak altında çürüyüp, morarıp, pelteleştiği ve elle tutulmaz hale gelip, yardımsever dualarınıza yetişemediği için, sizden de, dininizden de, özür dileriz!</p>
	<p class="block_10"> </p>
	<p class="block_10"> </p>
	</body></html>
