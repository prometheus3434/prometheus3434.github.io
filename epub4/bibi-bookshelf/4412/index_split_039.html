<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_38">Ormanların Gümbürtüsü</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ormanlar, ya devletindir, miri ormanlar, ya vakıflarındır, ya da özel mülktür, bir de kendiliğinden hüdayi nabit ağaçlar vardır ki, orman doğanın müziğidir, seyri dahi insana sarhoşluk duygusu verir. Anadolu topraklarında halkla devlet arasındaki bitmek bilmeyen çılgın bir savaş bugün hâlâ devam etmekte, savaşın galibi “devlet” propaganda vasıtalarını tümüyle ele geçirerek ormanın yok olmasında baş suçluyu, orman köylüsü, yani halk olarak tespit etmiş, geniş kitleleri de buna inandırmıştır ki, en ateşli rüzgârlar hâlâ ormanlarımızda eser.</p>
	<p class="block_14"><span class="calibre3">      </span>Orman müfettişleri, orman bölge müdürlükleri, pis ve aşırılığı inanılmaz boyutlarda skandallarla çalkalanmakta olduğu halde basın tarihimiz yüzyıl boyunca görmezden gelmiş, dünyanın bu en güzel ormanlarını siyasilerin baltalığı yapıvermiştir ki, toprağın yanmış dudakları ancak ormanda hayat bulur.</p>
	<p class="block_14"><span class="calibre3">      </span>Halil Kutluk’un Türkiye Ormancılığı ile İlgili Tarihi Vesikalar, 1948, I-II cilt, adlı kitabı “ormancılığımız” için eşsiz bir kitap, yüzlerce ferman, yasa, yönetmeliğin uzunca hikâyeleri 1200 sayfayı tutuyor. Bir fikir edinebilmek için, fermanların konularına bakalım: “Gemilere demir çivi yerine Biga sancağı dağları ile Meğride kesretle bulunan Pırnal ağaçlarından 30.000 adet çivilik ağaç satın alınarak tersaneye teslim edilmek üzere gönderilmesi...”, “Donanma gemilerinde kullanılan büyük makara dilleri Sinop dolaylarında bulunan Kayacık ağacından yapıldığından 1000 kıta kayacak kütüğünün gönderilen üç boy ölçü üzerine satın alınarak gönderilmesi hakkında”, “Eflak voyvodası Aleksandır voyvoda marifetiyle sevk olunan fıçı tahtaları defter hülasası”, “Tersanede demir eritmek için Gemlik Kapudağı vesaire kazalardan yaktırılacak funda kömürü hakkında”, “İstanbul’da kereste para ettiğinden gemi sahipleri daima kereste yükü alıp odun taşımadıklarından her bir gemi önce ikişer sefer yakacak getirmesine, aksi halde gemi sahibi için ceza verileceğine dair”, “Donanma kalyonları için Samako kazasından kesilen sütun ve serenlerden resim alınması hakkında”, “Koru olarak saray adına sınırlandırılmış olan mahallerde av yapılmaması ve odun kömür kesip satılmaması hakkında”, “İstanbul’da evler ve dükkânlar ahşap pedavra ve ahşap levhalardan yapıldığından yangınlardan çok hasara uğradığından ve bu suretle ev ve dükkânların kargır yapılması hakkında”, “Yazdık, ceviz, fındık, ıhlamur, kızılağaç vesaire bıçkıya yarar kereste İstanbul’a getirilmekte iken İznik’te bazıları bu keresteleri Mısır’a giden gemilere vererek sıkıntıya sebep olduklarından bu kerestelerin İstanbul’a gönderilmesi hakkında”, “Rençber, çingene, Yörük taifesi ormanlardan gemilere yarar ağaçları kesip yok ettikleri ve urgan yapmak maksadı ile ıhlamurların dallarını kesip soyduklarından menedilmesi ve korucu tayin edildiğine dair”, “Tersaneye lüzumlu olan Karaağaç Bolu sancağında Gemişabat ile Düzce arasındaki Karaağaç ormanında olduğundan muhafazası için arz olup..”...</p>
	<p class="block_14"><span class="calibre3">      </span>Fermanları okuduğumuzda, yüzlerce ayrıntılı bilgi sahibi de oluyoruz, hangi ağacın geminin kıç bodoslamasında kullanıldığı, hangi ağaç türünün dümen yapımında, hangi ormanların ağaçlarının dünya piyasasında meşhur olduklarını öğreniyoruz. 1863 yılında İstanbul’da açılan orman sergisinde, Anadolu’nun tüm meşhur ağaçları sergilenmiş, ancak halk fazla ilgi göstermemiştir ki, halkımız hâlâ ıslıkla ışıklı bir orman gezintisinin alışkanlığından uzaktır.<span class="calibre3">  Ancak, 17. yüzyıldan sonra ormanların yok olduğu düşüncesiyle büyük bir panik yaşanıyor, </span>“yasaklar” sertleşerek konulmaya başlanıyor, İstanbul’a en yakın İznik olduğu için, İstanbul’un ilk elden tükettiği İznik ormanları için, ağır cezalar getirilip, bu ormanlardan tek bir ağaç kesilmemesi isteniyor. Hızarcı-baltacı devlet birden iyi kalpli acı çeken bir insan oluyor.</p>
	<p class="block_14"><span class="calibre3">      </span>Ayrıca, odun harcaması fazla olduğu için hamamı çok seven Osmanlı, 17. yüzyılda bir ferman çıkartarak, İstanbul’da artık hamam ve çifte hamam yapılmasını yasaklıyor...</p>
	<p class="block_14"><span class="calibre3">      </span>Ve büyük yangınlara sebep olduğu için fermanla, ahşap yapımı evler de yasaklanıyor, buna rağmen ahşap ev neden yapılıyor, taşıması ucuz, kerestesi ucuz, taştan yapılmış evler masraflı! Ancak, ahşabı nasıl kovabiliriz, kültürümüzü buza değilse de tahtaya oymuş bir milletiz.</p>
	<p class="block_14"><span class="calibre3">      </span>Diğer temel bilgimiz, ormanlarımız bölgelerde yok olmadı, hepsi İstanbul’a götürülerek bitirildi, bu büyük nadide ormanların siyasiler tarafından baltalık olarak kullanılması, dünden daha hızlı bugün de devam etmektedir. Bizler sökülen ağaçların köklerindeki ruhlara bekçilik yapıyor, bir zamanların büyük ormanlarının armonisini, yaprakların berrak hışırtılarını özlemekteyiz.</p>
	<p class="block_14"><span class="calibre3">      </span>İlginç bilgilerden biri de herhangi bir ağacı kesene verilen cezanın iki katı “meşe” ağacı kesene veriliyor. Meşenin ayrıcalığı nedir? Türkiye Meşeleri adlı kitapla Palamut Meşesi adlı kitabı okuduğumuzda, Anadolu topraklarında en çok tükettiğimiz, milli kimliğimizle içice girmiş bir ağaç, meşe! Üç yüz-dört yüz yıl ayakta kalabilen dayanıklı ağaçlar! Hiçbir ağaç bu kadar sevilmedi, dövülmedi, bu kadar hor kullanılmadı.</p>
	<p class="block_14"><span class="calibre3">      </span>Mesela hangi bölgenin kebabı meşhursa, o bölgenin dağlarında meşe kalmamış demektir. Çünkü meşenin odun kömürü meşhurdur!</p>
	<p class="block_14"><span class="calibre3">      </span>Ev, köprü, gemi, demiryolu traversleri, vagon, taşıt aracı, su tahkimatları, maden ocakları tahkimatında, telgraf direklerinde meşeyi kullandık. Her işe koşturulan besleme hizmetçiler gibi. Mobilya kalitesi yüksek değildir, yakacak odun olarak kullanılır!</p>
	<p class="block_14"><span class="calibre3">      </span>Demir, çimento, endüstrideki büyük gelişmeler sonucu artık meşe odununun kullanım alanı kalmamış gibidir, bundan sonra dikeceğimiz meşeler dünyaca meşhur kebaplarımızın lezzetine yarayacak. Çünkü meşe odunu harlayıp birden sönmez, ritimle yanar.</p>
	<p class="block_14"><span class="calibre3">      </span>Tarih boyu meşenin büyük ününü sağlayan, fındık büyüklüğünde kapsüllü meyvesini saran “Pelit’tir. Bu yüzden, Karadeniz’de ve güneyde meşe ağaçlarına “pelit” denir, (palu, paht..). Pelit’in içindeki tanen, dericilik sanayinde tarih öncesinden beri kullanılır. Dericiliğin ana hammaddesidir. Bazı bölgelerde temizlik tozu olarak da kullanılır, yavaş ve uzunca süren ısısından dolayı sobalarda yakılır.</p>
	<p class="block_14"><span class="calibre3">      </span>Meşeler; ak meşeler, kırmızı meşeler, her dem yeşil meşeler başlığında üç büyük gruba ayrılır, ancak, alt varyeteleri zengindir: Saplı meşe, Istranca meşesi, İspir meşesi, Macar meşesi, Kuzey Anadolu sapsız meşesi, kasnak meşesi, mazı meşesi, tüylü meşe, saçlı meşe ve palamut meşesi vb...</p>
	<p class="block_14"><span class="calibre3">      </span>Anadolu toprağında, insanıyla ve tarihiyle bütünleşmiş olan ünlü meşemiz, işte bu palamut meşesidir. Dünyanın en zengin palamut ormanlarına sahiptik asırlar boyu. Yaşam öyküsü insanımızın acılı öyküsüdür. Yumruk gibi sert ve hüzün dolu. Ve 1960’lı yıllara kadar dünya palamut sanayinde birinciydik. İstiklal Savaşında Yunanlılar’ın iç Ege’ye doğru yürüyüşlerinde, bizim yüz yılda tüketeceğimiz meşeleri, üç-dört ay içinde ısınmak için muhteşem ormanları yok etmişlerdir.</p>
	<p class="block_14"><span class="calibre3">      </span>Meşe, kuzey ülkelerinde zafer, şöhret ve ikbal sembolüdür. Güney ülkelerinde defne yaprağı, kuzey ülkelerinde meşe yaprağı zafer ve tacı ve kral ve prensler için meşe dalından şeref taçları yapılmıştır. Almanlar bu geleneğe uymak suretiyle 1936 Dünya Olimpiyatları nedeniyle Berlin yakınındaki Olimpiyat köyünün ebediliğini, Alman kudret ve kuvvetinin sembolü olarak merasimle meşe ağaçları dikmişlerdir. Ayrıca, olimpiyatlarda dünya birincisi her sporcuya bir de meşe fidanı hediye etmişlerdir.</p>
	<p class="block_14"><span class="calibre3">      </span>Meşeler büyük bir yaşama kudretine sahiptir, çok geç yaşlarda bile, kök ve kütükten sürgün verir. Ankara Ulus Meydanı’ndaki Atatürk heykelinin mermer kaidesinin bir yüzüne oyularak resmedilen meşe kütüğünden gelişmiş kuvvetli bir sürgün motifi, koca imparatorluktan genç bir Cumhuriyet’in yeşerdiğini ifade için kullanılmıştır, öfkeli, dirençli bir irade!</p>
	<p class="block_14"><span class="calibre3">      </span>Yunan ve Romalı eserlerin süslemelerinde meşe motifleri kullanılmıştır. İstanbul Arkeoloji Müzesi’ndeki ünlü Bergama tacı da meşe yapraklarından yapılmıştır. Dericiliğin ince bir işçiliğini teşkil eden Pergament’in (parşömend adı buradan gelir) Bergama’da yapılabilmesi, bize o tarihlerde Bergama’da yüksek bir dericilik sanatının mevcut olduğunu gösterir. Bergama bir nevi palamutun öz vatanıdır. Mısırlılarla aralarında bir ihtilaf yüzünden Bergama’ya papirüs ithal edilemedi. Bergamalılar da bu ihtiyacı pergament ile karşıladılar ve onu krallarına altın taç yapacak kadar kutsadılar... Bugün kral mezarlarından bile küflenmiş palamut meşesi tahtaları çıkar.</p>
	<p class="block_14"><span class="calibre3">      </span>Palamut meşelerinin tarihi, dericiliğin tarihidir, taşıdıkları “tanen” maddesi yüzünden, bu tarih, Mezopotamya, Orta Asya kültürüne kadar uzanır. Türkler gayet mükemmel ve zarif deriler işliyorlardı. Anadolu topraklarında zengin palamutlarını bulunca da dünya dericiliğinde birinci sınıf işler çıkardılar. Bu cennet vatana, palamut, mazı, meşe kabuğu, çam kabuğu, somak, kestane, sakız ağacı, söğüt, ılgın, ceviz ve nar gibi nebati kaynaklı tanenli maddeler bol ölçüde kudretten verilmişti. İlahi bir fırtınayla nimet saçan bir coğrafya.</p>
	<p class="block_14"><span class="calibre3">      </span>Palamut meşesinin pelitleri acımtırak lezzetlerine rağmen açlık yıllarında yenir, gübre olarak ve hayvanlar için gıda olarak kullanılır. Ayrıca boyacılıkta, ilaç imalinde faydalanılır. Lidyalılar gözleri kamaştıran büyük zenginliği, palamut ormanlarına ve bunun ihracına borçludur.</p>
	<p class="block_14"><span class="calibre3">      </span>Ortaçağı dolduran Bizanslılar, Araplar ve Selçuklular devrinde de Anadolu şehirleri dericilik alanında ön safta bulunuyorlardı, Borckhard, İstanbul, İzmir ve Halep şehirlerine çok eskiden beri gayet güzel, hakiki korduan imal edilen ve bunun ilk defa Araplar vasıtasıyla İspanya’ya götürüldüğünü, ancak, 10. yüzyıldan itibaren İspanyolların da bu deriyi yapmasını taklit ederek öğrendiklerini yazmakta, İspanya’daki Cordoba şehrinin adını bu deri türüne borçlu olduğunu kaydetmektedir.</p>
	<p class="block_14"><span class="calibre3">      </span>Yine aynı yazar, işlemeli zarif deri pabuçlar imali zengin Şarklılara has olan ve eski tarihi bulunan sanattı. Bu çeşit eşyanın renk ve güzellik âlemine ait bilgi, bize ancak ilk defa Haçlılar Seferleri ile gelebilmiştir, demektedir.</p>
	<p class="block_14"><span class="calibre3">      </span>Orta Asya’dan beri dericilikte şöhret yapmış Türkler, Anadolu’nun eşsiz büyüklükteki palamut meşelerini bulunca cennetin derin ilahi sırrına inanır oldular. Türk dericiliği Anadolu’nun en büyük geçim kaynağı oldu. Bu büyük zenginlik, Menderes Nehri boyunca, Biga’nın, Tuzla’nın, Ezine’nin Kazdağı’nın vb. nice eşsiz ve dertli ormanları hâlâ anlatılır! Palamut meşelerinin hiçbir suretle hiç kimseye satılmayıp, sadece İstanbul’a gönderilmesi çıkartılan ferman ve yasaklarla düzenlenmiştir.</p>
	<p class="block_14"><span class="calibre3">      </span>1800’Iü yıllarda kültürel ve uygarlık sahasında olduğu gibi, Anadolu topraklarında ormanlar konusunda büyük bir panik çıkar, Tanzimat’la büyük bir orman nizamnamesi hazırlanır.</p>
	<p class="block_14"><span class="calibre3">      </span>Fransa’dan orman mühendisleri getirtilir. Meşhur Mösyö Tass’a yetkiler verilir, Türkiye’de ilk bilimsel orman çalışmaları başlatılır, ilk orman kitapları çevrilir, orman okulları açılmaya başlanır.</p>
	<p class="block_14"><span class="calibre3">      </span>Çok geçmeden tarihimizin en acı siyasal felaketiyle karşılaşırız, çünkü bu mühendisler, Anadolu topraklarının eşsiz ormanlarını gayet iyi öğrenmiş, haritalarını çıkartmışlardır, şimdi önümüzde Bağdat Demiryolu Andlaşması vardır. Andlaşmaya ve Fransız ormancıların raporlarına göre, demiryolunun geçtiği tüm yollarda, on kilometre etrafındaki tüm ağaçlar, madenler, demiryolu şirketinin olacaktır.</p>
	<p class="block_14"><span class="calibre3">      </span>Bugün bir belgesel yapılıp bu demiryolunun geçtiği yolların on kilometre sağına, soluna iyice bakmamız lazım, cinayeti daha iyi anlamamız için.</p>
	<p class="block_14"><span class="calibre3">      </span>Velhasıl kardeşlerim, palamut meşelerinin gümbürtüsü ülkemizi terk etmek üzeredir. İki asırdır orman affında dünya rekoru kırmaktayız, Cumhuriyetin ilanıyla başlayan büyük aflar, Menderes iktidarında şaha kalktı, on yıl içinde her yıl af çıkartıldı. Bugün elde kalan son ormanlar Bolu’nun meşhur Karadere Ormanları, dünya literatüründe baş sıralarda adı geçen Kastamonu Ormanları, büyük holdinglerin şahsi arazisi, arpalığı olmak yolunda. Türkiye’nin gerçek orman yangınları, ormanlarda değil, Orman Bakanlığı’nda, gerçek yangınlar, mobilyacı sitelerindedir. 1986 yılına kadar itfaiye raporlarında hemen her gün yangın çıkan tek yer siteler-mobilyacılardır, vergi ayı marttan önce de yangın çıkmayan dükkân kalmaz. Kaçak getirtilen tomrukların yangınlarıdır, basınımız, orman yangınlarının suçunu, orman köylüsünün ve ormanda piknik yapan cahil halkın üstüne atarak, ormanların bu “bilinçle” kurtarılacağı palavrasına tüm aydın ve okumuş sınıfını da ortak etmiştir. Basınımızda, orman müfettişleri, orman bölge müdürlükleri hakkında akla hayale sığmayan skandallardan tek biri gündeme gelmemiştir.</p>
	<p class="block_14"><span class="calibre3">      </span>Çünkü Türkiye’nin en esrarengiz kurumu ORÜS’tür. (Orüs: Orman Ürünleri Sanayi..). ORÜS, Türkiye’nin dünya çapındaki ormanlarını “devletin ve siyasilerin ve holdinglerin baltalığı” haline getirmiştir. Bu kurum hakkında yine basınımızda tek bir cümle duymadınız, çünkü bu kurumun uzun yıllar başında olan şahıs, Demirel’in kardeşidir...</p>
	<p class="block_14"><span class="calibre3">      </span>Oysa Demirel, duygusuz ve ruhsuz bir gösteriye dönüşen Tema Vakfı toplantısında alkışlar ve yaşa sesleri arasında, yakasına yapıştırılan amblem yaprağı işaret ederek, “Yaprak yakamıza yapıştı” vecizesiyle gösteri yapmaktadır.</p>
	<p class="block_14"><span class="calibre3">      </span>Ormanların gürültüsü şarlatanları boğacaktır! İşte, hayatı tertemiz bir dürüstlük ve çalışkanlıkla geçen Prof. Dr. Ertuğrul Acun, Türkiye’yi ayağa kaldıracak muhteşem bir kitap yazmıştır: ORMANIN KARA KİTABI. Zenginlerin, holdinglerin ormanları nasıl talan ettiklerini, bir ucundan yetişebildiği kadar tutup anlatıyor: Türkiye’nin en yoksul profesörlerinden Ertuğrul Acun, para yememiş, büyük holdinglere sırtını vermemiş, bu yüzden köşe yazarları onu tanımaz, holdinglere sırtını vermiş çevre vakıfları da onu mahkemeye veriyor. Akademik kariyeri tehlikeye giriyor! İçimizde mevzuyu bilen bir adam var, onu da silmek istiyorlar! Savaşçıdan geçtik, ağıt dökecek bir masum bilim adamımıza bile geçit yok. Yüzyılların en büyük, en kara baltası iniyor Anadolu’ya konuşan yok.</p>
	<p class="block_14"><span class="calibre3">      </span>Tüm basın onların elinde, Ertuğrul Acun’un kitabını görmezden geliyorlar!</p>
	<p class="block_14"><span class="calibre3">      </span>Ama biz gördük! Dürüst insanların koyu sessizliğini gördüm orada! Bardaktan boşanırcasına pislik içinde laçkalaşan holdingleri gördüm orada! Kardeşlerim Apo’yu İtalya’da aramayın, Apo, bu holdinglerin içinde, ekranlarda her gün size sesleniyor! Akşamların kızıllığı arkadaşsız kalıyor, çıplak tepelerin üstünde süzülecek tek bir soylu yaprak, soylu dal arası bulamıyor.</p>
	<p class="block_14"><span class="calibre3">      </span>Kardeşlerim, onurlu, dürüst bilim adamlarının hayatları pahasına yazdığı kitaplar da arkadaş bulamıyor! Onların zenginliği ve zaferleri boktandır! Televizyondan başka bir şey seyredemeyen mini mini yavruları kandırırlar ancak! Ziyafetleri çok kısa sürecektir!</p>
	<p class="block_14"><span class="calibre3">      </span>Kestikleri ormanların büyük gövdeleri altında can verecekler, yemyeşil otlarla örtülü toprak onların pis leşlerini içine almayacak, dağlarımızı büyük devasa kartal gölgeleri gibi saran kapkara ormanlarımız onların “baltalık”ı olmayacak!</p>
	<p class="block_14"><span class="calibre3">      </span>Kardeşlerim; güneş ne kadar yaprak görürse o kadar ışık olur. Ve orman Tanrının şair olduğu yerdir, şairlerin şairi akşam kızıllığında sizi orada, palamut meşelerinin altında bekleyecek, gidin ve doyun, ruhumuzun anlatılamaz, o büyük ustasının ormanda ne kadar derin bir yalnızlık içinde olduğunu görün.</p>
	<p class="block_10"> </p>
	<p class="block_9"> </p>
	</body></html>
