<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_56">Maçkalı Şoför Sabri</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>1917’de Rus ordusu Bolşevik ihtilali yüzünden çekilirken, Batum’a kadar gidip, yolda bıraktıkları araba, motor parçalarını toplayıp ilk arabasını yaptı. Motor bilgisini Batum’da teknik bir okuldan aldı. 1928’e geldiğimizde altı tane 26 model Ford kamyonu vardı. Tekerlekleri kauçuk dolgu, bugünkü gibi, havalı-şişirme değil. Eski arabaların debriyaj sistemi değişikti, bir bas iki kaldır usulü. Fren sistemi de, balatalar yerine fren çubukları vardı. Kamyon Zigana’yı devirdi mi, yokuş aşağı on kilometrede bir çubuklar değiştirilirdi. Kamyonlar üç günde Erzurum’a giderdi, yedi günde Van’a, (bugün 4-5 saatte). Yollar bugünkü gibi yılan gibi değildi, deve hörgücü gibiydi. Hiç kaza yapmadığıyla övünür, ancak, yollarda kaza yapabileceği başka araba yoktu. Kurtarma ekipleri de yoktu, Hızır Aleyhisselam’dan başka, bir defasında çığın altında kaldı ve Hızır Aleyhisselam gelip, kurtardı. Hızır olduğunu, giderken, ayaklarının ters olduğundan anladı. 1929’da Ağrı Kürt İsyanında seferberlik arabalarına el koydu. Ağrı Dağı’na erzak taşıdı, kamyonları çevrildi. Kuşatma altında kaldı, don gömlek salıverildiği söylenirse de, bunun uydurma olduğunu, kamyonlarıyla kuşatmayı yardığını söyler. Seferleri, Trabzon, Kars, Van.. Erivan’ın içine kadar girerdi. Bolşevik ihtilalinde iç savaşta Beyaz Ordu’ya erzak, canlı hayvan taşıdı. Rusça, Rumca, Lazca konuşur, Osmanlıca okur-yazar, Türkçe okur! Yollar topraktı, 1930’a kadar geçtiği yollardan haftada bir kamyon ancak geçerdi, 40’a geldiğimizde günde bir araba. Köylüler beleş para kazanmak için yolu ıslatır, çamura boğardı, camışlarla çekip 8-10 lira para alırlar, bir seferde de zaten 80-100 lira kazanırdı. Bir kamyon en az üç muavinle kalkardı. Dört metre karın altından tahta kar kürekleriyle tünel kazarak gittikleri çok olmuştur. Eskiden yük sahipleri de yükle beraber giderdi, karın ilk yüz metresini muavinler, ikinci yüz metreyi yük sahipleri, yol böyle böyle açılırdı. Ulusoy’la Sürmene’den gübre çekerdi, Ulusoy her seferinde yeni bir kamyon aldı, Şoför Sabri yeni bir kadın. Dokuz tane kadın aldığı söylenir, dört tanesini ölene kadar tuttu. Kadınlarını güzergâh üzerinden almıştır, ilki Trabzon’dan, ikincisi Gümüşhane’den, üçüncüsü Erzurum’dan, dördüncüsü Kars’tan, beşincisi Bayburt’tan. Kadınlarıyla ilgili hikâyeler uzun kış gecelerinin masalları gibi anlatılır. Sefer dönüşleri üç gün Meydan Hamamı’nı kapatır, eşrafla sofralı, sohbetli muhabbet kurardı. Arabalar şehre girerken, muavinler kamyonların arkasından halka şeker dağıtırdı. Hamam faslından sonra körüklü çizmelerini çeker, atına biner, şehre yeniden atıyla girerdi. On iki çocuğu oldu, on iki de akraba, kardeş çocuklarını eski bir Osmanlı konağında büyüttü. Her bir karısına ayrı bir oda verdi. Her birine sırayla giderdi. Hanımlarının sıra kavgası elli yıl sürdü. Sırayı sefer dönüşleri genç hanım lehine bozduğunda evdeki bütün düzen arapsaçına dönerdi, bu yüzden her bir hanımına ayrı bir ev tutmak zorunda kaldı. Bir öğünde üç ayrı sofra kurulurdu, erkeklere, kadınlara, çocuklara. Günlük alışveriş peşi sıra dizili hamallarla yapılırdı. Bir küfe soğan, bir küfe domates, birkaç kasa balık, öğle vakti kapının önüne yıkılırdı. Akşam yemeğine oturmadan, oğullarını sokağa salar, dilenci, yoksul, yabancı kimseleri toplatıp, kapı önüne minderler atar, sini kurdururdu. Orta yemeğinden ayrı olarak, kendi yemeği, yağı, balı, balığı özeldi. Doğu’ya şeker, un, kiremit, inşaat malzemesi, fındık taşırdı, dönüşte, canlı hayvan, tulum peyniri getirirdi. Ekmeğin 10 kuruş olduğu dönemde cebinde 90.000 lira ile gezerdi. 1950’ye kadar Ford’un ve Chevrolet’in tüm yeni modellerine sahip oldu. Geçtiği yollarda köylüler ayran bakraçları, mısır ekmekleriyle yola çıkar ikram ederlerdi. Eskiden araba geçtiğinde tarladakiler, tarlayı, ormandakiler ormanı bırakıp, arabanın gidişini seyre gelirdi ve köylüler her seferinde aldığı son hanımın hikâyesini anlatıp, dururlardı.</p>
	<p class="block_14"><span class="calibre3">      </span>Saltanatı elli beşe kadar sürdü, çalıştı, yedi, içti, yine çalıştı. Ve bu mağrur masal adamı, yıllarca süren bir hastalığa düştü. Elinde, ayağında ne varsa, sokak simsarlarıyla kelepire sattırdı. Altmış yılına geldiğimizde elinde iki kamyon kaldı, birini kardeşi kaçırdı, elinde bir kamyon kaldı, onunla da molozdan kum çekmeye başladı. Bu son kamyon da Tabakhane’nin boklu deresine uçunca, bir daha kendini toparlayamadı.</p>
	<p class="block_14"><span class="calibre3">      </span>Horonu da iyi oynardı, bıçak oyunu dillere destandı, kemik sırtlı, topluiğne başlı, çift yüzlü Sürmene bıçağını havaya atar, bıçak havada parendeler yaptıktan sonra, dişlerinin ucuyla yakalardı.</p>
	<p class="block_14"><span class="calibre3">      </span>Geçmiş, fotoğraflarda kaldı, fotoğraflar külüstür bir 49 Chevrolet’in ön camı içine yerleştirildi. İstemese de, ekmek parası, dolmuşçuydu artık. Müşterileri ona bayılıyordu, çünkü arkası yarın dizi film gibi sırasıyla aldığı kadınları ve eski seferlerin hikâyelerini anlatıyordu.</p>
	<p class="block_14"><span class="calibre3">      </span>Bu adam, babam olur, baba değil, bir alâmet! Üç numaralı hanımının, üç numaralı oğluyum. Biz, küçük oğulları onu, son kamyonunda tanıdık, ama büyük ağabeylerim padişah babam diye söze başlar, kahvede sekiz köşe otururlar!..</p>
	<p class="block_14"><span class="calibre3">      </span>Eski günler aklına geldikçe, kırk yıldır yüzüne bakmadığı, uğramadığı babasından kalan üçyüzelli dönüm arazisinin tapusunu alır, uzun yola köye çıkardık. Ben de arka koltukta. Arazisine yerleşmiş, sülalelerin anasını avradını düz giderken ki bu küfürler geceli gündüzlü bir asır sürdü, silahını kontrol eder, korkudan ödüm patlardı. Toprağına kırkın üstünde aile yerleşmiş, altı yüzün üstünde nüfus. Her virajı dönüp, her gaza basışta arabayı kıran bir yeleli sinirle... Bir köy kahvesinin önünde ani bir frenle dururduk. Deli dolu kükreyerek kahveyi basar, elindeki tapuyu gösterir, biraz zor yatıştırırlar babamı. Jandarma gelir, çay, sigara... Sakinleşir... Eli boş kaçıncı kez geri dönerdik, bari dönüşte müşteri çıksa da benzin parasını çıkarsak derdi. Yol uzar, arazinin içindeki değirmenleri, ormanları isimleriyle, çocukluk günleriyle bir bir sayıklar... Farlar zayıftı, dere boyu kar yağıyordu... Babam küçücükmüş, yatsı namazından sonra cinler değirmeni sahiplenirmiş, gece yarıları kendi kendine çalışan değirmenlerin içine girermiş...</p>
	<p class="block_14"><span class="calibre3">      </span>Farlar zayıftı, dere boyu kar yağıyordu, değirmenlerin sesinden korkuyordum. Bir zamanlar sefer dönüşü hanımları arasında sıra kavgası olurken, şimdi elde yok, avuçta yok, hanımları pek de gönüllü değil, artık... Küfürler, muşambası yırtılmış, süngeri küflü koltuklara siner, uykusu ağır ağır gelir babamın...</p>
	<p class="block_14"><span class="calibre3">      </span>Farlar zayıftı, dere boyu kar yağıyordu, hem konuşturup açmak lazım babamı, her an dereye uçabiliriz, hem, bitsin artık şu öcülü değirmen hikâyeleri, derdim...</p>
	<p class="block_14"><span class="calibre3">      </span>Farlar zayıftı, dere boyu kar yağıyordu, babam, “Oğlum, bir numara yemek yapmış mıdır?” (Bir numara: ilk hanım, demek)... “Yapmıştır, baba!”, “Ne yapmıştır oğlum”, “Baba, annem şimdi, lahanayı ince ince kıymıştır, iri iri fasulyeleri kaynar suya atmıştır, mısır yarmasını ayrı bir kapta pişirmiştir, yaprak biberleri lime lime etmiştir, baba, bir numara şimdi, bir lahana çorbası yapmıştır, sorma!.. Yeter ki babam değirmen hikâyesine başlamasın, yeter ki babamın uykusu gelmesin... “Yanında ne vardır oğlum!”, “Baba, yanında illa ki tuzlanmış hamsi vardır!”, “İki numara ne yapmıştır oğlum!”, “Baba, iki numara, fasulyeleri çatlatıncaya kadar kaynatmıştır, mısırları yumuşacık pişirmiştir, pazardan bir bakraç yoğurt almıştır, baba, iki numara şimdi, yoğurtlu mısır çorbası yapmıştır, sorma!..” “Üç numara ne yapmıştır oğlum?”, “Üç numara baba, şimdi tarhanayı tel süzgeçte süzmüştür, eti incecik kıymıştır, soğanları doğramış, tuzunu, karabiberini, maydanozunu içine atmıştır, tavada bir güzel kavurmuştur. Baba, annem şimdi bir tarhana çorbası yapmıştır, sorma!”, “Yanında ne vardır?”, “Baba, yanında illa ki hamsili kaygana vardır!”.</p>
	<p class="block_14"><span class="calibre3">      </span>Farlar zayıftı, dere boyu kar yağıyordu, yol bitmek bilmiyordu, “Oğlum, dört numara ne yapmıştır?”, “Baba dört numara balık pazarından kefalleri almıştır, pullarını bıçağın tersiyle bir güzel soymuştur, tepsiye limonu, domatesi, soğanı koymuştur, baba, dört numara bir güzel ekşili yapmıştır, sorma!”, “Yanında ne vardır oğlum?”, “Annem şimdi yufkaları ıslatmış tepsiye uzatmıştır, arasına cevizleri dizmiştir baba, annem şimdi illa ki burmalı baklava yapmıştır...”</p>
	<p class="block_14"><span class="calibre3">      </span>“Ne dersin oğlum yapmış mıdır? Gelirken hiçbirine para bırakmadık! Neyle yapsınlar!”, “Sen üzülme baba, büyük ağabeyim vermiştir!”, “Vermemiştir oğlum!”, “Vermiştir baba, vermiştir!”, “Bana öyle geliyor ki oğlum, biz bir kuru mercimeği zor bulacağız!..”</p>
	<p class="block_14"><span class="calibre3">      </span>Yol uzar, balıklar temizlenir, tuzlanır, kızartılır, tabaklara konur! Akşam oldu olacak, şehre gireriz. Araba, gelir, gelir, tam da sevdiğim kızın okulunun önünde bozulur. Babam hışımla kaportayı kaldırır, aç, sinirli, tekme tokat ön takımları dövmeye başlar. Ön takımlar da bu dayağın dilinden iyi anlar. Basar gaza, araba gürler. Ön takımlardan alevler fırlar. Gazın gürültüsüne, babamın küfürlerine halk başımıza toplanır. Ön kapağı tutacak demir yoktur, kolumla tutarım, koluma felç girer. Babam, şanzımanın, amortismanların yedi sülalesini.. Dişlilerin gözünü oyar, bujilerin kafasını çıkarır, motorun gırtlağına sarılır... Halk daire olur etrafımızda. Şimdi okul dağıldı, dağılacak. Sevdiğim kız, bu yarı köpürmüş, delirmiş babamı ve beni burada böyle görecek... Ödüm kopar. Ahh bu dünyada bundan daha büyük korku var mıdır?</p>
	<p class="block_14"><span class="calibre3">      </span>Saatler sonra hırıltılarla arabayı çalıştırır, ön takımları bir güzel okşar, siler, gözyaşlarını siler gibi... Bu sinirle eve gidersek, evin de altını üstüne getirir, her tarafı yağ, çamur içinde...</p>
	<p class="block_14"><span class="calibre3">      </span>Şimdi ne desem de yumuşatsam babamı, “Baba, şimdi annem, kazan kazan suları kaynatmıştır!”, “Kaynatmış mıdır oğlum!”, “Kaynatmıştır baba!..” İçinden hangi hesapları yapmışsa, “Okuyorsun değil mi oğlum”, “Okuyorum baba”. İyi ki babam karneden, ikmalden anlamıyor.. “İyi okuyor musun oğlum!”, “İyi okuyorum baba”, “Bana bir yemin ver oğlum”, “Ne yemini baba”, “Ömrün boyu şu meretin, direksiyonun başına oturmayacaksın!”, “Oturmayacağım baba!..”</p>
	<p class="block_14"><span class="calibre3">      </span>“Oğlum, Rusya’nın karışık zamanı, Beyaz Ordu’da bir subay... Un taşıdım, hayvan taşıdım. Ne zaman gitsem, kitaba kapanmış okuyor! Nedir bu okuduğun, İncil midir, Kur’an mıdır, nedir? Dedi ki, okuyorum yüzyıldır Türkler’i her savaşta yeniyoruz da, yine onlar beyaz ekmek yiyor, biz kara ekmek (çavdar ekmeği)...”</p>
	<p class="block_14"><span class="calibre3">       </span>(Babamın bu sözlerini hatırladım, bu hikâyeyi yazdım, geçtiğimiz ay, Rize açıklarında un taşıyan bir geminin battığını duyunca... Bir de, sözünü tuttum o gün.)</p>
	<p class="block_10"> </p>
	<p class="block_9"> </p>
	</body></html>
