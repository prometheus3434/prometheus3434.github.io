<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_45">Trabzon Hurması</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Tarihçi Kudret Emiroğlu, Kehkeşan dergisinde, kıskanacağım türden bir yazı yazdı: Trabzon Hurması. Onun da yazısının kaynağı, 1908 sonrasında, modernist-kalkınmacı düşüncenin ve köylüleri eğitme kaygısının bir uzantısı olarak, ziraat, başlığı altında Kehkeşan dergisinde yayımlanmış. Yazarı Mesut Remzi, hakkında başka bilgimiz yok, Beyrut’tan gönderiyor Trabzon’daki Kehkeşan dergisine yazıyı.</p>
	<p class="block_14"><span class="calibre3">      </span>“Çoğunluk tarafından bilinmeyen, 70’li yıllardan beri büyük şehirlerde manavlara girmeye başlayan ve 80’lerden itibaren sınırlı müşterisine karşın kalıcı bir yer edinen meyve ağacı” hakkında, bitki-insan, bitki tarihi ilişkileri üzerine bir yazı.</p>
	<p class="block_14"><span class="calibre3">      </span>“Trabzon hurması TDK’nın Türkçe Sözlük’ünde Abanozgillerden büyük bir ağaç (Diospyros kaki), bu ağacın elma büyüklüğünde turuncu renkte ham iken kekre olan, çürüyünce tatlılaşan meyvesi, Japon hurması” biçiminde yer almakta.</p>
	<p class="block_14"><span class="calibre3">      </span>Japon hurması olarak da bilinen Trabzon hurması, Diospyros kaki’nin anavatanı Japonya ve Çin’dir. 1781’de bilimsel olarak tespit edilmiş, 1796’da Avrupa’ya getirilmiştir. Türkiye’de Trakya, Doğu Karadeniz ve Hatay, İçel’de yetiştirilir.</p>
	<p class="block_14"><span class="calibre3">      </span>İsmail Hakkı Baltacıoğlu, “Hayatım” adlı eserinde şöyle bahseder: “1890’lar İstanbul’unda Cihangir mahallesinde, bahçemizdeki ağaçlar arasında en çok ilgilendiklerimden biri de Trabzon hurması idi. Fakat şu portakal büyüklüğünde turuncu yemişler veren türü değil, ufağı, kara-kara, hemen iri fındık büyüklüğünde yemiş veren tür, hem kararmışlarını yiyor, hem de yemişli dallardan koparıp koparıp aşağıya atıyordum. Sonra aşağıya inince bu attıklarımı toplayıp evin güneşli odalarından birine asıyor, aklıma geldikçe gidip gidip yiyordum.”</p>
	<p class="block_14"><span class="calibre3">      </span>Böylelikle iki Trabzon hurması öğreniyoruz, biri elma büyüklüğünde turuncu, diğeri küçük, kara, fındık büyüklüğünde.</p>
	<p class="block_14"><span class="calibre3">      </span>Ağacın ikinci türü olan ve küçük meyveli Trabzon hurması olarak bilinen Diospyros lotus ise, bilimsel olarak 1753’te tespit edilmiştir. Güney Fransa ve İtalya’da, Balkanlar’da, Kafkasya’dan Çin ve Japonya’ya Batı Karadeniz’le birlikte Maraş’ta, daha seyrek olarak Tortum, Eğin’de bilinir. Karahurma, Yahudi hurması, hurma eriği olarak da bilinen ağacın anayurdunun Doğu Karadeniz olduğu bilgisi, Türkçe kaynaklarda yalnız Pars Tuğlacı’nın sözlüğünde bulunmaktadır.</p>
	<p class="block_14"><span class="calibre3">      </span>Trabzon ve Hopa’da bu küçük olan hurmaya “hurma” ya da ossuruk hurması denir ki asıl Trabzon hurması budur. Yerli olduğu iddia edilen ağaca ossuruk hurması denilirken, Japonya’dan geldiği bilinene işte o meşhur Trabzon hurması denir. Ekonomik değeri olan da budur.</p>
	<p class="block_14"><span class="calibre3">      </span>Trabzon hurmasının ağaç sayısı ve üretimi 70’lerden 1997’ye kadar üç kat artmış, bugün ağaç sayısı, meyve veren 375 bin, meyve vermeyen 120.000 ve üretimi on bin tondur. Toplam ağaç sayısı, Hatay’da 218.797, üretim 4.234 ton. Ordu’da 30.840, 829 ton, İçel’de 43.465, 1.148 ton, Maraş’ta 43.620, 590 ton iken, Trabzon’da 3.114 ağaç, 24 tondur.</p>
	<p class="block_14"><span class="calibre3">      </span>Şimdi de Mesut Remzi anlatıyor, özetliyorum, kızılcık iriliğinde ve ahalimizce sade hurma denilen bu meyve hakkında kayıtsızlığın sebebi çok bol miktarda oluşudur. Trabzon havalisinde çokça rastlanılan bu ağaç hüdayi nabittir (kendiliğinden biter). Hatta diğer ağaçların çeşitlenmesine mani oluyor diye, köylüler her sene bu ağaçtan yüzlercesini söküp atar.</p>
	<p class="block_14"><span class="calibre3">      </span>Trabzonlular bu hurmayı, adeta kestane ve Arap hurması gibi tüketirler, iki çeşidi vardır, çekirdekli-çekirdeksiz, ikincisi makbuldür.</p>
	<p class="block_14"><span class="calibre3">      </span>Bu hurmalar kemale vasıl olduklarında gayet hoş bir rayiha neşrederler, tatları leziz olur. Taze iken sarf edilirlerse, tatları kekredir. Derece-i kemale erişmeleri bir parça uzun sürer, toplanmaları mümkün mertebe tehir edilirse yumuşak ve olgun olurlar. Ağaçtan kendiliklerinden düşmek raddesine geldikleri anda toplanıp ambar edilir veya zeminden 2-3 metre yüksek ve alt katları çit ile örülmüş kilerlerin doğramaları üzerine serilir. Bir miktarı taze sarf olunur, diğer kısmı güneşte veya hafif hararetli bir fırında kurutulur.</p>
	<p class="block_14"><span class="calibre3">      </span>Bir zaman hurmadan ispirto ve meşrubat üretilmesi düşünülmüş, sonra vazgeçilmiş. Taze iken, kabız bir lezzet hâsıl eder, damağa yapışır. Bunun için meyveyi ikiye bölüp derisi çıkarılmalı, içi, kayısı peltesi kıvamında rayihası hoştur.</p>
	<p class="block_14"><span class="calibre3">      </span>Armut ve şeftali ağaçları, budama sayesinde meyve dalları hâsıl eder. Trabzon hurmaları ise aksi, bidayetten üzerlerinde hiçbir çiçek veya meyve tomurcuğu görülemez. Tomurcuk halindeki çiçek, gayet kısa bir sap üstündedir ve yavaş yavaş ortaya çıkar.</p>
	<p class="block_14"><span class="calibre3">      </span>Sonbaharda yapraklar sükût ettiği zaman, dallar üstünde hesapsız meyvelerin çokluğundan dalların kırıldığı vakidir. Kurutulup kompostosu yapılır, nişasta veya mısır unuyla, muhallebisi yapılır, pepeçura.</p>
	<p class="block_14"><span class="calibre3">      </span>İşte sevgili okuyucu, ne zamandır size tanıştırmak istediğim, bu turuncu elbiseli, elma büyüklüğünde, tatlandığında domates kadar yumuşayan kekremsi tadındaki hurma, o meşhur çocukluğumuzun hurması, Trabzon hurması, bu küçük hanımefendi.</p>
	<p class="block_14"><span class="calibre3">      </span>Telaş ve koşuşturma sarhoşu çocukluğumuz inanılmaz deli gücünü, bu bahçelerden çaldığımız Trabzon hurmasından alırdı. Doyum duygusunda sınır tanımayan çocukluğumuzun hurması, yüzümüze, gözümüze bulaşıp hasta eden bu kekremsi hurmanın tadı, yaş ilerledikçe, damağımızda masallaşıyor. Çocukluğumuza tat veren bu imkânsız leziz meyve, dilimizi kamaştıran, turuncu elbiseli kekremsi bu küçük hanımefendi nereden yolumu kesti. Ağzımı, dilimi, damağımı aptallaştıran tadıydı ki, ağız tadımın yükselen büyüleyici coşkusuna sarılıp, yüzümde kırışmakta olan tüm çizgileri sendeletti. Dil ucunu gıcıklatıcı, narin, yakıcı hanımefendi nereden çıkıp geldiniz?</p>
	<p class="block_14"><span class="calibre3">      </span>Çocukluğum için bir bayrak, bir korsan bayrağı yapmak istersem, üstüne önce, hurmanın resmini yaparım! Sonra, kızılcık, vişne, böğürtlen, ekşi üzüm, turunç ve ayva... Hepsinin tadı kekremsi ve ağız buruşturucu. Osmanlı kekremsi tatların şerbetini yapardı, bazı Ermeni ustaları içine bir parça afyon da koyardı.</p>
	<p class="block_14"><span class="calibre3">      </span>Hayat öyle renksizleşti ki... Çocukluğumuz yüz kat derin lezzetler içinde hunharca tabiatı katleden, bağırarak, savaşarak parçalayarak korkusuzca saldırdığımız o muhteşem ağaçların en tepesindeydi. Şekillenmemiş ruhumuzun toprağını, tadını, duygusunu, tutkusunu, ağrısız, acımasız bize öğreten, bize akraba, ağabey, kardeş, aile gibi dünyanın en leziz meyvelerinin tam ortasındaydı. Savaşırken ölenlere şehit diyorsak, meyve aşırırken daldan düşüp ölen çocuklara, henüz insanlık yüce, kutsal bir makam vermedi. Yoksul giysili çocukluğum ıstırabı sanki önce bu ekşi, kekremsi tatların her biri Kleopatra güzelliğinde ve kıvamında meyvelerde keşfeder.</p>
	<p class="block_14"><span class="calibre3">      </span>Sonra ekşi üzümü olmayan bir ülke öğrettiler bize. Modern toplumun şu sanatçılarına bakın, Orhan Boran, Sadri Alışık, Şener Şen, Ferhan Şensoy kitle tüketimi, aynı tatsızlığın duygusuz ortamına çekiyor hepsini, Mesut Yılmaz, Tansu Çiller, Deniz Baykal, hepsi kişiliksiz, her gün yılgınlık duyduğumuz tatsızlığıyla kudurtuyorlar bizleri.</p>
	<p class="block_14"><span class="calibre3">      </span>Hepsi konsantre tatlar! Kapitalizmin iki tadı vardır, biri tuz, diğeri şeker! Ya tuzlusunuzdur, ya şekerli! Fethullah Hoca’yla, Reha Muhtar, Hikmet Çetinkaya arasında ne fark vardır? Yüzlerce köşe yazarı, yüzlerce manken, yüzlerce çiklet, yüzlerce lokanta hepsi dönüp dolaşıp müzmin bir donukluk içinde, gölgesiz, ruhsuz, karton yüzlü şeyler olup, bulaşıyorlar...</p>
	<p class="block_14"><span class="calibre3">      </span>Artık ameliyat eldivenleriyle ne yapsanız baklavaları, meşrubatları, su aynı su, şeker aynı şeker, hamur aynı hamur, artık ameliyat eldivenleriyle de kızartsanız kalamarları, barbunyaları, yağ aynı yağ, tava aynı tava, tepsi dönüp dolaşıp ezberlenmiş, uğursuz, neşesiz, hiçbir sürprizi olmayan tatsızlığın iblisi oluyorlar! Çünkü tava, aynı tava! Medya ve şöhret tavası!</p>
	<p class="block_14"><span class="calibre3">      </span>Uçsuz bucaksız kâinatın, tabiatın meyveleri artık, McDonald’s köftesi gibi, lüks bir otel havuzunun klorlu mavisinde buluşuyor. Çılgın gururumuzu bu “ortak renk” kırıyor, içimizdeki vahşiyi bu ortak tat, köpekleştiriyor! Dişlediğimizde gözümüzü karartmayacak, başımızı döndürmeyecek on milyonlarca kadın eti! Tabiatın tutsaklığı, dondurulmuş bir trajedi. Herkese göre icat edilmiş vakumlanmış meyveler, ama mezar aynı mezar! Tabiatın tüm gökkuşağı tatlarını aldılar ama Azrail’in tırpanı aynı tırpan! Bu tatlarla yoğrulmamış ağızlar, bedenler, bu tırpandan boynunu nasıl korusun!</p>
	<p class="block_14"><span class="calibre3">      </span>Ah, o çocukluğumuzun dilini kırbaçlayan vişneler, ekşi üzümler! Hangi ülkeye sığındınız! Konsantre kahramanlara servetler ödüyoruz, kalabalıklar tımarhaneleştirilmiş marketlerin deli gömlekli vitrinlerinde gün boyu geziniyor, tadı dürüst, hormonlaştırılmamış tanıdık tek bir dost bulamıyor!</p>
	<p class="block_14"><span class="calibre3">      </span>İdeolojiler gibi, kapitalizm tatları iki cepheye ayırmış, ya tuzlu, ya şekerli! Oysa bedeni en iyi tat tedavi eder! Tat, ağzımızın tadı, müzikten, resimden çok daha önce zihinsel düzenleyicidir. Sihirli dokunuşu çapkınca bir kirazın, dudağımıza, dilin valsidir. Bir meyvenin ağzımıza sokuluşu...</p>
	<p class="block_14"><span class="calibre3">      </span>Ağzımıza en güzel meyve dokunur. En yoğun duygular bu yüzden öpüşlerimizde saklıdır. Dokunmanın en ince, en hassas teli, dilimizin altındadır. Dalında yarılırken çatırtısı narın, dalında yarılıp balını yaprağına lav gibi akıtan ballanmış incirin sürüklenişi, hangimizi zevkten delirtmez...</p>
	<p class="block_14"><span class="calibre3">      </span>Tadı tiz, tınısı hoş ağzımızdaki bu kovalamacanın hoş meyveleri, bize neşenin, mutluluğun ilhamını verir! Çapkın olan erotik yanımız değil, ağzımıza öğretilen tatların taşkın müziğidir! Varoluş heyecanını en güzel onlar anlatır! Çarpıcı, şaşırtıcı güzellikte, çiçeğinden güzel meyvelerin damağımızdaki titreşimlerini bilmeden, aşkın, sevginin transına girmenin imkânı var mıdır? Hayat mıdır bu? Bir davul sesiyle evlenir, bir davul sesiyle öpüşürüz!</p>
	<p class="block_14"><span class="calibre3">      </span>Oysa tabiatın derin uçurumlu tatları müziğin sesi gibi düzenler bizi ya da bu kısık, kıstırılmış, uğursuz tatlarla, upuzun yolun adımlarını karıştırır, derimizin nabzını düzenleyen, coşturan, tatlı dokunuşların sesine köreliriz.</p>
	<p class="block_14"><span class="calibre3">      </span>Gül yüzlü, bülbül sözlü, ateşli, kızılcık bir dudağı bize önce, çocukluğumuzun o savurgan, masalsı öyküleri öğretti!</p>
	<p class="block_14"><span class="calibre3">      </span>Tutkuyu kim öğretti bana, hayal gücümdeki masalsı uçurumları, nereden öğrendim, böyle taşkın olmayı, böyle kudurmuş rüzgârların cayır cayır tadını bana bu hurmalar, bu ekşi üzümler öğretti!</p>
	<p class="block_14"><span class="calibre3">      </span>Asırlardır bize Mecnun’u öğrettiler, çölde duadan, yakarıştan başka ne vardır, insanoğlu Tanrı’yı dört asırdır, ormanların, bahçelerin, çiçeklerin taç yapraklarında arıyor! Belki biliyorsunuzdur, Akdeniz’in, belki de dünyanın en leziz kirazları Toros Dağları’nın eteklerinde, Mersin’in, Isparta’nın yüksek köylerinde yetiştirilir, hemen ağacın altında kasalanır, paketlenir, Türk ırkı dokunmadan, Arap şeyhlerine satılır! Bu ülkenin çocukları, bu ülkenin kirazlarını yiyemez!</p>
	<p class="block_14"><span class="calibre3">      </span>Fethullah Hoca’nın bin kasetini dinlediniz, içinde bir tane, nar, kiraz, erik lafı geçmez! Milyon defa din sohbeti dinlediniz, size bir tek kez, ciğerlenmiş armudun tadından söz etmezler!</p>
	<p class="block_14"><span class="calibre3">      </span>Ofli Hoca Kabe’den dönmüş, memleketi Rize’ye, “Kurban olduğum Allah işine karışılmaz ama, dünyanın bu yemyeşil güzelliği dururken, gidip Kabe’yi çölün ortasına yaparsın..”</p>
	<p class="block_14"><span class="calibre3">      </span>Kâbe’miz, dünya nimetleridir, bu nimetleri kardeşçe bölüşmenin tadındadır. Bu yüzden, kuşlar sabah akşam gagalıyor onları! Bu yüzden, dudaklarımız tadından çatlamıyor, beynimiz çatlıyor. Bu yüzden, dudaklarımız kamaşmıyor tadından, beynimiz kamaşıyor! Ah, çocuk ağzımızdaki o cıvıltı! Ah, çocuk ağzımızda bir rüya içinde şimşek gibi çakıp buruşan berrak, pırıltılı sarhoşluk!</p>
	<p class="block_14"><span class="calibre3">      </span>Ağzımızdaki bu deli tat sarhoşluğu, çocuk kalbinin rüyasıdır, bir gün büyürsünüz, ağzımızda saklı bu tadın rüyasında saklanmış çocuk kalbimiz, yaşlanmaz, orada nöbet bekler!</p>
	<p class="block_14"><span class="calibre3">      </span>Sabahları biz uyurken, onlar usulca dalında pembeden kızıla şişer. Bu kokulu bahçede, içinde gizlenmiş meşaleyle derimizi tutuşturur. </p>
	<p class="block_14"><span class="calibre3">      </span>Şövalyenin zırhı pembe, sımsıcak! O bir dişilik tadında, ah bize ne hovardalıklar öğretir! Ah o kışkırtıcı heves, ateş rengini bir kere sürmeyiversin derimizin üstüne, aptallaşmış şövalyenin dudakları tattan yapış yapış! Ah, narçiçeği dudakları yapış yapış sevgili! Seni bana önce bir kara ekşi üzüm tanesi öğretmedi mi?</p>
	<p class="block_14"><span class="calibre3">      </span>Çok küçüktüm, ilkokul, bir iki. Mahallenin büyük ağabeyleri kiliseye saklanmış gizlice sigara içiyorlar. Beni de, “Git lan sokakta izmarit topla” diye kovdular. Sokaklarda başıboş kaniş köpek gibi yarım torba izmarit topladım. Arabaların da geçtiği caddenin kaldırım kıyısında çamura bulaşmış bir büyük, irice erik gördüm. Yerden onu alırken görürler diye, korktum, dokunamadım. İzmarit topladığımı gören olursa, enseme vurur, bir tekme atar, ben de işte toplamıyorum diye torbayı çöpe atarım. Ama eriğe kıyamam. İzmaritleri kiliseye teslim ettim. Bir plan dâhilinde unutamadığım eriğin olduğu kaldırıma geldim. Güya kaldırımın orasına oturuyormuş gibi, çünkü oraya oturulmaz. Eriği, bacaklarımın arasına aldım. Gelip geçeni korkuyla kolaçan ederken, ellerimle de sanki oralı olmuyormuş gibi yerle oynuyormuş gibi öyle işte yere sürtüp, bir müddet sallandım. Derken, eriği bulmanın heyecanıyla, bu o erik mi diye kaldırıp, baktım... O erik! Kafama ani bir tokat indi, “Bırak lan o pis şeyi!”.. Şaşırmış bir korkuyla yakayı ele vermiştim. Eriği, öyle oralı olmadan yolun ortasına bıraktım. Gitti, arabaların altına. Arabalar çiğnedi, çiğneyecek. Bana vuran adam da uzaklaştı. Gözüm hâlâ o erikte. Gelip geçen arabalara içimden yalvarıyorum, biraz ortadan sürün, öbür taraftan sürün, tekerlek izlerinden, hızlarından ödüm kopuyor. Ezmeyin eriği, ne olur, beni dinleyen olmadı.</p>
	<p class="block_14"><span class="calibre3">      </span>İçimden bir ses, “Ben size gösteririm” dedi, bilmiyorum, ben onlara gösterebiliyor muyum? Ballanmış bir meyveyi ısıramamanın bana öğrettiği bir yılan ısırığı tüm zehriyle dişlerimde, kelimelerimde hâlâ kamaşıp duruyor. Ancak, deşince çocukluğumu, kalbimde, ince çiçekli, yumuşak, soylu, ah nasıl masal gibi büyülü sevimli gülüşler buluyorum.</p>
	<p class="block_14"><span class="calibre3">      </span>Koparılıp, çalınıp, gizlice ısırılmış meyvelerin tadında, Tanrı’yla aramızda asla kapanmayacak kapının ardındaki gülüşüydü bu...</p>
	<p class="block_14"><span class="calibre3">      </span>Ben, Tanrı’nın meyvelerine, itilmiş, yıkıcı, isyancı yanımla, çakal gibi çullanırken, yumulduğum o tadın içinde Tanrı bana, en cılız yıldızların, en ürkek kuşların, yolunu kaybetmiş kolsuz küreksiz yelkenlerin kardeşleri olduğumu öğretti...</p>
	<p class="block_14"><span class="calibre3">      </span>Kardeşlerimin dudakları, Tanrı’nın kolları gibidir, o gün bugün, yapış yapış, hepsi bu ülkenin çocukları, bu ülkenin kirazlarını yesinler diye, o gün bugün kodeslerde çürümekte.</p>
	<p class="block_14"><span class="calibre3">      </span>Ah, turuncu elbiseli, ballanmış Trabzon hurması, küçük hanımefendi! Burada, usul usul yaşlanırken, nereden kestin yolumu! Biliyorum, senin o büyülü aşkının çocukluğuma öğrettiği o en deli, en tatlı sırlar hâlâ bende. Bu ısırıklar yaşatıyor beni biliyorum, beni de hapislerde çürütecek, bu yapış yapış kelimeler!</p>
	<p class="block_10"> </p>
	<p class="block_9"> </p>
	</body></html>
