<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_34">Kasaba Sıkıntısı</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Ahmet Haşim, Abdülhamid’in sansüründen dert yanar, hangi kelimeyi bulsak yasaktır, mısralarımızda işleyecek kelime bulamazdık, der. Çok haklıdır, Haşim’in şu mısraına bakın: “Akşam, yine akşam yine akşam!”</p>
	<p class="block_14"><span class="calibre3">      </span>Bu tür şeyleri bulup çıkarmada üstüme yoktur. Konuşmalarımda soruyorum kimse bilmiyor, Atatürk’ün köpeğinin adı nedir? Foks. Foks, misafirlerin paçalarını masa altından parçalarmış, Atatürk de ayıp olmasın diye misafirlerin elbisesini kendi terzisinden yenilermiş, bunu bilenler, eski elbisesiyle Atatürk’ün sofrasında ayaklarını Foks’a uzatırmış, parçalasın diye.</p>
	<p class="block_14"><span class="calibre3">      </span>Atatürk nereli hemşerim, diyorum onu da bilmiyorlar. Selanik diyorlar, orası doğduğu yer ve çocukluğu, bu ülkenin neresinden, bilen yok. Annesinin yerleşip uzun yıllar kaldığı yer Adapazarı, Atatürk sık sık Adapazarı’na giderdi, memleketine. Peki, Atatürk soyadını almadan önceki adını, soyadını bilen var mı? Bilen çıkmıyor, Mustafa Kemal diyorlar, bu daha önceydi, adı-soyadı: Kemal Öz.</p>
	<p class="block_14"><span class="calibre3">      </span>Hadi bir soru daha, Mustafa Kemal’in ağzından küfür çıktığı duyulmuş mudur? Falih Rıfkı, Dumlupınar’da Yunan bozguna uğrayıp kaçmaya başlarken bir Fransız yazarın söylediği şu sözü doğrular: Fransız şöyle yazmış:</p>
	<p class="block_14"><span class="calibre3">      </span>“Hiçbir kitapta hiçbir zaman söylenmeyecek bir söz sarf etti..”</p>
	<p class="block_14"><span class="calibre3">      </span>Falih Rıfkı’nın lakabını Atatürk muhalifleri “dalkavuk” koymuştur. En başta (q) harfinin alfabeye girmesini önlemiştir. Mustafa Kemal girsin demiş, sonra adını q ile yazmış, beğenmemiş, Falih Rıfkı, Allah’tan Mustafa Kemal adını büyük (Q) ile yazmadı, o zaman beğenirdi. Böylelikle alfabemize bu çirkin harf girmedi, diye sevinir. Yani, Falih Rıfkı’nın memleketimize hizmetleri büyüktür.</p>
	<p class="block_14"><span class="calibre3">      </span>Benim gibi bir yazar böyle ecük cücük şeylerle neden uğraşır, Ankara sıkıntısı...</p>
	<p class="block_14"><span class="calibre3">      </span>Geçtiğimiz günlerde Bir Dinozorun Anıları adlı kitabı yazan Mîna Urgan, Falih Rıfkı’nın üvey kızıdır. Mîna Urgan’ın annesi de Şefika’dır. Atatürk’ün, İsmet Paşa’nın bolca sofrasında bulunmuş, Latife hanımın sıkı dostu olmuştur. Atatürk’ün ölümü üzerine söylediği bir söz, bayıldım, Fransız bir tarihçinin kitabında önsöz olur: “Milletin sevgilisi öldü, şimdi millet kocasıyla yaşayacak!”</p>
	<p class="block_14"><span class="calibre3">      </span>Mîna Urgan hanıma da bayılırım, anıları olağanüstü güzellikte, ancak, ailesine karşı ne kadar zalimdir! Üvey babası Falih Rıfkı, Çankaya kitabında Atatürk’ün yakın arkadaşlarını nasıl görmezden gelmişse, Mîna hanım da, oğlu Mustafa Irgat, kocası Cahit Irgat’tan söz etmemeye çalışır. Erken konuşmayalım, ikinci cildi bekleyelim... (Falih Rıfkı’nın Zeytindağı kitabı, Mîna hanımın da Şekspir kitabı güzel kitaplardır, okuyun).</p>
	<p class="block_14"><span class="calibre3">      </span>Anılarında eskizlerini çizdiği sanatçı, yazar, politikacı şahsiyetleri pek medyatik buldum, herkesin tanıdığı Halide Edip, Necip Fazıl, Abidin Dino, Ahmet Haşim, tamam, ancak, sol hareket içinde ikinci planda kalmış karanlıklar içinde gömülü yakın arkadaşlarından kıskançlıkla bilgi vermiyor, ikinci cildi bekliyoruz.</p>
	<p class="block_14"><span class="calibre3">      </span>İçimizde çok şey görmüş Mîna hanımın anıları “tadımlık”, doyurucu değil. Ahmet Haşim gibi istibdatta yaşamadı, neyi saklıyor. Anılar kitabı, Mîna hanımın geçip giden ömrüne örtülmüş usta işi, dantelli bir perde! Perdenin ardındakileri göremiyoruz. Oysa Mîna hanımın tanımadığı, bilmediği özel dostluklar kurmadığı yazar, sanatçı yok gibidir.</p>
	<p class="block_14"><span class="calibre3">      </span>Bu bizim kaderimiz, altmış yıl siyaset yapmış İhsan Sabri Çağlayangil’in anıları da üç yüz sayfayı geçmiyor, hadi o sağcı diyelim, yediği haltları sakladı, Mîna Urgan, köklü bir solcu. Sayfalar boyu ihtiyarlığını pek sevdiğini, çünkü cinsel tutkuları geride bırakıp rahat ettiğini söylüyor. Cinsel tutkulardan sıyrılan bir hanım hayatına bu kadar örtü koyar mı? Bu saklanmalar, gösteriyor ki, Mîna hanım da hâlâ, yangın yeri gibi arzulu, tükenmek bilmeyen cinsel bir ateş alev alev tütüyor!</p>
	<p class="block_14"><span class="calibre3">      </span>Bir kadının çok özel yangınından bizler mal kaçıramayız. Biz yine sönmüş küller içinde yanmış birkaç dedikodulu eşyayı koklayarak, ona buna sorarak yolumuzu bulacağız, şair Mustafa Irgat’ı annesi de anlatmazsa...</p>
	<p class="block_14"><span class="calibre3">      </span>Herkes hayatından birilerini atıyor! En büyük sopamızı anılarımıza saklıyoruz. Ve o eski kasabalarda hiçbir genç kız, kasaba plajında denize giremezdi. Görünürsek öldürülürüz. Hiç kimse kendi kasabasında ağız tadıyla güneşlenemez. (Bizim aşağı mahallemizden güzel bir kız her gün sıkıntıyla penceresinden bakıp dururdu, sonra Türk sinemasının en büyük seks yıldızı Mine Soley oldu.) Hür fikirlerimizi, çıplaklığımızı, ütopyalarımızı, özel olanımızı, bizi bilmeyen yerlerde anlatırız...</p>
	<p class="block_14"><span class="calibre3">      </span>Hayatımızdan birilerini atmadan rahat edemeyiz. Otuz Yıl Savaşları da böyle başladı, 1618’den 70’e kadar. Protestanlar ile Katolikler arasında ihtilafları giderecek demokratik bir kurul bile kurulmuştu. Kurulun ilk toplantısında Protestanlar iki Katolik papazı üçüncü kattan sokağa attılar. Papazlar kaçıp kasabayı terk etti ve böylece Otuz Yıl Savaşları başlamış oldu.</p>
	<p class="block_14"><span class="calibre3">      </span>Ömrünüzün bir yılını bu tarihe verseniz, Otuz Yıl Savaşlarında kimin kimle savaştığını çözemezsiniz. On binlerce malikânede on binlerce prens, durmaksızın, siyaset, kral, mezhep değiştirerek, bir gün Katolik, diğer gün Protestan, öbür gün milli ruhları kabararak savaşıyorlardı. Mezhep kavgasıyla başlayan savaş yolundan, çığırından çıktı, mesela Avrupa’nın ortak dili Latince küçümsendi. Herkes kendi dilini konuşmaya başladı. Üniformalar icat olunmamıştı, ücretli köylü askerler bir gün burada, yarın orada savaşıyor. Aylarca yol yürüyen orduların arkasında, ordudan da büyük askerlerin çocukları, aileleri yürüyordu, kendileriyle savaşa çıkıyorlardı. Yani on bin kişilik ordu, takıntılarıyla otuz bin kişi oluyordu. Hadi bunları yedir, doyur, bunların elinden kasabaları talandan kurtar! Avrupa aklını yedi, ayaklanan köylüler topluca katledildi.</p>
	<p class="block_14"><span class="calibre3">      </span>Avrupa “Ortaçağ aklını” yerken, yeni bir akıl buluyordu, Leonardo, Rembrand, gibi yüzlerce, ressam, heykeltıraş ortaya fırladı, Rönesans’ı inşa ettiler, tam da savaşın ortasında doludizgin Avrupa’nın, insan aklının önünü açtılar. Bu nasıl oluyor?</p>
	<p class="block_14"><span class="calibre3">      </span>İktisatçılar, uzak ülkelerden donanmaların taşıdığı altınları sebep olarak gösteriyorlar. Siyasetçiler, kilisenin otoritesinin yıkıldığını söylüyorlar. Toplumbilimciler, büyük malikâneleri savaş yüzünden darda kalan kralların ucuza sattığı için, yüzlerce küçük prensin binlerce şatoyu halklarıyla birlikte ucuza kapatıp, zenginliğin, lüksün, sporun, güzel yaşamın, şatafatın önünü açtıklarını söylüyorlar, hatta sıkıntıdan, zevk için köylülerini dahi öldürüyorlardı...</p>
	<p class="block_14"><span class="calibre3">      </span>Doğrusu şu ki, Otuz Yıl Savaşlarında insanlar “Kasabalarından çıktılar”... Osmanlı ordularının azametini de, köyünde sıkılan gençlerin (levendlerin) macera arayışları oluşturur. Kasaba sıkıntısı, tarihin en ağır dinini sünger gibi hayatlarına çekmiş, hantal, ağır kalabalıkların tarla-kilise-ev arasında on asırdır dönüp duran sıkıcı düzen yıkılıyordu.</p>
	<p class="block_14"><span class="calibre3">       </span>(Tarihin en büyük yazarlarından kabul edilen Faulkner ömrünü bir kasabada geçirmiştir, Halikarnas Balıkçısı da. Cumhuriyet dönemi yazarları, bu ağır, bozkır kasabalarında büyümüştür. 19. yüzyılın dünyayı değiştiren büyük filozof, edebiyatçılarını yakından tanırsanız, aynı kasabaları görürsünüz.)</p>
	<p class="block_14"><span class="calibre3">      </span>Cumhuriyet’in kuruluş yıllarında Ankara bozkırında Atatürk’e dair anlatılan yüzlerce hatıranın mutlaka bir yerinde aynı cümleler geçer, dinleyin Falih Rıfkı’yı: “Hep sıkılıyorduk, Atatürk de öyle... (...) Dağlar, tepeler, yollar, akşam kararınca, arabaları ahıra ve halkı kafesler arkasına çekilen kasaba halkı, bütün o çöl boşluğu ebediye benzeyen bir susma ve somurtma halinde idi... (...)</p>
	<p class="block_14"><span class="calibre3">      </span>Akşama doğru ayaklar evlere doğru sürüklenirdi. Hava karanlıksa hâlâ kül kokan yangın arsaları arasında cep fenerlerinin yanıp söndüğü görülürdü. İstanbul’dan gelip de mahkûm imişler gibi yaşayanlardan pek çoğu geçmeyen saatleri, içerek öldürüyorlardı... (...) Atatürk de bıkar, ara sıra arkadaşlarına gitmek isterdi...”</p>
	<p class="block_14"><span class="calibre3">      </span>Ve bunun yanında, ticaretin, tarımın, meyhanenin, sanatın bütün büyük ustaları, Rumlar ve Ermeniler yüzyıl süren bir kavga sonucu çekip gitmişler, renksiz, ışıksız Anadolu kasabalarında yüksek ruhlu bu insanlar acı bir sıkıntıyla bitmek bilmeyen geceler boyu yalnız kalmışlardır!</p>
	<p class="block_14"><span class="calibre3">      </span>Kasabada zaman, insan ruhuna sarılı kefen gibidir. Uzun kış gecelerinin gaz lambalı geceleri yaratıcı da olmuş, ütopyaları, devrimleri peşi sıra hayata sokmuşlar. Ancak, geceler, bitmek bilmemiş. Aynı, felaket gibi inen geceler, tarihin en aptal fikirlerine doğru uzanmış, tüm dünya dilleri Türkçeden doğmuştur diyen Güneş Dil Teorisi, bu uzun felaket kış gecelerini örtmeye çalışan eğlenceli bir mevzu olarak, sapık bir ütopya olarak sofradan sofraya, geceden gecelere uzanmış...</p>
	<p class="block_14"><span class="calibre3">      </span>Sığ gecelerin kokuşmuş karanlığı ruhlara aktıkça, kafesleşmiş odalar içinde insanlar gelişigüzel muhabbetlerle, bilimi topyekûn tımarhaneye soktuklarını bilmeden, zihinleri delirten uçuk, ucube ütopyalar içinde, uzun kış gecelerini patlatmayı düşünmüşler..</p>
	<p class="block_14"><span class="calibre3">      </span>Devrimleri yaratan yaratıcı sıkıntının, boşluk bulduğunda, tımarhanenin kapılarını da açtığını görürüz.</p>
	<p class="block_14"><span class="calibre3">      </span>Edebiyat bir hoşbeş sanatıdır, Tanrı’yla ve başkasıyla aramızdaki o baş döndürücü uzaklığı ancak hoşbeş ederek giderebiliriz. İçine tıkıldığımız kasaba sıkıntısını Televole izleyerek, şebekleri izleyerek de unutabiliriz. Bu sıkıntıyı patlatmak için her gün yüzlerce travesti, bedenlerine yeni bir heyecan aramak için aramıza katılır, Hazreti İsa da “Ben Tanrı’nın oğluyum” diyerek patlattı, sıkıntı çıbanlarını, lavuk, kelek bir muhabbetle de dağıtabilirsiniz, sıkıntınızı... Sıkıntınıza kederden ve hüzünden bir güzel dertli içli elbise giydiremezsiniz, işiniz zordur!</p>
	<p class="block_14"><span class="calibre3">      </span>Dünyada aynı anda iki ayrı 68 olmuştur. Birincisi, Che’yle özdeşleşen 3. dünya ülkelerinde emperyalizme karşı bağımsızlık mücadelesi veren, Latin Amerika gerillalarının yolunu izleyen 68’liler. İkincisi, Amerika dağlarında Allen Ginsberler’le, (beatnik hereketi) başlayan, uyuşturucu, eşcinsellik, çiçek çocukları, hippilik şeklinde gelişip “Savaşma Seviş” sloganıyla özdeşleşen, Hindistan, Katmandu, Nepal’e yola çıkan, Sidharta okuyan gençlik. Bizim 68’liler Che’nin yolundan savaşmaya Filistin’e koştular.</p>
	<p class="block_14"><span class="calibre3">      </span>Çiçek çocuklarının götüne konfor batıyordu. Bizim ise pilli radyomuz dahi yoktu. Çiçek çocukları, savaş sonrası kapitalizmin tükettiği insan ilişkilerine karşı başkaldırdı. Latin Amerika hayranı gençlerimiz ise “sömürüye” karşı...</p>
	<p class="block_14"><span class="calibre3">      </span>Bu iki tür 68’in içine, bugün ülkemizde üçüncü tür bir 68 eklenmektedir. O da 68’liler Vakfı’nın gayretleriyle “kemalist 68”li. Mustafa Kemal ismi, gerilla altmış sekizinin devrimci motifleri arasında hatırı sayılır bir yerdeydi, ancak, bugünkü kemalist 68’liler gibi vazgeçilmez bir tabu asla değildi.</p>
	<p class="block_14"><span class="calibre3">      </span>68 özgürlük mücadelesiydi, hippilerin özgürlük anlayışıyla, gerillaların özgürlük anlayışı birbirine uymuyordu. Bugünkü kemalist 68’lilerin özgürlük anlayışı ise, bu iki 68’in götüyle güldüğü bir yere geldi.</p>
	<p class="block_14"><span class="calibre3">      </span>68’li ağabeylerimiz, askerî darbeye destek yürüyüşü ve mitingi yaptılar! Üçyüz sivil kurumun katıldığını söyleyip Sıhhiye Meydanı’nda ikibin kişi zor topladılar, Anıtkabir’e yürüdüler, anlaşılan bu üçyüz sivil kurumun çoğu, değil üyelerini yönetim kurullarını dahi ikna edememiş.</p>
	<p class="block_14"><span class="calibre3">      </span>Bu 68 mitingine ben de götümle güldüm. Kardeşlerim, çok büyük şehvetli ütopyalar sahibi iseniz, kasabanızı terk edin. Ya sübyancı olursunuz, ya da onun bunun karısına sarkan bir sapık, ya da 68’li ağabeyleriniz gibi...</p>
	<p class="block_14"><span class="calibre3">      </span>Tüm dünya tarihi içinde dünyayı sarsan en büyük gençlik rüzgârı olan 68’in mirasçısı, 68’li ağabeyleriniz, bu kasabada otuz senedir düşünüyorlar! Şüphesiz birçoğu iyi ve deli insanlardı. Kasaba kaldırımları çok serttir, kasaba kızlarının geçkin bakışları çok ağırdır, 68’li ağabeylerimize çok kızmayalım, bu renksiz kasabayı düşünelim. Bu ülkenin en iyi okullarında okumuş, dünyayı sallayan büyük rüzgârı önüne almış bu genç, gerilla ruhlu insanların, otuz yıl içinde geçirdikleri sıkıntı dolu uzun geceleri düşünelim.</p>
	<p class="block_14"><span class="calibre3">      </span>Saçma Tiyatrosu’nun öncüsü Ionesco, Kel Şarkıcı adlı küçük oyununda bu “sıkıntılı anı” anlatır, zaman geçmek bilmez, evine tıkılı karı-koca uçuk, ütopik esprilerle hayatlarını doldurmak ister, derken, eve bir itfaiye eri girer, ev sahiplerinin fıkra anlattığını duyunca, bir fıkra da ben anlatayım, der. Hangi fıkra derler, itfaiye eri: Kel Şarkıcı, der... Ev sahipleri, fıkranın sonunu getirir, “karışık kalsın” değil mi? İtfaiye eri, evet der...</p>
	<p class="block_14"><span class="calibre3">      </span>Çok bilindik bir espri kadar sıkıntılı bu hayatın sıkıntısı, çok bilindik esprinin estetik düzeyinin çok düşük oluşunda saklıdır, eğer bu hayattan çıkmak istiyorsanız, daha sıkı bir espri yapmak zorundasınız!<span class="tab">      </span></p>
	<p class="block_14"><span class="calibre3">      </span>Mîna Urgan Hanım da eski bir solcu ve 60 ihtilaline nasıl sevindiğini, havalara uçtuğunu uzun uzun anlatır, şimdi medyadaki 68’liler 12 Eylül darbesine olan sevinçlerini yazmışlardı, 68’li ağabeylerimiz ise bugün, 28 Şubat darbesinin uşağı olduklarını ilan ettiler...</p>
	<p class="block_14"><span class="calibre3">      </span>Yaşı kırkı geçmiş ve hâlâ solcu iseniz, siz hangi darbenin solcususunuz diye sormamız gerekiyor! Öyle ki, sanki darbeler olmasaymış, solculuk olmayacakmış gibi âşıktırlar darbelere, özgürlükçü kahramanlarımız.</p>
	<p class="block_14"><span class="calibre3">      </span>Anılarını yazmadılar, çünkü küçük kasabalarında eltim, bacanağım, teyzemin oğlu bozulur diye mi düşündüler. Romantik şövalye ruhlarını eleştirmediler, çünkü küçük kasabalarında yalnız kalacaklar diye ödleri kopuyordu. Hem 68 hem 80 kuşağı, sağcılık-solculuğu kazıyıp, altındaki şiddet üzerine tek bir kitap yazmadılar, çünkü “geçmişlerini” inkâr etmiş olacaklardı. Sinemada, sanatta, tiyatroda, mimaride, genç devrimci gerillaların koyduğu eserler gülünçlük düzeyindedir ve hepsi orada Cizvit rahipleri gibi gençlerin kolundan tutup Anıtkabir’e götürüyorlar!..</p>
	<p class="block_14"><span class="calibre3">      </span>Ölüm, mezarlık, kardeşin kardeşi öldürdüğü cinnet üzerine tek bir kitap yazmadılar, yaşadıklarından romantik bir nostalji derlediler, kahramanlar devşirdiler. Artık bu küçük kasabada kahramanların heykelleri arasında hayatımız daha ağırlaşıp, militanlaşıyor. Cinnetin herkesin ağzında lezzetleştiği o günlerde dahi, cinnetin rasyonel bir din olup, siyasi kimliğimize bu kadar yakışacağını düşünmemiştim...</p>
	<p class="block_14"><span class="calibre3">      </span>Kardeşlerim, bir tabak dolusu zehir gibi derdimiz budur, hepimiz, terminali olmayan, yolu, şosesi, sineması olmayan kasabalarda büyüdük. Yürüyerek, dağlarına tırmanarak, tabanlarımızla çıkabilirdik bu kasabadan!</p>
	<p class="block_14"><span class="calibre3">      </span>Yolu kendimiz aşarak, yolu kendimiz inşa ederek çıkabiliriz. Ne annemin gözleri maviydi, ne de uzun boylu bir çocuktum. Kara kuru bir gölgeye sığınıp işte geldim. Sizinle hoşbeş ediyorum! Tanrıdan, babamdan ve ülkemden konuşuyorum, sizlerle...</p>
	<p class="block_14"><span class="calibre3">      </span>Ama orada, o kasabada, cansız, tatsız, soğuk, çekimsiz, bir küçük masa etrafında insanların birbirini didiklediği, çay, bira içip devrim yapan ağabeylerimiz kaldı.</p>
	<p class="block_14"><span class="calibre3">      </span>Orada, o kasabada, Cizvit rahipleri gibi, romantik, hayalperest henüz flörtünü yaşayan genç çocukları kafeslerinde kırbaçla dövüyorlar. Özgürlük adına yollarını kesip, darbelere yürüyorlar.</p>
	<p class="block_14"><span class="calibre3">      </span>Anıtkabir’e gidersek bir gün, Mustafa Kemal’in silah arkadaşı, dava arkadaşı gibi gideriz, eve gelen sakallı, başörtülü misafirlerin pantolon paçalarını parçalayan Foks gibi devrim yapamazsınız...</p>
	<p class="block_14"><span class="calibre3">      </span>Yüzyıl önceki şairimizin, yüzyılımızın her akşamını anlatan mısralarıyla bitirelim: “Akşam, yine akşam, yine akşam!”</p>
	<p class="block_10"> </p>
	<p class="block_9"> </p>
	</body></html>
