<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_60">Sermayemiz Bir Ah Kaldı</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>İkinci Dünya Savaşı’na kadar Japon ekonomisini, tek başına, aynı sülalenin 14 ailesinden oluşan Mitsui şirketi yönetiyordu. Üç yüzyıllık aile mirası, pamuktan, dokumaya, ipeğe, hatta ormanlarına, tütün, konserve, yün, altın, selüloz, kimya, vs. Japon ekonomisinin yüzde yirmisine sahipti, ayrıca büyük bir gemi filosu vardı. Mitsui’nin rakibi, rakip hafif kalır, düşmanı ise Mitsubishi’ydi. Mitsui’leri halk hiç sevmezdi, genel müdürlerini de aşırı milliyetçiler öldürmüştür. Mitsui’lerin Japon ekonomi tarihine geçmiş ünlü nizamnameleri 1900’de yayımlanmıştır, nizamnamenin ilk maddesi şudur: “Dağılmak işleri bozar”, aile dağılmadı.</p>
	<p class="block_14"><span class="calibre3">      </span>Mitsuiler gibi, “aile” geleneğine dayalı, Mitsuiler gibi dokuma ve pamukla işe başlayan, Mitsuiler gibi Türk ekonomisine 75 yıldır hükmeden, Sabancı ailesinin, en okumuş, en genç, en çalışkan genel müdürleri de ilginç benzerlik, öldürülmüştür.</p>
	<p class="block_14"><span class="calibre3">      </span>Adana’ya pamuğu, Anadolu’yu istilaya kalkışan Kavalalı Mehmet Ali Paşa’nın oğlu İbrahim Paşa’nın getirdiği söylenir. Amerikan iç savaşı 35 yıl sürdü. Kuzey-güney savaşının konusu, köle pamuk işçileri zencilerdi. Dünya piyasaları bu savaş yüzünden alt üst oldu. Avrupa’ya geziye çıkan Abdülaziz’e İngilizler, pamuk ekmesini tavsiye ettiler. Abdülaziz’in Avrupa dönüşü, ilk çırçır fabrikası kuruldu.</p>
	<p class="block_14"><span class="calibre3">      </span>Pamuk Adana’nın ruhu, hatta Türk ekonomisinin lokomotifi oldu. Adana’ya civar illerden insanlar akın etmeye başladı. Pamuk Han’ın işleticisi Akçakayalı Behram ağa da, hanında, gurbetten gelmiş ırgatları çalıştırıyordu, bunların içinde Kayserili köylü gençler vardı, bu köylü delikanlılar içinde Hacı Ömer ismindeki delikanlı, cumhuriyet tarihine damgasını basacak, Hacı Ömer Sabancı idi.</p>
	<p class="block_14"><span class="calibre3">      </span>Çırçır’da makine, kütlü denilen ham pamuğu çekirdeğinden ayırır, alttaki delikten çiğit tanecikleri akar, pamuğun döküldüğü deliklerin ağzına çuvallar koyulur ki, buna, Adana’da haşa denir, haşa, sıkıştırılmış 120-130 kilo alır, işçiler ayaklarıyla pamuğu sıkıştırarak, uzun süren sıcak yaz aylarında cılk su kesilinceye kadar çalışırlar.</p>
	<p class="block_14"><span class="calibre3">      </span>Hacı Ömer ömür boyu haşa sıkıştırarak çalışamayacağını anlar. İlk işi, (vurgunu), köyünden işçiler getirmeye başladı, bir işçi simsarı oldu. Ayrıca, yan iş olarak boşaltılan haşaların üzerinde küçük pamuk parçaları kalıyordu, bunları da dikkatle toplayıp yorgancılara ucuz fiyatla satıyor, küçük sermayesini büyütüyordu.</p>
	<p class="block_14"><span class="calibre3">      </span>“...İşçi lazım olurdu, giderdi ırgat pazarına. Kurban bayramlarında sokaklarda dolaştırılan adaklık kurban sürüleri gibi, birbirlerine sokulmuş, ayakta bekleşen, ya da duvar diplerine çöküp tozlu toprağa çizgiler çeken, genç, yaşlı, dilenci kılıklı köylülerden gözüne kestirdiklerini işaret parmağıyla çağırır: ‘sen, sen, sen, benimle gelin’ derdi. Kimine pamuk bastırır, kimine balya taşıtır, kimini çapaya, toplamaya götürürdü. Yevmiyeniz şu kadar derdi. Verilen azmış, çokmuş kimsenin gıkı çıkmazdı. Çıkan olursa o zaten işine yaramazdı. İnsan emeğinden bol, ucuz ve de sahapsız başka hiçbir şey yoktu. 1920’lerin yorgun ve durgun Türkiye’sinde Adana, köylülerin iş umudu ile koşup sokaklarına meydanlarına dolduğu bir canlı merkezdi. Fabrika ve atölyelerinde çalışanların sayısı bir iki bini geçmezdi, dışarda ise tümen tümen iş bekleyen köylü işçiler vardı. Boğaz tokluğuna çalışmaya hazırdılar, elini sallasan yüzü birden koşardı. Ücret dediğin vicdanına kalmıştı. Emeğin bu kadar ucuz ve bol oluşu yüzünden işçiye insan muamelesi yakıştırılmazdı...”</p>
	<p class="block_14"><span class="calibre3">      </span>Bu ağır yoksulluk manzarası 75 yılda koyulaşarak korkunç bir işkenceyle büyüdükçe büyüdü, ucuz işgücü, Türk tarihinin en büyük “ağrısı”, “eziyeti” haline geldi... Bu ağır hastalıktan çıkmak isteyen Adanalının hastalıklı rüyası, mal, mülk, toprak sahibi olmak, oralarda emeklerini ucuza satan insanları çalıştırmak, beyler, paşalar gibi sefalar sürmek.. Güçlerinin sarhoşu ağalar için, Adana’daki bol, sonsuz ucuz işgücü “bayram yeri” gibiydi. Üstelik Adana’da fırtına olmaz, kar olmaz, don olmaz, yüz günün ancak on üçünde hava bulutlu, yağmurlu geçerdi. Hacı Ömer “Bu Adana toprağı öyle bir bereketlidir ki, eşeği bir yere bağlasan durduk yerde katır olur” derdi...</p>
	<p class="block_14"><span class="calibre3">      </span>Ucuz işgücü “tehlikeli bir saflık” işaretidir karın tokluğuna körü körüne kölesin demektir, asırlarca patronların rüyasını süsler, akıl almaz kurnazlıkların azabıyla yularından tuttular mı insanları, doymak bilmeyen öldürücü savaş başlar. Hacı Ömer, yine de köle işçilerin ağası, simsarı olarak bilinirdi, ancak, cumhuriyet yeni kurulmuştu ve kurulur kurulmaz bir talihli kapı açılmıştı.</p>
	<p class="block_14"><span class="calibre3">      </span>İstiklal savaşı henüz bitmişti, Rumlar’dan, Ermeniler’den devlete intikal etmiş fabrikalar boşta bekliyordu, cumhuriyet devletinin ganimetiydi bu fabrikalar. Celal Bayar bu ganimet fabrikaları işletecek yerli işadamları arıyordu, teşvik etti, yol gösterdi, önlerini açtı, Kayserili tüccar Nuh Naci’ye bu fabrikalardan birini verdi, Hacı Ömer de “ortak” oldu. Celal Bayar, Hacı Ömer’i ilk gördüğünde “Mavi kopçalı bir mintan giyiyordu” diyor.</p>
	<p class="block_14"><span class="calibre3">      </span>Hacı Ömer’in fabrikayla tanışması Rumlar’ın, Ermeniler’in terk ettiği ganimet fabrikalardı, ilk toprakla tanışması da, yine vurgun sayılabilecek siyasi bir talihti, yurtdışına sürülen meşhur yüz elliliklerden Ali Galip’in yazlık evinin bostanından yer kiralayıp ekip biçmeye başladı.</p>
	<p class="block_14"><span class="calibre3">      </span>Cumhuriyet’in her nimetinden fazlasıyla nasibini alan Hacı Ömer’in ikinci hamlesi, ganimetten daha büyük bir uyanıklıktı.</p>
	<p class="block_14"><span class="calibre3">      </span>Yerli tüccarları destekleyen cumhuriyet, 40’lı yıllara gelindiğinde, ben ne yaptım diye başını taşlara vurmaya başladı, yerli-gayrimüslim herkese savaş ilan etti. Fiyat artışları, mal darlığı yokluklar, kuyruklar büyüyordu. Mecliste: “Savaşa girsek sanki bundan kötüsü mü olur” deyip tüccarlara savaş ilan ediyordu cumhuriyet, verdiği nimetlerin bir kısmını geri istiyordu.</p>
	<p class="block_14"><span class="calibre3">      </span>Çıkartılan Varlık Vergisi Kanunu ile milletten zorla ve hileyle alındığı düşünülen servetin yarısı geri alınacaktı. Devlet kendi beslediği tüccar çocuklarının ihanetine uğramış gibi köpürüyordu, lanetler yağdırıyordu. O güne kadar devletle yağlı-ballı geçinmeye alışmış tüccarlar, şimdi yenilip yutulmaz bir “savaş suçlusu” durumuna düşürülmüştü. Varlık Vergisi gayrimüslim tüccarları tarihten silecek kadar ağır bir yoksulluğun içine itti. Vermeyenler Erzurum’da çalışma kamplarına gönderildi, Varlık Vergisi, cumhuriyet tarihinin en ağır uygulaması olarak tarihe geçti.</p>
	<p class="block_14"><span class="calibre3">      </span>İçten pazarlıklı, köylü kurnazı Hacı Ömer, İş Bankası müdürünü aradı: “Sait bey kardaşım, varlık vergisini öderken kredi kullanmak gerekse mümkün mü ola?” dedi. “Senin için elbette Ömer ağa” dedi, müdür, “Allah benim ömrümden senin ömrüne katsın” dedi Hacı Ömer. Paltosunu bir kahraman keyfiyle sırtına alıp borsaya girdi. Deli miydi bu herif, gözlerine kimse inanamadı, Hacı Ömer, iskemlesine oturup kimsede para kalmadığı için, o pamuğunuzu alıyom, deyip, günlerdir umudunu kesen çiftçileri şaşırtmıştı. Akşama kadar ortada koçan moçan bırakmadı. Keyifle avuçlarını ovuşturdu, büyük fırtınadan kazasız kurtulmuş, büyük bir voli vurmuş, Varlık Vergisi’ni bedavaya getirmiş, üstüne de kazanmıştı. Varlık Vergisi’nden yara almadan kurtulan belki de yalnız Hacı Ömer oldu.</p>
	<p class="block_14"><span class="calibre3">      </span>Yokluk yıllarında halk, midesinde kara saplı bıçak unutulmuş gibi korkunç azapla, açlıktan kan revan içinde kıvranırken, Hacı Ömer, muhteşem bir Amerikan filmi olacak, üçüncü büyük volisine hazırlanıyordu. Hacı Ömer’in büyük bir sanayici olarak tarih sahnesine çıkışı bu ince, ustalıklı, ilk büyük ortaklığıyla başlar. Bu ortaklık, Bosnalı Salih Efendi’nin oğullarıyla Bossa’yı kurmasıyla başlar. (Bossa: Baş harfleri: “Birlik Olarak Sanayi Sahasına Atılalım” anlamını taşıyor...)</p>
	<p class="block_14"><span class="calibre3">      </span>Bu hikâyenin kahramanı, değil Adana’nın, Türkiye’nin geleneksel, karun gibi zengin ünlü Bosnalı Salih Efendi’dir, masal gibi bir hayatı vardı 1940 yılında ölür, çocuklar, geleneksel aile mirasını tutamaz, dağılırlar. İşte, tam da burada, serveti Salih Efendi’nin yanında kuş kadar olan Hacı Ömer, Salih Efendi’nin oğluna ortaklık teklifinde bulunur. Salih Efendi’nin oğlu Sinan Bosna, çok sonra ayrıldığı bu ortaklığı yine de kibarlığı elden bırakmayarak şöyle anlatır: “...Hacı Ömer şapkayı tas gibi başına geçiriyor... Protokol filan tanıdığı yok, paldır küldür giriyor. (...) Hasis davranışları bizi etkiliyor. Bir ara önemli bir paraya ihtiyacımız vardı hissemizin % 14,5’ini satmak şartıyla para vermeye razı oldu. Çoğunluk hisse ona geçince bizim sızlanmalarımıza hiç kulak asmamaya başladı. ‘İşi büyütüyok yeğenim’ diyor, başka laf dinlemiyordu. Sonunda geri kalan % 35,5 hisseyi de 18 milyona satıp ortaklıktan ayrıldım. (...) Tabii, hakkımızın yenildiği duygusuna kapıldık...”</p>
	<p class="block_14"><span class="calibre3">      </span>Hacı Ömer’in son büyük volisi, Amerika’nın kara haydut bayrağının, başıbozuk vahşi yırtıcı emperyalist hayvanlığının ülkemizin üzerine çöktüğü 1950’lere rastlar. Kazancından başka hiçbir şey görmeyen Hacı Ömer, Türkiye’yi ikiye bölen, büyük kitle tartışmaları ve iç savaşların hazırlayıcısı, ünlü Marshall yardımından “muazzam” dilimi koparıvermişti...</p>
	<p class="block_14"><span class="calibre3">      </span>Sanayi Kalkınma Bankası, Marshall yardımından yararlanmamız için Barker heyetinin önerisi ile kurulmuştur. Sanayi Kalkınma Bankası’nın genel müdürü Reşit Egeli konuşuyor: “İlk büyük kredi, beş milyon lira kredi aldı, Bossa kurulurken...”</p>
	<p class="block_14"><span class="calibre3">      </span>İmzasını resim gibi atan Hacı Ömer, Reşit Egeli’yle çok samimi oldu, “kredi dostluğu” aile dostluğuna dönüşlü. Reşit Egeli: “Emirgan’daki evine giderdim. Ben keyfim yerinde olunca şarkı-türkü söylerdim. Sadıka hanım, ‘Bizim türkücü müdür geldi’ derdi.”</p>
	<p class="block_14"><span class="calibre3">      </span>Ancak bir deniz korsanının sarf edeceği laflar ediyordu müdüre: “Bu banka, Amerika’ya boruyu dayamış bize para akıtıyor müdür!” diye pek keyiflenirdi.</p>
	<p class="block_14"><span class="calibre3">      </span>Cumhuriyet tarihinin ödül alacak fotoğrafı, Hacı Ömer’in İsmet Paşa’nın omuzuna elini koymuş resmidir, Türk ekonomi tarihine geçecek açgözlülükleri hâlâ anlatılır, bir ara banka müdürüne: “Bu kadar senedin pulunu niye devlet satıyor, bize pul bayiliği verin...” diye sızlanıyor, sinema işinde büyük para olduğunu görünce, Adana’nın sinema salonlarının para basan gişelerine sulanıp, ünlü sinemacıları film ve sinema salonlarını satmaya zorladığını da ünlü sinemacı İpekçi ailesi anlatıyor.</p>
	<p class="block_14"><span class="calibre3">      </span>Ekonomi ve Ticaret Bakanı Fethi Çelikbaş anlatıyor: “Bir gün beni Emirgan’daki evine davet etti. Ben de Amerikan yardımı heyeti başkanı Mr. Dayton’la eşini ‘Gelin sizi bizim yeni tip işadamlarımızdan biriyle tanıştırayım’ diyerek götürdüm. Amerikalılar Emirgan’daki köşkü pek beğendiler. O muhteşem dekor içinde masaya koca bir kuzu gelince bana baktılar, ‘Bu özel Türk yemeğidir’ dedim.”</p>
	<p class="block_14"><span class="calibre3">      </span>1950’li yılların en şöhretli adamı Hacı Ömer’di, Menderes, yanına Kral Faysal’ı alıp köşküne ziyafete giderdi, aslında yurtdışından kim gelirse, Hacı Ömer’e giderdi. Refik Koraltan başta, köşke uğramayan politikacı yoktur. Köşkün satın alınması da ayrı bir hikâyedir. Hacı Ömer, yazları artık Akçakaya’ya yaylaya gitmek yerine İstanbul’a gitmek fikri aklına düştü. Elinden düşürmediği, kenarları mavi sulu kocaman mendiliyle ensesinden terleri silerek Emirgan’daki satılık yazan köşkten içeri girdi. Giyimi kuşamı savruk, mahalli şive ile konuşan bu köylüyü köşkün sahipleri görünce paniğe kapıldılar. Soyları Kavalalı Mehmet Ali Paşa’ya uzanan köşkün sahipleri, birkaç kuşak uzun bir hayat geçmiş, bütün hatıraları bu kaba saba köylüye vermek istemediler, zaten Hacı Ömer’in hanımı Sadıka hanım, eski köşkü görünce mezarlık ziyaretindeymiş gibi ürpermişti. Hacı Ömer, saf köylülüğün paldır küldürlüğünü, dangul dungulluğunu akıl almaz servetine olan güveniyle allem kallem edip, aştı, kendini köşkün sahibine sevdirdi: “Yanmış mal ile ölmüş babanın övünmesi olmaz, derler bizde. Buranın hizmetini görmeğe senin gücün yetmez, bende oğul, uşak çok, sen yeterince oyalandın, biraz da ben oyalanırım” deyip köşkü satın aldı, köşkün arkasına da her ay yirmi kuzu atıp, ziyafetler için hazırladı, köşkün önüne de, ünlü antikacı Portakal’dan “at heykelini” almayı ihmal etmedi.</p>
	<p class="block_14"><span class="calibre3">      </span>Nedendir bilinmez, Adanalı zenginlerin köşklerinin önünde “arslan” heykelleri olur, bu gelenek bugün, Adanalı pavyon ve gazinocuların kapılarına kadar gelmiştir...</p>
	<p class="block_14"><span class="calibre3">      </span>Şimdi duyduklarınıza ise inanamayacaksınız, Adana’nın tarih içinde yetiştirdiği en zengin adamlardan Hacı Ömer, yemeğe para harcamayıp, kuru fasulye, mercimek çorba gibi, asker karavanası yemek için, haftanın üç günü topçu alayının yemekhanesine gidip, piyadelerle yemek yiyor.</p>
	<p class="block_14"><span class="calibre3">      </span>Menzil komutanı Güventürk anlatıyor: “Adana’da topçu alayımız vardı, teftişe giderdim. Hacı Ömer gelişimi hemen anlardı, çünkü haftanın üç günü alayın yemekhanesindedir. Karavana yemeğe geldim, der, alayın yemekhanesine dalardı...”</p>
	<p class="block_14"><span class="calibre3">      </span>Nasıl pazarlıkçı, öğrenelim, mobilyacıları Güngör anlatıyor, Sakıp evlenecekmiş, mobilya siparişi vermiş, sıkı bir proje yapmış, Sakıp çok beğenmiş, bakalım babayı nasıl kandıracağız, demiş. Hacı Ömer fiyatının üç yüzbin lira olduğunu öğrenince; “Yeğenim bunların hepsini ocağın altına atsan bir çorba pişirmez” dedi, dondum, kaldım.</p>
	<p class="block_14"><span class="calibre3">      </span>Bir dikili ağacı yokken, 20-25 sene içinde çırçır, iplik, yağ fabrikaları sahibi olmuş, bir de banka kurmuş tüm cumhuriyet hükümetleriyle senli-benli geçinmiş, evinde ziyafetlerle ağırlamış, bu efsane adamın hayatını ayrıntılarıyla anlatan eser yok, bu bilgileri edindiğimiz Sadun Tanju’nun kitabı ise son derece düzeysiz, zayıf, hatır için, ya da parayla yazılmış intihası veriyor.</p>
	<p class="block_14"><span class="calibre3">      </span>Oysa ortada, tehlikeli bir “roman karakteri”‘ var, biz anlatalım, siz çözümleyin. Yoldan bir çocuk tutar, “Bak yeğenim, aha şu giden ihtiyarı görüyon mu, yanından geçerken koluna çarpmış gibi çömleğini düşür, değneğini yemeden de tüy, kaybol” diyor, bu yaptığın iş mi diyenlere de, Hacı Ömer, “Seyret şimdi sinemayı, gör,” deyip, bir kenarda eğlenirdi.</p>
	<p class="block_14"><span class="calibre3">      </span>Yine bir akşam, bir zavallı ihtiyarın eşeğini çözdürüp, Rumlardan kalma bir hanın damına çektirir. İhtiyar eşeği bulamayınca bas bas bağırır, Hacı Ömer tellal çıkartıp numaradan köylünün eşeğini insaniyet namına bulan varsa diye aratır, sonra gizlediği eşek ortaya çıkınca, köylü acıyla Hacı Ömer’e: “Ulan çocukluğundan çektiğimiz yetmedi, şimdi kazık kadar herifliğinde de bize etmediğini komuyon bire Allah’tan korkmaz adam, eşeği dama çıkarmak deccalın aklına gelir mi bire kâfir” diye küfürler sayar, Hacı Ömer eğlenirdi.</p>
	<p class="block_14"><span class="calibre3">      </span>Hacı Ömer, para ile tuttuğu çocuklara, berberin çömleklerinden bir ikisini gizlice kırdırır, berber Ömer de, kasabın kırdığını sanıp, kasap Hacı Ahmet’in dükkânına saldırırdı, köyün çarşısında kızılca kıyamet kopar berber-kasap ölesiye kavga ettikçe, Hacı Ömer bir kenarda sinema seyreder gibi eğlenirdi...</p>
	<p class="block_14"><span class="calibre3">      </span>Yine yaylada, yaşlı Ayşe hala kışlık ve peynir ve yağın iki tenekesini soğukluk olarak kullanılan mağarada saklar. Hacı Ömer bu tenekeleri kaybettirir. Zavallı Ayşe kadın üzülür, sızlanır, köyü hırsızlar bastı diye ağlar. Çok sonra Hacı Ömer muhtarın ağzından mektup yazdırıp tenekelerin bulunduğunu Ayşe halaya bildirir, sinema seyreder gibi eğlenirdi.</p>
	<p class="block_14"><span class="calibre3">      </span>Yetmiş yıldır, ciğerlerinden kan gelen bu halkın hasta çığlıklarını dinleyip, seyredip, eğlenmiyorlar mı?</p>
	<p class="block_14"><span class="calibre3">      </span>Hayatında iki kez canı sıkıldı ve “Bu yaptığınız heç eyi değil” dedi. Ziraat Bankası umum müdür muavini Hulki Alisbah anlatıyor, pamuk fiyatları düşüyor, hükümet köylünün perişan durumunu kurtarmak için piyasaya müdahale kararı aldı, borsaya gidip devlet adına masa kurdu, Hacı Ömer fiyatların düşmesinden yararlanan bir tüccar, ben düşüşü durdurmakla görevli devlet bankası sorumlusu. Baktım borsada köpürerek ileri geri söyleniyor: “Bu yaptığınız heç doğru değil” diyor...</p>
	<p class="block_14"><span class="calibre3">      </span>Hayatında yaşadığı ikinci hüzün, 1960 ihtilalinde banka kasaları açılırken yaşadı “Bu işler heç doğru değel Emin efendi kardaşım” diye sızlandı. Oysa içli-dışlı, senli-benli olduğu politikacılar asılırken “bu yaptıklarınız heç doğru değil” diyebilirdi, sesi çıkmadı...</p>
	<p class="block_14"><span class="calibre3">      </span>Sakıp, Hacı, Şevket, Erol, Özdemir, İhsan, Hacı Ömer’in oğulları. İhsan, Güler Sabancı’nın babası, kumarbaz ve içkici olduğu için baştan beri işlerden uzak tutuldu. Çocukların üç büyüğü babalarının servetine güvenip okumadılar. Sondan üçü İngiltere’de yüksek tahsil gördüler. Aile dağılmadı. Bugün Türk ekonomisine hükmediyor. Yetmiş yıllık bu aile, onlarca torun, çoluk çocuk sahibi oldu, bir tane yazar, akademisyen, sanatçı, müzisyen çıkartamadı, yani kafasıyla iş gören adam yok, hâlâ parasıyla iş gören bir aile.</p>
	<p class="block_14"><span class="calibre3">      </span>Ancak, gün geliyor, Özer Çiller, Korkmaz Yiğit gibileri piyasaya fırlayınca, Hacı Ömerler zemzem suyuyla yıkanmış gibi ortaya çıkıyor. Yazarların görevi, hafızaları her yeni gelen nesle tazelemektir. 1950’li, 60’lı yıllarda onlarca büyük romana konu olmuş, Türkiye’yi üç büyük darbeye sürüklemiş, iki büyük dev aile, 23 katrilyonluk bütçenin yedi katrilyonunu iç borç olarak ellerinde tutuyor. 65 milyonluk halkın yıllık hasılatı, bu iç borçların faizlerini ödeyemiyor.</p>
	<p class="block_14"><span class="calibre3">      </span>Ama onlar, yetmiş yıldır, zenginin parası züğürdün çenesini yorar diye pek keyifli söylendiler, yetmiş yıldır, yoksul halkın ahlâkı, onların zihnini kalbini hiç yormadı.</p>
	<p class="block_14"><span class="calibre3">      </span>Türkiye’nin tek bir derdi var, benim de siyasi görüşüm budur: Eğitim, sağlık, işsizlik sigortası, bu topraklarda doğan herkese. Bu üç sigortanın ülkeye maliyeti de 6 katrilyondur.</p>
	<p class="block_14"><span class="calibre3">      </span>Keşke servetleri, kendi yağıyla kavrulan, tek başlarına yürüyen bir “güç” olabilseydi. Bu ailelerin servetleri, Türk ekonomisine göbekten bağımlı, devlet onlara bağımlı. Sülük gibi birbirine bağımlı bu iki dev gücü kimse ayıramıyor, arada sıkışan altmış milyon, bitmek bilmeyen bir karanlık ateşin içinde intiharla, cinayetle, erken hastalıklarla, açlıkla, işsizlikle, hızla ölüp bu lanet dünyadan kurtuluyorlar...</p>
	<p class="block_14"><span class="calibre3">      </span>Bu satırları kaleme alan bizler ise, servet düşmanı ve vatan hainleri (!) olarak, bildiğimiz yolda ilerlemeye devam edeceğiz... Çocukken, balık pazarına giderdim, balıkçılar sabahın erken vakti, kasalarla balıklar getirirdi, kasaların içlerine kadar eğilir her birine tek tek bakardım, hepsi canlı, oynuyor, elime aldığımda kayıp kaçıyorlar. Ne kadar çok balık... Katrilyonlarca balık derdim, katrilyonlarca, deyip denize koşardım...</p>
	<p class="block_14"><span class="calibre3">      </span>Denizi seyredip, katrilyonlarca balık var dedikçe, içimi bir sevinç alır, ne mutlu ülkemiz, ne güzel bir dünya, derdim...</p>
	<p class="block_14"><span class="calibre3">      </span>Büyüdüm ve gördüm ki, katrilyonlarca balık, katrilyonlarca pamuk çekirdeği, iki büyük ailenin eline geçmiş, katrilyonlarca bütçeyi ele geçirip, altmış beş milyonluk halkı, katrilyonlarca ton ağırlığında kayalarla dövüyorlar...</p>
	<p class="block_14"><span class="calibre3">      </span>Yetmiş yılda ne değişti, Hacı Ömer yetmiş beş yıl önce işçi simsarıydı, yani, köle gibi işçileri çalıştırıp, kazanıyordu, bugün torunları, değil işçileri, köle gibi yazarların, akademisyenlerin, simsarlığını yapıyor!..</p>
	<p class="block_14"><span class="calibre3">      </span>Ve böylelikle kendi sevimsiz, çirkin suratlarını gösterecek tek bir satır yazı çıkmıyor. Zenginlerin filozofisi şu kadardır, hayatta en değerli şey, servet değil, sağlıktır, derler, ne diyelim Allah can sağlığı versin... Tabii sağlık olunca, servetin de keyfini çıkartacaklar. Hayatta servetten, sağlıktan, candan, ölümden değerli şeyler vardır, bu da “ahlâktır”...</p>
	<p class="block_16"> </p>
	<p class="block_9"> </p>
	</body></html>
