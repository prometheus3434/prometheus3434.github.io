<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_7">Mandanın Suya Sıçarken Çıkardığı Ses</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Duyduk duymadık demeyin. Mercimekçi Ayşe, bulgura dönmüş. 1930’da doğan Ayşe Baysal, Amerika’da eğitimini gördükten sonra yurda dönüp Türk mutfak kültürü ve beslenme üzerine kitaplar yazıp, yüzlerce makale yayımladı. Türk diyetisyen ve beslenme uzmanlarının annesi, en magazinel ismi oldu. Mesleğinde zirveye oturdu, talebeleri kendisine “armağan” bir kitap hazırladı.</p>
	<p class="block_14"><span class="calibre3">      </span>Mercimekçi Ayşe’yi açlık yıllarımdan hatırladım. Mercimek üzerine sıkı yazılar yazmış, kamuoyunu etkilemiş, onlarca televizyon programına katılmış Köy işleri ve Kültür Bakanlığını derinden etkileyip kaynaklar bulmuş, Özal’ın çikita muzla Türkiye’yi değiştirdiği yıllarda, Toprak Mahsulleri Ofisi’ne bir dizi büfevari dükkânlar açtırıp, mercimeğin baklavasını, helvasını, çorbasını, köftesini, vs. onlarca çeşit yemeğini yaptırıp, ucuza halka sattırmış dâhiyane bir bilim kadını.</p>
	<p class="block_14"><span class="calibre3">      </span>Mercimekçi Ayşe, heykeli dikilesi bir kadın. Bir ekmek parasına bir baklava, bir çeyrek ekmek parasına bir çorba içer, karnımız şişer, doyduğumuzu sanırdık. Tek kanallı TV yıllarında her akşam mercimek sohbetleri yapar, dersini ağır bir ciddiyetle, bıkıp usanmadan anlatırdı. Kamuoyunu öyle derinden etkiledi ki, Cumhuriyet gazetesinin asırlık kalemi İlhan Selçuk dahi dayanamamış, Mercimekçi Ayşe’yi azarlayan karşı bir yazı yazmıştı. “Özal, kredilerini zenginlere peşkeş çektirirken, siz fakir halka mercimek mi yiyin demek istiyorsunuz” gibisinden bir yazıydı. Mercimekçi Ayşe kendini savunan yazıya “Ben 40 yıllık Cumhuriyet okuruyum” diye başlıyor, Atatürk devrimlerinden girip, mercimeğin yoksul halka getireceği faydaları ve Türk mutfak kültürünün engin derinliklerini anlatıyordu.</p>
	<p class="block_14"><span class="calibre3">      </span>Doğrusu ben de Mercimekçi Ayşe’den yanaydım. Mercimeğinden değil, ütopyasını sevdiğim için. Gözümü yaşartır cumhuriyet ütopistleri. Yazarlık hayatımı onlara ithaf edip bir cumhuriyet ütopistleri kitabı yazmak istiyorum. En ünlüsü Köy Enstitüleri’ydi. Mustafa Ekmekçi de bir zaman domuz eti yedirip yoksul halkın et sorununu kırk yıllık yazarlık hayatı boyunca bıkmaksızın savundu. Şimdi elimde bir ceviz kitabı, 1928’lerde yazıldı, ceviz ağacının faydaları uzun uzun anlatılıyor, ceviz dikilmesi şiirsel bir dille teşvik ediliyor, daha da ötesi yazar, kendini ceviz ağacı dikme ve diktirmeye adamış, bugün Orta Anadolu’da ceviz ağaçlarından kendine bir köy yapan bir ütopist kendi halinde yaşıyor...</p>
	<p class="block_14"><span class="calibre3">      </span>Ankara sokaklarının en sevimli bahçıvanı Zihni Derin’dir. Ankara sokak ve parklarına emeği çoktur, Rize’de uzun yıllardır ekilen çayı, bir düzene koyup, yaygınlaştırdı, iktisadileştirdi, bugün çaycılık onun adıyla özdeşleşmiş, Rizeliler, Anadolu’nun en zengin insanları oluvermiştir.</p>
	<p class="block_14"><span class="calibre3">      </span>Her biri Anadolu kasabalarının kısık alevi içinde, Mustafa Kemal’in devrim ateşini yumuşak bir insancıllık, usanmaz bir çalışkanlıkla yoktan var ediyorlardı. Anadolu’nun hangi kasabası ve şehrinde rahat ve beleş bir zenginlik varsa, orayı inceleyin, hırçın, radikal bir İslâm çıkar altından. Kemalizm’in bahçıvan bekçisi Zihni Derin, talihini değiştirdiği Rize’den bugün Şevki Yılmaz türü insanların çıktığını görseydi, ne derdi acaba?</p>
	<p class="block_14"><span class="calibre3">      </span>Bir akademide hoca olsam, öğrencilerime işte sayıları yüzün üstünde bu ütopistlerin çalışmalarını ödev verirdim. Şimdi, burada, bu satırları yazarken sizi bilmem, ama işte ben yine ağlıyorum. Çünkü onlar, ekinin, toprağın, milli kaynağın, kendi çabalarımızın, yerli malının, kendi kendimize yetmemizin, ele güne muhtaç olmamamızın, yoksul halkın karnını doyurmasının derdine düşmüş halk insanlarıydı.</p>
	<p class="block_14"><span class="calibre3">      </span>Bugün, hayatları ve çabaları komiğimize gelebilir, gülmekten kırılır, belki de bozuk bilimsel görüşlerinden utanabiliriz. Sanki onlar daha sahici insanlardı...</p>
	<p class="block_14"><span class="calibre3">      </span>40’lı yıllarda yayımlanmış, kuru üzümcülüğümüz üzerine iki kitap okudum, gördüm ki, sırf kurutma ve ambalaj teknikleri yüzünden kuru üzüm piyasasında geri kalmışız, gülmeyin, marketlerden ithal cipsler, ithal fıstıklar yediriyorsunuz çocuklarımıza.</p>
	<p class="block_14"><span class="calibre3">      </span>Yine 40’lı yıllarda yayımlanan Tütün Kongresi kitabına baktım, gördüm ki, lafla peynir gemisi yürüten siyasetçilerimiz o yıllarda dünyaca meşhur tütünümüzü tarihe gömmüş.</p>
	<p class="block_14"><span class="calibre3">      </span>Yine bir kemalist öğretmenin elinden çıkmış Çanakkale Üzümleri adında bir kitap okudum. Şarapçılığımız konusunda da üç-dört sıkı kitap. Üstüne seyyahların anılarını eklediğimizde, son on beş yılda aldığımız mesafeyi saymazsak, asırlar boyu tümüyle unutmuşuz. Şimdi bu işi iyi bilen bir arkadaşıma sordum. Karadeniz’de üç çeşit üzüm kalmış, kitaplar, on-yedi çeşitten söz ediyor.</p>
	<p class="block_14"><span class="calibre3">      </span>Milli yemeğimiz çorbadır. Seyyahlar, Türkler her yemekten önce mutlaka çorba içerler, diyor. Abdülhamid’in saray davetlerindeki menülere baktığımızda, tıpatıp Fransız mutfağını görürsünüz, baştan çorba, sondan şerbet, hariç. İkincisi, kebaptan çok, dolmalar. Seyyahlar, Türkler ne bulurlarsa içine doldururlar diyor.</p>
	<p class="block_14"><span class="calibre3">      </span>İşte bu çok doğru, aydınlarımızın toplama ve doldurma düşünce sistemlerini güzel özetliyor, ne bulurlarsa doldururlar.</p>
	<p class="block_14"><span class="calibre3">      </span>Eşber Yağmurdereli telefonda “Ne okuyorsun” dedi, “Patatesle ilgili bir kitap” dedim, güldü. “Ne yazacaksın?” dedi, “Hani Erbakan siz patates dinindensiniz diyor ya, onu yazacağım...”</p>
	<p class="block_14"><span class="calibre3">      </span>Sonra Trabzon’un ünlü paşa patatesini anlattım Yağmurdereli’ye. Dağılmayan, sertliğini kaybetmeyen bu tabiatın en ünlü patatesi, son on beş yıldır çıkmış bir toprak kurdu yüzünden, tarihe karışmak üzere....</p>
	<p class="block_14"><span class="calibre3">      </span>Her gün sofrada üç-dört kez karşılaştığımız patatesi bu halk neden tanımaz. Trabzon, Rize muhafazakâr oyların deposu, Erbakan geldi, İslâm gitti diye akılları çıkacak, ama işte, yeryüzünün bu en güzel, en verimli topraklarında bir patatesi koru yamadılar...</p>
	<p class="block_14"><span class="calibre3">      </span>Telefonu kapattım, bir saat sonra polis çilingirle kapıyı açıp götürmüş, TV’de izledim... Bir gün daha kalsaydı, patates dinini anlatacaktım, kısmet olmadı...</p>
	<p class="block_14"><span class="calibre3">      </span>Cehalet ne kadar korkunçsa, konuşmak o kadar zordur, işte Şizofreni dergisi, artık biz iyiyiz, ancak başkalarından şüpheliyiz, diyerek yayın hayatlarına son verdi. Ve Mercimekçi Ayşe de mercimeği bırakıp, bulgur yazılarına başladı.</p>
	<p class="block_14"><span class="calibre3">      </span>İşte 80’li yılların özlem dolu dev duygusu. Değişim. Toplama ve doldurma zihinsel kabalığımızın savurduğu aydınlar karnavalı. Özal mühendisleri yanına alıyor, Cumhuriyet gazetesi ikiye bölünüp ayrılıyor, yazarlar, gençler hapiste; yüzlerine bakan yok, değişim adında parti dahi kuruluyor, yol görünmüştü, yola çıkmıştık.</p>
	<p class="block_14"><span class="calibre3">      </span>Cem Boyner’in kurduğu partinin açılış konuşmasında Leman dergisi editörü Tuncay Akgün’le beraberdik, kalabalık ve meraklı kitleye niçin siyaset yapıyorumun hikâyesini şöyle anlatıyor:</p>
	<p class="block_14"><span class="calibre3">      </span>“Bir gün arkadaşımla Boğaz’da kalkan yiyoruz, arkadaşımın kalkanı çok kızarmış geldi, garsona çıkıştı bu ne diye? Arkadaşıma döndüm, senin garsona kızmaya hakkın yok dedim, bu ülkede az kızartılmış kalkan yemek istiyorsan, bu ülkeyi değiştirmen gerekir, değiştirmek için de, ayağa kalkıp siyaset yapacaksın, işte orada siyaset yapmaya karar verdim...”</p>
	<p class="block_14"><span class="calibre3">      </span>Salon alkışla hopladı, bir Tuncay ve ben gülme krizine yakalandık, bunlar deli mi diye... Sayımız çok az olduğu için “deli olan” bizdik...</p>
	<p class="block_14"><span class="calibre3">      </span>Değişim tanrısı bir kez toplumumuzu çarmıha germişti. Zindanlarda insanların kafaları patlatılarak öldürülürken, radyolar açılıyor, beyaz bir ihtilal gerçekleşiyor. </p>
	<p class="block_14"><span class="calibre3">      </span>Özal köprüleri satmış, yılların solcusu Çetin Altan değişim rüzgârını arkasına almış, orta yaşlı onlarca solcu entelektüel medyaya cici köşelerinde pazar yazılarına “diş macunlarını sıkınca, nasıl olacak” çoktan başlamışlardı...</p>
	<p class="block_14"><span class="calibre3">      </span>Hadi Uluengin, Osman Ulagay, Hasan Cemal, Zafer Mutlu ve Sabah gazetesi ülkemizi eşsiz bir yaz bahçesine dönüştürdü. En sinirli ve telaşlı değişimci şüphesiz Hıncal Uluç’tu, hem köprüde trafik polislerini azarlıyor, hem de özgür radyosundan dinlediği harika çocuklar Yonca Evcimik’in, İzel’in, Çelik’in şarkılarına laf yetiştiriyordu.</p>
	<p class="block_14"><span class="calibre3">      </span>Değişiyorduk, bir gün Özal değiştiriyordu bizi, bir gün Hıncal Uluç, Duygu Asena, Gülay Göktürk, bizim neyimiz eksik dediler, büyük bir özveriyle onlar da bizi değiştirmeye karar verdiler!..</p>
	<p class="block_14"><span class="calibre3">      </span>Değişim rüzgârı on beş yıl sürdü. Bu rüyanın sisleri hâlâ dağılmadı... Yılan kabuk değiştirmezse ölür, değişim gazı, yılanları güçlendirdi, Hasbi Ağa gibi onlarcası holding kurdu. Değişim rüzgârının efsane ismi: Salyangoz ihracatçısı Samsunlu Hasbi Menteşoğlu’ydu. Karı oynatıp, futbolcu satıp, Özal’ın elinden ihracat madalyaları alıyordu. TV’lerden, inmiyordu, hayalici çıktı, kayboldu...</p>
	<p class="block_14"><span class="calibre3">      </span>Ülkenin tüm ahlâksızları birleşti, çirkinliğimizden, yoksulluğumuzdan utanan yazılar yayımladılar... Sonunda bu on beş yıldan dev bir ses çıktı: Mandanın suya sıçarken çıkardığı ses... Bu sesten Duygu Asenalar, Hıncal Uluçlar, Seda Sayanlar, Ayşegül Tecimerler, Gülay Aslıtürkler, çıktı...</p>
	<p class="block_14"><span class="calibre3">      </span>Yıldırım Aktuna Ajda Pekkan’la, Ercan Karakaş Müjde Ar’la, Gökberk Ergenekon Nilüferle, Serap Aksoy Aydın Güven Gürkan’la ve nicesi, erdi muradına, değişim böyle hayırlı kısmetlere de vesile oluverdi...</p>
	<p class="block_14"><span class="calibre3">      </span>Kalbimizin çığlıklarını anlatan tek bir öykü çıkmadı, derin mavileri unuttuk, artık ruhumuz kabarmıyor, değişim canavarının kudurmasıyla, modern çağın tanrıları amansız bir kavgaya girişti, borsa, banker, medya boğuştu, hamasi nutukların istilasına uğradık. Kalbimizin çığlıklarını, ateş koru testerelerle dağladılar. Zulüm ve zenginlik barbarlığı delirdi...</p>
	<p class="block_14"><span class="calibre3">      </span>Ve geçtiğimiz elli yıl nasıl kalkınmayı otomobil bayiiciliğiyle özdeşleştirmişsek, bu büyük değişimi de özelleştirmeyle, özdeşleştirdik, işte değişimin aydınları bu işte kullanıldılar...</p>
	<p class="block_14"><span class="calibre3">      </span>Mükemmel bir katakulliye geldiler, bugün değişimin tüm aydınları pişman ve sancılı, yavaş yavaş acı yazılar yazmaya başlıyorlar ve manda bokuyla örttükleri solculuklarını ayıklamaya çalışıyorlar.</p>
	<p class="block_14"><span class="calibre3">      </span>Türk aydını, Özal’ın, Boyner’in, Aydın Doğan’ın, Zafer Mutlu’nun katakullisine neden geliyor? Neden kaba zihinsel, uyuşuk ölçülere, değerlere tapıyor, ruhunu yalanla kavuranların tuzağına düşüyor!..</p>
	<p class="block_14"><span class="calibre3">      </span>Bunu iyi düşünelim, çünkü bu insanlar asla kötü insanlar değiller, zihinleri “yalın, çıplak gerçeği” ayıklamayacak kadar, dolma, toplama bilgilerin istilasına uğramış, dolma, toplama beynini kalkınmanın, değişmenin “büyülü iksiri” gibi görüyor...</p>
	<p class="block_14"><span class="calibre3">      </span>Halk hikâyeleri köylerde, kasabalarda anlatılan Ferhat ile Şirin, Köroğlu, Battal Gazi gibi aşk, kahramanlık hikâyeleridir. Mutlaka kahramanlar iyi ya da kötü... Mutlaka mutlu ya da mutsuz son. Hikâye kahramanlarının kutsallaştırıldığı, destanlaştırıldığı, asırlarca köy, kasabalarda anlatılan metinlerde...</p>
	<p class="block_14"><span class="calibre3">      </span>Ancak meddah hikâyeleri çok farklı. Ben de meddahların taklit ve kısa fıkralar anlattıklarını sanırdım. Yeni yayımlanmış meddah hikâyelerini okuduğumda, yanıldığımı anladım. Meddahlar, uzun öykülerini süslemek için aralara kısa öykü ve taklit sokuşturuyor, o kadar.</p>
	<p class="block_14"><span class="calibre3">      </span>Önce şunu öğrenelim, meddahlık bugünkü sinema, tiyatrodan daha yaygındı. Hemen her kahvede, her akşam bir program vardı. Sonra şunu öğrenelim, binlerce meddah hikâyesi vardı ve repertuvar çok genişti. Her birinin senaryosu akıllara durgunluk verecek güzellikte, ayrıntılı, sürükleyici ve dramatik derinlikteydi.</p>
	<p class="block_14"><span class="calibre3">      </span>Bir de şunu öğrenelim, meddahlar hikâye kahramanlarıyla dalga geçebiliyor, eleştirebiliyorlardı. Halk hikâyelerinde kahramanlara kimse kötü, çirkin bir davranış, söz dokunduramaz, yasaktı. Ve halk hikâyelerinde olduğu gibi, meddah hikâyeleri mutlu bitecek diye bir yasa da yoktu.</p>
	<p class="block_14"><span class="calibre3">      </span>Meddahlar bu cüreti, bu yüksek eleştirici gücünü nereden alıyorlardı? Sık sık Yeniçeri isyanlarıyla vezirlerin kellelerinin alınması, yani isyancı bir halk içinde yaşadıkları için mi?</p>
	<p class="block_14"><span class="calibre3">      </span>İşte burası, bu cüret üzerinde düşünmemiz gereken bir yer, Fransız İhtilali çok şey değiştirdi ama en çok, sert, tatminsiz, her şeyi altüst edebileceğine inanmış “aydınlar”a yüzyıl boyunca güç verdi...</p>
	<p class="block_14"><span class="calibre3">      </span>Ayrıca, bu hikâyelerde, bugünkü Amerikan sinemasından daha dramatik, çarpıcı, orijinal metinlerle karşılaşabilirsiniz. Mesela 42 yıl kürek mahkûmu olmuş bir insanın hikâyesi...</p>
	<p class="block_14"><span class="calibre3">      </span>42 yıl kürek mahkûmluğu yapmış bir insanın etkileyici hikâyesinin hem yapısını, hem de dinleyici üzerindeki etkisini düşünün. Ya da, hırsızlık, dolandırıcılıkla ömrünü geçirmiş bir insanın, yaşlılığında çaldığı paralarla mutlu olduğunu anlatan bir hikâye dinleyin. Bu kadar çarpıcı bir gerçeğe Türk sineması ve tiyatrosunda rastlayamazsınız...</p>
	<p class="block_14"><span class="calibre3">      </span>Gülay Aslıtürk, Ayşegül Tecimer, Selim Edes, böyle bir hikâyenin kahramanı oldukları halde, ne medya, ne gazeteler, ne de sinema böyle bir sinema filmi çekecek güçte ve yürekte değildir. Ve ilginçtir, meddah, hikâye kahramanlarını ilginç süslerle geliştirdi, şaşkınlık düzeyinde ifade zenginlikleriyle, yani bugünkü hikâyemizden ileride bir “anlatım”...</p>
	<p class="block_14"><span class="calibre3">      </span>Türk romanı, hikâyesi, bu dramatik zenginliğe kavuşabilmek için Tanzimat’tan sonra elli-altmış sene beklemiş, hatta bu serbestliğe ve eleştiri gücüne kavuşabilmek için Tanzimat’tan sonra yüz sene geçmesini beklemiştir ve o cüreti ise, Türk hikâyesi hâlâ bekliyor...</p>
	<p class="block_14"><span class="calibre3">      </span>Şimdi, yirmi bin Türk filminin ortalama yapılarına, binlerce tiyatro eserimize baktığımızda, bugün Türk sinema ve tiyatrosunun devamı olan Mahallenin Muhtarları; Bizimkiler gibi senaryoları izlediğimizde, bu senaryoların “halk hikâyeleri” tarzında geliştirildiğini görürsünüz...</p>
	<p class="block_14"><span class="calibre3">      </span>İddiam odur ki, Ahmet Altan, Kürşat Başar, Duygu Asena, Buket Uzuner tarzı yazarlar, Türkanlı, Filizli on binlerce film, Kandemir Konduk’lu dizilerin senaryo yapıları kasaba ve köy hikâyeleri uysallığı, naifliği, basitliğindedir...</p>
	<p class="block_14"><span class="calibre3">      </span>İki yüzyıl öncesinin Osmanlı şehirleri, Avrupa şehirlerinden öndeydi, çünkü meddahlar, “şehrin sanatçılarıydılar”... İnsan, iktidar, hırsızlık, seks, kaçış, cinayet öykülerini işlerken, güçlerini ve cesaretlerini şehrin kozmopolit gücünden, şehrin isyankâr başkaldırısından alıyorlardı...</p>
	<p class="block_14"><span class="calibre3">      </span>Bugünkü öykü yazarları, köşe yazarları, edebiyatçıları, aradan iki yüz yıl geçmesine rağmen, meddah hikâyelerindeki kadar zekâ gelişkinliğine, renkli üsluba, dramatik zenginliğe, sürükleyicilik, eleştirel cesarete ulaşmıyor... Kaba zihinsel ölçeklerle yazılmış, köy, kasaba tarzından çıkamıyorlar!..</p>
	<p class="block_14"><span class="calibre3">      </span>Çünkü “çiftlikte” yaşıyorlar, Aydın Doğan’ın çiftliği, Zafer Mutlu’nun plaza kasabası, Özal’ın masallarının anlatıldığı ve artık birer halk tekerlemesine dönüşen, binlerce dizi, oyun, makale, kitap...</p>
	<p class="block_14"><span class="calibre3">      </span>Ben bir cumhuriyet çocuğuyum ve cumhuriyet aşığıyım, bu topraklardaki en büyük siyasi olayın cumhuriyet olduğuna inancım tamdır, ancak, cumhuriyet devrimleri “kasaba festivalinden” bir türlü çıkamamış, her yeni darbe, kasabaya mahkûm aydınlar türetmiştir!..</p>
	<p class="block_14"><span class="calibre3">      </span>Ve darbelerimiz dahi üstün bir alicengiz oyunu, sıkı bir zekâ komplosu düzeyinde değil. Darbelerimiz dahi basit bir halk tekerlemesine dönüştü.</p>
	<p class="block_10"> </p>
	</body></html>
