<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_32">Çocuk Kovası</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Hasan Cemal’in kitabına daha önce değindim, kısa yoldan tek bir cümle edeceğim. Cumhuriyet gazetesi ve onun sosyalist, demokratik yazarları, on yıllar boyu MHP hareketine neden düşmanlık yapıp, faşistlikle suçladılar. Aynı köyün yolcusu, aynı köyün iki ayrı dalı imişler. Bir tek albayların adı değişik diye mi bu kadar gürültü kopardılar. 12 Eylül öncesi beş bin insanın ölümüne sebep oldular. Son beş-altı yıldır Kemalistlerle milliyetçilerin kucaklaşmalarına şahit oluyoruz, bazıları bilmediği için şaşırıyor. Küçük yaşlarda birbirlerini kaybeden “ikizler” in buluşmasına hayret etmemek lazım. Ah Türkiye ah, yazılacak ne çok şey var, başka sefere!</p>
	<p class="block_14"><span class="calibre3">      </span>Soğuktan, açlıktan zangır zangır titreyip, son çare sokaklara sığınan insanların dürüstlük adına kestikleri bir racon vardır. Gelirler, “Abi, ekmek parası, yüz lira” isterler. Parayı alır almaz da, “Ekmek değil ağabey, şarap alıcam” derler. Ankara’nın, İstanbul’un hırpani sokak şarapçıları, sokaktayım, açım, kimsem yok, bana acıyorsun ama ben yalan söylemem, demek isterler. Dürüstlükten söz eden insanlar artık yalnız sokaklarda kaldı, iyi bakın onlara!</p>
	<p class="block_14"><span class="calibre3">      </span>Bundan 11 yıl önce Dün Korkusu kitabım için renkli bir dergi benimle röportaj yapacak, kitabın edebi üslubuyla değil, orada kullanılmış çıplak sözlerin arkasında güya sapıkvari cümleler kurcalanıyor, yani, beni bir “yazar” olarak değil de, “itirafçı” biri gibi değerlendirmeye çalışıyor, başaramadılar. Üstüm başım bozuk, görüntüden olsun kurtaramıyorum. Fotoğrafımı çekecek bir genç kız geldi, benimle röportaj yapan tuvalete çıkmıştı. Fotoğrafçı kız masaya baktı, “Burada bir yazar varmış gördünüz mü?” dedi bana. Sağa-sola baktı, etrafa seslendi, “Yahu burada bir yazar varmış, nerede?”. Beni bir şeye benzetemedi.</p>
	<p class="block_14"><span class="calibre3">      </span>Kitabın yazarının ben olduğumu öğrendiğinde, talimgâh çavuşu gibi emirler yağdırmaya başladı, şöyle otur, boynunu eğ, şuraya bak, sana başka bir ceket giydirelim... Oysa ben kötü bir şey yapmamıştım, ülkemin insanlarının hikâyelerini anlatmıştım... Onlara kızmıyorum, onlar yazarları biraz şakacı, biraz da teatral insanlar olarak tanımış..</p>
	<p class="block_14"><span class="calibre3">      </span>Açmacı Reha Muhtar yine, Aksaray belediye başkanının katıldığı zikr görüntülerini bulmuş, döndürüp dolaştırıp, sıtma nöbeti, kuduz terlemesi gibi veriyor! Sonunda, ikibine bir kala halimize bakın, diye veryansın ediyor, neymiş efendim, çağdaş-lâik Türkiye’de bu görüntüler utanç vericiymiş...</p>
	<p class="block_14"><span class="calibre3">      </span>Aynı televizyonlar Mevlevilerin şebiaruz görüntülerini milli gurur ve kültürümüzün derinliği, büyüklüğü gibi hayranlık dolu laflarla veriyor. Hatta Mevlevi gösterilerine Cumhurbaşkanımızdan yüksek rütbeli askerlere kadar herkes katılıyor. Onların ağzına göre ikisi de ayin olduğuna göre Mevlevileri tutuyor, Mevlâna’ya neden torpil geçiyoruz? Mevlevileri turistler de seviyor, ondan mı, yoksa beyaz giymişler diye mi? Yoksa Türk milletinin zonklayan baş ağrısına en iyi çarenin Ahmet Özhan’ın şarkıları olduğuna mı karar verdi devlet?</p>
	<p class="block_14"><span class="calibre3">      </span>Bir küçük sebebi, Mevleviler tarih boyu hiç ayaklanıp devlete başkaldırmamışlar. Daha da sosyal, psikolojik tahliller yapabilirsiniz, devletin, tarikatları ciciler ve pisler diye ikiye ayırmasının üzerine! Manevi alana fazlasıyla karışan devletin de cennet-cehennemi olduğunu böylelikle öğreniyoruz. Allah’tan korkmaz, kuldan utanmaz, kameramanların yakaladığı Kadiri, Nakşi, Rufai tekkelerinden alınan görüntüler çoğunlukla, dar, basık mekânlarda ele geçirilmiş. Görüntüler çiğ, estetize edilmemiş. Zikr edenler yağlı saçlı, giysileri kirli, eski, sakallı, yaşlı insanlar. Tempotik sarsıntılar içinde kendilerinden kopmaları, görsel çağımıza çok uygun, ancak yüzler karanlık, hastalıklı ve çirkin!</p>
	<p class="block_14"><span class="calibre3">      </span>Oysa Mevleviler hayal, rüya kadar güzel. Sanki gerçek değiller. Bu topraklarda bu meleklerin yaşamış olduklarını düşünmek çok zor. Manevi sarhoşluğun boşlukta çarptığı gözleri-dudakları medya böyle sevmiyor diye nasıl düzeltiversek? Bu dopdolu muazzam ölümsüzlük düşüncesinin kalp ritimlerini maskaralara nasıl anlatsak?</p>
	<p class="block_14"><span class="calibre3">      </span>Bu çirkin insanların acı dolu hayatlarına girdiğimizde, ego ve kibirlerini alçakgönüllülüğe dönüştürmek isteyen sade Anadolu insanlarını ve tarihlerini görürsünüz. Kutsal trans hali, dünyadaki tüm dinlerin, büyücülerin, şifacılarının aradığı bir şeydir, çünkü o an.. Ego ve kibiri yok edecek... Kişisel dünyalarını, ötedeki dünyayla çarpıştırıp, içlerindeki yalanı, riyayı, kirliliği öldürecek, tertemiz insanlar olacaklardır.</p>
	<p class="block_14"><span class="calibre3">      </span>Tanrısal zevkle gözler kapandığında görünen şudur: Tüm insanlar Tanrı önünde eşittir! İşte Batı, dört yüzyıl iç savaşlar, mezhep savaşları verip, “Tüm insanlar yasalar önünde eşittir”e dönüştürmüş. Şeyhle mürit, hukuk önünde iki eşit insandır. Anadolu’daki tarikatlar da zaman içinde manevi alanla siyasi alanı ayırt etmeyi öğrenecekler.</p>
	<p class="block_14"><span class="calibre3">      </span>Asıl eşitsizlik, TV’ler seri cinayetler işleyerek komutanların berber çıraklığını yapıp, bu kana doymaz, rezil programlardan sonra bahşiş, kredi beklemeleri normalmiş gibi gösteren siyasal sistemdir!</p>
	<p class="block_14"><span class="calibre3">      </span>Şeyhle mürid, hiç değilse yakayı, “arınırken” ele veriyor! Medya yakayı, yalakalık yaparken ele veriyor.</p>
	<p class="block_14"><span class="calibre3">      </span>Hem tarikatların, hem de medyanın birbirleriyle savaşı, iyileştirici bir ilaç değildir. “Güzel olanı” herkes sever, toplumlar, siyasiler, yazarlar için aslolan “çirkini” tanımak, çirkini sevip, estetize etmektir.</p>
	<p class="block_14"><span class="calibre3">      </span>Otuz beş yıldır sert kelimelerle süren lâik-şeriat kavgası yüzünden, Anadolu’da yaşayan tarikatları dolduran tertemiz insanları tanıyamaz olduk.</p>
	<p class="block_14"><span class="calibre3">      </span>Hepimiz dev bir kuşun kanatlarına dizili tüyleriz. Bu ülkenin çocuklarıyız, bu kuşu kimseye yedirmeyiz.</p>
	<p class="block_14"><span class="calibre3">      </span>Burada, görevini hiç yapmayıp, sallayan, Müslüman gençliği, İslamcı kitleyi kandıran, “İslamcı aydınlardır”. Çünkü İslamcı aydınlar, bu toprakların insanlarını, anlatmaya, deşmeye, tasvir etmeye, derindeki çirkini, bilinmeyeni, hatalarını, duygularını, günahlarını, detaylandırmaya yanaşmamışlardır.</p>
	<p class="block_14"><span class="calibre3">      </span>Cazırtılı İslamcı aydınlar da medyanın siyasi dilini kullanmış, görüntünün esiri olmuşlardır. Trajedisi olmayan çöl beyinli, çöp fikirli sanal insanlar yetiştirdiler. Oysa insan hata yapar, sapıktır, saçmadır, bozuktur, problemlidir, tarihin derinliklerinden getirdiği binbir hastalığı vardır. Yazarların görevi, kimsenin midesinin kaldıramayacağı bu çirkin dünyaya, tüm çıplaklığıyla, edebiyatın, sinemanın, tiyatronun, tartışmanın masasına buzul soğukluğuyla getirip koymaktır.</p>
	<p class="block_14"><span class="calibre3">      </span>Üstelik bağımsız, cesur bir yazar değil, korkak, ideolojinize sürekli hesap vermek, yani, dar imkânlı beyninizle, insanlarımızı korumaya, kollamaya çalışırsanız, sizin de siyasal bir diliniz var demektir, gerçeği hiçbir zaman olduğu gibi veremeyecek ve gerçek günün birinde başınıza düşüp sizi ve tüm değerlerinizi ezecektir, bugün olduğu gibi.</p>
	<p class="block_14"><span class="calibre3">      </span>Müslüman aydınların, korkusu boşunadır. Güzel bir örnek vermek istiyorum. Bundan birkaç yıl önce folklor araştırmacısı Pertev Naili, Nasreddin Hoca’nın bilinmeyen, köylerden derlenmiş, fıkralarını önümüze koyduğunda şaşırıp kaldık. Mide kaldırmayacak kadar abartılı, çirkin cinsellik taşıyan bu hikâyelerin birçoğunu yayımlamak, sadece muhafazakârları değil, evrensel ölçülerde insanlığın da haya-namus ölçülerini zorlar!</p>
	<p class="block_14"><span class="calibre3">      </span>Mesela, ağlamakta olan bebeğin ağzına, biberon diye penisini veren babanın fıkrasına gülünür mü? Bu fıkralar yenir yutulur şey değildir!</p>
	<p class="block_14"><span class="calibre3">      </span>Bilimsel olarak bu metinleri tanımak, tartışmak zorundayız. Yüzyıllardır, köylerde yaşayan bu fıkraları, şehrin insanı, süzgecinden geçirmiş, şehre sokmamıştır. Köy odasının kaba erkek estetiğiyle, şehrin estetiği çok farklıdır. Kapalı köy odalarının diliyle, şehrin, çok renkli kozmopolit yapısının dili farklıdır. Medya kitleye açıktır, kitlenin içinde çoluk, çocuk olur olmaz herkes vardır. Siz yayımlasanız dahi, şehir, bu fıkraları doğal süzgecinden geçirip, tarih, asırların sırtında eleyerek estetik sansürünü koyar. Tarih boyu da böyle olmuştur.</p>
	<p class="block_14"><span class="calibre3">      </span>Bu fıkralar yayımlandı, hiçbir gazete, arkadaş, aile, meyhane ortamında dahi bu fıkraları anlatmamakta, başka mekânlara taşımamaktadır.</p>
	<p class="block_14"><span class="calibre3">      </span>Halka güvenmek zorundasınız. İşte güvensiz, ödlek kendi insanından korkan aydınların sansür çabalarına rağmen, halk, bu fıkraların tüketilmesine izin vermedi. Pertev Naili ve onun gibilere çok şey borçluyuz. (Ofli Hoca kitabım yayımladığında beni bir öldürmedikleri kaldı, şimdi, kendi televizyonlarından Ofli Hoca fıkrası anlatıyorlar.)</p>
	<p class="block_14"><span class="calibre3">      </span>Medyaya göre kim parayı basarsa, çirkin onun düşmanıdır. Orduya göre çirkin şeriatçıdır, şeriatçıya göre çirkin lâiktir, derin devlete göre çirkin hukuktur. Kimse kendini çirkin görmez. Çirkin, biziz!</p>
	<p class="block_14"><span class="calibre3">      </span>Kemalist, gestapo sağcı, muhafazakâr, ya da şeriatçıların son yüz elli yıllık matbuat, edebiyat hayatımızda insana dair öyküsü yoktur. Onların hiçbiri insanımızın trajedisini, acısını, derdini, çirkinliğini hayat kavgasını sayfalar boyu merak etmemiş, öyküsüne dayanamamıştır. Hatta öykü anlatanlara yasak koymuş, hapse tıkmış. Çünkü hepsi için halk sürüdür, güdülür. Kim savaşta öne çıkarsa, halkı arkasına aldığını düşünür. Ve her defasında halkı yönetemez, çünkü bu ülkede değişen yalnız albayların adları olur!</p>
	<p class="block_14"><span class="calibre3">      </span>Kemal Tahir, Orhan Kemal, Aziz Nesin, onlarcası, Türk solu bugün on binlerce insanımızın dev hazinesine sahiptir, 1950’deki köylümüzü, 1930’da Haydarpaşa garındaki Kürt hamalı, 1970’deki pamuk işçisini, 1980’deki işkence gören genci ve yüzlercesini, yani bu ülkenin insanlarını görmek, tanımak istiyorsanız, bu öyküler sadece bu soylu insanların kütüphanesindedir.</p>
	<p class="block_14"><span class="calibre3">      </span>Hastadır, bozuktur, ama bizdendir, yani insandır. Ordunun, şeriatçının, muhafazakârın, derin devletin sürüleştirdiği, tek tip gördüğü bu halkı, işte bu yazarlar insanlaştırmış, canlandırıp, görünüşteki çirkinlerin ardındaki trajediyi on binlerce sayfa deşerek anlatmış, tarihin içine sokmuş, onca hapisliğe, acıya rağmen.</p>
	<p class="block_14"><span class="calibre3">      </span>Mesela, 12 Mart’ta işkence gören oğlunu ziyarete giden bir anne, kapıda kadın polisler tarafından aranır, soyunması istenir, kadın soyunur, göğüslerini açması söylenir. Kadın göğsünü açamaz, utanmasından öte, göğüs ameliyatı geçirmiş, tek göğsüyle utanmaktadır.</p>
	<p class="block_14"><span class="calibre3">      </span>Şimdi, bu hikâyeyi, şeriatçı günahtır diye anlatmaz. Muhafazakâr geleneklerimize aykırı diye anlatmaz, ordumuz, hapishaneyi, dolayısıyla memleketi kötü gösteriyor diye anlatmaz... Ama bu hikâye, bizim annelerimizin hikâyesidir bunu kim anlatacak?..</p>
	<p class="block_14"><span class="calibre3">      </span>Mesela, Doğu’da kadınların halay çekip birlikte eğlenirken söylediği bir türkü: “Ay doğar gece gider / Doğru söz güce gider /Ak memenin üstünden / Doğru yol hacca gider!”</p>
	<p class="block_14"><span class="calibre3">      </span>Bu Avşar türküsünü, şeriatçılar hiç söyleyemez, muhafazakâr, yüce Türk milletinin ahlâkına aykırı bulur, ama bu halkın aşkın coşkusudur, bunu kim anlatacak?</p>
	<p class="block_14"><span class="calibre3">      </span>Daha da derine inelim, tek oğlunun ölümü üzerine ağıt yakan Doğulu anne, dizlerini dövüp, yırtınarak, kocası Ahmet Ağa’ya tabutun başından çığlıklarla seslenir: “Ahmet Ağaaaa malın .ikiciye kaldı...”</p>
	<p class="block_14"><span class="calibre3">      </span>Kadın ağıtın içinde, oğlunun ölümünden çok, malının geline gelecek başka kocaya kalmasına yani, servetin başka erkeğe kalmasına ağlıyor. Cenazenin başında .ikici kelimesini kullanarak ağlar. Bu kelimeyi aynen kullanarak yazamazsanız, feodal toplumda, servet dağılımının sertliğini bu vahşi düzenin renklerine uygun veremezsiniz. Yazarsanız, size küfrediyor, derler. Asker, şeriatçı, muhafazakâr karşınıza çıkar. Çünkü onlar, insanlarımızı “stilize” ederek, tek tip yücelterek, hacıyağı sürülmüş kelimelerle anlatır. Tüm insanlarımızı tek bir insan olarak gördükleri halde bu tek insanı dahi yönetemezler, yönetemeyince, enflasyon yüzünden TL’den üç sıfır atıp sorunu çözmeye çalıştıkları gibi aynen 65 milyon nüfusun sonundan birkaç sıfır atarak, yani on binlerce insanın ölümüne neden olarak sorunu çözmeye çalışırlar.</p>
	<p class="block_14"><span class="calibre3">      </span>TL’den sıfır atar gibi on binlerce insanı öldürmeden sorunu çözmeye çalışan, solcu edebiyatçılardı, çoktan ölüp gittiler, geride, bu on binlerce insan hazinesinin hikâyelerini sığdırdılar. Oysa askerler, şeriatçılar, sağcılar çirkini anlatmayı vatana, dine ihanet saydıkları için Tanzimat’tan bugüne üç-beş insanımızın dahi hikâyesini anlatmamıştır. Şimdi hepsi bu insanlar adına ihtilal istiyor!</p>
	<p class="block_14"><span class="calibre3">      </span>Hapishane anılarında Zihni Anadol anlatır: Almanlar hesabına casusluk yapan ve idama mahkûm olan Rus subayının öyküsünü. “Çok zengin bir toprak sahibinin çocuğu. Yalnız soyluların alındığı askerî okulu bitirir. Birçok savaşlara girip çıktıktan sonra Çar’ın koruma alayına atanır. Ayağında gümüş mahmuzlu çizmeler, parlak düğmeli gösterişli giysiler, ellerinde beyaz ipek eldivenler, dizginlerini zapt edemediği kır atının üstünde tığ gibi bir süvari yüzbaşı. Her gece bir soylu hanımın koynunda geçen sonsuz geceler, su gibi akan votkalar. Danslar, valsler, polkalar, kollarında yalvaran binbir gece masallarındaki güzeller.</p>
	<p class="block_14"><span class="calibre3">      </span>1917’de suikastlar, ihtilal, Bolşevikler büyük çan kulelerini inleterek saraydan içeri girer, korkunç bir panikten sonra herkes çil yavrusu gibi dağılır. İçlerinde birçok general, albay olduğu halde, bir daha dönmemek üzere ağlaya ağlaya yurtlarını kızıllara bırakıp Karadeniz’in karanlık sularında uzun bir yolculuk, Türkiye’ye sığınırlar.</p>
	<p class="block_14"><span class="calibre3">      </span>1941 yılında Almanlar Rusya’ya girince bir umut, bayram ederler, Almanya hesabına casusluk yaparlar, kışın gelmesiyle Almanlar Moskova önlerinde çakılıp kalır, umutları suya düşer...</p>
	<p class="block_14"><span class="calibre3">      </span>Ve şimdi, Ankara Cezaevi’nde Kızılay’ın hapishaneye gönderdiği tatsız tuzsuz yemeği yaşamlarına son dayanak yaparak gün sayıyorlar. Yine bir gün Kızılay’ın koskoca yemek kazanı bahçenin ortasına kondu. Kazanın başındaki beyaz takkeli aşçı elinde büyücek bir kepçeyle kuyruğa girmiş, yoksullar ordusuna yemek dağıtıyor. Rus subayı da kuyruğa girmiş, sırasını bekliyor, mahkûmlara yirmi dört saatte bir tahinle içinde bir iki fasulye tanesi bulunan bir kap yemek veriliyordu. Bunlar fukaraların ancak bir iki saatçik karınlarını doyuruyordu. Bunun için zavallılar açlıktan hırçınlaşıyor, kuyrukta sıra kavgası yapıyorlardı.</p>
	<p class="block_14"><span class="calibre3">      </span>Rus subayı nereden bulduysa, kumda oynayan çocukların miki fare resimleriyle süslenmiş, küçücük oyuncak kovasıyla sırasını bekliyor. Arkasından, Karabacak Nuri sataşır:</p>
	<p class="block_14"><span class="calibre3">      </span>-<span class="tab">      </span>Ne lan deve, taa Moskof diyarlarından gelip de bizim nafakamıza el atmaya utanmıyor musun? Ne işin vardı da geldin?</p>
	<p class="block_14"><span class="calibre3">      </span>Kuyruğun arkalarında elinde hamam tasıyla sırasını bekleyen yankesici Rıza, jilet izleriyle delik deşik olmuş yüzüne anlamsız şekiller vererek utanmaz bir gülüşle Karabacak’a cevap verdi:</p>
	<p class="block_14"><span class="calibre3">      </span>-<span class="tab">      </span>Dokunma lan Karabacak ona, o bugüne bugün Moskof Çarı’nın altın tasını elinde taşıyor, hem de içi dışı kuzu etiyle dolu görmüyor musun? Herkes birden subayın elindeki kovaya baktı, sonra hapishane avlusuna birdenbire öldürücü bir kahkaha yayıldı. Subay bu alaylı ürkütücü gülüşler arasında sessizliğini bozmadı, ama olduğu yerde sallandı, yıkılır gibi oldu. Sabırla bakışlarını gökyüzüne çevirdi.</p>
	<p class="block_14"><span class="calibre3">      </span>Önüne gümüş tabaklarla gelen yemekleri beğenmeyen adam, şimdi yerinden yurdundan atılmış, yabancı bir ülkenin hapishanesinde baldırı çıplaklarla kuyruğa girmiş, sudan başka bir şey olmayan bir öğün yemeğini elindeki çocuk kovasına sığdırmaya çalışıyor.</p>
	<p class="block_14"><span class="calibre3">      </span>Tüm şamatalar, vahşi gülüşler arasında ilerleyip kovasını aşçıya uzattığında onun bitik halini gören aşçı dayanamamış...</p>
	<p class="block_14"><span class="calibre3">      </span>-<span class="tab">      </span>Ne istersiniz ulan hergeleler yabanın bu garibinden.</p>
	<p class="block_14"><span class="calibre3">      </span>Subay, kovasını doldurup aldı, yenilgiye uğramış eski bir savaşçı gibi, ağır ağır yürüyerek oradan uzaklaştı...”</p>
	<p class="block_14"><span class="calibre3">      </span>Çoktan ölüp gitmiş olmalısın, subayım! Hem Rus’sun, hem casus, senin hikâyenin ne gibi katkısı vardı ülkemize, ama işte bir insan sıcağı, Ankara Cezaevi’nde üşenmemiş yazmış öykünü. Üstelik sarayını başına indiren komünistlerden biri. Cesedinin üstüne kendi ülkenin toprağı atılmış mıdır, bilmiyorum. Ama bizim de farkımız yok senden. Kendi ülkemizde, kendi insanlarımızın öyküsünü yazdığımız için, hem Rus, hem casustan beter, aşağılıyorlar bizi. Ben de senin gibi, karın tokluğuna, ekmek parasına kuyruğa girmişim. Elimde miki resimli çocuk kovası. Hikâyeler, yüzler, sesler, kelimeler dolduruyorum, karın tokluğuna. Bir şeye benzetemiyorlar bizi. Ama subayım dürüst olmak gerekirse, artık bu kardeşin ekmek parasıyla şarap da içiyor. Ancak istiyor ki bir arkadaşının da şarap parasını verebilsin, çıkışmıyor..!</p>
	<p class="block_14"><span class="calibre3">      </span>Hiç önemli değil subayım! Yeter ki, yüzyıl sonra olsun görsünler, kelimelerin zehirden acı yüzlerine asılmış, canhıraş küfürleri. Çirkin, lanet insanlar olduğumuz için değil, yeryüzü topraklarına serpilmiş ısırgan böceklere dönmüş kardeşlerimizin sesi, dini olduğu için bu küfürler. Yoksulluktan tebeşir gibi ufalanan dişlerinin ısıracak gücü kalmadığı için bağırıyoruz ve Tanrı’nın yeryüzü topraklarına en güzel armağanı bu insanların, soylu ve zarif çocukları olmayı hak etmek için, küfrediyoruz, gece gündüz!.. Gözün yurdunda kalmasın subayım, senin o kovayı burada, bu sütunda da dolduruyoruz, hasretle, yoksullukla, itilmişlikle, çirkinliklerimizle!..</p>
	<p class="block_10"> </p>
	<p class="block_9"> </p>
	</body></html>
