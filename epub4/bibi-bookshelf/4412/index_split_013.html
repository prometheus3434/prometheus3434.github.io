<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_12">Hayat Buysa ...mına Koyim</p>
	<p class="block_9"> </p>
	<p class="block_18">“Grup Çığ’a”</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Dört-beş sene önce kahvede oturmuş, çay içiyorum. Yanıma Doğulu iki genç oturdu, pavyonda komilik, garsonluk yapıyorlarmış. Şalvar gibi bir kot pantol, kara, pis, çok gür saçları biçimsiz kesilmiş. Göz ucuyla etrafı derin bir utangaçlık içinde kesiyorlar. O kadar sıkılgandılar ki, felçli gibi oturuyorlardı. Garson boş bardakları alırken, adının İbrahim olduğunu öğrendiğim, “Ağabeyimin çay parasını da al!” dedi. “Yooo rica ederim, benimkileri ben veririm!” O dakikaya kadar hiçbir şey konuşmamıştık, bu sefer, “O zaman ağabeyimize bizden bir çay getir, parasını da al!”</p>
	<p class="block_14"><span class="calibre3">      </span>Hiç tanımadığım iki insan, masama oturmuş tanımadıkları bir adamın çay parasını vermeye çalışıyorlar. Ne iş baba, gibisinden muhabbete girmeli, mevzuyu öğrenmeliyim.</p>
	<p class="block_14"><span class="calibre3">      </span>Mevzuyu öğrenmenin yolu, iyi soru sormaktır. Amatör bir tarihçiyim, ama iyi soru sorarım. Mesela, Divan Edebiyatı’nda neden martı yoktur. Bu şair muhteremler dört yüz sene İstanbul’da insan aklını zorlayan her kelimeyi, imgeyi şiire sokuyor da, her gün başlarının üstünde fır dönen martıları şiirlerine sokmuyorlar. Var bunda bir bit yeniği. Divan Edebiyatı, Doğu, başta İran geleneğini sürdürüyor. Kullandıkları dil, ortak bir hayalin süslü kelimeleri. İşte bu imgeleri her defasında binbir şekilde lego taşları gibi yan yana getirip, insan hayalinin düşünülmedik ruh hallerini ifadeye çalışıyorlar. Biri öyle düzenliyor, diğeri böyle. Her neyse, “martı” yok. Uzman bir hocama soruyorum, istisnai olarak turna kullanılmış. Belki de o zaman martının adı başka. Belki de martı demeyi yeni öğrendik. Sırf bunu öğrenmek için aylarınızı vermeniz, Arapça, Farsça öğrenmeniz gerekiyor.</p>
	<p class="block_14"><span class="calibre3">      </span>Son yüzyıldır ise, martıyı kullanmayan şairimiz yok. Bu soruyu sorduğunuzda yeni bir şey öğreniyorsunuz ülkenize dair. Güvercinler için her caminin ön yüzünde kuş köşkleri yaptık. Martıları ya görmedik, ya kovduk. Ya da İran edebiyatında olmadığı için “martı”yı cesaret edip alamadık. Martılar yırtıcı hayvanlardır, gün boyu çerçöpün peşinde koşarlar. Yırtıcı imgesi için aslan, kaplan, mitolojik hayvanlarımız var. Beyazlığını övmek istesek, beyaz güvercinleri, kuğuları, turnaları severiz.</p>
	<p class="block_14"><span class="calibre3">      </span>Kendi tahminimi söyleyeyim, “martılar” kafa karıştırmıştır, hem yırtıcı, leş yiyor, hem “beyaz, güzel”. Divan şairlerinin “stilize” dünyalarını bozmuştur, bir şey ya iyi olacak, ya kötü... Hem yırtıcı, hem beyaz, olmaz bu.</p>
	<p class="block_14"><span class="calibre3">      </span>Peki, “beyaz” rengi sever miydi Divan şairi? Aylarca uğraşmak gerekir, yine. Son yüzyıldır, Anadolu’da on binlerce köy göçtü, boşaldı, Rumca, Ermenice isimler değiştirildi. Yerine: “Akyazı, Akköprü, Aktepe, Akpınar, Akkaya, Akyol” gibi başı ak olan binlerce yeni, milli, Türkçe isim verildi. Trafik kazalarında ölenlerin listelerini okumuyor musunuz: Emine Akyazı, Hüseyin Aktoprak, Melahat Akalın.. Son yüzyıldır “ak” kelimesine karşı milli, derin bir muhabbetimiz başlamış.</p>
	<p class="block_14"><span class="calibre3">      </span>Sivas’ta 37 aydın öldürüldüğünde hepimiz şok geçirdik, gün boyu ağlıyoruz. Otobüsle İstanbul’a gidiyorum, Gerede, Düzce’de kadınlar, bembeyaz tülbentli eşarpları, yarı dizlerine kadar çamura gömülmüş, patates tarlalarında çapa yapıyorlar. İç savaş başlıyor, birbirimizi öldürüyoruz diye o kadar korkmuşum ki, ağlayarak tarlalara koştum, teyzeciğim, bizim ne güzel topraklarımız var, değil mi, ne güzel ülkemiz var...</p>
	<p class="block_14"><span class="calibre3">      </span>Masama oturan garson çocuklarla muhabbeti koyulaştırdık, sıkılgan kardeşlerim, yavaş yavaş masaya dokunmaya, yüklenmeye başladılar: “Ağabey ben kaset çıkartmak istiyorum, sesim çok güzeldir”… Güler misin, ağlar mısın, köyden şehire gelip önüne çıkan ilk kahveye girip, ilk masaya oturmuş, “yalvararak” abi ben kaset yapmak istiyorum. Onu durdurmak ne mümkün, iki türkü çığırdı, “makaram sarı bağlar” türküsüyle de bağladı. Sıkılgan kardeşlerimi küçük düşürüp üzmek istemiyorum ama ulan bitmedi mi bu makaranın bağlaması?..</p>
	<p class="block_14"><span class="calibre3">      </span>Laf ilerledi, kayıtsız bir hissizlik içinde oturup hiç lafa girmeyen, yüzüne baktığında da “nazlı nazlı” gülen çocuğun Murat olduğunu öğrendim. Annesi Denizli’ye amcaları İzmir’e göçmüş. Gemiyle İtalya’ya kaçacakmış, iki bin dolar biriktiriyormuş... İbrahim, “Abi, bu oğlan para tutamaz, geçen gitmiş, akvaryum almış, akvaryumdan bize ne abi?” Üç yaşında bir kızı varmış; küçük dilimi yuttum. Çaylar, geldi, gitti, açıldı, bacak bacak üstüne atacak rahatlığı bulduğunda... Bir fıkra anlattı, İbrahim!</p>
	<p class="block_14"><span class="calibre3">      </span>“Ağabey, bizim orada bir Mella Aptullah vardır... (Bunlar medrese hocalarıdır, halk tarafından çok sevilir, Nasreddin Hoca gibi fıkraları dilden dile anlatılır, her yörenin birkaç Mella Aptullah’ı vardır, hikâyeleri toplasan yüz cilt tutar... Türk filmlerinde karikatürize edilen Doğulu şeyhlerle ilişkileri yoktur.)</p>
	<p class="block_14"><span class="calibre3">      </span>Bir akşam toplanıp otururlarken büyük bir kasa elma gelmiş. Mella Aptullah’a demişler ki, şunları bir bölüştür. Mella Aptullah demiş ki, bana göre mi pay edeyim, Allah’a göre mi? Demişler ki, tabii ki Allah’a göre pay et. Mella, elma kasasını almış, en güzellerini ağanın kucağına, en çirkinlerini de kapının yanında oturan garibanların kucağına atmış... Mella Aptullah’a, “Ne yapıyorsun Mella Aptullah” demişler, “Ben size demedim mi kime göre pay edeyim, Allah böyle pay etmedi mi?”</p>
	<p class="block_14"><span class="calibre3">      </span>Yine de çay paralarını vermem mümkün olmadı, ödeyip kalktılar. Ne biçim dünya ulan, TV medya, şarkıcı, Unkapanı öyle büyük bir yaygarayla sayfalarını dolduruyor ki, Doğudan gelen herkes, neredeyse, şehirde önüne kim çıksa kaset işinde yardımcı olabileceğini düşünebiliyor.</p>
	<p class="block_14"><span class="calibre3">      </span>Ve sonra, Murat’ın, incecik, pis ve kuru bir kediye benzeyen bebeğini hayal ettim. Boysuz, cılız, çelimsiz, uzun çeneli, kirli, yağlı saçlı karısını hayal ettim!..</p>
	<p class="block_14"><span class="calibre3">      </span>İtalya’ya kaçacakmış. O çürük demirlerle uydurulmuş gemi, şehrin en çirkinlerini, en karalarını gecenin karanlığında ücra bir sahilden gizlice toplayıp, nefis bacaklı, güzel göğüslü, birbirinden tahrik edici uygar, hümanist insanların ülkesine götürecek. Bir kara köpek yavrusu gibi bu yüzden dehşet bir şehvetle ağzı sulanıyordur! İtalyanlar kızarmış iri Istakoz tepsileriyle sahilde karşılayacaklar!</p>
	<p class="block_14"><span class="calibre3">      </span>Yüzüm kara çalar, kalemim kara çalar, çünkü kara insanların yazarıyım! Yoksul kara bir insan, kara bir kız, kara bir kaş görmeyeyim tutamam kendimi.</p>
	<p class="block_14"><span class="calibre3">      </span>Tevrat’ta geçer, bir kitabıma almıştım “Ben karayım, fakat güzelim”, yani, çirkinim, pisim, kirliyim, ama güzelim. Derinden etkilemişti beni. Bir Laz kahvesinde helaya gireceğim, dağlı bir Karadenizli helanın kapısına bir tekme vurup sıramı aldı, girerken keyifle duymadığım bir Laz türküsü söylüyordu: “Eskiden bana kara deyilerdi, karayım, o kadar da değilim...”</p>
	<p class="block_14"><span class="calibre3">      </span>Hem güldüm neşeyle, hem, özeleştiri gibi, bu halkın “kendi karalığıyla hesaplaşmasındaki” duyguyu çözmeye çalıştım...</p>
	<p class="block_14"><span class="calibre3">      </span>Karalık ağrına mı gidiyor bu halkın, bu kadar mı güzel ifade edilir karayla hesaplaşma, karayız ulan, kapkarayız...</p>
	<p class="block_14"><span class="calibre3">      </span>Geçtiğimiz yaz, Ankara’dan Burhaniye’ye, oradan İzmir’e geçeceğim, yol uzun, bayideki dergi ve gazetelerin neredeyse tümünü aldım. Bir keyifli muavin var, sormayın, şef garson gibi giyinmiş, kibar, saygılı, hürmetkâr. Şaşırıp kalıyorsunuz, dakika başı, “Abi kahve, ağabey, sigara içmek istiyorsan, şurda duracağız, ağabey kaseti beğenmiyorsan değiştirelim.” Bu işi yapacak, iddialı! Arkamda bir adam; avukat olmalı, “beni şurda uyandır”, dedi. Muavin gitti geldi, aman ağabey unutmayalım, aman ağabey vakit gelmedi değil mi, derken, ikimiz de unuttuk, bir saat kadar sonra, adam kendiliğinden uyandı!</p>
	<p class="block_14"><span class="calibre3">      </span>“Oğlum nereye geldik, dedi?” Muavin utancından yerin dibine girecek, özür diliyor, yalvarıyor, alttan alıyor... Neyse avukat pek kibar çıktı, dönüş otobüslerine binerim deyip indi. Muavin çocuk ağlayarak yanımdaki boş koltuğa gömüldü. Ağabey ben bu işi yapamıyorum, ağabey ben bu işi bırakacağım. Ağabey bu benim son şansımdı. Ağabey neden ben başaramıyorum. Abartılı saygı ve ilgisini de böylece öğrendim, çocukcağız dizinde ağlayacak arkadaş arıyor, saygıdan yol yapıyormuş!</p>
	<p class="block_14"><span class="calibre3">      </span>Yahu bir şey yok, alt tarafı bir adamı uyandırmayı unuttun... Neyse, torpilli kahveler geldi, içtik, açıldık. Ağabey dedi, Sen Fransız tatil köyünü biliyor musun, çıplaklar kampı, ben daha önce orada çalıştım. Ağzını ballandırarak yarı palavra yarı girişimci bir ruhla, “Aslında ağabey kafaları çalışmıyor, çıplaklar kampını Manavgat Şelalesi’ne yapacaksın, ağabey düşünebiliyor musun?”</p>
	<p class="block_14"><span class="calibre3">      </span>Jandarmalar otobüsün önünü kesti, arama var! Sebep? Sahile bir ceset vurmuş! Sahile vuran cesetle arabayı aramanın ne ilişkisi var! Konvoy yüzünden otobüs yavaş ilerliyor. Dışarıda yağmur var, sahilde jandarmalar belli bir mesafe içinde cesedi yarım daire içine almışlar, ama sahile de çekmemişler! Savcıyı bekliyorlarmış... Bizim yakışıklı muavin geldi, ağabey, şu Kürtleri, Iraklıları, Kerküklüleri taşıyan gemi fırtınaya kapılıp batmış. Sahille yolu kesen ağaçların arasından bir lahza dalgaların yıkadığı kara kafasını gördüm cesedin!</p>
	<p class="block_14"><span class="calibre3">      </span>Ne yapacaksın, uçmaya kanatları mı vardı! Bu hayali hapishanede biz neyi bekliyoruz ki? Ne Kürt’ü, Türk’ü, ne Pakistanlısı, bu topraklarda cellatlar ve kurbanlar var!</p>
	<p class="block_14"><span class="calibre3">      </span>Yıllardır bu gemilerle kaçanların haberlerini okuyorum, bir şair, bir yazar, merhem babından içini çekerek, hıçkırarak duygulandığını belirten bir cümle yazsaydı... Bu kara çocukları öyle kovmuşuz ki, sosyologlar göçebe mi diyor, Avrupalılar mülteci mi diyor, askerler, güvenlik güçlerine yardımcı olmayan sempatizanlar mı diyor. Ben ne diyeyim, “yurttaşım” ne işe yaramaz çürük tutkaldır, bu.</p>
	<p class="block_14"><span class="calibre3">      </span>Yol boyu, Murat geldi aklıma. Basit, yoksul bir köylü, karnını doyurmaya gidiyor. Dalgaların, bembeyaz köpüklerini bile rahatsız etmeden, usulca ölüverdiğine göre, yeterince alçakgönüllülük kültürü almış. Yani, hakiki bir Anadolu köylüsü, toprağımızın tapusu. Şimdi kucağında üç yaşındaki bebeği, Ege’nin derinliklerinde, hangi sünger tarlasına gömülmüş uyuyor.</p>
	<p class="block_14"><span class="calibre3">      </span>Tahtaları çürümüş, korkulukları yıkılmış, güvertesi delik deşik hurda gemiye bindiklerinde kim bilir saadetten dilleri tutulmuştur. İlk defa hayatlarında bu kadar mutlu olduklarını anladıklarında, Türk karasularından uzaklaştıklarını sanmışlardı, yine aldandılar! Yakayı ele verdiler. Gemi, dalgalar üzerinde saman çöpünden farksız! Fırtınada saman çöpü, iki kadeh içmiş saman çöpü! Akdeniz’in koynunda kaybolmuş hoş, ıssız ve güzel bir koya gireceklerdi. Küçük bir cennetti düşlediği. Bunun için çöpçülük, hamallık, her şeyi hayatının son gününe kadar bir tek saat aksatmadan yapacaktı.</p>
	<p class="block_14"><span class="calibre3">      </span>Belki filmlerde gördüğü gibi, karısı ve çocuklarıyla evde yüksek sesle konuşabilecekti, onun evinde, yüksek sesle yalnız kavga edilir, türkü çığırılır, cenaze kaldırılırdı. Politikacı mitingi gibi, karısıyla, çocuklarıyla maceralı bir bolluk içinde bağırarak mutlu olacaklardı.</p>
	<p class="block_14"><span class="calibre3">      </span>Sanki bu ülkede hiç bağıramadığı için işler yolunda gitmemişti. En kötü haliyle iş bulamayacağını düşünüyor. Ama o güzel koya sarılmış inci gibi şehrin sokaklarında, yaşamaktan sarhoş bir köpek gibi sürttüğü günleri düşünüp, hoş oluyordu...</p>
	<p class="block_14"><span class="calibre3">      </span>Hey, batan çürük geminin altına gömülenler! Uyanın hadi, haydi evlerimize... Makaram sarı bağlar lo, uyanın loooo...</p>
	<p class="block_14"><span class="calibre3">      </span>Ey, camdan berrak suların iyi kalpli balıkları, gözleri sabit geniş boşluğa bakakalmış koyu bir esmer leke bulacaksınız... Gözpınarlarını, minik ısırıklarla sonsuza dek öpüverin. Nuh’un gemisiyle gelmiştiler bu dağlara, işte yine Iraklı, Pakistanlı, Kerküklü, Kürt, benzer bir gemiyle dönüveriyor! O büyük renkli akvaryumda, Türk’ün, Kürt’ün, Gürcü’nün olmadığı on bin yıl sonrasına kadar sizinle otursun...</p>
	<p class="block_14"><span class="calibre3">      </span>Looo... İstiridyeler açmak için kapaklarınızı, çok geç kalmadınız mı?</p>
	<p class="block_14"><span class="calibre3">      </span>Looo, loo, Akdeniz’in mercanadaları, looo looo, sünger tarlaları, yumuşacık koynunuza alın kardeşlerimizi. Biz onu Torosların, Ağrı’nın en yüksek yaylalarında mutlu edip saramadık. Siz sarın, uzun yeşil yosunlarınızla... Otursunlar kardeşçe, antik mitolojik Yunan tanrılarıyla yan yana. Zılgıt çekip, Zeus’la, Prometeus’la makaram sarı bağlar söylesinler... Zeus’un peşine jandarmalar düşsün.</p>
	<p class="block_14"><span class="calibre3">      </span>Looo, loo! Kardeşim, yurttaşım! Sahile bakıyorum, gözlerinin içinde, çağlar öncesinden kara bir böcek donarak taşlaşmış. Işıltılı koyu kahve bir kehribar taşı. Yufka açar gibi minik yumuşacık dalgalar nasıl taşımış bu cesedi sahile. Talihin kanlı maskaralıkları tetiğini çekmese de, durgun denizler artık öldürüyor insanı.</p>
	<p class="block_14"><span class="calibre3">      </span>Makaram sarı bağlar looo... Denize kulak kabartmış ceset, duymak için mi Adriyatik sahillerini, yoksa bomboş bıraktığı binbir çiçekli yaylaları mı?.. Sanki kremalı ördek kızartmasıyla bekliyorlardı seni... İşte böyle bir ülkeden kaçtınız, .iktirol git diyecek bir pasaport bile veremiyor, milli marş gibi her gün sevmeyen terk etsin sloganlarından gençlik marşı yapıp okullarda okutuyor.</p>
	<p class="block_14"><span class="calibre3">      </span>Pılısı pırtısı bile yok, kötü bir gömlek, bol ve ıslak bir kot pantol.</p>
	<p class="block_14"><span class="calibre3">      </span>Looo, gemilerin üzerinde döne döne uçuşan martılar! Looo onlar da kara dağ martılarıydı! Onları da almadılar kitaplarına! Kafaları karıştı muhteremlerin, hem insan, hem isyancı nasıl olur? Dikenli sınır teliyle kamçılandılar. Ölü dudaklarının çığlığı ne kadar ağır. Yalnız gömleği ve çıkartılan pantolonunun kumaş hışırtısı... Bu hışırtı için, onlarca jandarma savcıyı bekliyor.</p>
	<p class="block_14"><span class="calibre3">      </span>Eyy, şeytan cübbesi giymiş aydınlar. Cellatları kahraman ilan ediyor, ülkemin bu kara çocuklarını hâlâ kurban veriyorsunuz. Ucuz, milli duygulara hitap edip milyarları yiyorsunuz. Sırtlan ava çıkıp, leş hırsızlığı yapıp, kabileye geri döndüğünde, tüm kabile, leş yemiş sırtlanı kutlamak ve yaranmak için saatlerce götünü yalar... Yalayanlardan utandıkları için arkalarına bakmadan kaçıyorlardı.</p>
	<p class="block_14"><span class="calibre3">      </span>Looo, looooo, ben de sizin gibi karakafalı bir annenin çocuğuydum, uzun dalgalı kara saçlarını taramaya kemik taraklar dayanmazdı, kolumdan tutar götürürdü yaz tatillerinde “Aha ananın toprağı” der, Horasan’ın, Pasinler’in ovasını, dağlarını gösterirdi. “Anne, buralar bomboş” derdim, “Sen bilmiyon da öyle diyon, burda her bir çimenin, her bir çiçeğin ayrı ayrı adı var...”</p>
	<p class="block_14"><span class="calibre3">      </span>İşte, orada, sizin gibi yüce dağ başında eriyen kar idim, şimdi cesetlerinize uzaklardan, konforlu otobüslerin içinden bakan, el oldum!..</p>
	<p class="block_10"> </p>
	<p class="block_9"> </p>
	</body></html>
