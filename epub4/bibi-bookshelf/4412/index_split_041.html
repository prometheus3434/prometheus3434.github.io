<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_40">Türkiye Sığırlarının Pazarlama Teknikleri</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Büyük Fransız düşünürü Rousseau, “toplumsal sözleşmenin” en ideal biçimi olarak ilkel toplumu, Marx da “iktisadi bölüşümün” en ideal biçimi olarak ilkel toplumu, Freud da “sağlıklı insanı” göstermek için yine ilkel toplumu işaret eder.</p>
	<p class="block_14"><span class="calibre3">      </span>Gerçekten Âdemden önce, ateşten sonra insanoğlunu mutlu eden, insan ruhunu sarhoş, soylu kılan şey nedir? Müzik, dans, güzel koku, şarap, av, oyun. On binyıldan beri çok şey değişti ve bilim ilerledikçe insanoğlu kendini var eden temel duygulardan uzaklaşıyor. “Konfor” adı altında zangır zangır titreyen bir keyfi, makineli tüfeğin seri atışı gibi yaşamak istiyor. Artık sağanak yağmurlar yağmıyor ve keyif-konfor insan ruhuna kezzap gibi dökülüyor!</p>
	<p class="block_14"><span class="calibre3">      </span>Rönesans’la başlayan Avrupa zenginliği, müziği, güzel kokuyu, şarabı, giysiyi, avı, oyunu insan ruhuna en yakın soylu sanatlar içine sokmuş, bu sanatları hayatın en soylu amacı olarak ortaya koymuştur.</p>
	<p class="block_14"><span class="calibre3">      </span>Neyse, mutluluğu bu kadar abartmamak gerekir, günümüzde berberler derneğine üye olarak da mutlu olabiliriz. Burjuva da benim gibi düşünüp bu sanatlar etrafında yüzlerce kulüp kurmuş, bu sanatları korumak için büyük eleştirmenler yetiştirmiştir.</p>
	<p class="block_14"><span class="calibre3">      </span>Ancak, bu soylu zevkler için “zenginlik”, zenginlik için de “savaş” gerekiyordu, şövalyelik de bir savaş sanatı soylu insanî değerler arasında yerini aldı, sırf zengin olmak ve gösterişli bir hayat yaşamak da insan ruhunun büyük tutkuları arasında yerini aldı.</p>
	<p class="block_14"><span class="calibre3">      </span>Sahilde bir tur atmak yetmedi, dostlarıyla şarap içip efkâr dağıtmak yetmedi, soylu tutkuları için yeryüzü ırklarını ve madenlerini toptan yağma edip, kökünden yok etti.</p>
	<p class="block_14"><span class="calibre3">      </span>Fransız İhtilali’nden Sovyetlerin çöküşüne kadar uğrunda milyonlarca insanın-aydının kan döktüğü soru “sömürü” idi, bir başkasının kanı üzerine mutlu olamazsınız diyen kitleler için ölüm şart oldu.</p>
	<p class="block_14"><span class="calibre3">      </span>Köpekbalıklarıyla dolu son iki yüzyılda savaşı kapitalizm kazandı. Ardında aydınlara oynayacakları birey, demokrasi, sosyal haklar gibi bir sürü laga luga kelime bıraktılar, her şeyi açıklamak mümkün ama artık aydınlar “sömürü” konuşmuyor. Küçükken komşudan komşuya çamaşır teli gerer oynardık, sonra kibrit kutusuna ip bağlar, şimdi de internete bağlanmış oynuyorlar.</p>
	<p class="block_14"><span class="calibre3">      </span>Sömürü düzeni değişmedi, ancak, emek, işçi, üretimin mahiyeti değişti. Bugün bir milyar insan köle dahi değil, tüm giderleri belediye, sağlık, eğitim, yiyecek, giyecek dâhil günde bir dolarla yaşıyorlar, oysa bu cennet dünyamıza bir dolar imparatorluğu hâkim.</p>
	<p class="block_14"><span class="calibre3">      </span>Ve artık moda değişti, son iki yüzyıl sömürü ne kadar sorgulanmışsa, şimdi de “medya” sorgulanıyor. Televizyonun hipnotik etkisi, kitlelerin kan, cinayet izleme çılgınlıkları tartışılıyor.</p>
	<p class="block_14"><span class="calibre3">      </span>Ancak Yunan’dan beri insanoğlu bir şey daha öğrendi: Felsefe. Felsefe güzel konuşma sanatıdır, insanoğlu şarabın, müziğin yanında güzel konuşan insanlara da tutkuyla bağlandı. Etkileyici, düzgün konuşma çıplak ayakla ders veren “öğretmenleri”, incir ağaçlarının gölgesinde toplumun en saygıdeğer insanları yapıverdi. Yüksek dağlar gibi iyi bir meslekti, hikmetli sözler gittikçe mantığa açılan ve soru sordukça gelişen bir “dil”...</p>
	<p class="block_14"><span class="calibre3">      </span>Sırf etkili, güzel konuşuyor diye bir insan toplumun en soylu kişisi oluveriyordu. Ve felsefe ilk derin soluğunu Sokrat’la alıyordu, etrafına topladığı gençlere ahlâk, erdem dersleri veriyor, Yunan tanrıları tehlikeye giriyordu ve sonra tanrılarımızı elimizden alıyor diye öldürdüler Sokrat’ı...</p>
	<p class="block_14"><span class="calibre3">      </span>Artık insanoğlu en güzel kadından daha güzel “dil”i bulmuştu. İlkel toplumun ağıtları, çoktan insanoğlunun çaresizliğini, acısını sorgulayan büyük tragedyalara, dramlara dönüşmüştü. Ve Tanrı’yı tiyatro sahnesine çıkardılar, büyük sanatlar doğuyordu. Mimari, felsefe, şiir, tiyatroda tüm çağları etkisi altına alan büyük eserler ortaya çıkıyordu, tüm zevkler inceleniyordu (hatta bir Yunan tarihçi, o kadar meze var ki, sofrada yemek yiyemiyoruz, der).</p>
	<p class="block_14"><span class="calibre3">      </span>Ve ne çabuk bu küçük site devletlerinin filozofları yorgun bir kuşa dönüştüler, sırtlarını verdikleri İtalya yarımadasında Latinler Roma’yı çoktan inşa etmişti. Yunan’da dansların en güzeli güzel konuşmak, erdemli bir insan olmaksa, Latinler ölüme gönüllü yürüyen sırılsıklam kan içinde gladyatörleriyle tanıştı.</p>
	<p class="block_14"><span class="calibre3">      </span>Oysa Latinler Yunan’la aynı adreste oturuyorlar, şiirin ve tiyatronun kızgın, sıcak dilini çok iyi tanıyorlardı. Ama nasılsa soyluların ipeksi giysilerine kusmuk lekeleri bulaşmıştı, tragedya ve dramı asla sevmiyorlardı.</p>
	<p class="block_14"><span class="calibre3">      </span>Yunan’a övgüler düzdükleri halde, Romalılar, kırk bin kişilik arenalar inşa edip beş yüz aç arslana insanları parçalattırdılar.</p>
	<p class="block_14"><span class="calibre3">      </span>Değişen neydi? Romalılar neden tiyatroyu, tragedyayı sevmiyordu, neden, insanoğlunun çaresizliğini anlatan eserleri sevmiyordu. Çünkü Roma, insan ruhunu alev alev meşaleler gibi yakan müthiş heyecanlı bir oyun bulmuştu: Hitabet!</p>
	<p class="block_14"><span class="calibre3">      </span>Felsefenin, ağır, sakin, tenha, etsiz-kemiksiz dili hoşlarına gitmiyordu, sert yapraklı, geniş gölgeli ağaçların altında felsefenin en azgın damarına ulaşmışlardı: Nutuk!</p>
	<p class="block_14"><span class="calibre3">      </span>Yunan’ın filozofları meşhursa, Roma’nın da hatipleri. Sahneye çıkan hatipler güzel ve hikmetli ve ateşli sözlerle kalabalıkları alev saçan, renkli yağmurlar gibi zevkten uçurdular.</p>
	<p class="block_14"><span class="calibre3">      </span>Roma’da hatiplik, bugünkü mahkemeyi, savunmayı, avukatlığı inşa etmiştir, tarihin en büyük avukatları Roma’daydı: Etkileyici, hitabet ustalarının atışmalarını krallar, halk, öyle severdi ki, bugünün atışan saz şairleri gibi sahneye çıkar, birbirlerini güzel sözlerle, yenmeye çalışırlardı, kaybeden gözden düşer, kazanan büyük soylu unvanlar alırdı.</p>
	<p class="block_14"><span class="calibre3">      </span>Roma kralı Sezar da büyük hatipti. En ünlüsü Cicero’dur. Hortensius adlı ünlü bir avukat, bir savunmasında o kadar şiddet göstermiştir ki, göğsündeki damarlardan biri koparak, ölmüştür. Hitabet şerefler mesleği idi. Ve filozof insanlardı, Roma’nın ünlü hatiplerinden Lucrece’nin şu sözü: “Başkasının felaketi zevk verdiği için değil, fakat iştirak olunmayan elemlere uzaktan şahit olmak daima zevkli olduğu için seyrederiz” bugünkü psikiyatrların söyleyebileceği bir düşünce.</p>
	<p class="block_14"><span class="calibre3">      </span>Bu büyük hatipler yüz binlerce sayfa eser verdi, on binlercesi bugüne kadar geldi, Rönesans aydınları, bizim de cumhuriyet aydınlarımız bu insanların sözlerinden bahsetmeden yazı yazamazlardı, mesela, hayatımda hiç kitap okumadığım çocukluk yıllarında Cicero’yu mutlaka takvim yapraklarında görürdüm. Bu insanlar, dilleriyle barut fıçısını ateşliyor, fırtınalar, kasırgalar estiriyor, kelimelerle krallar deviriyor, isyan çıkartıyorlar, ya da isyanların önüne geçip bir nutukla kitleleri sakinleştiriyorlar.</p>
	<p class="block_14"><span class="calibre3">      </span>Öfkeli, sert, heyecanlı ve hikmet, vecize dolu konuşmalarıyla tarihin üstünde en çok konuştuğu insanlar oldular.</p>
	<p class="block_14"><span class="calibre3">      </span>Romalı hatiplerin heyecanlı konuşmalarıyla insanların hayvanlara parçalattırılmasını seyreden Romalıların ruhu arasında etkileşim neydi?</p>
	<p class="block_14"><span class="calibre3">      </span>Geçelim Fransız ihtilaline. Romalı hatipleri tanrı gibi gören onlara en çok özenen aydınlar Robespierre, Danton, Mirabeau, ihtilal Fransa’sının en azgın üç adamıdır.</p>
	<p class="block_14"><span class="calibre3">      </span>Kitleleri sarhoş edip coşturan bu isimler arasındaki tartışmalara olan hayranlık henüz bitmemiştir. Mesela, dünya siyaset tarihinin en üçkâğıtçı, dalavereci adamı olan Mirabeau “aşırılığın ta kendisi”, “bambaşka çapta bir adam”, “ateşli, kanlı, canlı”, “ıslah edilmez, utanma bilmez ölçüsüz bir adamdı”. Ancak, öyle büyüleme ve yalan söyleme kudretine sahipti ki, buna ne halk, ne de âşık olduğu kadınlar karşı koyabiliyordu.</p>
	<p class="block_14"><span class="calibre3">      </span>Jakoben aydınların her biri konuşma, etkileme ustasıydı. “Dil”, kitleleri galeyana getiren bir propaganda aracı haline gelmiş, hatta kendisi oluvermişti.</p>
	<p class="block_14"><span class="calibre3">      </span>Propaganda dili, kısa, etkili, sloganvari, ateşli, vurucu. Hitabetin gizli dili ise, içinde çok “tekrar” vardır, emir cümleleri fazladır. Propagandistin dili emir-komuta gibi çalışır.</p>
	<p class="block_14"><span class="calibre3">      </span>Ve propagandist, üstün bir dil kullanır, kalbe sokulan hançeri, beyne sıkılan kurşunu, ıstırabı, kuşların kanatlarını, hayranlıkla zevk aldığımız cümlelerle ifade eder. Propagandist bilincimizi çarpan kelimeleri bilir. Mübalağa sanatını, tılsımlı kelimeleri, doyumsuz mecazları çok iyi işler, kıskançlık, açlık, cinsellik, vatan sevgisi, çiçekler, her ne ise konu, “ey” gibi nidalarla yeri göğü sarsan bir dolgunlukla söyler.</p>
	<p class="block_14"><span class="calibre3">      </span>Karşı tarafı aşağılamak, küçük düşürmek konusunda zevkli bir kinaye dili kullanır, içimizdeki fikir, duyuş, heyecan, mana, ne varsa büyük bir fırtınayla ayağa kaldırır... Propagandist, bir saatlik konuşmayla hayatımızı silkeleyip çırpar...</p>
	<p class="block_14"><span class="calibre3">      </span>Sokrat’a, başa dönelim, Sokrat konuşmasını sürdürmesi için başkalarının soru sorması gerekiyordu, hatta ona zorluyordu. Propagandistin konuşmasında kimse araya giremez. Gece yarılarının en uzak dağları gibi, karşısında onu dinlersiniz.</p>
	<p class="block_14"><span class="calibre3">      </span>Bu dili ilk çözen Göbels’dir, Hitler’in propaganda bakanı, radyosuyla bu etkileyici dili olağanüstü kullanmıştır.</p>
	<p class="block_14"><span class="calibre3">      </span>Jakobenlerin kısa, etkili konuşmalarıyla Fransız halkının giyotin çılgınlığı arasında bağ var mı? Hitler’in konuşmalarıyla Yahudi soykırımı arasında ilişki var mı?</p>
	<p class="block_14"><span class="calibre3">      </span>Artık bilim bunu söylüyor: Telkin!.. Hitabetlerin kısa, vurucu tonlamaları “emir-komuta” gibi çalışıyor.</p>
	<p class="block_14"><span class="calibre3">      </span>Bugün “Omo-reklamı”, yirmi yıldır bilinçli olarak aynı sözleri hiç değiştirmeden milyonlarca kez tekrarlanıyor?</p>
	<p class="block_14"><span class="calibre3">      </span>Beyin yıkama bu. Bir öğrenci 15 yıllık öğrenim hayatı boyunca, yirmi bin kez “konuşma-sus” ikazına maruz kalmakta. 15 yıl her gün okul önünde aynı marşı söylemekte. Ve Cumhuriyet kuşağı, Namık Kemal’in, Mehmet Emin Yurdakul’un “Ey vatan” gibi nidalarıyla, kısa, etkili, hamasi nutuklarıyla dolu.15 yıl tek bir soru sormadan mezun olan çocuk, tüm insanî duygulardan kovulmuş, iğdiş edilmiştir. Bu çocuğun, müziği, şarabı, güzel kokuyu, neşeyi, dostluğu, oyunu, eğlenceyi, çalışmayı öğrenebilmesi imkânsız hale gelmiştir. Zaten bunu arzulayan da kalmamıştır, “telkinle” malımızı satalım “telkinle” vatan sevgisi aşılayalım... Hepsi bu. Ve tüm bu insanlar Roma’nın arenasında, Fransız İhtilali’nde, Hitler’in Berlin’inde olduğu gibi, küçük düşeni bir daha düşürecekler, her zaman üstte kalanı, galibi alkışlayacaklardır, 15 yıl öğretmenini sırasında izlediği gibi tüm bu cinayetleri, gece yarılarının en uzak dağları gibi sessizce izleyecektir...</p>
	<p class="block_14"><span class="calibre3">      </span>Örnek olsun diye verdiğim Roma, Paris, Berlin, bu üç şehirde de hitabet dışında en çok tutulan sanat: Hiciv. Yalnız mizah sanatını, bütünüyle başkasıyla dalga geçme, aşağılama, taşlama üzerine kurmuşlardı. Eleştirel mizahı sevmiyorlardı, başkalarıyla dalga geçenlere tapıyorlardı.</p>
	<p class="block_14"><span class="calibre3">      </span>Ölü götüne şaplak atan mizahı onlar üretti, birbirlerinin mezarlarına işediler. Artık “telkin” insan beynine yapılan bu en büyük komplo, yavaş yavaş bir insanlık suçu haline gelmekte, reklamlar ve çocuk yayınlarına sınırlamalar Batı’da başlamıştır.</p>
	<p class="block_14"><span class="calibre3">      </span>Kitleler, kendisiyle de dalga geçebilen eleştirel mizahı sevmiyor, tiyatro, roman, hikâye, sinema, yani emir-komutayla değil, “hayal” ve düşünceyle öğrenebilecekleri şeyler onlara “yorucu” gelmektedir. Bir başkasının yıkımı, parçalanması, çöküşü, yüzlerinde bir sivilce çıkmış kadar ilgilendirmiyor.</p>
	<p class="block_14"><span class="calibre3">      </span>Mesela, gazete patronları Türkiye’nin en kaliteli sığırlarını pazarlamak için, her akşam televizyonda ve yıllar boyu durmaksızın, bir saati aşkın bas bas bağırıyorlar.</p>
	<p class="block_14"><span class="calibre3">       </span>(Eğer, yazımın başından beri telkin konusunda söylediklerim doğruysa, bu gazetelerin milyon satması gerekiyor, neden satmıyorlar? Çünkü en kuru gürültü telkinin bile oturduğu bir kötü “değer” vardır, mesela adam omo satıyor, mesela Hitler vatan sevgisini gösteriyordu, ama bu sığırların kullandığı kelimeler sümkürmeğe bile yaramıyor! Şekilsiz, parazit, kurbağa seslerle “telkin” işe yaramıyor. Zırva ve cızırtıdan telkini dahi başaramıyor bir işkence metodu uyguluyor bu sığırlar. Oysa bu satırların yazarı, aynen eleştirdiği Romalı hatipler, jakoben aydınlar gibi “ey” nidalı sert üsluplar kullanıyor. Arada bir hikâyeler-romanlar yazarak ve kelimelerimin gövdesini palmiye yaprakları gibi genişleterek kendimi mazur göstermeye çalışıyorum.)</p>
	<p class="block_14"><span class="calibre3">      </span>Ve artık, öğrendik, insan ruhu propaganda ve telkinle eğitilemez, tarihin büyük sömürü yalanı buraya kadardı. İnsanlar seyrettikleri oyunun azgın deryası içinde kendileri kulaç atacak, topraktan ve ruhlarından fışkıran acıların, sevinçlerin uzun, simsiyah saçlı hikâyelerinin içine kendileri girecek.</p>
	<p class="block_14"><span class="calibre3">      </span>Emir kodlarının şartlandırmasıyla değil, hayal ve düşüncenin gücüyle gökteki mavi gibi berrak bir ruhla konuşabilirler!</p>
	<p class="block_14"><span class="calibre3">      </span>Televizyon konuşurken kimse araya giremez, Fethullah Hoca konuşurken kimse araya giremez, öğretmen konuşurken kimse araya giremez, jakobenler, nutukçular konuşurken kimse araya giremedi...</p>
	<p class="block_14"><span class="calibre3">      </span>Kendimizi araya sokacağız! Acının ve merhametin zihnimizdeki geniş yeri, cinayeti seyir zevkinden daha kocaman olacak...</p>
	<p class="block_14"><span class="calibre3">      </span>Çünkü yarın başlayacak Irak savaşındaki yüzbinlerce ölümü seyredecek genç, Amerikan sinemasıyla dünden, hayal dünyaları Batman, Uzay Yolu filmleriyle kodlanarak çoktan yetiştirildi.</p>
	<p class="block_14"><span class="calibre3">      </span>...ötlerine çıngırak takıp her akşam televizyonda tepinen Türkiye’nin en kaliteli sığırları, denizin tuzlu suyunu içerek bitireceklerini sanıyorlar. Aldanıyorlar. En uzak denizlerin, en derin mavileri gibi orada nöbetteyiz.</p>
	<p class="block_10"> </p>
	<p class="block_9"> </p>
	</body></html>
