<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_59">Dandaklar (Sanatçılar)</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">       </span>Şoföre: “Buraya zil taktıralım, zili yok arabanın” dedi. Şoför, muavine sesini çıkartmadı. Ön tarafa geçerken, ikisi de adamın ense köküne ellerinin tersiyle bir tokat fırlattılar, tekrar yola koyulduk.</p>
	<p class="block_14"><span class="calibre3">       </span>Loş ışığın içinde arkama dönüp ağanın yüzüne baktım, gözleri, iri, parlak, süslü maden gibi parlıyordu...</p>
	<p class="block_14"><span class="calibre3">       </span>Pencereden dışarısı karanlık, güçlü bir rüzgâr katmış önüne otobüsü sürüklüyordu, yarı uykulu düşündüm, zil deyince, Charlie Chaplin’in Modern Zamanlar filmi gibi bir hikâye...</p>
	<p class="block_14"><span class="calibre3">       </span>Hastanede çalıştığım yıllarda, birinci katta başhekim, başhemşire, müdürün odaları var. Başhekimin önündeki kapıda dört tane sandalye, dördünde de dört odacı, ölü bekleyişi oturuyorlar yıllardır. Saatler geçer, donmuş, hımbıl, çuval gibi oturuşlarını bozmazlar, dörtlüden bir-ikisi mutlaka oturur vaziyette uyurdu.</p>
	<p class="block_14"><span class="calibre3">       </span>Koridorun sonunda da hem erkekler, hem bayanlar tuvaleti. Uzaktan baktığınızda, bu dört odacının, daktilo, piyano tuşları gibi birinin oturup, birinin aniden kalktığını görürsünüz. Ancak, en baştaki hiç kalkmıyor. Sonra anladım ki, bunlar önlerinden birileri geçtiği zaman kalkıyorlar...</p>
	<p class="block_14"><span class="calibre3">       </span>Çok sonra romanlarını yazdım bu heriflerin, ama ilk tanışmam böyle oldu, “Sen dedim, niçin arada bir kalkıyorsun?”... “Ben, dedi, başhemşire ve iki muavini ve müdüre kalkarım” dedi. “Başhekime de kalkarım, müdür muavinlerine kalkmam, servis şeflerini sallamam” dedi.</p>
	<p class="block_14"><span class="calibre3">       </span>İşte bu dörtlünün baştan ikincisi, başhemşire birinci, ikinci, üçüncü muavinleri tuvalete geçtikçe önlerinden, kalkıyorlar, bir de tuvalet dönüşü, kalkıyorlar...</p>
	<p class="block_14"><span class="calibre3">       </span>Diğerine dedim ki, sen niye hepsine kalkmıyorsun, “Ben, dedi, yalnız başhemşireye, başhekime ve müdüre kalkarım, muavinleri sallamam” dedi. Bu adam da, başhemşire, başhekim, müdür tuvalete geçince kalkıyor, tekrar oturuyorlar, çünkü koridorda yalnız tuvalet var, başka bir iş için önlerinden geçilmiyor.</p>
	<p class="block_14"><span class="calibre3">       </span>En baştaki hiçbirine kalkmıyordu, “Sen hiçbirine kalkmıyorsun” dedim.. Adam bana hayatımın en forslu lafını etti, “Ben bunlar gibi çömez değilim, ben yalnız başhekimin ziline kalkarım”...</p>
	<p class="block_14"><span class="calibre3">       </span>Diğerleri de hayıflanarak iç çektiler, “Onun işi çok rahat, en rahat o, o bir tek başhekimin ziline kalkar” dediler... En başta dört köşe kurulmuş odacı, başhekimin odacısıydı, “Ben de ilk başladığımda bilmezdim, hemşireye de memura da kayıttakilerine de kalkardım” dedi. Diğeri fena sinirlendi: “Kayıttakilerin ...mına koyum, onlara niye kalkıcam” dedi, baş odacıbaşı teskin etti “Eyi ya, ben de kalkma diyom, fena mı ediyom?”...</p>
	<p class="block_14"><span class="calibre3">       </span>Beni yazar yapan büyük macera bu adamların ahır ruhlarına soktu beni, orada tezek kokuları içinde kutsal itaatin bin yıllık izlerine rastladım. Mesela, hangi odacı kime kalkıyorsa, onu benimsemiş, sevmiştir. Başodacı başhekime laf kondurmaz, başhemşire için orospu, müdür için gavat, der. Diğerleri başhekim için “hırsız” der. Hatta göreve yeni başlamış genç bir odacı, sürekli başhemşire üçüncü muavinin işlerine koşuyordu, bu üçüncü muavini de pek tanıyan yoktu, ama ona kalırsa, “Çok iyi kızdı, melekti...”</p>
	<p class="block_14"><span class="calibre3">       </span>İtaatin benimsemeyi, benimsemenin de anlaşılmayan, yorumlanmamış doğruları doğurduğu, insanların hayat diye, erdem, vicdan diye bu doğrular peşinde bir hayat sürdürdüklerini anlarsınız...</p>
	<p class="block_14"><span class="calibre3">       </span>Edebiyat eleştirmeni Mehmet Kaplan (ki hiç sevmem), Erzurum’da bir hikâye anlatıcısıyla karşılaşır. Adamın derya deniz birikimi olduğunu görünce hayrete kapılır. Adamın ismi: Behçet Mahir’dir. Behçet Mahir, meddahlığın modası geçtiği için işsizdir, parasızdır. Mehmet Kaplan, Behçet Mahir’i yardımcı hizmetli, yani odacı kadrosundan üniversiteye alır. Geçen otuz yıl içinde Behçet Mahir yüzlerce kaset doldurur. Dr. Saim Sakaoğlu’nun başkanlığında Behçet Mahir’in hikâyeleri basılmaya başladı. Behçet Mahir üstüne onlarca master, doktora çalışması yapılmış, hikâyelerinin tekniği, yapısını üzerine yurtiçi ve yurtdışında bir dizi bilimsel metin yayınlanmıştır. Behçet Mahir’in hikâyelerini okuduğumda, günümüz arkası yarın, dizi ve seri filmlerin bizi oldukça kandırdığını gördüm. Eskiler tadı doyumsuz hikâyeler anlatıyordu, maalesef bunlardan habersiziz. Behçet Mahir’in hikâyelerini süsleyerek anlatması, insana derin bir Anadolu, Türkçe sevgisi aşılıyor, hayatı üzerine, psikoloji, siyaset, aşk konularında insanoğlunu derinden sarsan köklü felsefeleri öğretiyor. Üstüne, Erzurum şivesiyle kaleme alınan hikâyeler doyumsuz.</p>
	<p class="block_14"><span class="calibre3">       </span>Velhasıl Behçet Mahir âlem bir adam, 1988’de öldü. Aralıksız hikâye anlatan ve yüzlerce hikâyesi günlerce süren, yıllarca süren Behçet Mahir’in bu kadar hikâyeyi ayrıntılarıyla hafızasında tane tane tutması daha da şaşırtıcı. “Dur hocam, çayımdan bir içim” deyip, bir çay içimi molası verip, açlığı, geceyi düşünmeden hikâyelerini anlattı ve gitti, tek bir çırak bırakmadı.</p>
	<p class="block_14"><span class="calibre3">       </span>Behçet Mahir, hikâyelerini bölüp arasına günümüzden de renkler katıyordu. Köroğlu hikâyesini anlatırken bir yerde şöyle diyor:</p>
	<p class="block_14"><span class="calibre3">       </span>“Çamlıbel’de Köroğlu zile bastı, ayvazı çağırdı...”</p>
	<p class="block_14"><span class="calibre3">       </span>Köroğlu’nun zille ilgisi nedir? Behçet Mahir yardımcı hizmetli olduğu için, hocası onu sürekli, zile basıp çağırıyordu...</p>
	<p class="block_14"><span class="calibre3">       </span>Cumhuriyet’in şehri Ankara’da bugün zile basılıp çağrılan 300-400 bin, aileleriyle birlikte bir buçuk milyon insan yaşıyor. Çok sevdiğim, çok yakın bir arkadaşımın babası, yıllarca odacılık yaptıktan sonra, gecekondu olan evini bin bir uğraşla apartman dairesine dönüştürür. Evini yerleştirir, evin hem oturma salonuna hem de balkonuna bir zil yaptırır. Gelini çağırmak için. Konu-komşu zilin adını: Gelin zili, koyar...</p>
	<p class="block_14"><span class="calibre3">       </span>Tanrı’ya inanın, ya da inanmayın, hayatın öyle anları vardır ki, “Geçme dur, o kadar güzelsin ki” dersiniz, o ana...</p>
	<p class="block_14"><span class="calibre3">       </span>Goethe’nin ünlü romanında Faust ruhunu şeytana satar. Şeytan Mefisto’nun bir şartı vardır, “Hayatın hiçbir anına geçme dur, o kadar güzelsin ki” demeyeceksin.</p>
	<p class="block_14"><span class="calibre3">       </span>Ebedi mutluluğu kazanmak için hayatı reddeder Faust. Ancak, tam öleceği an, “Geçme dur, o kadar güzelsin ki” der, bahsi kaybeder... Faust bahsi kaybetmiştir, ama insanlık kazanmıştır, hayatın kendisi, var olmanın güzelliği kazanmıştır. Yani bir başka yönüyle bahsi kazanmış olur Faust.</p>
	<p class="block_14"><span class="calibre3">       </span>“Geçme dur o kadar güzelsin ki” dediğimiz nasıl bir şeydir. Tanrıya inanın ya da inanmayın, adını ne koyarsanız koyun, bir duygudur, içimizde duyduğumuz derin bir ses, hepimizin içinde yaşayan, hepimizi kucaklayan güzelliğin, var olmanın sesi...</p>
	<p class="block_14"><span class="calibre3">       </span>Bu ses güzelleştirir insanı, “Geçme dur o kadar güzelsin ki” dediğimizde yaşamayı değerli bulur, hayata diretiriz.</p>
	<p class="block_14"><span class="calibre3">       </span>Ancak, her insan erdemini, vicdanını inandığı doğrular üzerine kurar. İnsanlar bilmedikleri, anlayamadıkları, yorumlayamadıkları duyguları benimseyemezler. Mesela bir çocuk, babasının malına göz dikmişse, onun için “Geçme dur o kadar güzelsin ki” anı, babasının ölüm anıdır. Bu anı düşünmekten haz duyar, çünkü mirasa konacaktır...</p>
	<p class="block_14"><span class="calibre3">       </span>İşte halk türküleri, fıkralar, hikâyeler, sanat, sinema, güzel bir ses, güzel bir manzara, güzel bir şiir, insanın, hem kendine, hem de tabiattaki “Geçme dur o kadar güzelsin ki” anlarını elmas parlaklığında değerleri anmasını, tartışmasını, sezebilmesini, yaşayabilmesini sağlar...</p>
	<p class="block_14"><span class="calibre3">       </span>Sanat, edebiyat, halk türküleri, tabiatın güzel manzaraları, aşk, sevgili, güzel bir ses, hepimizin içinde yaşayan geçme dur o kadar güzelsin ki anlarını ayıklayabilmemizi sağlar, yani, o anları anlayamazsak, karıştırırız, gün gelir, kardeşin kardeşi öldürmesinden dahi haz duyarız. Sırf kendi karnımızın doyması için, yoksul bir insanın evini basıp elinden ekmeği alabiliriz... Ve insanın doğasında saklı bu azgın hayvana, vicdanı, sanatı, erdemi öğretmek toplumun borcudur.</p>
	<p class="block_14"><span class="calibre3">       </span>Her insan anlayabildiği doğruları benimser. Bir siyasi örnek verelim, televizyondaki öğrenci çatışmalarını spiker-köşe yazarı “öğrenciler anarşi çıkarıyorlar” şeklinde sunduğunda, halkımız bu kolay sunumu iyi anlar, çünkü anarşi çıkarıyorlar cümlesi, onun anlayıp, benimseyebildiği kolaylıkta düz bir doğrudur, haa ne oluyormuş, anarşi çıkarıyorlarmış...</p>
	<p class="block_14"><span class="calibre3">       </span>Ancak, işin arkasına indiğimizde YÖK, altı yaşından yirmi beş yaşına kadar okuttuğu çocuğu Hukuk son sınıfta tek dersten sınıfta kaldı diye okuldan atıyor.</p>
	<p class="block_14"><span class="calibre3">       </span>Öğrenci, yirmi senelik okul hayatına bakıp, kendi gerçeğini anlayıp, benimseyebiliyor ve YÖK’e karşı geliyor...</p>
	<p class="block_14"><span class="calibre3">       </span>Şimdi, zil sesiyle gelen, zil sesiyle giden, Allah’ın devletin işine akıl sır ermez diyen kitlelerin “doğrularını”, “değerlerini” bilebilmesi için, zihinsel uyuşukluğu, miskinliği aşacak, kalbindeki ve beynindeki derin kir tabakasını kaldıracak daha güçlü araçlara ihtiyacımız vardır...</p>
	<p class="block_14"><span class="calibre3">       </span>Mesela, dünyada metrekaresine en çok kilise düşen ülke Jamaika, metrekaresine en çok cami düşen ülke Türkiye, her iki ülkenin de büyük şarkıcıları, birinde Bob Marley, diğerinde Gencebay kaderci ve iktidar bağımlısı sanatçılardır, her iki ülke de sosyal ahlâksızlıkta zirveyi bölüşüyorlar.</p>
	<p class="block_14"><span class="calibre3">       </span>Bize, “Geçme dur o kadar güzelsin ki” anını yaşatacak sevgili, arkadaş, dost, sanatçı, bir hikâye nasıl bir şeydir? Dostlarımızı, sevgilimizi onurlu, bilge insanlardan seçeriz. Sanatçılar da, sahipsiz, efendisiz, kalabalıklar içinde yalnız yaşayan Robinson’dur. Sanatçı kölesini kovmuş bir Robinson’dur...</p>
	<p class="block_14"><span class="calibre3">       </span>İçimizde Erbakan’ın, Cumhurbaşkanının, Aydın Doğan’ın elini öpmeyi, karşısında eğilmeyi reddeden bir sağcı aydın tanıyor musunuz? Ya da mesela, Orhan Gencebay, kolonya tutup helacı rolü oynadığı TGRT’nin patronu Enver Ören ağabeyi tarafından çağrılsa, “büyüktür, saygıdır, ağabeydir” gibi bir şey bahane edip, gidecektir. Cem Uzan’ın, Dinç Bilgin’in, Mesut Yılmaz’ın çağırıp da koşmayacak sanatçı var mı oralarda?</p>
	<p class="block_14"><span class="calibre3">       </span>Onlar, eskilerin dediği gibi, aklını kullanamayan dandaklardır. Dandakların kendileri de zil sesiyle gelirler, zil sesiyle giderler, dandakların izleyici kitleleri de zil sesiyle gelir, zil sesiyle giderler!</p>
	<p class="block_14"><span class="calibre3">       </span>Onların “kendi” doğruları yoktur, itaatle, zil sesiyle “benimsenmiş” düz, kolay doğruları vardır, bu doğruların sahipleri “kardeşin kardeşi öldürdüğünde” dahi, haz duyarlar, “Anarşi çıkarıyorlar, ülkeyi bölüyorlar” gibi anlaşılması çok basit sloganlara iman ederler...</p>
	<p class="block_14"><span class="calibre3">       </span>Dandakların “kendi düşünceleri” yoktur, “kendi doğruları” yoktur... Onların hâkim olduğu, onların işgal ettiği bir ülkede, bir mitingde konuşma yaptı diye Eşber Yağmurdereli denen kör adama yirmi iki yıl ceza verilir, uyuşturucu tüccarı katiller ise, en güzel turistik otel Kervansaray’da ağırlanırlar!</p>
	<p class="block_14"><span class="calibre3">       </span>Çünkü onların sanatları, sirk hayvanları zekâları kadardır, haz, beğeni, estetik, güzellik duyguları, karmakarışıktır, soylu beğenileri tanımazlar, soylu, yüce aşkı, sevgiliyi, tabiatı tanımazlar, ayıklayamazlar hayvanlıkları içinden, “Geçme dur, o kadar güzelsin ki” anlarını...</p>
	<p class="block_14"><span class="calibre3">       </span>Zil sesiyle sanatçı olurlar, zil sesiyle iktidar olurlar, neden Fazıl Say bir zil sesine bu kadar bozuluyor ki, onu da zil sesiyle sanatçı yetiştiren devlet tiyatroları, konservatuvarları, güzel sanatları gibi “devlet” okulları yetiştirmedi mi?</p>
	<p class="block_14"><span class="calibre3">       </span>Sanatçı, efendisiz ve kölesini kovmuş bir Robinson’dur, bize ‘geçme dur o kadar güzelsin ki’ anlarını bu soylu insanlar yaşatabilir, Dandaklar ise, Savaş Ay gibilerin programlarında tepişir, hırlaşır dururlar, zile basıverir birisi, susarlar!.. Dandakların sanatından uyuşturucu katilleri, kardeş düşmanları, ahlâksızlar, holding patronları ve köle kitleler haz duyar ancak. Hayvanlıkları içinden insanî olan değerleri ayıklayamayacak, yorumlayamayacak kadar basit, düz, şartlandırılmış doğruların dandak sanatçılarıdır onlar.</p>
	<p class="block_14"><span class="calibre3">  </span></p>
	<p class="block_9"> </p>
	</body></html>
