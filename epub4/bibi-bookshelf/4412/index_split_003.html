<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p id="id_GoBack" class="block_20">Kemalizm’in Yan Etkileri</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Mustafa Kemal kahraman bir devrimci ve Cumhuriyet’in kurucusudur. Sırf bu yönüyle hayranlık verici bir lider ve her türlü tartışmanın üstündedir. Ancak “Zeus” değildi. Mustafa Kemal bugün yaşasaydı, Kemalizm’i zararlı cemiyetler içinde sayardı, çünkü Kemalistler, 1960 İhtilali, 12 Mart Darbesi, 12 Eylül ve son olarak 28 Şubat gizli darbesiyle yönetime dört kez el koymuş, dördünde de cumhuriyeti, tarihi, ülkeyi, ilkokuldan üniversiteye, harp okullarından tıp fakültelerine tek adam mitolojisiyle açıklamaya mecbur kılmış ve hiçbir reform gerçekleştirememiş, “yukarıdan emir ve talimatlar” dışında hiçbir varlık gösterememişlerdir.</p>
	<p class="block_14"><span class="calibre3">      </span>Kemalistlerin tüm darbe girişimleri burjuvanın işine yaramıştır. Ve her Kemalist darbe; okumuş aydın kadroları ya tasfiye etmiş, ya susturmuş, ya da onları tedirgin bir sevgi gösterisi şovuyla yıpratmış, pasifize etmiştir.</p>
	<p class="block_14"><span class="calibre3">      </span>Ve yine 28 Şubat gizli darbesiyle okumuş solcu aydın kadrolar, Kemalizm’in peşinden koşarak bir kez daha intihar etmişler, şeriatı püskürtmek düşünceleri, avuntuları olmuştur.</p>
	<p class="block_14"><span class="calibre3">      </span>Kemalizm hastalığını hep birlikte aşmak zorundayız, bu darbelerin sonu gelmeyecek ve bu insanlar ülkelerini sevmekten geri kalmayacak. Ve ülkelerini seve seve her defasında bu hale getireceklerdir. Paranoyaklaşan bu sevgiyi, bunaltıcı sadizminden çabucak ayırt etmek zorundayız. Bu yüzden onlara Kral Lear’ın yalaka kızları gibi “yağ çeken” burjuva ve holding aydınları gibi değil, kardeşçe, erkekçe karşılarına çıkıp, Kral Lear’ın tek gerçekçi kızı Cordelia gibi soğuk bir onurla gerçeği yüzlerine karşı söylemek zorundayız…</p>
	<p class="block_14"><span class="calibre3">      </span>Hiç kimsenin başka da şansı yoktur. Bunu, bu güzel Cumhuriyet’in önderi Mustafa Kemal ve bu güzel toprakların onurlu geleceği için birilerinin, hepimizin yapması gerekir. Velhasıl Kemalistlere bir çift lafım var.</p>
	<p class="block_14"><span class="calibre3">      </span>Mesela İzmir İktisat Kongresi’nde alınan kararların düşünceleri tek başına Mustafa Kemal’in değildi, o düşünceler bu toprakların aydınları tarafından otuz-kırk yıldır tartışılıyordu. Mesela Müslüman Türk zengin yaratma fikri, Meşrutiyet’ten beri vardı.</p>
	<p class="block_14"><span class="calibre3">      </span>Mesela, Reji İdaresinin kaldırılması fikri meşrutiyetçilerindi, ancak savaşlar araya girince kapitülasyonların kaldırılması Mustafa Kemal’e kaldı.</p>
	<p class="block_14"><span class="calibre3">      </span>Mesela Harf İnkılabını Mustafa Kemal icat etmedi, ilk alfabe değişikliği Azerilerden geldi. Sonra Enver Paşa Osmanlıcaya sesli harfleri soktu, yani fonetik alfabe Türkçeye uygundu, uygulandı, Osmanlı aydınları alfabeyi uzun yıllar tartıştı.</p>
	<p class="block_14"><span class="calibre3">      </span>Mesela, Kılık Kıyafet Kanununu da icat eden Mustafa Kemal değildi. II. Mahmud’dan o güne yürürlükteydi, saray, asker çoktan devrimci yenilikler yapmıştı, Mustafa Kemal bunu da köklü bir çözüme soktu.</p>
	<p class="block_14"><span class="calibre3">      </span>Mesela ziraat faaliyetlerini de başlatan Mustafa Kemal değildi. Abdülhamid döneminde tarla-tarım çalışmaları aydınlar tarafından en çok tartışılan konuydu. Cumhuriyet günlerinden çok daha ileride tartışmalar yapıldı. On binlerce köylü dergisi tek tek köylere gönderildi. Hatta köye, Anadolu’ya gitmek fikri büyük siyasi oluşumlara, akımlara yol açtı, temsilcileri büyük çapta dergiler çıkardılar.</p>
	<p class="block_14"><span class="calibre3">      </span>Orman Çiftliği, Atatürk’ten önce de vardı, bunu da adam eden, çekip çeviren Mustafa Kemal oldu. Mesela başkentin Ankara olması fikri de Mustafa Kemal’in değildi. Osmanlı aydınları içinde Anadolucular grubu vardı. Mustafa Suphi de bu gruptaydı. Konya’nın başkent olmasını talep ediyorlardı. Bu fikri de Mustafa Kemal devrimci kimliğiyle hayata soktu.</p>
	<p class="block_14"><span class="calibre3">      </span>İlginç olacak ama olsun, bir fikirdir öğrenelim, mesela, Misak-ı Milli düşüncesinin oluşması da Mustafa Kemal’e ait değildir. Misak-ı Milli, yani milli sınırlar fikri son yüzyılda doğup gelişti. Osmanlı’nın son asrında asker alınabilen, vergi toplanabilen topraklar kendiliğinden Anadolu olarak belirdi, çünkü başkaları vergi vermiyor, asker vermiyordu, görüldü ki vergi ve asker Anadolu’dan geliyordu ve büyük bir kısmı da bugünkü haritamızın dışında kaldı.</p>
	<p class="block_14"><span class="calibre3">      </span>Mesela, dil, tarih, Türk kültürü ve kurumları fikri de Mustafa Kemal’in değildi. Osmanlı aydınları tüm bu konularda çok uzun tartışmalar yapmışlar, tarih çalışmaları bilimsel eserlerini vermeye başlamıştı.</p>
	<p class="block_14"><span class="calibre3">      </span>Gerçek o ki, Mustafa Kemal bu topraklar üzerinde yapılmış fikrî tartışmaları en yakından izleyen adamdı, takipçisi ve devrimcisi oldu.</p>
	<p class="block_14"><span class="calibre3">      </span>Peki, neden şimdi, ilkokuldan üniversiteye Mustafa Kemal’i tek adam olarak okutuyor, arka plandaki bu aydınları tartışmaları es geçiyoruz.</p>
	<p class="block_14"><span class="calibre3">      </span>Ve neden dört defa darbe yapan Kemalistler, Mustafa Kemal gibi okumuyor, tartışmıyor, idareyi ele geçirdiklerinde, başöğretmen gibi değil, emir ve talimatlarla ülkeyi yönetmeye çalışıyorlar?</p>
	<p class="block_14"><span class="calibre3">      </span>Ve neden, Abdülhamid’in diktacı yönetimine rağmen askerî kadrolar iki büyük devrimci kuşak çıkarttı. Birinciler, meşrutiyeti ilan etti, İttihatçılar Birinci Dünya Savaşı’nda heba oldular, İttihatçıların B takımı sayılan Kuvayı Milliyeciler ise hem İstiklâl Savaşı yaptılar, hem cumhuriyeti kurdular.</p>
	<p class="block_14"><span class="calibre3">      </span>Ve neden cumhuriyet kadroları kulluk-kölelik düzeni hanedanı devirdikleri halde “devrimci” bir kuşak yetiştiremedi? Ve Osmanlı paşaları, analarından kul-köle doğmuşlardı, onlar için şeref, padişah için çalışmaktı, dünyayı böyle okumuş, böyle anlamışlardı. Buna rağmen padişaha başkaldırdılar. Ancak cumhuriyet kadroları, Mustafa Kemal’in sayesinde analarından yurttaş doğdu, hiç kimseye boyun eğmeleri gerekmiyordu. Ama neden, cumhuriyet kadroları siyasi liderlerine tapınan, ibadet eden kadrolar çıkardı?</p>
	<p class="block_14"><span class="calibre3">      </span>Çünkü İttihatçı ve Kuvvacı kadrolar hayatı savaş meydanlarında öğrendiler. 57. Alay gibi meydanda savaşacak tek bir adam kalmadı. Emir verecek, talimat verecek kimse yoktu, kendileri ayağa kalktı, kendileri uyguladı. Açlığı kendileri çekti, ölüme kendileri yürüdü. Bu yüzden çılgınlar gibi okudular, çılgınlar gibi savaştılar, tartıştılar.</p>
	<p class="block_14"><span class="calibre3">      </span>Cumhuriyet kadrolarının emir ve talimat verme lüksleri yoktu, meydanlarda kendileri öldü, tarlalarda kendileri çalıştı.</p>
	<p class="block_14"><span class="calibre3">      </span>Oysa bugünün Kemalist kadroları, o günün savaşlarını dahi bir tiyatro, bir sinema, bir roman, bir şiirin estetik becerisine getirmekten yoksun, okumuyorlar, tartışmıyorlar, marşlarla ayağa kalkıp, yoksul milyonların önüne geçip emrediyorlar. Kemalist kadrolar lojmanlarından çıkmıyorlar. Ve Kemalist kadrolar Mustafa Kemal’den bugüne dünya devletleri içinde silaha en çok para ödeyen insanlar oldular.</p>
	<p class="block_14"><span class="calibre3">      </span>Anadolu topraklarında çığır açan Mustafa Kemal’in düşünceleri, Kemalistlerin elinde taş bir baltaya dönüşüyor, kulluktan yurttaş yaptıkları insanların başlarına iniyor... Ve yalnız onları alkışlayan: Koç Holding ve Aydın Doğan’ın militan-kemalist ekranları. İnsana çıldırtıcı bir şaka gibi geliyor.</p>
	<p class="block_14"><span class="calibre3">      </span>Ve Koç Holding ve Aydın Doğan da iyi biliyor ki, Kemalizm’i var eden duygu: Galeyan kültürü. Holding ekran ve yazarlarının gazıyla halk, eline Atatürk posterleri alıp sokağa dökülüyor. Şova dönüşen mitingler, bağışlar, ödüller. Galeyan kültürü dünya üstünde en çok Kuzey Kore, Irak ve İran’da yaşıyor. Bir de bizde. Galeyana ancak, beyni çocukluğundan beri yıkanmış kitleler gelir.</p>
	<p class="block_14"><span class="calibre3">      </span>Kemalist galeyanların tipik özelliklerini de öğreniyoruz; müsaade edilmiş bir galeyan. Yani işsizlik, açlık üzerine sokağa çıkmak yasak. Ama bayrak, Atatürk denilince, serbest. Sindirilmiş halk, kimlik gösterilerine davet ediliyor. Ve bu topraklar üstünde halk, hayatının hiçbir yerinde “yurttaş” olamıyor.</p>
	<p class="block_14"><span class="calibre3">      </span>Yalnızca galeyana geldiğinde “yurttaşlıkla” ödüllendirilip, övgüye değer bulunuyor, başı okşanıyor.</p>
	<p class="block_14"><span class="calibre3">      </span>Her şeye rağmen Kemalistler “saf” insanlardır, eleştirmenlerin Kral Lear için söyledikleri gibi, “Yüce bir ruhla çocuksu bir dimağ birleşmiştir. Duygu bakımından bir dev olan Lear, kafa bakımından gelişmemiş bir çocuk gibidir”.</p>
	<p class="block_14"><span class="calibre3">      </span>Siyasetin bin bir cilvesinden habersizdirler. Her defasında “zoraki” metotları bir öncekinin aynısı olarak kullanırlar. Her defasında nedense Koç Holding ve Aydın Doğan türü burjuvalarla uzlaşırlar. Kararlarını zorla kabul ettirebilecekleri yönetici sınıfı her zaman bulmuşlardır. Sert bir iklimde zor bir hayat yaşarlar ve kendilerini anlamayanları toplum dışına atarlar. Hiyerarşiyi reddeden her türlü fikre karşıdırlar. Kemalistler henüz yaşayan, hayatta olan bir önder çıkartamamışlardır. Sivil hayat denildiğinde akıllarına balık avlamak, apartman önündeki bahçeyi düzenlemek gelir. Adaleti, sorgulayarak, araştırarak, tartışarak değil, doğrudan sağlarlar. Sosyal hastalıklardan büyük endişe ve üzüntü duyarlar, ancak, çözüm için sosyal mantığı allak bullak eden emirler dışında ellerinden bir şey gelmez.</p>
	<p class="block_14"><span class="calibre3">      </span>Kemalistler Kral Lear gibi, padişah gibi, ülke toprağını tapulu malları gibi görürler. Dünya edebiyatının bu ünlü klasiklerini yüz defa okuyun. Kral Lear, ülke toprağını kızlarına paylaştırır ve bunadığında yanıldığını, aldatıldığını delirerek bağırır.</p>
	<p class="block_14"><span class="calibre3">      </span>Lear, kızlarına ülke topraklarını dağıtmışsa, bir daha hangi hakla onları kalleşlikle, sevgisizlikle suçlayabilir?</p>
	<p class="block_14"><span class="calibre3">      </span>Çünkü sarayın içinde kızlarından kendisine sevgilerini dile getirmelerini ister. Yalnız Cordelia dürüst davranır. Babasının sevgisine şov ve gösteri uğruna ikiyüzlülükle cevap vermez. Sessiz bir gururla babasına “hiç” der...</p>
	<p class="block_14"><span class="calibre3">      </span>Kemalistler, her darbe öncesi ve sonrası, halktan ve medyadan, aleni sevgi gösterileri ister. Ve Koç Holding ve Aydın Doğan türü kurumlar, Kral Lear’ın yalaka kızları gibi sevgilerini şımararak, bağırarak, gösteriyle sunarlar. Çünkü onlar ülke topraklarının yağlı parçalarını çoktan kapmışlar, bunamış babalarını “idare” etmektedirler. Oysa Kral Lear’ı gerçekten seven yalnız Cordelia’dır. Sevgisinden emindir, ikiyüzlü riyakâr tavra girmez, midesi bulanır.</p>
	<p class="block_14"><span class="calibre3">      </span>Bir ülkeyi yönetecek insanlar, devraldıkları toprağı yalakalık gösterileriyle yönetemezler. Cordelia gibi soylu, onurlu insanlar, o topraklar üstünde krallık süreceklerse, babalarına gösteri olsun diye yüz vermezler...</p>
	<p class="block_14"><span class="calibre3">      </span>Kemalistler sık sık medyadan ve halktan Kral Lear’ın riyakâr kızlarından istediğini isterler: Sevgi. Bunu en çok Koç Holding ve Aydın Doğan türü burjuvalar ve onların aydınları fazlasıyla verir...</p>
	<p class="block_14"><span class="calibre3">      </span>Biz vermeyiz, vermeyeceğiz... Çünkü bizler, Mustafa Kemal’in devrimlerini, tarihimizin en büyük devrimi gibi görmekteyiz. Ve Mustafa Kemal ile hanedanlık, halkın eline geçmiştir. Kralı artık halk seçecektir. Bu yüzden hiçbir “kral” tanımıyoruz. Tanımayacağız. Bu aşağılık sevgi gösterilerine pabuç bırakacak ülke ve memleket sevgimiz yoktur...</p>
	<p class="block_14"><span class="calibre3">      </span>Ülke sevgimiz, bağımsızlıkla, onurla, direnişle, soylu bir adalet duygusuyla olur. Yalakaların ülke sevgisi, ülke topraklarından kopardıkları, kopartmakta oldukları ballı, yağlı parçaların hatırı içindir.</p>
	<p class="block_14"><span class="calibre3">      </span>Ve Kemalistler, tarihin bu en büyük oyunlarından biri Kral Lear’de olduğu gibi, bu numarayı yerler.</p>
	<p class="block_14"><span class="calibre3">      </span>Ve bu oyun her defasında yine oynanır, Kral Lear, köpürerek, delirerek bize “hain” diye bağırır...</p>
	<p class="block_10"> </p>
	<p class="block_10"> </p>
	</body></html>
