<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_23">Hayatsız Aşklar</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>35 yaşını devirmiş boydaşım kızlar, bitmek bilmeyen depresyonlara yuvarlandılar, bu, hayatımda, beni en çok kemiren çığlıktı, dünya görüşümü sil baştan gözden geçirerek bu felaketi kendimce dindirmek istedim.</p>
	<p class="block_14"><span class="calibre3">      </span>Annelerinin asil kızları, boydaşım kızlar! Onları tanıdığım lise çağlarından beri Göksel Arsoy, Ediz Hun gibi tiplere âşık olurlardı. Cesur ve inatçı değillerdi, pervasız da değillerdi, ellerinden de hiçbir beceri gelmezdi. O Yaseminli filmlerdeki Hülya Koçyiğit, Belgin Doruklar gibi bir işleri yoktu. Bir gizli öpüş dahi binbir vicdan azabıyla yaşanırdı. Kalp üzüntüsü ve yoğun hislerden ince ince börekler açtılar. Gözleri buğulu sessiz ve uzun gecelerde gençliklerini yitirdiler. Sanat müziğini sevip okşayan son kuşaktı. Bitmek bilmeyen tereddütler içindeydiler, sırlarını sadakat da, sadakati namusla sakladılar. Hüzünleri kurumuş menekşe türüydü. Şehvetlerini öyle derinlerde sakladılar ki, gözyaşları ateşin dumanıyla dökülürdü. Bir erkekten mest edici, okşayıcı söz duymayı en fena ayıptan saydılar. Doymak bilmeyen hayallere gömüldüler. Misafir ağırlama, oya, örgü, mutfak işleri. Çok sonra memuriyet, sekreterlik gibi işlere girdilerse de bu işleri başkasının malını çalan bir utangaçlıkla yaptılar. Ortalama becerileri asla aşamadılar. Lale çiçekleri gibi gururlu, yabani kediler gibi kıskançtılar. Kusursuzca yaptıkları mükemmel bir hayat ödevleri vardı: Âşık olmak.</p>
	<p class="block_14"><span class="calibre3">      </span>Annelerinin asil kızları, boydaşım kızlar! Kudurmuş mahalle kabadayısı, çakal, pisboğaz, sarhoş bakışları altında, ince, ipeksi giysilerle hicap içinde ürkerek sokağı geçerlerdi. Istırap kelimesini anlatan bir duruşları vardı. Zarif ve namuslu kızlardı, vesselam.</p>
	<p class="block_14"><span class="calibre3">      </span>Anormalleşip, vahşileştiklerini bilmeden, perdelerin arkasından sokağı gözleyen, tek kişilik odalarında tatsız aldanışlarla akşama kadar sigara çay içen, komşu kız dedikodularıyla dahi ruhları delik deşik olan aşklar yaşadılar. Kuştüyü yanakları kızarıp bozarmadan konuşamazlardı. İçlerinde çirkin bir adama âşık olanlarını görmedim. Böyle bir kısmet çıkarsa, kefaretini gözlerini kestirir, öfkeyle reddederlerdi. Duygularını harekete geçirmeyen hiç kimsenin yüzüne bakmazlardı. Vahşi yalnızlığa böyle düştüler.</p>
	<p class="block_14"><span class="calibre3">      </span>Türk sinemasının jönleri de yakışıklı, yumurta gibi çocuklardı, Jean Paul Belmondo, Charles Bronson gibi kirlenmiş tiplere asla alışamadılar. Bu yüzden hepsi maçı kaybetti, hayat hezimete dönüştü. En dürüst ve aynı zamanda en hastalıklı yanları, asla açık, aleni talepte bulunmadılar. Zevkten utandılar. Başları önde, girdi çıktılar. Roman cümlesi gibi mektup yazmayı pek severlerdi. Bir bakışla, köşeden ani bir görünmeyle, hayatın tüm neşesini istediler. İşte bu yüzden, akıllanmaz bir duygusal gerilimle yaşadılar. Olmazsa olmaz, sevdiler. Olmayınca, hayatları sönüverdi, değersizleşti. Yıldızların altında, mavi göğün salıncakları altında bir zaman içinde birer boşluğa yuvarlandılar. Oysa ne kadar güzeldiler. Kendilerinden bir ömür nefret ettiler, “Erkek milletinden de”...</p>
	<p class="block_14"><span class="calibre3">      </span>Ağır, oturaklı, konuşmayan, suskun tipleri pek sevdiler, MHP kurultayına aday seçiyorlarmış gibi. Zeki, konuşkan tipleri maskot gibi gördüler, eğlence ve vakit geçirmeye yarayan geveze, biraz da ukala tipler olarak gördüler. Hepsi erkeklere, sanki kendileri köşkte oturuyormuş gibi bakarlardı. Çirkin erkeklerin hayata karşı tek bir iddiaları kalmıştı: Sempatik olmak. Karakter tiplerimiz işte bunlardı:</p>
	<p class="block_14"><span class="calibre3">      </span>Çirkinler, yakışıklılar, konuşkanlar, sempatikler. Bir de tüm bu sınıflamaya giremeyenler vardı, onların adı: Kompleksli idi. Askere gittiklerinde “psikopat” adını alırlardı. Selim İleri’nin öve öve bitiremediği kadın romancılarımızın dünyası da zaten bu kadardı...</p>
	<p class="block_14"><span class="calibre3">      </span>70’li yılların ilk kahramanı: Trikodur. Bir tek kazak için kardeşler arası iç savaşlar çıkardı. Ya tayyör-etek, ya da kesim, biçimlerini kendilerinin yaptığı elbiseler giyerlerdi. Yaka oyuklarını kesip çıkarmak kolay değildi. Bu yüzden dik yakalı gömlekler hemen moda oldu. Pantolon giymeye henüz alışılan bugünlerde dik yakalı gömlekler, erkeksi ve küstah gösterdi onları. İşte bugünlerde Almanya’dan tatile gelmekte olan işçi çocukları, oralarda “kaymak” gibi kızların, çok çirkin çocuklarla çıktıklarını anlattıklarında “Aaaa” hayret sesleri yükselirdi...</p>
	<p class="block_14"><span class="calibre3">      </span>Pantolon giydikçe sokağa, sokağa çıktıkça çirkine alıştılar. Birçoğu için iş işten geçmişti ve 80’li yılların ortalarında yığılıp kaldılar, en çok inandıkları, sarhoş oldukları romanı, saçları gibi yolup, parçaladılar. Yüzbinlerce yıkılmış hayat, yüz binlerce depresyon. Depresif vakalar altına perişan aileler artık kızlarının başına bir şey gelmesin korkusuyla, çok geç kalmış bir rahatlıkla, hayatı açmak istediler...</p>
	<p class="block_14"><span class="calibre3">      </span>Aslında “yakışıklı” kavramı bozuktu. Göksel Arsoy, Ediz Hun, Tarık Akan vs. yakışıklı adamlar değillerdi. Kız suratlı, düzgün, orantılı hatlara sahip adamlardı. Bu adamlara “eskimiş” bir ceket giydirin, “akıl hastası” gibi bir surat verirler. Çok sonra Tarık Akan yaşlandı ve kız suratı değişti. Asla kötü söz söylemeyen, basit, düz, sıradan bu insanlar, nasıl olmuşlarsa, yıldız, kahraman, prens rolü oynamışlar. Bir nevi olmayan masalsı tipleri. Hayatta gerçekleri yoktu. Ama daha da doğrusu, onlar gerçekti, ortada hayat yoktu!..</p>
	<p class="block_14"><span class="calibre3">      </span>Hayatsız aşklar, bir veba salgınıydı, bütün arkadaşlarımı aldı. Annelerinin asil kızları, psikiyatrlara taşındı... Ne ölümdü, ne matemdi bunun adı, bir akıl depremiydi... Yazıklar olsun bu ülkenin yazarlarına, bu depremi hiçbir yazar, sinemacı, programcı, tiyatrocu konuşmadı... Şu aşk sahnelerinin dahi bozukluğuna bakın.</p>
	<p class="block_14"><span class="calibre3">      </span>Âşık olan gençler, sahilde, parkta, ormanda yapraklar içinde gezinir dururlardı. Bu romansı umutla, hayatsız aşklarıyla, el ele, milyonlarca kez, milyonlarca genç sevgili orada-burada gezindi durdu. Tımarhanedeydiler, bunu aşk sandılar. Hayat olmadıktan sonra, sonbahar yapraklarındaki gezintide en tuhaf ürpertileri topladılar.</p>
	<p class="block_14"><span class="calibre3">      </span>Her ne kadar biz fark etmediysek de, 90’lı yıllarda ülkemizde büyük bir cinsel devrim gerçekleşti. Artık yaşlanmakta olan hüzünlü ablalarımız için çirkin-yakışıklı fark etmez oldu. Müjde Ar piyasaya sürüldü. Önüne gelene düzdüren bu tip, yıkılmış, çökmüş, yüzbinlerce onuru çiğnenmişe kapı aralamaya çalıştı...</p>
	<p class="block_14"><span class="calibre3">      </span>Büyük depremi giderecek bir kapı bulunmuştu, artık, pervasızca yaşanan aşksız hayatların içinde yuvarlanıyorduk... Daha aptalına asla rastlayamayacağımız kadın yazarlar türedi, aşk gitmiş, yerini çapkınlık almıştı, beraberlik, ilişki, en çok konuşulan moda kavramlar oldu. Kırışmış zarafetleriyle annelerinin asil kızları, piyasaya yeni giren milyonlarca çıtır, cıvır kızla baş etmeleri imkânsızdı. Delice gömüldükleri çürümüş anılarından başlarını kaldırıp, lokal, kahve, çay bahçesi, barlarda çapkınlığa yeni yeni alışmaya başladıklarında, cıvırların gün ortasında seri üretimleri, zaten incelmiş akıllarını başlarından aldı. Uzamış memeleri, hor görülmüş bedenleri, yağmurdan bile leke alır korkusuyla cinsellikten ömür boyu kaçmış kaygıları, yanaklarını çoktan bayatlamış balık etine döndürmüştü...</p>
	<p class="block_14"><span class="calibre3">      </span>İşte 90’lı yılların başında mizah ve kadın dergileri, yüzbinlerin depresyonunu gördü ve yeni bir dünyanın hakikatine uzandı. Bu “talep” eden, “isteyen” sertlikle reddeden, kendi için yaşayan kadındı. Ve nihayet boydaşım kızlar, sosyal kontrolü paçavra gibi yırtıp, bir aşk dolandırıcısı, profesyonel aşk düzenbazları olarak sokağa, barlara inmeye başladılar. Yüzleri kızarmadan yalanı öğrendiler, aşk, kaynayıp, buhar olup uçtu. Çünkü mizah ve kadın dergileri, modern dünyanın modasına uyup, aşkı çoktan oyuncaklaştırmıştı. Cinsellik oyuncaklaştırıldı. Kadınların beklenti ve umutları, kaçamak, fal, burç, günlük heyecanlarıyla oyuncaklaştırıldı. Sevgiliyi, kocayı aldatma, şiirselleştirildi. Duygular, düşünceler, hayat oyuncaklaştırıldı. Bu oyunun en kestirme tarifini pop müzik yaptı. Gençlik aşklarındaki büyük beklenti ve hayallerle erkeklerin yanında ossurarak dalga geçmeye başladılar. Kişilikleri en sağlamları, nostalji niyetinde bir iki iç geçirseler de, gençlik aşklarını hor gören kahkahalar attılar...</p>
	<p class="block_14"><span class="calibre3">      </span>Oyun olsun diye insan üşümez. Oyun olsun diye insan ağlamaz. Oyun olsun diye insan, bir nevi Camel Trophy heyecanıyla âşık olmaz. Romancılarımız, sinemacılarımız, yazarlarımız, genellikle aptal ve bozuk oldukları için, meşhur olmaktan vakit bulamadıkları için, bu büyük insanlık durumunu hiç konuşmadan, aşk, devasa ateşiyle, bizi akıl hastanelerine emanet edip, aldı başını gitti...</p>
	<p class="block_14"><span class="calibre3">      </span>Boydaşım kızlar, artık inanılmaz becerikli oldular, hiçbirinin odası, cüzdanı boş değil, ne zaman konuşsam, elleri titriyor, yüksekten düşer gibi konuşuyorlar. Sabırsızlıkla yaşadıkları hayatı onaylamamızı bekliyorlar. Gündelik telaşlarını aşk sanıp, ertesi gün yığılıp kalıyorlar psikiyatrların kapısında... Hem güçsüzlüğünü haykırmak, hem utanmazlık, hem her şeye yalan demek, hem de derin bir açlıkla erkeklerin üstüne atılmak, bir “din” oldu...</p>
	<p class="block_14"><span class="calibre3">      </span>Evet, gençliğimizde aşk diye bir şey vardı. Ama hayat bize, tavuk gibi silik roller vermişti. Tavuktan prenses olmaz. Hepimiz o rolü oynamaya çalışmış, bulamayınca ruhen çökmüştük. Ve şimdi tam tersi oluyor, aşktan kaçıyorlar, her gün biriyle düzüşerek, geçmişlerinden ana-avrat intikam alıyorlar! Annelerinin asil kızları, boydaşım kızlar! Artık gözleriyle tükürüyorlar hayata! Acı ve zehirli yazılar yazıyorum, çünkü “oyuna” ve “onlara” inanmıyorum. Aşk diye bir şey var! Olmayan hayattı. Yeryüzü macerasını bize aşkın orduları haykırdı. Bu rüzgârsız fırtınalara inanmıyorum. Aşk, şaşkınlık ve salaklığın sarhoşluğu değildir. Öğle sonralarını dolduran tavla ve çay partilerine hiç benzemez.</p>
	<p class="block_14"><span class="calibre3">      </span>Aşk dünyanın en sahici nesnesidir, elmadan, camdan, buluttan daha sahicidir! Çünkü içimizde yaşlanmayan tek şeydir! Huzur evlerinin kirli koltuklarında, enkaz yığını ihtiyarların ölümü bekleyen akşamlarında neyle avunduklarını sanıyorsunuz. Hayatın götüne bir tekme atıp, kovacak gücü, şimdi orada nereden buldular sanıyorsunuz?</p>
	<p class="block_14"><span class="calibre3">      </span>Milli Eğitim kitaplarını okuyorum, mesela Milli Güvenlik, diyor ki: Komünizm: kötülük getirir. Faşizm: mutsuzluk getirir. Anarşizm: kargaşa getirir. Ne olduklarını hiç söylemiyor, iyi mi kötü mü, onu söylüyor, yani öğretmiyor, beyin yıkıyor...</p>
	<p class="block_14"><span class="calibre3">      </span>Dünkü Türk filmleri, bugünkü pop müzik de böyle beyin yıkıyor, şebekleştiriyor. Aşklarımız bu eğitimin sinemalarında, okullarında gelişti, yakışıklı, çirkin, sempatik, hepsi bu kadar. Afrikalıların ilk gördükleri saati, burun deliklerine asmaları gibi, Türk romanları, yazarları da aşkı, akıl hastanelerinin sahneleriyle öğrettiler! Hülya Koçyiğit, Belgin Doruk vs. gibi tiplerin neşesiz, heyecansız, akıl hastası gülüşlerine bir daha bakın. Mongol sineması...</p>
	<p class="block_14"><span class="calibre3">      </span>Şimdi, kırkına toslamış boydaşım kızlar, günbegün psikiyatrlara koşuyorlar, koşmak ayıp değil, koşsunlar, ama onlar, “Başka erkek mi yok”, “çivi çiviyi söker” öğüdünü almak için gidiyorlar.</p>
	<p class="block_14"><span class="calibre3">      </span>Annelerinin asil kızları, artık konuşurken, milyonlarca pişmanlık, bitmişlik dolu cümleler kuruyor, sıkıcı bir ciddilikle<span class="tab">      </span> her gün vazgeçmeli kelimeler arıyorlar. Emel Sayın bir filminde, hem fakir, hem de kördür, sevgilisinden de ayrıdır. Film seyirciyi hüngür hüngür ağlatırken, her şey değişir, gözleri açılır, zengin sevgilisi Emel Sayın’ı yeni evi sarayına götürür. Emel Sayın çok mutludur. Hem zengindir, hem de sarayına kavuşmuştur. Filmi şu şarkıyla bitirir :<span class="tab">      </span></p>
	<p class="block_14"><span class="calibre3">      </span>“Her şey bomboş, hayat bomboş, dünya sarhoş”, bu şarkıyı söylerken de neşeyle gülmektedir…</p>
	<p class="block_14"><span class="calibre3">      </span>Zeki Müren de ölmeden yazdığı son bestesinde: “Hayat boş” diyor. Şöhreti, sanatı, parayı, cinselliği bu ülkede onun kadar hiçbir sanatçı yaşamadı ve eğer bir sanatçı sevilecekse, kimse onun kadar sevilmedi. Ama o giderayak bize şunu armağan ediyor: “Hayat boş”... Eğer Zeki Müren de boş diyorsa...</p>
	<p class="block_14"><span class="calibre3">      </span>Bu sanatçılar, bu eğitim sistemi bu ülkede kitleleri eğitti ve boydaşım kızları ve şimdi aşağıdan gelenleri mongol, nevrotik şebeklere döndürdü...</p>
	<p class="block_14"><span class="calibre3">      </span>İşte tam da burası, dünyanın tam ortası. Sağcılığın, devletçiliğin, ruhlara sinmiş, sindirilmişliğin, baskının, umutsuz dünyası. Bu ülke böyle konuşanları seviyor, çünkü hem yer, sıçarlar, hem hayata inanmazlar. Ve muhafazakâr, liberal karşınıza geçip, değiştiremezsin, yapamazsın, boyunu aşar, geç bunları, der...</p>
	<p class="block_14"><span class="calibre3">      </span>İşte bu cümleler, dev bir petrol tankerinden daha çok enerji taşıyan bir gencin kalbini çürütür. Oysa aşk, annelerin en tatlı kokusu. Devletin duyduğu en korkunç küfürdür. Psikiyatrların öğütlediği gibi, can sıkıntısını giderecek oyun değildir.</p>
	<p class="block_14"><span class="calibre3">      </span>İşte can sıkıntısını giderecek oyun arayanlardan bir örnek, CHP’li kadınlar, yaşadıkları tavuk aşkları gibi siyaseti de oyuncaklaştırıyorlar. Şu Adnan Keskin’in suratına bakın, Hülya Koçyiğit’le aynı “temayı” taşıyor, bir ülke, bir surat daha ne kadar bu rezalet şovuna katlanabilir… Onların da psikiyatrları böyle öğütledi, bir şeyler yapın, yardımseverlik, siyaset...</p>
	<p class="block_14"><span class="calibre3">      </span>Can sıkıntısını giderecek oyunlar içinde oynuyoruz, kendimizle, ülkemizle, ruhumuzla. Ve birileri bizimle sürekli oynuyor. Aşkı arıyorsanız, siz de Tanrı olabilirsiniz ve deprem gibi bu insanların suratına dünyayı yıkabilirsiniz. Ben can sıkıntım için değil, onsuz olmak, canımı yaktığı için aşkı istiyorum. Ama çok iyi biliyorum ki, içinde yaşayabileceğimiz bir hayatımız olmadan, aşk-maşk olmaz. Asırlar boyu kölelerin olmadı. Kölelere yalancı prenses masalları anlatıldı. Ve hep sordum kendime 85 yaşındaki ihtiyar kadın, kanlı bir kılıç gibi dudaklarına kırmızı rujunu sürmeden neden sokağa çıkmaz, çünkü hayata karşı, ruhumuzun görünmeyen, elle tutulmayan en keskin, en soylu kılıcıdır, aşk! Her defasında bu kılıçla kendi boynumuzu kopartıp, mağlup olsak da...</p>
	<p class="block_14"><span class="calibre3">      </span>Annelerinin asil kızları, boydaşım kızlara son bir sözüm var, asla pişman değilim, bir gün onu bulamadan ölürsem, kemiklerimden tarak yapsınlar, ilk öptüğüm o kızın dalgalı saçlarına...</p>
	<p class="block_10"> </p>
	<p class="block_9"> </p>
	</body></html>
