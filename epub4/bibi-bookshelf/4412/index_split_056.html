<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_55">Eşber Yağmurdereli</p>
	<p class="block_14"><span class="calibre3">      </span></p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Goya’nın körler tablosunda büyümüş gibiyim. Çünkü bu ülkede iki kör adam tanıdım, ikisi de savurdu beni. Biri Cemil Meriç! Toros Dağları’ndaki sedir ağaçları gibi tarihin ilk gününden beri bu ülkede yaşıyordu. Otuz beş yaşında kör olmuştu. “Tüm kitaplarım tuğla oldu” dedi. Bu topraklarda kitapları en iyi tanıyan birkaç adamdan biri. Kitapların ruhunu en iyi soyan tek adamdı. Katran ağaçları gibi bir üslubu vardı. Zifiri karanlıkta yol gösterdi, düşüncenin maskesini düşürdü, önümüzü açtı. Mutsuz bir aydındı. Fırtınada değil, limanda battı gemisi. Çünkü bataklığa dönüşmüş, cahil aydınlarla dolu limanda okudu kitaplarını. Jurnal kitabı basıldığı gün, sırt çevirdiler Cemil Meriç’e. Onu baş tacı eden sağcı aydınlar, özel aşk mektuplarını okuyunca, sapıklıkla suçladılar, bu tarifsiz güzel adamı.</p>
	<p class="block_14"><span class="calibre3">      </span>Cemil Meriç çok güzel bir adamdı. Yemen türküsü gibi bir yüzü vardı. Kütahya pınarları, çinileri gibi cümleleri.</p>
	<p class="block_14"><span class="calibre3">      </span>İkincisi Eşber Yağmurdereli, o da kör! Kader beni her ikisinin de yanına düşürdü. Eşber Yağmurdereli, o da onur ve kitap delisi. Boğaziçi Üniversitesi’nin kabartma külliyatıyla dünya klasiklerine, 60’lı yılların sonunda da solun ekmek ve özgürlük kavgasına açıldı.</p>
	<p class="block_14"><span class="calibre3">      </span>Bu iki, halis muhlis yerli, Amasya elması, Gemlik zeytini gibi bu toprakların sahici kokusu bu iki dev adamın da ortak bir noktası vardı: Binbir Gece Masalları...</p>
	<p class="block_14"><span class="calibre3">      </span>Cemil Meriç’in enfes tatlı cümleleri binbir gecenin buhuruyla yazılmıştır. Eşber Yağmurdereli de öyle, ne zaman baş başa kalsanız, binbir gece masallarından bir tanesini uçsuz denizlerin büyüsüyle, uzun uzun, tane tane ve hayranlıkla anlatır.</p>
	<p class="block_14"><span class="calibre3">      </span>İkisi de tarihin o büyük tünelinde derin sırlar içine gömülür, gecelerden meşaleler gibi masallar ayıklar...</p>
	<p class="block_14"><span class="calibre3">      </span>Talihin şu cilvesine bakın ki, dünya edebiyatının en büyük ismi Borges de kördü. Ve Borges de, binbir gece masallarının hayranıydı, hatta, en büyük uzmanı, hatta yüzlerce masalın efsanevi kâşifi.</p>
	<p class="block_14"><span class="calibre3">      </span>Körlerin binbir gece masallarında aradığı şey nedir? İnsanoğlunun gözü açık olanları bu soruya biraz zor cevap verir... Eşber Yağmurdereli’yle Leman dergisinde yapılan röportajda: “İçerideyken zihniniz değirmen taşı gibidir, taşın arasında bir şey varsa öğütür size verir, yoksa kendini öğütür” diyordu..</p>
	<p class="block_14"><span class="calibre3">      </span>Binbir gecenin anlatıcısı Şehrazat da öyledir, masalı bitirdiğinde öldürülecektir. Türkçesi, hani bazen, gözlerimiz boşluğa asılır, dalar gideriz. Bir körün gözleri hangi boşluğa asılır? Onların gözleri, masalları ve hayalleridir!..</p>
	<p class="block_14"><span class="calibre3">      </span>Binbir gece masalları, yazarların katilidir, geçmişin, geleceğin, ütopyaların, düşlerin, masalların ağına düşürür, aldatır, oyalar! Bir büyük yeryüzü curcunasında tarihin en büyük şovuna çıkarsınız. Dünyadan ve tarihten daha büyük hayallerin derin hastası yapıverir. Jules Verne de, Macellan da, tadı kaçmış bu dünyaya, yeni dünyaları aynı tünelden ilerleyerek açtılar!..</p>
	<p class="block_14"><span class="calibre3">      </span>Anlatacak masalı olmayanlara hayat yoktur. Dünyanın bütün büyük delileri, dinleri, denizleri, ejderhaları o masallarda ruhumuzu saklandığı mağaradan alıp, uçurdu. Yeryüzünün bu en büyük uçurumundan baş aşağı, neşeyle, hazla, mutlulukla, coşkuyla atıverdi bizi, masalı unuttuğumuzda, yere çakılacağız!..</p>
	<p class="block_14"><span class="calibre3">      </span>Yaşamak için tek bir şansımız vardı, hayallerimizden de büyük tarihin o büyük uçurumunu, masallarımızla uçsuz bucaksız masmavi engin denizlere dönüştürmek!..<span class="calibre3">          </span></p>
	<p class="block_14"><span class="calibre3">      </span>Tarihin tekerlekleri bu masallarla, hayallerle yürüyor, masalını unutanlar, tekerleklerin altında ezildi, ezilecektir, yeryüzü topraklarına düştüğümüz günden bu güne akrepler, yılanlar soksa da beynimizi, hep bunu yapıyoruz...</p>
	<p class="block_14"><span class="calibre3">      </span>Masaldaki olağanüstü kahramanlar, devler çok büyüktü ama insanların istediği çok sade, çok küçük bir şeydi. Boynu dik, onurlu bir insan olmak...</p>
	<p class="block_14"><span class="calibre3">      </span>Eşber Yağmurdereli, Karadeniz dağlarındaki bulut ormanlarından ladin ağaçları kadar dik, soylu, toprağına bağlı! Pasinler Ovası, Rumeli türküleri gibi sevdim onu... Yüzünü seyrettim aylarca, bir Hitit tabletini çözümlüyor gibi. Sakalları ipeksi yelken bezinden, boynu her yerde dik, yelken direği gibi. Bir hayalet gemi dolaşıyor aramızda. Çölde kaybolanlar “serap” görür, eski gemiciler ise hep bir hayalet gemi gibi. Yitirdiğimiz eski zaman masallarını taşıyor, yükünü yıkacak bir kıyı, bir liman arıyor! Ne büyük fırtınalardan geçmiş, binbir gece değil, beşbin gece hücrelerde bu hayallerden büyük dalgalarla boğuşmuş.</p>
	<p class="block_14"><span class="calibre3">      </span>Eşber Yağmurdereli anlattı, binbir geceden bir masal: “Adamın biri hırsızlık yapıp körlerin evine saklanır. Polis geldiğinde kör numarası yapar. Polisler hırsızı bulabilmek için körlere ellişer değnek vurur. Hırsız, yani numaradan gözleri kapalı olan, elli değnekten sonra açar gözlerini. Ancak, hırsız, polise bir iftirada bulunur, der ki, ben gözümü elli değnekte açtım. Bu körlerin hepsi numara yapıyor. Bin değnek vurun onlar da açar gözlerini. Ve polisler aylarca körleri dövmeye başlar..</p>
	<p class="block_14"><span class="calibre3">      </span>Eşber Yağmurdereli beşbin gece yattı, açmadı gözlerini, devlet, bir beşbin gece daha dövmek istiyor onu? Niçin? Hırsızlar böyle söyledi! Milli hırsızların, uluslararası hırsızların, katillerin, mafyaların gözleri gibi görmek istemedi!..</p>
	<p class="block_14"><span class="calibre3">      </span>Uğradığı eziyetler rüzgârı bile sarhoş eder! Ne Sinop Cezaevi’ne sığdı, ne Çankırı Cezaevi’ne sığacaktır!.. Dünyanın en büyük gazeteleri kendisiyle röportaja geldi. Ama bu adam yurtdışına kaçmadı. Neden kaçmadı?</p>
	<p class="block_14"><span class="calibre3">      </span>Eşber Yağmurdereli anlattı, binbir geceden bir masal!</p>
	<p class="block_14"><span class="calibre3">      </span>“Bağdatlı adamın biri bir rüya görür. Rüyasında Kahire’de falan adreste büyük bir hazine varmış. Adam Kahire’ye gider. Beklemediği birçok büyük belalara bulaşır. Hazineyi de bulamaz. Kahire’ye gelip geleceğine bin pişman hâkimin karşısında bulur kendini. Hâkim bütün macerasını dinler. Hâkim de ona: “Sen ne saf adamsın, ben de babam da, doğduğumuz günden beri hep bir rüya görürüz, Bağdat’ta falan yerde bir hazine gömülü diye”... Rüyalara aldansaydım, çoktan Bağdat’a giderdim, der, hâkim…</p>
	<p class="block_14"><span class="calibre3">      </span>Bağdatlı neye uğradığını şaşırır, ancak hâkimin rüyasında gördüğü hazine, tam da adamın evinin bahçesindedir...</p>
	<p class="block_14"><span class="calibre3">      </span>Eşber Yağmurdereli’nin hazineleri bu topraklara gömülüdür! Yurtdışına ilk kaçan Cem Sultan’dır, ancak yurtdışı dosyamız Jön Türkler’le başlar, bugüne değin siyasi çıkış bulamayan on binlerce aydın, Refik Halit’ten Nâzım Hikmet’e, soluğu yurtdışında alır, çok hazin, çok trajik hikâyelerimiz vardır..</p>
	<p class="block_14"><span class="calibre3">      </span>Hep şu türküyü söyledik: “Allı turnam bizim ele varırsan, şeker söyle, kaymak söyle, bal söyle”... Oysa Eşber Yağmurdereli, değil yurtdışı, hani ıssız bir adaya giderken yanınızda ne götürürsün sorusunun tam cevabıdır, Yağmurdereli’nin ıssız ada tecrübesi o kadar büyük, hikâyeleri o kadar çok ki...</p>
	<p class="block_14"><span class="calibre3">      </span>Yağmurdereli yurtdışına kaçamazdı, çünkü Yağmurdereli, “allı turnanın” ta kendisi…</p>
	<p class="block_14"><span class="calibre3">      </span>Eşber Yağmurdereli neden kaçmadı? İki yüzyıldır Türk aydınlarının yüreğini yakan bu soruyu derinden anlayalım.</p>
	<p class="block_14"><span class="calibre3">      </span>Cemil Meriç’in şu sözü: “Batı karşısında Türkiye, efendisinin haplarını çalıp içen bir köle gibidir.”</p>
	<p class="block_14"><span class="calibre3">      </span>Efendisinin haplarını çalıp içen köleler gibi aydınlarımız, insan hakları, demokrasi gibi kavramları, ya yurtdışından ithal ettiler, ya da bu mücadeleyi oradan verdiler... Eşber Yağmurdereli en son çıktığı TEKE TEK programında bunu söyledi: “Bu mücadeleyi aydınlar, bu topraklardan vermeli!”</p>
	<p class="block_14"><span class="calibre3">      </span>İçerideki günlerinde, açlık grevinin üçüncü, dördüncü günü, yanındaki arkadaşı baygınlık geçirmek üzereyken, “Bir tarhana çorbası olsa da içsek” der. Eşber Yağmurdereli, “İnsan hayal ederken bari büyük hayaller kurar.</p>
	<p class="block_14"><span class="calibre3">      </span>Madem hayal ediyorsun, bari hayalin pahalı olsun” diye çıkışır arkadaşına...</p>
	<p class="block_14"><span class="calibre3">      </span>Sonra, açlık grevindeki arkadaşlarını İstanbul’da bir gemiye doldurur. Çanakkale’den Ege’ye açılırlar. Yunan adalarındaki lokantalardan, İtalya’ya, Marsilya’ya İspanya’ya tarihi ve ünlü lokantaları birer birer gezdirir, arkadaşlarının hiç tanımadığı, adını ilk kez duydukları yemeklerden birer birer yedirir, sonra Manş Denizi’ne, Latin Amerika’ya... Eşber Yağmurdereli’nin gezisi saatler sürer. Sonunda Süveyş’ten gemiyi güney sahillerimize kadar getirir..</p>
	<p class="block_14"><span class="calibre3">      </span>Biraz önce tarhana çorbası hayalini kuran arkadaşı, “Döndür şu gemiyi geri Eşber ağabey, bir tur daha atalım,” der, Eşber Yağmurdereli, “Şimdi de benim canım tarhana çekti” der.</p>
	<p class="block_14"><span class="calibre3">      </span>Felsefe tahsil etti, avukat ve yazar, hakim sorar, “Ne iş yapıyorsun?”, Eşber Yağmurdereli cevabını vermeden, hakim, “Yaz kızım, kör-cahil!”..</p>
	<p class="block_14"><span class="calibre3">      </span>Anadolu’da her bir derdin evliyası vardır, çocuk altına işerse bir türbeye, karı-koca ayrılığı için başka bir türbeye... Eşber Yağmurdereli de insan hakları ve demokrasi mücadelesinde gözlerimizin önünde türbeleşiyor...<span class="calibre3">      </span>Yolda gezinirken, insanlar, neredeyse gelip sakallarına çaput bağlayacaklar!..</p>
	<p class="block_14"><span class="calibre3">      </span>Halkın içinden insanlar, Eşber Yağmurdereli’yi görünce, çok tuhaf ve çok samimi vicdani sorular soruyorlar: “Eşber Bey, ben de bir şeyler yapmak istiyorum, ama sizi Allah inandırsın, bu saatte işten çıkıyorum, ben ne yapayım” deyip kayboluyor!..</p>
	<p class="block_14"><span class="calibre3">      </span>Bir başka adam gecenin bir vakti, sızacak kadar içmiş, birden karşısında Eşber Yağmurdereli’yi görünce: “Eşber ağabey, sen doğru adamsın, ama ben maçı kaybettim ağabey, ben yapamam..” deyip kayboluyor...</p>
	<p class="block_14"><span class="calibre3">      </span>Ve yaşlı bir kadın aniden önüne çıkıp: “Eşber yavrum, sen doğru adamsın, ama şu halka güvenme, bu halk Evren’in anayasasına yüzde doksan sekiz oy verdi!” deyip yine kalabalığın içinde kayboluyor!..</p>
	<p class="block_14"><span class="calibre3">      </span>Eşber Yağmurdereli’nin önünü kesen bu insanlar, bir hayali gemiye binmek mi istiyorlardı, yoksa, kimdi bu insanlar! Halkın kendisiydi!</p>
	<p class="block_14"><span class="calibre3">      </span>Türk aydınının bir asırdır aradığı halk! Kapıya kadar, Eşber Yağmurdereli’nin ipeksi sakallarına kadar gelmişlerdi, önünü kesmişlerdi, vicdani soruları çoğaltıyorlardı...</p>
	<p class="block_14"><span class="calibre3">      </span>Kimdi bunlar, bu soruları niçin soruyorlardı? Hayatında hiç siyasi taraf olmamış, siyaset düşünmemiş bu insanların Eşber Yağmurdereli’ye karşı birden parlayan, patlayan ilgisi nedir?</p>
	<p class="block_14"><span class="calibre3">      </span>Dünya edebiyatını ayağa kaldıran adam Şekspir’in ünlü eserlerine bakalım: Hamlet, Machbet, Atinalı Timon, Othello, Kral Lear... Mesela Atinalı Timon, çok zengin bir adamdır, ömür boyu dostlarına dağıtır, sonunda dostları tarafından aldatılır, ihanet onu delirtir!..</p>
	<p class="block_14"><span class="calibre3">      </span>Şekspir’in eşsiz tiradları Atinalı Timon’un yarı deli konuşmalarından çıkar! Mesela Kral Lear, O da ihanete uğramış, delirmek üzeredir. Othello, Machbet, Hamlet, hepsi, ihanete uğramış, satılmış, yalanlar, hırsızlıklara dayanamamış, “delirmeye” yüz tutmuşlardır. Yarı deli konuşmalar, sayıklamalardan, dünya edebiyatının en etkileyici metinleri gün ışığına çıkar!</p>
	<p class="block_14"><span class="calibre3">      </span>Yani Şekspir, insanlık derslerini, kahramanlarını delirttikten sonra, yarı deli meczupların ağzından verir!..</p>
	<p class="block_14"><span class="calibre3">      </span>Şekspir’in kahramanları neden delirir? Ve neden Şekspir insanlığın önünde konuşmak için soylu insanî duyguları anlatmak için kahramanlarını delirtmek zorunda kalmıştır!..</p>
	<p class="block_14"><span class="calibre3">      </span>Bu soruların da cevabı yok! Ama, beş asırdır yeryüzü edebiyatının en yüksek eserleridir bunlar: Hamlet, Machbet, Atinalı Timon, Othello, Kral Lear hepsi delirmiş..</p>
	<p class="block_14"><span class="calibre3">      </span>Cevap, her gün yaşadığımız bu basit hayatın içindedir... Sıradan, düz insanlar her gün benzer ihanetlere uğrarlar! Benzer zulümlerden geçerler. Ve hepsi delilik sınırları içinde gezinirler. Ve hepsi içlerinden, kimseye fark ettirmeden, kendileriyle her gün, bu yarı deli kahramanlar gibi konuşurlar!..</p>
	<p class="block_14"><span class="calibre3">      </span>Yani, şu sokaktaki düz insanlar, yani bizler, yani hepimiz: Yani deliler!.. Hepimiz içimizdeki deliyi tanıyoruz ve korkarak onu birbirimizden saklıyoruz. Dışarıya bir türlü fırlatamadığımız deliliğin sebeplerini, uğradığımız büyük ve derin haksızlıklardan kaynaklandığını biliriz, ve yine bu büyük tiyatro kahramanları gibi elimizden bir şey gelmez!.. Bastırırız!..</p>
	<p class="block_14"><span class="calibre3">      </span>Eşber Yağmurdereli içimizdeki bu delidir, biz korktuk, o korkmadı, biz köle yapılmaya bile değer bulunmayan akıl hastaları gibi bir hayata razı olduk, o olmadı!.. Kendisine değil, insanoğluna yapılan zulmü açığa çıkardı!. Ne pahasına olursa olsun, onur kavgasının en yüksek tepeden siyasal mücadelesi verilmeden, bu düz, sıradan insanları “asla anlayamayacağımızı” söyledi!..</p>
	<p class="block_14"><span class="calibre3">      </span>Bizler bu oyunun “seyircileriyiz”, onu alkışlıyor, destekliyoruz!.. Hepsi bu mu? Hepsi bu!.. Elimizden hiçbir şey gelmese de, olsun..</p>
	<p class="block_14"><span class="calibre3">      </span>Çünkü bu büyük “oyun” bizim oyunumuz, halis muhlis Anadolu çocuğu, anası Erzurumlu, babası Gümüşhaneli Eşber Yağmurdereli!..</p>
	<p class="block_14"><span class="calibre3">      </span>Biz korkup bu oyunun içine giremezsek de, olsun, bu oyun bu ülkenin sahici oyunu, bir gün bu oyunun içine girecek delilerimiz, deliliklerimiz mutlaka çıkıp gelecektir!..</p>
	<p class="block_14"><span class="calibre3">      </span>Evimize, ülkemize, toprağımıza, dağımıza, taşımıza, dergilerimize hoş geldin Eşber Yağmurdereli! Soyumuza, sopumuza onur verdin!..</p>
	<p class="block_14"><span class="calibre3">      </span>Şimdi daha güzel Karadeniz’in dağlarındaki “ladin” ağaçları, Torosların tepesindeki “sedir ağaçları”...</p>
	<p class="block_14"><span class="calibre3">      </span>Eşber Yağmurdereli, şimdi, türkülerin hepsi güzel!..</p>
	<p class="block_14"><span class="calibre3">      </span>Kokulu çiçekler gibi senin o yakışıklı, erkek yüzüne kurban olsun bu türküler!..<span class="calibre3">  </span></p>
	<p class="block_10"> </p>
	<p class="block_9"> </p>
	</body></html>
