<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_14">Koyu Zamanlar</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>1961 yılında, cumhuriyet tarihimizin en sert bakışlı dergisi, Yön dergisini, Eczacıbaşı’nın da katkısıyla, halkla göbek bağını kopartmış, çelik gibi sağlam sinirli bir aydın cuntası, dipçik darbesi gibi kaburga kıran, kırbaç gibi siyasilerin sırtında kırmızı izler bırakan, sert manifestolarla döşeyip, çıkarırlar.</p>
	<p class="block_14"><span class="calibre3">      </span>Köylülerden ve parlamentodan nefret eden, Rus soylu subaylarını andıran bu aydınlar, sakalı 60 ihtilalinde yeni bitmiş genç nesli derinden etkilerler: Doğan Avcıoğlu, Mümtaz Soysal, İlhan Selçuk, İlhami Soysal, bir siyasi nihilist kadar korkusuzdular. Genç Cumhuriyet’in kaderini, kendini beğenmiş bir otoriteyle üstlenip, kelimeleri mühimmat gibi kullanıp, düello eder gibi, tarih sahnesine çıkarlar.</p>
	<p class="block_14"><span class="calibre3">      </span>Orduyu kafalayıp, tepeden inmeci bir sosyalist devrim planlayan sabırsız aydınlar, dağları üst üste yığar gibi, bir emirle milli kaynakları-şirketleri devletleştirecek, toprak reformu yapacak, irticayı kanalizasyonunda boğacaktır ve bu düşünceyi ilerici aydınlar hayata geçirecektir.</p>
	<p class="block_14"><span class="calibre3">      </span>Hiçbirinde, pişmanlık, acıma, hüzün, dinî duygu, sabır, yumuşak bir söz yoktur. Hayatlarının sonuna kadar da dişlerini sıkıp, ölen arkadaşlarının ardından bile zayıf görünmemek için, sessiz kaldılar. Son kırk yılımızda, her siyasi sarsıntıda orduyu göreve çağıran yumruk, postal, tank ve ateşten bir üniforma giydirilmiş “doktrin” işte burada, bu dergide inşa edildi!</p>
	<p class="block_14"><span class="calibre3">      </span>Orduyu kutsayan aydınlarımızın başında, saldırgan, sert, acımasız ve soylu bir erkek yüzü taşıyan Doğan Avcıoğlu gelir. Türkiye’nin Düzeni adlı kitabıyla, siyasi delilik çizgisinde sarhoşlaşmış genç subayların vatanseverlik duygularını köpürtmüş, tanrısal adaletin ancak, kuvvete tapan ordunun önderliğinde gerçekleşeceğini haykırmıştır. Yeni devletimizin ruhunu, hürriyetler, parlamento ve cici demokrasinin gevezelikleri değil, eşitsizliği giderecek siyasi kararın, ilerici aydınların vicdanı olduğuna iman etmiştir. Doğan Avcıoğlu’nun yüzünde donmuş bu fildişinden vicdan, bugün, son günlerinde küstüğü en yakın arkadaşı İlhan Selçuk’un sütununda hâlâ görkemiyle asılmaktadır.</p>
	<p class="block_14"><span class="calibre3">      </span>60’ların sonunda, hem gençlik, hem de meclis, Türkiye’de sosyalist düşünceyi az buçuk tanır. Doğan Avcıoğlu, Yön dergisini çıkarttık, yönü gösterdik, şimdi devrim zamanı deyip, DEVRİM dergisini çıkarır.</p>
	<p class="block_14"><span class="calibre3">      </span>Modernleşme tarihimizin çok iyi tanıdığı komitacı, ittihatçı kumaştan bir elbise vardı üstlerinde, ucunda sehpa vardı, altmış yılından sonra, “cuntacı” kelimesi daha da modalaşacak. Daha doğru bir ad: Devletle aynileşmek. Daha doğru bir laf: Halkla devlet arasındaki siyasi-politik ilişkiyi red. Ya da muhtıra metinlerinde kullandıkları: güç, kararlılık ve baskıyla, kardeşlik ve eşitliği tesis etmek, Türkiye’yi aydınlık yarınlara çıkarmak.</p>
	<p class="block_14"><span class="calibre3">      </span>Madanoğlu cuntası içinde filizlenen bu hareketin içine 60’ların sonunda, üniversiteli kod ismiyle Mahir Kaynak da sızar, cuntayı deşifre eder, aydınlar Ziverbey Köşkü’nde akıl almaz işkencelere maruz kalır.</p>
	<p class="block_14"><span class="calibre3">      </span>İşkencede, kemiklerine kadar hasar görmesine rağmen İlhan Selçuk on yıllar boyu hiç konuşmaz, ta ki, 1986’larda Nazlı Ilıcak, Ziverbey Köşkü’nü anlatınca, Nadir Nadi, İlhan Selçuk’u sıkıştırır, İlhan Selçuk, yine ser verip sır vermez, yalnız işkenceyle sınırlı günleri anlatır...</p>
	<p class="block_14"><span class="calibre3">      </span>Uğur Mumcu ve İlhan Selçuk, basın tarihimizin en sert, en heyecanlı iki yazarı olmasına rağmen, Doğan Avcıoğlu hakkında sağlıklarında içeriden bilgi vermezler! Bu iki tutkulu kahraman ruh, ateşli soluklarıyla ölünceye kadar susacaklardır. Karmakarışık o günleri acıyla deşen birkaç laf söylemiş olsalar, bugün o sütunda İlhan Selçuk; 28 Şubat sürecinde olduğu kadar etkili olamayacaktı. Omzu heybetlilere güven vermenin sorumluluğu, ufak tefek küçük adamlarla dolu sanatçıvari anıların çok çok önündedir.</p>
	<p class="block_14"><span class="calibre3">      </span>1983 yılında Doğan Avcıoğlu, çekildiği köşesinde gözü ihtilalinde kalıp öldüğünde, Büyükada’da mezarı başında: Uğur Mumcu, Yaşar Kemal, Mümtaz Soysal, Uluç Gürkan, Yalçın Küçük, Hasan Cemal ve İlhami Soysal vardır.</p>
	<p class="block_14"><span class="calibre3">      </span>Hasan Cemal, Kimse Kızmasın Kendimi Yazdım kitabında bu süreci anlatır. Uluç Gürkan ile birlikte Devrim dergisinin yazı işleri müdürlüğünü yapan Hasan Cemal, sağlığında tapındığı bu adamın ardından neden bir kelime laf edemediğini de anlatır.</p>
	<p class="block_14"><span class="calibre3">      </span>Büyükada’da Doğan Avcıoğlu’nun mezarı başında, sırtını dönmüş bir isim daha vardır: Muhsin Batur. “Aydın cuntasının güvendiği, sözleştiği Hava Kuvvetleri Komutanı’dır. Son anda çark edip, arkadaşlarını yüzüstü bırakır. Aydınlar, Ziverbey Köşkü’nde işkencedeyken, o cuntanın başında iktidardadır. Anılarında, Faruk Gürler paşanın yanına arka koltuğa geçtim, işkence yapılıyor dedim, köşke gidelim, bir şey yapalım, sonra unutuldu, diyor. Gürler paşa öldüğüne göre bu sözler doğrulanamaz, doğrulansa da, 12 Mart günlerini detayla anlattığı anılarında ihanetini örtmeyi beceremez.</p>
	<p class="block_14"><span class="calibre3">      </span>Anılarının ilk yüz sayfasında gençlik ve çocukluk günlerini anlatır, bu bölüm, aristokrat edebiyatçı oğlu Enis Batur’un tüm eserlerinden daha güzeldir. Geriye kalan üç yüz sayfa, kendini savunan bir kurmay subay raporu gibidir. Kısacık gölgesinde parlak üniformasını, ipek kumaştan göz kamaştırıcı bir kadın elbisesine dönüştürmeyi dener, başaramaz. Acı çekmiş onlarca karargâh arkadaşının intikam dolu pişmanlığını, devletin kavalyesi üslubuyla, mahmuz şıngırtılarıyla örtemez. Çünkü Bonapart’ın kendinden başka hiçbir şey hakkında bilgisi olmayan hafifmeşrep bir subayı gibi konuşur. Belki kadın şarkıcıların hayran olduğu bir subay oldu, ama sessiz, silik bir köşeye çekildiğinde, parlak üniformasının kılıç şakırtısının korkunç vebalinden başka, elinde hiçbir şey kalmadı. Anıları yayımlandığında, 12 Mart’ın küskün aydınları ağızlarına geleni söylerler!</p>
	<p class="block_14"><span class="calibre3">      </span>Hasan Cemal ise kitabında, Pandora’nın kutusunu açıyor. Gizli bir polis örgütünü anlatır gibi, en yakın arkadaşı Uluç Gürkan’ın darbeyi hızlandırmak için bombalar attığını, solcu gençleri provoke ettiğini söylüyor. Yüzlerce sayfa sıkıcı bir hayıflanmayla süren kitabın dili, çok kötü. Bu silik liberal, pişmanlığını bile anlatmayı beceremez. Ancak, arkadaşlarının günahlarını ortaya çıkarmaya çalışan çok geç kalmış cesaretinden dolayı kutlamamız gerekiyor.</p>
	<p class="block_14"><span class="calibre3">      </span>Cumhuriyet gazetesinde genel yayın müdürlüğü yaptığı yıllardan yarım kalmış bir hesaplaşması vardır İlhan Selçuk’la, utana sıkıla veryansın etmeye çalışıyor, bunu da beceremiyor. İlhan Selçuk’u, işinin ehli, hâlâ o günlerin cuntasının büyük bir casusu gibi anlatmak istiyor, operasyonda bazı şeylerin yolunda gitmeyişinden mutluluk duyuyor, idam edilenlere üzülüyor, içeride uzun yıllar yatanlar karşısında acısını dile getirmeye çalışıyor, bir solcu gencin kazayla vurulup suçu, sağcıların üstüne attıklarını anlatmaya çalışıyor, beceremiyor. Elinizi yüzünüzü bu kadar geç yıkamaya çalışırsanız, o elleri temizleyemezsiniz. Çünkü arınmak için, hayıflanmak yetmez.</p>
	<p class="block_14"><span class="calibre3">      </span>Velhasıl ne dediği, sıkıcı kitabından dolayı, eski radyoların parazitleri gibi tam anlaşılmıyor. Bir zamanlar Cumhuriyet gazetesinde moda olmuş bir söz vardı: Bazıları ilham gelmeden yazamaz. Bazıları İlhan gelmeden yazamaz, diye, Hasan Cemal’e laf atılırdı. Anlaşılan “İlhan ağabeysi” yanında olmadığı için yine başaramamış.</p>
	<p class="block_14"><span class="calibre3">      </span>İlhan Selçuk ve Doğan Avcıoğlu’nun güçlü nüfuzundan titrediği o günleri, utanılacak kadar zayıf, korkak ve sinsi bir dille anlatıyor!</p>
	<p class="block_14"><span class="calibre3">      </span>Kitabını tartıştığı Ceviz Kabuğu programına, o günlerden bugüne devrimciliğinin yoksul ve onurlu kavgasında hiçbir şaşma göstermeyen, solun en sıkı orta yaş tüfeklerinden Mustafa Yalçıner çıkıyor telefona, soruyor Hasan Cemal’e, ‘68’den bugüne ne değişti ki Hasan Cemal’in fikirleri değişti’.</p>
	<p class="block_14"><span class="calibre3">      </span>Hasan Cemal’i, o günden bugüne değiştiren kitaplar şunlar: Fukuyama, Raymond Aron, Popper’in Açık Toplum ve Düşmanları ve liberalizmin el kitabı: Vaclav Havel. İsimleri önemli sayılır, ama liste çok zayıf! Koca kitabında, düşünce evrenini renklendirecek başka bir kitap bulmak zor, bu kitaplar, bizlerin üniversite yıllarında okuduğumuz kitaplar. Bir de küreselleşmişiz, dünyaya açılacakmışız, diyor, imanla. Kendisi neden dünyaya açılmıyor, bu aydınlar neden okumuyor!</p>
	<p class="block_14"><span class="calibre3">      </span>Marksizm’i gençlik yıllarında gerillanın el kitabı gibi kaynaklardan tanıdığı için hayıflandığını söylüyor, galiba ihtiyarladığında da, liberalizmi işte bu kitaplardan tanıdığını söyleyip, bir daha hayıflanacak! (Ha., bir de altmışlı yıllarda askerken nöbet tuttuğu Trabzon Boztepe semtinin çay bahçeleriyle süslü olduğunu söylüyor. Altmışlı yıllarda çay, Boztepe’ye 80 km. uzaklıkta Trabzon sınırındaki Of ilçesine yeni girmişti.)</p>
	<p class="block_14"><span class="calibre3">      </span>Yine de eşsiz sevgilisi liberalizmin dudaklarına öpücük kondurmaktan sarhoş oluyor! Modern toplumda, sağlık, işsizlik, eğitim, vs. sigortaların anayasal teminat altına alınmadan yaşanacak liberalizmin “vahşi” kapitalizm olduğunu göremeyecek kadar sarhoş olmuş. Dün Doğan Avcıoğlu hakkında korkusundan konuşamıyordu, bugün Koç’un, Aydın Doğan’ın. Şık bir salon adamı olabilir, ama bu yazdıkları kâğıt yığını!</p>
	<p class="block_14"><span class="calibre3">      </span>Pırıl pırıl renkli bir köşesi olabilir, ama bu yazdıklarını gördük, tembel bir liberal! Görünen o ki, üç-dört kitap, bir de Özal, Türk aydınlarının dar imkânlı beyinlerini kısmi felce uğratmış.</p>
	<p class="block_14"><span class="calibre3">      </span>Veryansın ettiği İlhan Selçuk’un cuntacı siyasetini biz de beğenmiyoruz ama yani diyor insan, İlhan Selçuk’un üslubunda hiç değilse, ölünün kemiklerine dokunan bir heyecan var! Hasan Cemal, ürkek, mutsuz, budala bir liberal! Taşları masaya doğru koyalım, bu liberalistimizin gazetesinde küçük sol partilerin haberleri hiç geçmiyor, cuntacı İlhan Selçuk’un gazetesi Cumhuriyet ise onlara her gün bir sayfa ayırıyor!</p>
	<p class="block_14"><span class="calibre3">      </span>Velhasıl, cuntacı subaylar, solcu gençlere bombaları patlattırır, bankalar soyulur, Türk milletinin sinesinden çıkmış Türk Silahlı Kuvvetleri, bu vahim durum üzerine, Gn. Kr. Bşk. Memduh Tağmaç, Hv. Kuv. Muhsin Batur, Kara Kuv. Faruk Gürler, Dz. Kuv. Celal Eyiceoğlu, tarihimizin en matrak muhtırasına imzayı atar!</p>
	<p class="block_14"><span class="calibre3">      </span>Bir yıl geçmeden darbeci subaylar, “Bu ne biçim askerî müdahale dönemi, herkes dilediği gibi konuşuyor” deyip, komiğe düştüklerini anlarlar. Üç yıl geçmeden “Biz beş kişi öldürüldü diye darbe yaptık, şimdi darbenin sonuna geldik 130 kişi sokaklarda öldürülüyor” diye, acıklı durumlarını yıllar sonra fark ederler.</p>
	<p class="block_14"><span class="calibre3">      </span>12 Mart darbesini, 28 Şubat’la mukayese ettiğimizde, 12 Mart’ın hızlı, durumdan vazife çıkartan savcıları, yoktu! İşkencecileri vardı, 28 Şubat’ın işkenceci rolünü Reha Muhtar gibi TV spikerleri üstlendi ve en önemlisi Devlet Güvenlik Mahkemeleri yoktu. İlk işleri, DGM’leri kurmak için anayasa değişikliğini zorlamak oldu, 28 Şubatçılar gibi meclisi kapatmamışlardı. Üstelik “höt” deyince kabuğuna çekilen Erbakan’a bombardıman yağdıracak medyanın 30 kanalı da yoktu.</p>
	<p class="block_14"><span class="calibre3">      </span>Demirel’in şövalye sesini ise Son Havadis ve o yılların en çok okunan Tercüman gazetesi duyuracaktı. Tercüman gazetesi sahibi Kemal Ilıcak ismi bile, darbecilerle kapalı kapılar arkasında “siyaset” yapılırken görülür.</p>
	<p class="block_14"><span class="calibre3">      </span>Ordumuzun ve sosyalist cuntacılarımızın tarihi hastalığı bu muhtırada da başroldedir: Toprak reformu. Ve büyük şirketlerin, dış ticaretin reform edilmesi hedefler arasındadır.</p>
	<p class="block_14"><span class="calibre3">      </span>Mecliste, çoğunluğa sahip Adalet Partisi ilk günlerin ürküntüsünü üstünden atıp, peş peşe kurulan kukla hükümetlere, Nihat Erim, Ferit Melen, Sadi Irmak kabinelerini işsiz-güçsüz, ortada bırakır. Muhtıranın tayin ettiği hükümetler, mecliste yanlarında çoğunluk bulamaz, istifa ederler!</p>
	<p class="block_14"><span class="calibre3">      </span>Bütün cuntacıların her dönem ortak sözü ise “Ne yapalım biz ekonomiyi bilmiyoruz” mecburen hükümet kurdurtacağız. Demirel parlamentoda kahramanlaşır. Hükümetin istifa mektubunda ilginç notlara da rastlanır:</p>
	<p class="block_14"><span class="calibre3">      </span>İlk kadın bakanımız Sağlık Bakanı Türkan Akyol, ilaç zammını durdurur. Eczacıbaşı, Cumhurbaşkanı Cevdet Sunay’ı ziyaret edip, durdurma kararını kaldırtır. İstifa dilekçesinde cuntanın işimize karıştığı münasip bir dille anlatılır.</p>
	<p class="block_14"><span class="calibre3">      </span>Artık, muhtıranın tek hedefi kalmıştı. Kara Kuvvetleri Komutanı Faruk Gürler’in Cumhurbaşkanı seçilmesi. İşte 12 Martla ilgili tüm anı kitapları, Faruk Gürler’in neden Cumhurbaşkanı seçilemediğini tartışır!</p>
	<p class="block_14"><span class="calibre3">      </span>Adalet Partisi’nin kahraman lideri, Faruk Gürler’in cumhurbaşkanlığını engellemekle kalmadı, yedi yıl sonra, 1980 öncesi, cuntadan sonra, önce kontenjandan senatör, sonra CHP senatörlüğüne geçen Muhsin Batur’un cumhurbaşkanlığının oylanması aylarca sürdü, yüzlerce seçim turu yapıldı. Nafile turlar, 12 Eylül darbesinin dahi baş sebeplerinden biri haline geldi. Muhsin Batur, bu turlarda 300 oy çıkardı, gerekli olan dokuz taneyi alamadı, tarih sahnesinden, Demirel’in acı intikamıyla çekildi.</p>
	<p class="block_14"><span class="calibre3">      </span>Tüm Silahlı Kuvvetlerimiz ve komutanları için İsmet İnönü’nün şu sözü en büyük madalyadan daha değerli olarak kaldı yadigâr: “Ne yapalım, biz bozuyoruz, askerler gelip düzeltiyor!”...</p>
	<p class="block_14"><span class="calibre3">      </span>Her dönem, askeri çıldırtan baş mesele ise: Aşırı hürriyetler. Sabah-akşam, gece, komutanlar, 60, 12 Mart, 12 Eylül, 28 Şubat, aşırı hürriyetler yüzünden bu hale geldiğimizi savunmuştur. Atilla’nın Orta Asya’dan çıkıp Roma kapılarına dayandığı günden bugüne, hiçbir komutanımız aşırı gelir dağılımının bozukluğunu, darbe, ihtilal sebebi saymadı.</p>
	<p class="block_14"><span class="calibre3">      </span>Gelmiş geçmiş en görkemli spor faaliyetlerimiz darbelerdir. Hasan Cemal için sevip sevip ayrılması zor oldu ama işte İlhan Selçuk, Halilim, hâlâ çökertmeden çıkmıyor.</p>
	<p class="block_14"><span class="calibre3">      </span>Son iki yüz yılımızın en komik lafı tüm muhtıralarda yer alan “Askeri, siyasetin içine kimse çekemeyecektir” cümlesidir, bu laf yüz bin kez zikredilmiştir ve bu topraklarda doğan hiç kimse, hiçbir politikacı, asker kadar siyaset yapma şansına sahip olamadı.</p>
	<p class="block_14"><span class="calibre3">      </span>Modernleşmeden anladığımız, köydeki jandarmayı şehre indirmek oldu. Darbe kalıntılarının mermer küfünden anıt-komik insanlarımız oldu. Evren Paşalar, Gürler Paşalar gibi isimler etrafında otuz yıl siyaset kilitlendi. Aşk yoktu kalplerinde. Batı karşısında genç cumhuriyetimiz, bir darbe uygarlığına dönüştü. Osmanlı’nın her kasabadaki türbesinin yerine darbe uygarlığımız bir anıt dikti, hepsi bu.</p>
	<p class="block_14"><span class="calibre3">      </span>Darbe ideolojisini, Avcıoğlu, İlhan Selçuk gibi aydınlar terorize etti ama darbe uygarlığını holdingler ve askerler mermerden inşa ettiler. Oysa İlhan Selçuk’un hayatında en mutlu olduğu anlar, holdinglere ağız dolusu küfrettiği günlerdir. Darbe uygarlığında, darbeden dolayı bir tek gün mahkûm olmuş bir asker, ekonomik yağmadan dolayı bir kez mahkûm olmuş bir tek işadamı yoktur, slogan attığı için 19 yıl yemiş, 30’un üstünde genç insanı, cezaevi görüşlerinde ben şahsen tanıdım.</p>
	<p class="block_14"><span class="calibre3">      </span>Çiçek döşeli umutlu tek evimiz kalmadı. Yüksek bir tepeden Ankara’ya bakın, birbirinin aynı, bir milyon ev. Gazeteleri alın, her gün birbirinin aynı yazan 550 köşe yazarı. Avrupai solun ülkemizdeki tek temsilcisi, kültürlü aydınımız Murat Belge dahi, solculuğunu holding gazetesinde yapabiliyor. Liberal basının rüküş yazarı Hıncal Uluç, Aydınlık’ta yazıyor. Seksen bir vilayetin, seksen birinin tam orta yerinde Atatürk heykeli.</p>
	<p class="block_14"><span class="calibre3">      </span>Bu hazin manzarayı görüp, şapkasını önüne koyup düşünen tek adam Doğu Perinçek oldu. İşçi Partisi’nin geleneklerini yıkıp, Doğan Avcıoğlu ve İlhan Selçuk’un, antik, tepeden inmeci inkılap kanunları uygulansın, muhtıra sözlerini ideolojisine tırnaklarıyla kazıyor. Sebep: Halka güvensizlik. Elli yıldır her seçim, solun kâbusu oluyor, her seçim biraz daha büyük yenilgi, hevesli, sempatizan kitleler, işe güce girince, romantik solculuklarını kız arkadaşlarına anlatıp, başka siyasi alanlara kaçıyorlar.</p>
	<p class="block_14"><span class="calibre3">      </span>Darbeci-cuntacı gelenek seçim yenilgisinden bıktı. Cins, entrikacı, MİT’çi numaralarla ordunun içine siyasetten sızmanın yollarını aramaktan başka şansları da kalmadı.</p>
	<p class="block_14"><span class="calibre3">      </span>Çünkü içimizde gerçek Batılı tek adam vardı: Türkeş. İkinci Dünya Savaşı öncesi, İtalya ve Almanya’da olduğu gibi, faşizmi halk tabanına yaymış, vatan sevgisini kasaba kasaba gestapolaştırmayı başarmıştır. Bir Türk subayının siyasi arenada en büyük sivil başarısı da budur. Doğan Avcıoğlu’nun ideolojisi de tıpkısıdır: Milliyetçi-toplumcu. Cuntacı gelenek Türkeş’in bu eserine oldum olası imrenerek bakmakta, şimdi de sulanmaktadır.</p>
	<p class="block_14"><span class="calibre3">      </span>Allah başka keder vermesin. Ancak, gestapolaşan bir sol önümüzü bekliyor. Barajın altında kalacak CHP’nin okumuşları hangi yöne kaçar bilemem, ama cumhuriyet ideolojisini sahiplenmiş Kemalist dernekler, cumhuriyet güçleri başlığı altında CHP’ye çoktan sahiplenmek için hazırolda beklemektedirler. Muhtıra metnini parti amblemlerine çoktan yerleştirmişlerdir. 1961’in Yönü, yanlış bir yöndü, daha da eriyecek muhtıracı sol, büyük bir sivil şiddetin temsilcisi olarak 2000’li yıllarımızda bizi muasır medeniyetler seviyesine çıkaracaklar!</p>
	<p class="block_14"><span class="calibre3">      </span>Ve Melih Gökçek’in, propaganda afişlerinde bir kucak dolusu ekmekle koşan halktan bir insan görüntüsü.</p>
	<p class="block_14"><span class="calibre3">      </span>Ekmek; fareye peynir gösterir gibi, birileri, sadece ekmeğin resmini gösterip, oy alıyorlar!.. Türkiye’nin başkenti Ankara’nın tam göbeği Kızılay’da Cumhuriyet’in en büyük anıt heykelinin hemen bitişiğinde halk ekmek kuyruğundan çekilmiş bir resim. Bu ekmek resmini yukardaki anılarda hiç anlatılmayan binlerce gencin kupkuru topraktan mezarlarına, Karşıyaka Mezarlığı’na götürüyorum. Toprak kardeşlerim; ben de sizin gibi yağmurun tadına doyamıyorum, ama yılan deliklerinden ürküyor, mezarlarınıza yaklaşamıyorum, kaç zamandır. Çökertme’deki Haliller duyar mı bilmem, buradan bağırıyorum; değişen hiçbir şey yok.</p>
	<p class="block_10"> </p>
	<p class="block_9"> </p>
	</body></html>
