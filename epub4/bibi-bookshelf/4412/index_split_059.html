<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_58">Ardından Dökecek Kadar Suyumuz Var Tayyip Erdoğan</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">       </span>Büyük Kapalıçarşı yangınından sonra Milliyet gazetesinin kurucusu Ali Naci Karacan başyazısında şunları yazar: “O çarşıda bizim kültür ve ahlâkımızdan doğan ne sağlam bir düzen vardı. Her biri servet sayılacak mücevherler, çırakların elinde dükkândan dükkâna götürülürdü. Hazine değerinde mallarla dolu dükkânlar açık bırakılıp namaza gidilirdi. Bir büyük aile gibi yaşanırdı. İşte asıl bunlar yandı...”</p>
	<p class="block_14"><span class="calibre3">       </span>Ali Naci Karacan, Falih Rıfkı, Yunus Nadi gibi Mustafa Kemal’in gözdesi “prens” kadrosundaydı. Ahmet Emin Yalman, Hüseyin Cahit büyük muhaliflerdi, en az onlar kadar ünlü gazeteciydi. Sekiz gazete, kurdu, batırdı. İyi gazete için muhalefet şarttır, sırf tiraj için Mustafa Kemal’e ve devrimlerine muhalif olamam, Ahmet Emin’in, Hüseyin Cahit’in, Zekeriya Sertel’in, ya da Necip Fazılların yaptığı gibi yapamam.</p>
	<p class="block_14"><span class="calibre3">       </span>Devrimleri kayıtsız şartsız savunmak adına parasını, gazetesini batırdı, kuruşsuz kaldı. Hatta Serbest Fırka’yı kuran Fethi Bey’e şöyle seslenir: “Fethi Bey, kimse sana yıkıcı bir karşı ihtilal çetesi kur demedi. Serbest Fırka uyuyan bütün akreplere ve yılanlara can vermek için kurulmadı. Bütün yıktıklarımızı, yeniden kuracak olduktan sonra, istiklal mücadelesini niye yaptık Fethi Bey? Yaptığımız inkılabı korumak ve yerleştirmek için daha elli sene süngü ile bekçilik etmek gerekirse, ederiz Fethi Bey! Buna faşizm diyorsanız, biz faşizm istiyoruz Fethi Bey!”</p>
	<p class="block_14"><span class="calibre3">       </span>Kemalizm’in bu yılmaz askeri, 50’li yıllarda taraf değiştirip Menderes’in saflarına geçer. Sonuncu çıkardığı gazete Milliyettir. Amerika’da okuttuğu mühendis oğlu, sonradan Türk basınının en büyük isimlerinden biri olacak Ercüment Karacan’dır. Babasına gazete çıkarken, genç bir delikanlı getirir, Abdi İpekçi’dir bu. Bir zamanlar Akşam’ı çıkarttığı için nam-ı diğer Akşamcı Naci İpekçi’yi pek toy, bulup küçümser. Dokuz ay sonra İpekçi, 45 bin tirajı bulur. Ali Naci Karacan kırk yıllık basın hayatında ilk defa makûs talihini yenmiş. İpekçi sayesinde borçlarını nihayet ödemeye başlamıştır ki, gazetenin dokuzuncu ayında yüksek tansiyondan ölür. Akşamcı Naci gazete işinden beş kuruş para kazanamadı, biraz kumara, biraz da kadınlara düşkündü... Bir kenara çekilip Lozan kitabını yazdı, Hasan Ali Yücel’in en güzel iltifatlarını ve de yüklü bir telif aldı, bu parayı da kumara yatırdı.</p>
	<p class="block_14"><span class="calibre3">       </span>Ancak, gazoz ve simitle gazete çıkartan yoksul günlerin en şık gazetecisiydi. Bu büyük ve cefakâr Kemalist, Milliyet’i çıkartırken, ömrü muhalefette ve sürgünde geçmiş, Mustafa Kemal’e muhalefetten 150’lik listenin başında yer alan, devrin ateşli Kemalistlerinin devrim düşmanı yobaz diye hücum ettikleri Refii Cevat’ı da kadrosuna aldı, kucak açtı.</p>
	<p class="block_14"><span class="calibre3">       </span>Akşamcı Naci, vatan hainliğiyle suçlanan eski bir meslektaşını gazetesinde köşe yazarı yapması, bugün onu anmamız gereken kaybettiğimiz değerlerdendir. İşte asıl bunlar yandı...</p>
	<p class="block_14"><span class="calibre3">       </span>Ülkemiz basın tarihinde bağımsız basın bulamazsınız, hepsi, devletli akçeli işlere karışmıştır, boşuna aramayın. Ancak, aradıklarımız var. Bugünkü medyayı görüp, o günlerin Hüseyin Cahitlerini, Bedii Faiklerini, Yunus Nadilerini, Ali Naci Karacanlarını mum yakıp arıyoruz. İşte asıl bunlar yandı. Mehmet Ali Ağca, İpekçi’yi değil, Türk basınını kalbinden vurdu. Aydın Doğan Milliyeti satın aldı, 80’li yıllarda Özal’la birlikte 10-20 bin dolarlık maaşlı gazeteciler “demokrasi aşığı” olmaya başladı, medyamız patronların eline geçti.</p>
	<p class="block_14"><span class="calibre3">       </span>Meclisin ilk günlerinde, gazetecilerin kendileri hakkında gelişigüzel yazmalarına dayanamayan mebuslar hiç şakası yok, silahlarını gazetecilerin alnına dayardı. Gazeteci-milletvekili kapışması şeref meselesine dönüştü, milletvekilleri meclise “düello” yasası verdiler. Gerekçesi, şeref ve haysiyeti ayakları altına alınan bizlere hiç değilse erkekçe düello yapma şansı verin...</p>
	<p class="block_14"><span class="calibre3">       </span>Sumo güreşi hikâye, düellonun en hası Türk güreş gelenekleri içindedir. Vaktiyle İstanbul’un Çarşıkapı semtinde tavuk pazarında Zorhaneler vardı. Havuz şeklinde, yuvarlak, bir adam boyuna yakın derinlikte, geniş çukurlar açılırdı. Güreşçilerden kim kimi yere düşürür veya arkasını havuz şeklindeki çukurun duvarına dayarsa, galip sayılırdı...</p>
	<p class="block_14"><span class="calibre3">       </span>1943 yılında Radyo dergisinde konuşan 90 yaşındaki Suyolcu Mehmet Pehlivan, Zorhaneler’deki güreşin Kırkpınar’dan daha şöhretli olduğunu söylüyor. Geleneklerine düşkün toplumumuz Zorhaneler’ini unuttu. İşte asıl bunlar yandı...</p>
	<p class="block_14"><span class="calibre3">       </span>Değişen, bozulan yalnız ahlaki ölçüler değil, Ankara keçisi, Ankara kedisi, Ankara tavşanı, Ankara’nın dünyaca şöhretli hayvanlarıdır, uzun beyaz ipeksi tüyleriyle ün yapmışlar. Dünyanın birçok iklimine götürülmüşlerse de yumuşak beyaz tüyleri Ankara ikliminde olduğu gibi gelişmedi. İklim mi değişti, soğuklar mı bitti, hayat mı değişti, bu üç hayvanın da soyu tükendi, tükenecek... İşte, arada bunlar da yandı. Bugünlerde Ankara’nın tankları meşhur. Bir de “delikanlıları”... Çakıcı ve Sedat Peker’in yakalanmasından sonra devlet piyasaya bir sürü sahte delikanlı sürmeye hazırlanıyor. Hatta, topçu, piyade birlikleri gibi, “delikanlı” taburları yapmalı, hatta, delikanlı taburlarına “sancak” vermeliyiz, çünkü, bu delikanlılar vatan için kurşun sıkmış kahramanlardır...</p>
	<p class="block_14"><span class="calibre3">       </span>1930’lu yıllarda yayımlanan Sütçülük adlı kitabı okurken, meşhur Afyon kaymağının sırrını öğrenmek istedim. Sırrı, hafif ateşte kaynatılan süt yavaşça ve saatlerce karıştırılacak, ancak, bir şartı var, meşe odunu ateşinde. Meşhur Osmanlı hamamlarının dillere destan sıcağını da ancak meşe odununun ateşi veriyordu. Her sokağında bir hamam olan koca Osmanlı’nın asırlarını düşünün. Ve kebabıyla meşhur Anadolu’muzda, nerede meşhur bir kebap varsa, gidip bakın oranın dağlarında tek bir meşe kalmamıştır… İşte, bizler lâikti, şeriattı derken, bunlar da arada yanıverdi...</p>
	<p class="block_14"><span class="calibre3">       </span>1940’lı yılların magazin dergilerini karıştırırken “pire tiyatrosuyla” karşılaştım. Amerikalı bir adam Lunapark, çadır tiyatrosunda sıçrama yeteneğini yitirmiş pireleri bir beyaz kâğıt üstüne yerleştirip, arkalarına iple kendilerinden yirmi kat daha büyük top, at arabalarını çektiriyor. Bir masa etrafında toplanabilen seyirci, ancak beş-on kişi olabiliyor...</p>
	<p class="block_14"><span class="calibre3">       </span>Sıçrama yeteneğini yitirmiş pirelerin tiyatrosu şov olarak şaşırtıcı, gerçek hayatta ise, pirelerin top arabalarını peşinden sürüklemesine hiç şaşmıyoruz. İstanbul yangınlarında halk bir yangın olup tüm mahalle gidince, olsun, tahtakuruları da öldü, diye sevinirmiş.</p>
	<p class="block_14"><span class="calibre3">       </span>Sıçrama yeteneğini yitirmiş siyasi pireler, kendilerinden büyük top arabalarını nasıl çekebiliyorlar. Bu sorunun cevabını verebilen siyaset bilimcilerin sayısı çok az, çünkü İsmet Paşa “Biz ortanın soluyuz” dediğinde, İdris Küçükömer’den başka tek Allah’ın kulu çıkıp, yahu hangi sol, neyin solu, diye sormadı...</p>
	<p class="block_14"><span class="calibre3">       </span>Bu yüzden ülkemiz 75 yıldır sivil cumhuriyetçilerle asker cumhuriyetçilerin kavgasına sahne oluyor. Sivil Cumhuriyet’in öncüsü olması gereken CHP’nin asker cumhuriyetçilerle ideolojik olarak karı-koca hayatı yaşaması, bu evliliği bitirdi, tüketti. Oysa Türkiye halkı, CHP’ye tehlikeli ve şaibeli evliliğini yeniden düşünme şansını birçok kereler verdi.</p>
	<p class="block_14"><span class="calibre3">       </span>Mesela 1989 belediye seçimlerinde Türkiye halkı, üç büyük şehrin belediyesini de SHP’ye, Ankara’da Karayalçın, İzmir’de Yüksel Çakmur, İstanbul’da da Nurettin Sözen’e verdi... Bu halk o gün demokrasinin ve aydınlığın yolunu biliyordu da, oylar Refah’a gitmeye başlayınca bilmemeye mi başladı.</p>
	<p class="block_14"><span class="calibre3">       </span>Bir dizi yolsuzluk ve skandallarla Türkiye halkına yüzde yediyi, onu geçemeyen Refah’tan başka siyasi şans bırakmayanlar işte bunlardır...</p>
	<p class="block_14"><span class="calibre3">       </span>Ve medyanın korkunç felaket dediği büyük yıkılış gerçekleşti. Refah’ın başkanları büyük gürültülerle iktidara oturdular. CHP’nin başkanları ise, ölçüsüz, derin bir halk nefretiyle adeta siyasi sahneden kovuldular...</p>
	<p class="block_14"><span class="calibre3">       </span>Ve kahramanları “pire” olan büyük trajedimiz başladı. Halkın acıyla, hukukun dehşetle izlediği bu oyunda, pirelerin nasıl olup da çektiği top arabaları Refah’ı siyaset dışına attı...</p>
	<p class="block_14"><span class="calibre3">       </span>Refah da, daha önce, insan hakları, demokrasi konularında ve Çeteli işlerde kimsenin imdadına koşmadığı için, yazarlar-medya da bahaneyi buldu, zaten sen adam değilmişsin, öl, dediler...</p>
	<p class="block_14"><span class="calibre3">       </span>Gerçekten Refah saflarında, çirkin şovcu, yobaz, havayı germekten başka bir işe yaramayan acemi politikacılar vardı. Mayanın arayıp da bulamadığı ense suratlı, merinos tıraşlı, acıklı salaklar çoktan bulunmuştu...</p>
	<p class="block_14"><span class="calibre3">       </span>Ancak, Tayyip Erdoğan farklıydı, sessiz, gösterişsiz bir hayat. İyi niyetli bir tabiatı vardı. Türk medyasının yüzyıllık geleneksel muhalefet taktiğini ise ciğerinden biliyordu... Medya yüzyıldır, saldırgan, öfkesi burnunda, hoşgörüsüz kişilikler yaratıp, sonra bunların düşünce ve duygularıyla oynamak hatta içeri attırmak, hatta yurtdışına kaçırtmak, bir küçük açık bulup, siyasetçiyi kanlı bıçaklı bir fare kabadayı haline sokmak...</p>
	<p class="block_14"><span class="calibre3">       </span>Tayyip Erdoğan’ın oturduğu evin kaçak olduğuna dair birtakım belgeleri aylarca ekranlarda deştiler, kestiler, bağırdılar, Tayyip Erdoğan’ın sinirlerini yıpratamadılar...</p>
	<p class="block_14"><span class="calibre3">       </span>İşte burada, ünlü fıkradır, Abdülhamid’in bir oğlu olunca, adını Ertuğrul koyarlar, Şair Eşref, “Ulan biz sona geldiğimizi sanıyorduk, desene tekrar başa döneceğiz” demişti...</p>
	<p class="block_14"><span class="calibre3">       </span>Tekrar başa döndük. Menemen vakalarına, istiklal mahkemelerine, serbest fırkalara dönüverdik.</p>
	<p class="block_14"><span class="calibre3">       </span>Ancak, olan olmuştu... Manolya yüzlü kızlarla laz pastacı çırakların aynı bankta bir mısırı bölüşüp seyrine daldıkları boğaza... Süleymaniye minarelerinin gece yarıları başını kaldırıp en dip sularına gömüldüğü dünyanın bu en güzel şehrine Tayyip Erdoğan başkan oluvermişti...</p>
	<p class="block_14"><span class="calibre3">       </span>Pirelerin, kudurmuş hırsları... talanla, yalanla tarihinin en büyük sorunları içinde irinleşip bok kokan İstanbul’a, suyu, çöpü, kanalizasyonu bütün mühendisler tarafından ancak 2030’lu yıllarda çözülür dediği İstanbul’a, Tayyip Erdoğan başkan oluvermişti...</p>
	<p class="block_14"><span class="calibre3">       </span>Ve uluslararası büyük devlet adamlarının dostu, patronların solcu arkadaşı, Türk-Yunan dostluğunun büyük mimarı, on parmağında on marifet eşsiz insan Zülfü Livaneli olamamıştı...</p>
	<p class="block_14"><span class="calibre3">       </span>Tayyip Erdoğan hiç de büyük projeler yapmadı. Sıradan, her başkanın yapacağı günlük işleri ise kusursuzca yapıverdi. Türkiye’nin kara deliği olan İstanbul, çok geçmeden, holdingler, işadamları, siyasiler, çakallar, talancılar için yeniden, tarifsiz büyüklükte trilyonların aktığı büyük bir memleket oluvermişti. İstanbul Belediyesi darphane gibi para basmaya başladı. Değil İSKİ’nin gelirleri, depolarındaki temiz, pis su borularının maliyeti, üşenmeyin gidin görün, İstanbul tarihinde görülmemiş bir zenginliğin serveti olarak orada, şimdi talancılarını bekliyor...</p>
	<p class="block_14"><span class="calibre3">       </span>Bir belediye başkanı bir başka belediye başkanıyla kıyaslanır, oysa Tayyip Erdoğan’a kimse su, kanalizasyon, çevre, vs. diyemedi, herkes, din, kitap, Allah, başörtüsü, İslâm gibi suçlamalarla saldırdı.</p>
	<p class="block_14"><span class="calibre3">       </span>Askerin en kızgın, medyanın en azgın olduğu 28 Şubat sürecinde, tarihin en yalancı gazetecileri, en sahtekâr holdingleri, en puşt kameramanları, ellerinden geleni ardlarına koymadılar, Tayyip Erdoğan’ı karalayacak bir minik açıkcık bulamadılar...</p>
	<p class="block_14"><span class="calibre3">       </span>Sonunda kabaran ayranları kendi suratlarından aşağı döküldü. Keşke harbiden darbe olsaydı, derdik ki, darbe oldu, böyle oldu. Ama onlar gün ortasında, demokratik ortamda, meclisin, yasaların çalıştığı bir günde, darbelerin tümünden büyük bir yara açtılar, “hukuğu”, “anayasayı” hiçe saydılar... Bir şiir söyleyen Tayyip’in tüm siyasal hayatını elinden aldılar...</p>
	<p class="block_14"><span class="calibre3">       </span>Her Allah’ın günü Anadolu’nun binlerce kahvesinde türküleriyle on binlerce şiiri seslendiren Zülfü Livaneli ise, onlar daha önce Nâzım Hikmet’in cezaevinde yatmasına ses çıkartmamıştılar, şimdi neden köpürüyorlar, diye karşılık verdi...</p>
	<p class="block_14"><span class="calibre3">       </span>Daha dar bir görüş, daha acı bir çığlık, daha kepaze bir demokrasi yaşayacak mıyız? Büyük bir gerilim ve işkence zevkiyle Tayyip Erdoğan’ın üstüne atılanlar, boş kafataslarıyla beyinlerindeki tımarhanenin betonarmesine çarptılar... Çünkü Menderes’in Yassıada fotoğraflarındaki ezik, başı düşmüş, üzüntülü, özür dileyen halini beklediler, ondan. Menderes’e gönül bağlamış halk, hayal kırıklığına uğramıştı, Menderes’in çocuk korkaklığıyla süngüsü düşmüş yorgun başçavuş emeklisi hali, halkın kafasındaki Menderes resmini iğfal etmişti...</p>
	<p class="block_14"><span class="calibre3">       </span>Tayyip Erdoğan, basit, gösterişsiz, sıradan, fazla da heyecan taşımayan, temkinli, kendine güvenliydi, top arabalarını çeken pireler ordusunu daha da acıklı bir rezilliğin içine itiverdi...</p>
	<p class="block_14"><span class="calibre3">       </span>Pirelerin Tayyip Erdoğan’a karşı siyasi mücadele tarzları dört yüzyıl sonra dahi insanları güldürtecek düzeyde, mesela, Bakırköy’de gösterdikleri başkan adayı, şovmen Leyla Tekül’dü... Arkasında boyalı bir orkestra, o piyanosunda zevzek bir şeyler çaldı, gitti... Daha da hazinleri var... Şovmen Cem Özer, bir şov programında Tayyip Erdoğan’a “Sen de aramıza katılabilirsin (kendisi sosyete oldu ya, o an da sosyete önünde konuşuyor) ancak çağdaş olmak kaydıyla...”</p>
	<p class="block_14"><span class="calibre3">       </span>Daha nice tımarhanelik dandak zekâ örnekleriyle Tayyip Erdoğan’ın karşısına çıktılar...</p>
	<p class="block_14"><span class="calibre3">       </span>Oysa bu insanlar, tertemiz, halis, memleket sever, Anadolu’nun derin kaynak suları gibi pırıl pırıl Müslümanlardır. Müslüman kitleler cumhuriyet ve demokrasi düşmanı asla değiller, ancak bugüne kadar siyasete olan güvensizliklerinden dolayı cumhuriyeti ve demokrasiyi kendi içlerinden çıkardıkları siyasilerle birlikte öğrenmek ve büyütmek istiyorlar. Ancak, halktan topladığı bileziklerle TV kuran zenginleştikçe din değiştiren birçok Müslüman gibi, TGRT televizyonu, Fethullah Hocası, Şevki Yılmazları, Hasan Hüseyin Ceylanları gibi ne Müslümanlar gördük... Askerlik yaparken Ankaralıyım dersen, herkes sana, Bentderesi’ndeki kerhaneyi sorar... Ulan koca Ankara’da sorulacak yer mi yok derdim, sonra anladım ki herkes abaza, başka nereyi sorsun, bugünlerde de medya Şevki Yılmazları, Fethullah Hocaları soruyor!</p>
	<p class="block_14"><span class="calibre3">       </span>1945’li yılların dergilerindeki Koç Şirketleri’nin şöyle bir reklam spotu var: “Otomobillerinizi Koç şirketinden alınız, çünkü Koç şirketlerinin otomobilleri toslamaz!”</p>
	<p class="block_14"><span class="calibre3">       </span>Bu reklam spotunu söylediğim her toplantı, seminerde, insanlar kahkahadan kırıldı. Neden? Toslamaz lafına mı? Yüz bin kez tosladı! Milyon defa toslaması bir yana, arazi mafyacılarından beter gelip İstanbul’un tepelerine çöreklendiler...</p>
	<p class="block_14"><span class="calibre3">       </span>Ama kimse onlara soru sormuyor! Tayyip Erdoğan’a ise, yüz bin soru! İşte asıl yangın burada oldu, kim, kimden hesap soruyor!</p>
	<p class="block_14"><span class="calibre3">       </span>Nurettin Sözen’in su sarfiyatı genelgesi unutulmaz, tarihe geçti, TV’de halkın fazla su harcadığından şikâyetçi olan Sözen halkı su konusunda eğitmek için bir konuşma yapar. “Esnaf dükkânının önünü suyla yıkıyor, arabasını suyla yıkıyor” diye konuşurken espriyle arada “geleneklerine bağlı bu halk yolcusunu yola koyarken bile su döküyor” diyordu...</p>
	<p class="block_14"><span class="calibre3">       </span>Bu büyük yangında vicdanımız ahlâkımız her şey yandı. Ancak, bugün bizler Tayyip Erdoğan’ı yolcu ederken ardından dökecek kadar suyumuz var. Hizmet eden bir insana bir kuru teşekkürü dahi çok gören bir ahlâkla karşı karşıyayız. İşte asıl bunlar yandı...</p>
	<p class="block_10"> </p>
	<p class="block_9"> </p>
	</body></html>
