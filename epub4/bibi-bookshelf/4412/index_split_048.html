<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_47">Eşeğin Sopası</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Yıllardır birçok şehirden, aklımın ucundan geçmeyen kasabalardan konuşma daveti alırım, yorgunluğumu bahane edip, çoğuna gidemem! Kendime hep sorarım, neredeyse davet gelmedik şehir kalmadı, neden doğduğum, büyüdüğüm şehirden, Trabzon’dan bir davet almıyorum. Derken, geçtiğimiz hafta faksların arasında Trabzon’dan bir mesaj, telefon numarasını bırakmış. Yazılarımı okuyor, benimle tanışmak istiyormuş. Özel bir ilgi gösterip hemen telefona sarıldım. “Orası, dedim, benim memleketim, ne kadar mutlu oldum, söyleyemem”. Telefonun karşısındaki ses: “Ben Yukımo!” Neeee? “Ben Japon’um, burada su ürünleri merkezinde çalışıyorum, yazılarınızı ilgiyle takip ediyorum...”</p>
	<p class="block_14"><span class="calibre3">      </span>Neyse, Yukımo’yla tanıştık, ileri derecede Türkçe biliyor, geniş ve çok kültürlü bir insan. Japonya üzerine çok şey öğrendim.</p>
	<p class="block_14"><span class="calibre3">      </span>İşte böyle, hayatımız bir Laz fıkrasına dönüşüyor. Doğup büyüdüğüm memleketten yıllar sonra bir kişi arıyor beni, o da bir Japon!</p>
	<p class="block_14"><span class="calibre3">      </span>Cindoruk ve Hasan Celal Güzel, biri Demirel’den sonra ikinci adam, diğeri Özal’dan sonra ikinci adamdı, başbakan yardımcılıkları, bakanlıklar yaptılar, son yirmi yılın en etkili iki siyaset adamı, her Allah’ın günü TV’ye çıktılar, her tartışma programında vardılar, hiçbirinde yolsuzluk, hırsızlık yoktu, buna rağmen otuz bin oy alamadılar, yani, sadece Ahmet Özal gibi şaibeli bir isim tüm küçük partilerin topundan fazla oy aldı... Bu hüsran, Türkiye’de bir devrin kapandığını gösteriyor!</p>
	<p class="block_14"><span class="calibre3">      </span>1960’lı yıllarda çalışanların yüzde doksanı maaşlarını patronlarının ellerinden alırdı. 70’li, 80’li yıllarda muhasebeden, 90’lı yıllarda da bankadan almaya başladı. Patronun yüzünü, sıcaklığını görüp, elinden maaş alan insanın boynu büküktür, ona karşı gelmesi zordur.</p>
	<p class="block_14"><span class="calibre3">      </span>Oysa tam tersi olmuş, 60’lı yılların sonuna doğru patronlara karşı yüzbinlerce işçi örgütlenmiş, meydanlara fırlamıştır. 90’lı yıllarda değil patron, işyerinde görevli hiç kimseyle muhatap olunmadan kapıda güvenlik kartıyla işten atılıyorsunuz, kimse sesini çıkaramıyor!</p>
	<p class="block_14"><span class="calibre3">      </span>Bu iki küçük örnek, halkın hem otoriteden korkusunu, hem de sert bir otoriter yapı istediğini gösteriyor!</p>
	<p class="block_14"><span class="calibre3">      </span>60’lı yılların tılsımı neydi? 60’lı yıllarda ülkemizde “kâğıt” diye bir şey vardı. Gazete, dergi ve kültür, halkevleri, tiyatrolar, paneller, mitingler vardı.</p>
	<p class="block_14"><span class="calibre3">      </span>80’li yıllardan sonra yasalar çelikleşiyor ve kâğıt çöpleşiyor! Kimsenin, konuşarak tartışarak, proje üreterek toplumun dönüştürülebileceğine inancı kalmıyor. Ve üstüne, aydınlar, dergiye, gazeteye, yazıya, yani kâğıda ve matbuata ihanet ediyor.</p>
	<p class="block_14"><span class="calibre3">      </span>Bunun modern anlamı, artık, bilinçle, düşünceyle, projeyle, edebiyatla, siyasi karşı bir tezle, tartışmak mümkün değildir. Tanzimat’tan bugüne modernleşme kavgası veren bir avuç aydının öncü rolleri, artık tarihe karışmış, yazı bitmiş, bilinç, siyasi arenayı terk etmiştir!</p>
	<p class="block_14"><span class="calibre3">      </span>Elinde projesi olan ve ben toplumu değiştireceğim diyen insanların sayısı üç yüz bindir, geride kalan 35 milyonluk seçmen, bir avuç insanın yedi sekiz tur gerisinde kalmış, büyük bir otorite baskısı ve hayranlığı altında sürüleşmiştir.</p>
	<p class="block_14"><span class="calibre3">      </span>60’lı yıllarda ülkemizde etkili, ahlâklı büyük yazarlar vardı. Şimdi yazarlar yok, büyük gazeteler var. 60’lı yıllarda bir büyük yazar gazetesinden ayrıldığında olay olur, tiraj düşerdi. Şimdi hangi gazeteden hangi yazar ayrılsa tiraj düşmüyor, çünkü büyük holdingler, büyük promosyonlar var!</p>
	<p class="block_14"><span class="calibre3">      </span>Yazıya, gazeteye, tiyatroya, kültüre, romana, tartışmaya, hayatlarında bir tek gün önem vermemiş sert otorite yanlısı insanlar seçimden büyük zaferle çıkıyor.</p>
	<p class="block_14"><span class="calibre3">      </span>Kâğıt; yazı, kültür, bilinçle toplumu dönüştürmek isteyen modern dünyanın tek çaresidir, medya patronlarının akıttığı pis suların ve 12 Eylül anayasasının istilası altında kalmıştır.</p>
	<p class="block_14"><span class="calibre3">      </span>Yazar, kâğıt, matbuat, tarihimizde ilk defa bu kadar ağır yenilgi almış, insanoğlunun bu en büyük meşalesi, bu topraklarda bir gün olsun tutuşmadan, sönüp gitmiştir!</p>
	<p class="block_14"><span class="calibre3">      </span>Matbaayı ülkeye iki yüz yıl geç soktuk, son iki yüzyıldır da “ahlakı” sokmaya çalışıyoruz, matbaa geldi, ahlâk gelmedi.</p>
	<p class="block_14"><span class="calibre3">      </span>Hattatların işsiz kalacakları korkusuyla matbaayı engelledikleri söylenir. Oysa hattatların başka endişeleri vardı, yazının insan elinden çıkıp, makineye girdiğini, önüne gelen herkesin, yazı yazmayı bilsin bilmesin, bir kol çevirmeyle yazı yazabileceğini görüp, ürktüler!</p>
	<p class="block_14"><span class="calibre3">      </span>Ahlâksız bir insanın da, usta-çırak terbiyesi almadan, yazının ruhuna vakıf olmadan, gelişigüzel yazı yazabilmesi, bunu halka yaymasından korktular. Velhasıl cenabet insanların, abdestsiz, nursuz insanların da yazı yazabileceğini görüp paniğe kapıldılar.</p>
	<p class="block_14"><span class="calibre3">      </span>Aynen öyle oldu, yazı, cenabet ve nursuz insanların eline geçmiştir! Son iki yüzyılın tüm Türk aydınları, Batı’nın tekniğini alalım, bizim ahlakımızla birleştirelim, dediler. Teknikle ahlâk bağımsız şeyler midir, birini aldık mı, diğeri de gelir, diye endişeli tartışmalar yaptılar!</p>
	<p class="block_14"><span class="calibre3">      </span>Modern toplumda yazarlığın, matbuatın varoluşu, ahlaki bir direniş, ahlaki bir mücadeleyle ayakta kalmış, toplumların önünü açmıştır. Bugünden baktığımızda, önce “ahlakını” getirmeliydik, aydınlarımız tam tersini düşünmüş, “ahlakın” bu topraklarda olduğunu, yalnız tekniği alalım demişlerdi.</p>
	<p class="block_14"><span class="calibre3">      </span>Ahlâk! Elinize kalem almadan önce, matbaaya adım atmadan önce, bir gazeteye muhabir olmadan önce, insana saygı, topluma saygı, her şeyden önce, hukuka saygı, bunlar bu topraklarda oldu mu?</p>
	<p class="block_14"><span class="calibre3">      </span>Necati Doğru gibi dürüst, Melih Aşık gibi samimi, Serdar Turgut gibi yılışık, Duygu Asena gibi cahil, Perihan Mağden gibi vıdı vıdı, her çeşit yazar oy verecekleri partileri açıkladıkları halde, sonuç hüsrandır!</p>
	<p class="block_14"><span class="calibre3">      </span>Rotatifleri, bilgisayarları, makineleri, Batı’ya geri gönderin, ahlakını isteyin, 17. yüzyıldan bugüne “yazarlığın” onuru için mücadele veren, Batı’daki o büyük yazarlardan!</p>
	<p class="block_14"><span class="calibre3">      </span>Yazarların ihaneti devam ettikçe, toplumu dönüştürmek isteyenler, halkın gözünde nesli tükenmiş canavar gibi kalmaya devam edecek! Eskiler anlatır, 1950’li yıllarda Sivas’ın bir kasabasına panayır kurulur, cambazlar gelir. Elinde çıngırak kasabayı dolaşarak bağırırlar: “Üç başlı yılanlar geldi, dünyanın en büyük ormanlarından ayılar geldi...”, ve sonra: “Komünist geldi, görmek isteyenler..!”</p>
	<p class="block_14"><span class="calibre3">      </span>Kafes içinde bir adamı zincirle bağlamışlar, işte komünist diye parayla halka gösteriyorlar. Ve bu fıkralar hâlâ anlatılır!</p>
	<p class="block_14"><span class="calibre3">      </span>Köy Enstitüleri’nin dünyaca ünlü eğitimcisi Mahmut Makal, köy gerçeğini birbirinden güzel kitaplarında anlatır. Okul açmak için, kasaba kasaba dolaşır. Bir kasabaya okul açmak için gider, kasabalarda halktan insanlar, uzaktan ürkerek seyrederlermiş Makal’ı, komünist nasıl oluyormuş, diye, gidek, görek!</p>
	<p class="block_14"><span class="calibre3">      </span>Mahmut Makal’dan bugüne 50 yıl geçti, geçtiğimiz hafta Leman’ın editörü Tuncay Akgün’le Çankırı Cezaevi’ne gidiyoruz, aynı yollara... Yolda, genç bir delikanlı el kaldırdı, aldık, beş kilometre ötede köyüne gidiyormuş, götürdük.</p>
	<p class="block_14"><span class="calibre3">      </span>Karayağız, 19 yaşlarında bir Anadolu delikanlısı. Onu aldığımız yerde ot yok, böcek yok, ağaç yok, yoksul Anadolu’nun tam göbeği. Arabaya bindiğinde teypte Âşık Veysel çalıyordu. “Şu türkü söyleyeni tanıyor musun?” Dedim. Birkaç dakika sustu, “tanıyamadım ağabey”, dedi. İyi düşün, âşıktır, halk ozanıdır, Anadolu’nun tam ortasındandır, dedim. Bir-iki dakika düşündü. Âşık Veysel mi, dedi, “çak” deyip, havada eline vurdum.</p>
	<p class="block_14"><span class="calibre3">      </span>Seçimlerde kime oy verdin, dedim, “Yaşım tutsaydı MHP’ye verecektim” dedi. Peki, sen hiç hayatında komünist gördün mü? Dedim.</p>
	<p class="block_14"><span class="calibre3">      </span>“Bizim köyde anlatıyorlar, okulda komünist hocalar varmış...”</p>
	<p class="block_14"><span class="calibre3">      </span>Tuncay da ben de güldük. Süleymaniye köyü diye bir tabela gördük, köylü delikanlı, ağabey şurada duralım, dedi. Dururken, peki bir komünist görmek ister misin, dedim, iyice bak bize.</p>
	<p class="block_14"><span class="calibre3">      </span>Delikanlı arka koltukta oturuyordu, ben önde, arkadan inip ön camın önüne geldi. “Ağabey, dedi, şöyle biraz daha yakından bakabilir miyim?” Camın ardından bir müddet hayretle baktı, sonra, önce ben güldüm, sonra, o, gülüşürken ayrıldık...</p>
	<p class="block_14"><span class="calibre3">      </span>Anadolu’nun tam ortasında elli yıl önce Nâzım yatıyordu, şimdi aynı cezaevinde Eşber Yağmurdereli. Köylü delikanlı geride kaldı, teypte bu toprakların en büyük hazinesi Âşık Veysel vardı, yolu sonsuza dek uzatan sesiyle: “Gönül sana nasihatim, çağırmazsa varma gönül. Seni sevmezse bir güzel bağlanıp da durma gönül!”</p>
	<p class="block_14"><span class="calibre3">      </span>Ne ulaşılmaz, ne büyük bir gururdan söz ediyor Veysel, seni sevmezse, bağlanıp da durma gönül... Âşık Veysel’in bu soylu gurur çağrısına kulak veren önce ağaçlar oldu, bağlanıp da durmadı bu toprakta, çünkü bu topraklarda ağaç kendiliğinden yetişmez.</p>
	<p class="block_14"><span class="calibre3">      </span>Ünlü tabiat bilimci Hikmet Birand Anadolu’nun içlerine doğru birçok bozkırı kekik-geven bozkırı diye adlandırırken, buraları “yavşan bozkırı” diye tanımlıyor. Yavşan bozkırı, küçük otsu bitkilerin bir yığın birliğinden oluşur. Ormanlandırma çalışmalarına güler bu yüzden Hikmet Birand, çünkü yavşan bozkırında küçük otsu bitkiler kendiliğinden çoğalıp toprağı hazırlayacak.</p>
	<p class="block_14"><span class="calibre3">      </span>Yemyeşil bahar, dağ eteklerini insanı sarhoş edercesine süslemiş; Hikmet Birand ağlarcasına, Hollandalılar denizden toprak kazanıp endüstrilerine kattılar, bu yavşan bozkırlarında biz çalışmadık, çalışmıyoruz!</p>
	<p class="block_14"><span class="calibre3">      </span>Yol uzuyor, buğday tarlalarını bakımsızlıktan “hardal” istila etmiş. Aslında hardal daha çok para eder, ama buralarda sanayisi yok, yabani ot gibi görülür. Bir de köylüler tarlaya dalıp ekmek, pide arasına hardal yapraklarını koyup yerler!</p>
	<p class="block_14"><span class="calibre3">      </span>Buğday tarlaları köstebek yuvası gibi, yüzlerce fare istila etmiş. Yakından baktığınızda tarlaları kemirmiş, fareler tarlaları kelleştirmiş, köylü tohumu atıp kaçmış.</p>
	<p class="block_14"><span class="calibre3">      </span>Yavşan bozkırlarının bol tilkisi var, farelerin baş düşmanı tilkiler öldürüldüğü için, fare istilası önlenemiyor. Fare yuvalarına ya zehir bırakacaksın, ya da en etkili yöntem, traktör tekerleğini üstünden geçirip sıkıştırarak öldüreceksin, başka da çaresi yok!</p>
	<p class="block_14"><span class="calibre3">      </span>Yavşan bozkırının ünlü soğuğunda yılları geçen Nâzım Hikmet, eksi otuz dereceli soğukta şöyle der: “Dışarda ayaz, şimdi tilkiler bakır sıçıyordur!”...</p>
	<p class="block_14"><span class="calibre3">      </span>Açlıktan bağırsakları kanayan tilkinin boku, soğukta taşlaşıp, bir de ay ışığının parıltısıyla bakır gibi olur.</p>
	<p class="block_14"><span class="calibre3">      </span>Yavşan bozkırının soğuğunda birçok canlı yaşayamadığı halde, tilkiler nesillerini nasıl korumuş? Çünkü tilki aç kaldığında kendi dışkısını yiyor. Ancak, yavşan bozkırının ünlü dikenleri de var, geven. Tilki gevenin üstüne sıçıyor ve canı yanıyor! Halk arasında bir söz vardır, it gevene bir kere sıçar, diye.</p>
	<p class="block_14"><span class="calibre3">      </span>Tilki, aç kaldığında yeniden gevene girip diken içindeki bokunu yemek ister. Yine canı yanar. Tilkiler birbirinin bokunu yiyerek yaşar. Köylüler arasında anlatılır. Tilki cemaati toplanmış nasihat ederler... O boku yemeyin, bu boku yemeyin, her boku yemeyin, diye. Genç bir tilki, sorar: “Babacığım, beyaz mermer taşın üstünde de görürsek yemeyelim mi?!”</p>
	<p class="block_14"><span class="calibre3">      </span>Tüm medya bu boku allayıp süslüyor, boku, beyaz mermer taşın üstüne koyup, öyle yedirecekler bu köylülere. Elli yıldır her seçimden sonra sevinen, göbek atan sağcı, milliyetçi aydınlar bu boku pek seviyor. Her seçim, bilinçle bu ülkeyi dönüştürmek isteyenler için sonuç hüsran. Aydınlar, diken üstündeki tilki bokunu pek seviyor, bu yavşan bozkırının cahilliği işlerine geliyor...</p>
	<p class="block_14"><span class="calibre3">      </span>Oysa bu toplum değişebilir! Henüz yirmi yıl önce, Ankara sokaklarında yüzlerce kör dilenci vardı. Bu sokaklarda bugün artık kör dilenci bulmak mümkün değil, tarihe karıştılar. Nereye gitti tarihin ilk gününden beri bu topraklarda dilenen kör dilenciler! Ülkemiz mi kalkındı? Zenginleştik mi? Hayır! Altı Nokta Körler Derneği gibi dernekler, örgütlü dayanışmalarıyla insan aklını uçuklatan bir mücadele örneği veriyorlar! Hiçbir siyasi yardım görmedikleri halde, kendi başlarının çaresine bakmayı bilmişler!</p>
	<p class="block_14"><span class="calibre3">      </span>Bir de şu kör aydınlar örgütlenebilse! Bu yavşan bozkırının kara cehaleti sürsün istiyorlar! Elias Canetti, dünyaca ünlü yazar, Fas seyahatinde anlatır! Halk bir meydana toplanmış, zavallı, derisi dökülmüş, zayıf bir eşeği kalın bir sopayla dövüp, eğleniyorlarmış... Sopayı eşeğe indirdikçe, eşek ağlıyor, halk gülüyormuş.</p>
	<p class="block_14"><span class="calibre3">      </span>Elias Canetti, o gece uyuyamıyor, bir eşek nasıl böyle dövülür, diye kendi kendini yer... Sabah erkenden kalkıp; eşeğin peşine düşer. Bir duvarın dibinde bulur zavallı eşeği, bir deri bir kemik... Birden, eşeğin cinsel organının yere kadar uzandığını görür, dünkü sopadan daha kalındır organı...</p>
	<p class="block_14"><span class="calibre3">      </span>Elias Canetti, “Sopadan kalın organını görünce, artık acımadım ona” der...</p>
	<p class="block_14"><span class="calibre3">      </span>Yavşan bozkırının bu yoksul halkı, onların eşeği, bizlerin ise güneşidir. Güneşinden mahrum bir bitki gibi ölüyoruz. Burada, kitap, yazı, aydın zehirlenmesiyle kıvranıyoruz. Orada yemyeşil vadiler çölleşiyor! Dergiler, gazeteler, solcu yazarlar nesli tükenmiş İnka uygarlığı gibi, zincire vurulmuş, kafesteki canavarlar gibi. Dört-beş hafta kaldı şurada Kırkikindilere... Toroslar, Ilgaz, Uludağ, Erciyes, Kaçkar, yüzbinlerce küçük otu, böceğiyle, ihtişamıyla, sıkıntılı kuru sıcağı, bulutların yaygarası, cümbüşü şenlendirecek! Toz fırtınası, kuru çalı dikenleri önüne katacak, çıplak dağların toprağı, taşı, çıldırarak tepelerden düşecek! Dağların arkasında kararmış bulutlar büyük bir gümbürtüyle dökecek yağmurunu. Tanrı, çamaşır sıkar gibi bulutların, göklerin suyunu sıkacak! Takır tukur kuru toprakta, tohumlar tombullaşacak, yemyeşil fışkıracak çimenler!</p>
	<p class="block_14"><span class="calibre3">      </span>Kurudukça kavrulan küçük otların dalları, rüzgârda kırılırken, çip çip diye başlayan yağmur taneleri, düştüğü toprağı çukurlaştıracak. Leblebi büyüklüğünde delikler açacak toprakta. Biraz önce neşeyle uçuşan kelebeklerin kanadı, minik çukura gömülecek, birkaç dakikaya kalmadan gölcüğün içinde kalacak, kelebeğin pırıltılı, simli kanadı, su üstüne çıkıp yüzecek.</p>
	<p class="block_14"><span class="calibre3">      </span>Ve birazdan yağmur dinecek, iki küçük serçe, küçük çalıların üstünde kanatlarını çırpıp, kabartıp, yaramazca sevişmeye başlayacak!</p>
	<p class="block_14"><span class="calibre3">      </span>Kaç yüzyıldır bekliyoruz, aynı çalı üstünde birlikte yaramazlık yapmak için. Şu incecik yapraklı dergiler, gazeteler ağrı veriyor artık sırtıma.</p>
	<p class="block_14"><span class="calibre3">      </span>Şu cümbüşlü yağmuru, çimeni görebilmek için tüm ömrümü toprak altında geçirdim. Öyle kurak, öyle sıcak ki toprağın üstü. Çiçeklenmeden, yeşillenmeden körleşmiş bir cücük, çürümüş bir patates yumrusu gibi orada bekliyoruz, ince ince yağmurun sesini görmeden.</p>
	<p class="block_14"><span class="calibre3">      </span>Âşık Veysel söylüyor, yol sonsuza dek uzuyor, arabayı Tuncay sürüyor! Yavaş sür arabayı Tuncay! Ya da şu tarlanın içine sür! Çıkamayacağım bir deliğe gir Tuncay! Şehre girmek istemiyorum.</p>
	<p class="block_14"><span class="calibre3">      </span>Ya da sür, şu incecik otların yanı başına. Bir daha bakalım, kopartalım, çiğneyelim!</p>
	<p class="block_14"><span class="calibre3">      </span>Şehre dönmek istemiyorum Tuncay! Dergiye kapak yapmayalım, karikatür çizmeyelim, yazı yazmayalım!</p>
	<p class="block_14"><span class="calibre3">      </span>Gül hatırım için Tuncay, şu çiçeklerin parlak sarı parıltısı üstünde ıslak buğumsu, toz toz, pudra pudra lekelere, doya doya bir daha bakalım!</p>
	<p class="block_14"><span class="calibre3">      </span>Şu geven dikenlerinin üstüne, bir de biz sıçalım Tuncay!.. Fazla da üzmeyelim kendimizi, bizim de hâlâ yediğimiz sopadan kalın, cinsel organlarımız.</p>
	<p class="block_10"> </p>
	<p class="block_9"> </p>
	</body></html>
