<?xml version='1.0' encoding='utf-8'?>
<html xmlns="http://www.w3.org/1999/xhtml" lang="tr" xml:lang="tr">
  <head>
    <title>Nihat Genç - Modern Çağın Canileri</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="block_20" id="calibre_pb_15">Acayip</p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_10"> </p>
	<p class="block_14"><span class="calibre3">      </span>Atv’de iki hafta önce “magazin” konusu “Siyaset Meydanı”nda tam altı saat tartışıldı. Boktan püsürükten tartışma programlarından bir şey çıkmayacağını ben de biliyorum, ancak tartışmanın tam da ortasında bizi yıllardır kitaplarıyla, konuşmalarıyla etkilemiş değerli bilim adamı Ünsal Oskay’ın ömür boyu bağıra bağıra, ağlaya ağlaya söylediği acımasız medya eleştirilerinden birkaç laf bekledik, boşuna. Onurlu ismini, bilim adamlığını, acıyla, gözyaşıyla, tırnaklarıyla hak ederek kazanmış bu değerli bilim adamının tartışmanın tam da ortasında bilgece şovlarla, ot kafalı insanlara eğlencelik malzeme oluşu bizi üzdü.</p>
	<p class="block_14"><span class="calibre3">      </span>Bir / Altı saatlik tartışma programında, gazeteci ve yazar bağımsız olmalıdır, ya da “bağımsız” kelimesinin bir tek kez söylenmemesi, bir tesadüf sonucu mudur? İki / Adı geçen medyanın çıkardığı dergilerin parasını, yazarların tüm maaşlarını “devletten” aldığının bir tek kez söylenmemesi bir tesadüf sonucu mudur? Üç / Adı geçen yayın organlarının kendi televizyonlarında, Batılı ülkelerde tamamen yasaklanmış olmasına rağmen prime time’da reklam kuşaklarının saatlerce, defalarca sürmesinin kanunsuzluk olduğunun bir tek kez söylenmemesi bir tesadüf sonucu mudur? Dört / Yeni Yüzyıl, Aktüel, Pasha ve birçok derginin yıllardır logosunun üstüne “Türkiye’nin en kaliteli gazetesi, magazin dergisi, haftalık dergisi” ibareleri yazmasının, yine, her yıl Türkiye’nin en iyi yazarı, en beğenilen yazarı, en iyi sanatçısı gibi sıfatlarla yaptığı değerlendirmelerin, hem kanunsuzluk, hem de edebiyat, sanat, kültür gibi alanları bütünüyle yıpratmak için olduğunun, dost ve akrabalarına alan açmak için yapıldığının bir tek kez söylenmemesi bir tesadüf sonucu mudur?</p>
	<p class="block_14"><span class="calibre3">      </span>Beş / Aktüel, Pasha ve başka dergilerin devletten aldığı milyon dolarları, cumhuriyet tarihimizde benzeri olmayan baskı kalitesinin ağır fotoğraf, matbaa masraflarının, bugüne değin hiçbir edebiyat, kültür, sanat dergisinin sahip olmadığı, altı saatlik tartışma programı boyunca bir tek kez söylenmemesi bir tesadüf sonucu mudur? Altı / Aydın Doğan, Dinç Bilgin, Erol Aksoy, Enver Ören, Cem Uzan gibi büyük sermaye gruplarının bankaları, holdingleri baskıyla talan ve işgalle yıllardır gazete, dergi çıkardıkları ve bu adamların isimlerinin altı saatlik tartışma programı boyunca bir tek kez söylenmemesi bir tesadüf sonucu mudur? Yedi / Aydın Doğan’ın medyaya geldiği günden beri gazetelerin sendikasızlaştırıldığının, her yıl gazetelerde yüzlerce kişinin sorgusuz sualsiz işten atıldığının, altı saatlik program boyunca bir kez söylenmemesi bir tesadüf sonucu mudur? Sekiz / Pasha dergisi gibi SSK da aynı bütçeden beslenmektedir. SSK hastanelerinin kapısında insanlar sırf sıra alabilmek için sabahın üçünde kuyrukta can verirken, devletten alınan paralarla, Türk halkının adını hiç duymadığı yabancı Amerikan patentli dergilerin aynen kopya baskılarının tercüme edilerek basılmasının bir tek kez söylenmemesi bir tesadüf sonucu mudur? Dokuz / Yargısız infazlar sonucu intihar eden insanlar ve hiç uyulmayan tekzip müessesesi ve hiç uyulmayan mahkeme kararlarının yüzlerce örneğinden sadece bir tek tanesinin altı saatlik tartışma programı boyunca bir örnekle bahsedilmemesi bir tesadüf sonucu mudur? On / Mesela, bundan bir ay önce, yoksul, kararlı bir bilim adamı, Ertuğrul Acun, Ormanın Kara Kitabı’nın yazarı, Koç Holdingin orman katliamına karşı mücadele vermiş, makamından alınmış. TEMA Vakfı tarafından suçlanmış. İşinden olmuş, ancak yılmayıp kendi imkânlarıyla açtığı mahkeme sonucu Koç Üniversitesi’nin inşasını durdurmuştur. Bir Türk yurttaşının bu onurlu mücadelesi, vahşi devlere karşı verdiği bu Don Kişotça savaşı, ormanları, İstanbul’u, üniversiteleri çok yakından ilgilendirdiği halde basında hiç haber yapılmaması ve bu tür yüzlerce haberin kamuoyundan gizlendiğinin, altı saatlik tartışma programı boyunca bir tek kez söylenmemesi bir tesadüf sonucu mudur?</p>
	<p class="block_14"><span class="calibre3">      </span>On bir / Programda, devlet televizyonunun seyredilmediği, Refah’ın Milli Gazete’sinin, Çiller’in Öncü gazetesinin hiç tiraj yapmadığı örnek olarak gösterilerek yani yine basın olacaksa bu basın olacak yorumu yapılırken, kuponsuz, kredisiz, reklamsız, sadece okurlarının ve yazarları ve çizerlerinin gücüyle 100 bin tirajı yıllardır inmediği ve bağımsızlıktan ödün vermeyerek de “dergi”, “gazete” çıkarılabileceğinin nadir örneklerinden biri olarak, Leman dergisinin adının bir tek kez söylenmemesi bir tesadüf sonucu mudur?</p>
	<p class="block_14"><span class="calibre3">      On ik</span>i / Altı saatlik tartışma programı boyunca, medyanın resmi Amerikan ajanı köşe yazarları, MİT’in görevli köşe yazarları, emniyet kuvvetlerinin görevli köşe yazarları, mafya babalarının görevli köşe yazarları, işadamlarının görevli köşe yazarları tarafından işgal edildiğinden bir küçük bahsin bir tek kez söylenmemesi bir tesadüf sonucu mudur? On üç / Tek özellikleri mafya patronlarının düzdüğü orospular olmak olan sanatçıların her birinin başına, hemen tüm büyük televizyonlar sabahtan akşama kadar bir kamerayla tüm gününü izlerken, sivil yüzlerce kurumun, kongre ve basın toplantılarını tek bir kameranın izlememesinin binlerce örneği olduğu halde, altı saatlik tartışma programı boyunca bir tek kez söylenmemesi bir tesadüf sonucu mudur?</p>
	<p class="block_14"><span class="calibre3">      </span>On dört / Altı saatlik program boyunca, bir tek kez, kendi gayretleriyle düşünerek, yazarak, fikrini söyleyerek, düşüncelerinden başka, biliminden başka hiçbir şeyi olmayan bir tek bilim adamı ya da yazarın bu gazeteler tarafından ülkeye tanıtılmadığının, bilinmediğinin bir tek kez söylenmemesi bir tesadüf sonucu mudur?</p>
	<p class="block_14"><span class="calibre3">      </span>On beş / Altı saatlik program boyunca, Antepli uyuşturucu tüccarından, ses sanatçısına kadar, Çörtük’lere, Korkmaz Yiğitlere kadar puşt, üçkâğıtçı, hırsız, kim varsa, önüne gelenin televizyon kurduğu, magazin dergisi çıkardığı, sözde bilim adamlarının, sanatçılarla kol kola girip, yüzbinlerce laf olsun programlarından tek bir örnek gösterilmemesi bir tesadüf sonucu mudur?</p>
	<p class="block_14"><span class="calibre3">      </span>Son / Tüm bunlar, “etik” denilen şeyin ana gövdesini oluşturur. Bunları görmeyen, duymayan, söylemeyen, bunca kapsalağın, ot kafalının, denyonun, yazarın, gazetecinin, bir tartışma programında altı saat boyunca yan yana gelmesi bir tesadüf sonucu mudur? </p>
	<p class="block_14"><span class="calibre3">      </span>Hayır! İşte medyanın şebekeleştirdiği yazarlar, üniversiteler, öğrenciler, sanatçılar; hayrını görün.</p>
	<p class="block_14"><span class="calibre3">      </span>Gençlik yıllarımda edebiyat adına üç şey öğrendimse, birini Sabahattin Eyüboğlu’ndan öğrendim. Ataç’la birlikte Eyüboğlu, cumhuriyet tarihimizin en büyük eleştirmeni, hocasıdır. 40’lı, 50’li yıllarda etkisinde kalmamış yazar yok gibidir.</p>
	<p class="block_14"><span class="calibre3">      </span>Eyüboğlu, 1942’de “Yaşamak sevinci” başlıklı bir yazı yazar ve 1930’lu yıllardan önceki şiirlerimizde “Yaşamak sevinci” diyebileceğimiz bir duyuşa rastlamadığımızı, iddia eder.</p>
	<p class="block_14"><span class="calibre3">      </span>“Bütün bir şair neslinin, zevk ve düşünce farklarına rağmen bir ağızdan söylediği bu şarkıda bir doğuş tazeliği, keskin bir bahar kokusu var” der. “Yeni bir tema karşısındayız” diye müjdeliyor.</p>
	<p class="block_14"><span class="calibre3">      </span>Ve doyumsuz bir iştahla, bahsi geçen “yaşam sevincinin” yeni mısralarından örnekler veriyor.</p>
	<p class="block_14"><span class="calibre3">      </span>Nâzım Hikmet: “Yaşamak Ne Güzel Şey, Taranta Babu...”</p>
	<p class="block_14"><span class="calibre3">      </span>C.S. Tarancı: “Ah, yeniden başlamak hayata, çocukluğa, aşka ve sanata”.</p>
	<p class="block_14"><span class="calibre3">      </span>Orhan Veli: “Deli eder insanı bu dünya bu gece, bu yıldızlar bu koku ve tepeden tırnağa çiçek açmış ağaç”.</p>
	<p class="block_14"><span class="calibre3">      </span>Bedri Rahmi Eyüboğlu: “Açıl toprak, açıl / Kurulsun sofralar / Boğazına kadar usareye boğulsun tohum / Çatlasın bereketinden dağlar / Gözümüz doysun...”</p>
	<p class="block_14"><span class="calibre3">      </span>Oktay Rifat: “Potinlerime ve paltoma / Teşekkür etmeliyim / Teşekkür etmeliyim / Karın yağmasına / Bugüne bu sevince / Kara bastığım için şükür / Şükür gökyüzüne ve toprağa / İsmini bilmediğim yıldızlara / Suya ve ateşe hamdolsun.”</p>
	<p class="block_14"><span class="calibre3">      </span>Cumhuriyet tarihimizin en zeki, en kültürlü birkaç adamından biri olan Sabahattin Eyüboğlu, “Yaşamak sevinci” yazısını 1942’de yazar. Dünya savaşının korkusu bir felaket gibi her yanı sarmış, Anadolu da açlıktan yok olmaktadır. Aydınlarımız gözleri kör ve dünyadan bu kadar uzakta mı idiler. Şayet Eyüboğlu’nun müthiş zekâsından haberdar iseniz, yazarın burada kasıtlı bir şekilde, bu kara gerçeği, bu amansız karamsarlığı dağıtmak istediğini, bir ışık, bir sevinç aradığını görürsünüz.</p>
	<p class="block_14"><span class="calibre3">      </span>Aynı yazar isteseydi yine aynı şairlerden, aynı yıllarda yazılmış, bir ölüm, tabut, mutsuzluk, bedbahtlık dolu mısralarla da sıkı bir makale döşeyebilirdi...</p>
	<p class="block_14"><span class="calibre3">      </span>O yıllarda edebiyatçılarımız ve eleştirmenlerimiz “şair ve yazarlarımızı” dünyayla yarıştırmayı pek seviyor. Hemen her makalede “Bizim de dünya çapında yazarlarımız artık var” gibisinden girişler yapıyorlar, yazarlarımızdan aldıkları alıntıları Fransız şiirinin mısralarıyla kıyasa sokuyorlar.</p>
	<p class="block_14"><span class="calibre3">      </span>Edebiyatçılarımızın dünyaya açılması, ışığı, sevinci, mutluluğu tüm insanlık âlemine ulaştırması bekleniyor ve bu yüzden yazar ve şairlerimizden inanılmaz gurur duyuyorlar... Gurur ve dünyayla hesaplaşma...</p>
	<p class="block_14"><span class="calibre3">      </span>Ve bu çok zeki yazarlarımız, ülkemizin kara gerçeğini akıl almaz edebi hinliklerle, söz fırıldaklarıyla dönüştürmek istiyorlar. İnsan ağlamak istiyor, yazarların bu amansız savaşına.</p>
	<p class="block_14"><span class="calibre3">      </span>1940’lı yılların büyük açlık ve yokluğunda, dünyayla yarışan başkaları da var, güreşçilerimiz peş peşe tarihimizin en büyük dünya ve olimpiyat şampiyonluklarını elde ediyorlar. Bu aç insanlar bunu nasıl başarıyor. Çünkü güreş de halkın onuru. Esnaf, köylü, yemiyor, içmiyor, Yaşar Doğu’nun cebine para koyuyor. Siz yiyin ve gidin tüm dünyada gücünüzü gösterin.</p>
	<p class="block_14"><span class="calibre3">      </span>Yaşar Doğu ile Nâzım Hikmet aynı bozkırdan çıkıyor.</p>
	<p class="block_14"><span class="calibre3">      </span>Tarihin ilk gününden beri, dünyanın en büyük meydanlarında en büyük ordularına kafa tutmuş, en sefil gününde, dünyanın en büyük mekanize ordularını perişan etmiş bu ülkenin çocuklarının, sakin, kendi halinde bir halk olması mümkün değil. Çok kültürlü ve çok derin bir adam olan Sabahattin Eyüboğlu da olsa, “bu yarıştan” kendini kurtaramıyor...</p>
	<p class="block_14"><span class="calibre3">      </span>Yüzyılımızın en yoksul yıllarında Nazım Hikmet’i ve Yaşar Doğu’yu çıkarmış bu halk, her dakika dünyayla hesaplaşma, dünyaya kafa tutma coşkusu yaşıyor. Demokrasiyi ise, kendi halinde, kendine yeten insanlar kurar.</p>
	<p class="block_14"><span class="calibre3">      </span>Bugün, ölümü göze almış, sağcı, mafyatik, faşist militanları kurtarmanın tek yolu, onlara “yaşama sevincini” öğretmektir. Ölümden korkmayan, ölüme meydan okuyan gözü kara tetikçilerin kardeş katlini ancak, yaşama sevincini tattırarak durdurabiliriz.</p>
	<p class="block_14"><span class="calibre3">      </span>Dünyayla hesaplaşmayı, Eyüboğlu gibi siyasi alandan çıkarıp, estetik, edebi bir hesaplaşmaya dönüştüremediğimiz yıllar boyunca, siyasi kirlenmişlik, her gün yeni kardeşlerimizi aramızdan alacaktır!</p>
	<p class="block_14"><span class="calibre3">      </span>Dünyayla hesaplaşma nedense bu halkın gurur meselesi olmuştur.</p>
	<p class="block_14"><span class="calibre3">      </span>Sabahattin Eyüboğlu’nun en güzel yazılarının başında “Türk Halk Bilmeceleri” adlı makalesi gelir. 1930’lu yılların ortasında kaleme alınan makale Türk halk bilmecelerinin mucizevi güzelliklerini anlatır.</p>
	<p class="block_14"><span class="calibre3">      </span>Orijinal teşbihler aramak şiirde kötü neticeler verdiği halde bu bilmeceleri, derin bir samimiyete ve candan bir şiire götürmüştür. Mucizeyi şöyle izah edebiliriz: Bilmece herkesin kolayca giremeyeceği münasebetleri ararken şuurun ve mantıki zincirlemelerin aydınlık sahasından uzaklaşıyor ve kendini çağrışımların en serseri akışına bırakıyor.</p>
	<p class="block_14"><span class="calibre3">      </span>“Bilmece yapan maksadını gizlemek isterken, ruhunun en gizli kapaklarını açmış oluyor...”</p>
	<p class="block_14"><span class="calibre3">      </span>Mesela bir süpürge, kaybolan hürriyetini düşünerek içini çeken bir köle gibidir: “Ne idim, ne idim, sahralarda bey idim...”</p>
	<p class="block_14"><span class="calibre3">      </span>Nar, bir gelindir, “Uyanır, cama dayanır, cam kırılır, kana boyanır.” Zeytin yaramaz kızdır. “Kara kız sarkar durur, düşeceğim diye korkar durur” Karpuz, yeşil feraceli, kırmızı fistanlı, siyah düğmeli bir misafirdir. Kavun, arabadan atlarken pantolonu patlayan bir hoca. Lahana, kırk gömlekli bir kız. Patlıcan alçacık boylu ve kadife donlu, asma kabağı, sarı entarili ve selvi boylu, pırasa, asık suratlı ve dedem sakallıdır.</p>
	<p class="block_14"><span class="calibre3">      </span>Bilmeceler, eşyaya, nebatlara can vermekle yetinmeyerek, hepsine renk ve şekillerine uygun bir şahsiyet vermekte, ufacık ve realist bir roman yahut bir dram içinde göstermektedir.</p>
	<p class="block_14"><span class="calibre3">      </span>Hatta bilmeceler, kendini Tanrı yerine koyup, kâinata benim diyebiliyor, “Benim bir kalbur boncuğum var, akşamdan atarım, sabahtan toplarım (yıldızlar).”</p>
	<p class="block_14"><span class="calibre3">      </span>Eşya sevgisini bilmecelerde buluruz: Bir ufacık sandıcak içi dolu boncucak (nar). Narın diğer bilmecesi: “Fini fini fincan, içi dolu mercan. Fini fini tanımı, ruhun nara karşı olan sevgisini ne kadar candan ifade ediyor.</p>
	<p class="block_14"><span class="calibre3">      </span>Hiç manâsı olmayan kelimeleri de sesleri için kullanırız. “Kelebek bilmecesi: Lilim iliksiz, illim kemiksiz, illim dağ aşar, illim bağ aşar.”</p>
	<p class="block_14"><span class="calibre3">      </span>Bilmecelerdeki ruh, her şeyi bir çocuk hayretiyle görmekte. Dünyaya şaşarak bakınca bir ağaç büyük bir mucize. Bir meyve ne garip bir mimari. Bir insan gözü ne acaip, ne harikulade bir varlıktır.</p>
	<p class="block_14"><span class="calibre3">      </span>Bilmecelerde her şey sürrealist bir resim kadar acaiptir.</p>
	<p class="block_14"><span class="calibre3">      </span>Bakın şu bilmece, kırmızı elmada neler görür: “Küçücük kırmızı bir ev / Ne kapısı var ne penceresi / İçinde yıldızdan bir yatak / Yatakta beş küçük yavrucuk.”</p>
	<p class="block_14"><span class="calibre3">      </span>Eyüboğlu: “Bu sürrealist elmada, bu acaip kırmızı evde ben, şaşarak yaşamak saadetinin bir sembolünü görüyorum. Bir meyveye bile ne tuhaf, ne acaip şey diye, bakabilmek, yeryüzünü cennete çevirmenin yegâne sırrı değil midir?”</p>
	<p class="block_14"><span class="calibre3">      </span>Birçok bilmecenin bir acaip nesne gördüm, bir acaip evim var, diye başlaması çok manidar değil mi? Demek ki bilmecelerin acaipliği ruhun çok derin bir ihtiyacına tekabül etmektedir. Ve Eyüboğlu, Picasso’nun, Chagall’ın, Dali’nin resimlerini tıpkı bilmeceler gibi acaip bulur!</p>
	<p class="block_14"><span class="calibre3">      </span>Bilmeceler, gerçekte, tarih öncesinden gelen, çocuksu acaipliklerin filozofik derin psikolojik tanımlamalarıyla kurulmuştur. İnsanoğlu, bu denli acaip, akıl dışı, hayale sığmayan, tarifler, oyunlar neden bulmuştur. İnsan zihninde karşılığı olmayan yerleri, karşılığı olmayan cevapları doyurmak için mi?</p>
	<p class="block_14"><span class="calibre3">      </span>Picasso ve Dali, iki büyük dünya savaşının içinde ve ortasında yaşamış, en büyük iki sanatçıdır. İkisi de, figürleri, nesneleri, perspektifleri bozmuş, tamamen değiştirmişlerdir. Hayranlık verici dehaları, eşyayı acaip düzenler içinde bin değişik, o güne değin bilmediğimiz şekillere sokmalarıydı.</p>
	<p class="block_14"><span class="calibre3">      </span>Bu büyük “acaiplik devriminin”, birinci ve ikinci dünya savaşının Avrupa insanın ahlâk ve tüm değerlerini derinden sarstığı yıllarda ortaya çıkması çok önemlidir. İnsanoğlu, karşılığını veremediği, çözemediği, anlayamadığı vahşetle, ahlâksızlıkla, savaşlarla karşı karşıya kalmıştır. Normal hayattan çıkarıldı, görünen düz şekillere kimse itibar etmedi, en olmadık biçimleri seyredebilmek için müzelerin kapılarında günlerce bekledi Avrupalılar. Ressamların tablolarına milyar dolarları ödediler.</p>
	<p class="block_14"><span class="calibre3">      </span>Neden? Bu acaip yaratıklar ve acaip düzenlerle dolu tablolar için.</p>
	<p class="block_14"><span class="calibre3">      </span>İnsanoğlu, siyasi, sosyal, büyük trajediler karşısında çaresiz kalır, eşyayı yenemediği, savaşı, içgüdülerini, zamanı, mekânı karmakarışık bulduğu anlarda, daha derin bilinçaltı denizlerine girip, başka duruş ve oluşlarla, felaketlere, ahlâksızlıklara, yaşanan dış dünyaya cevap vermeyi denemiştir.</p>
	<p class="block_14"><span class="calibre3">      </span>Belki bu bilmeceler de tarihin büyük altüst oluş dönemlerinde ortaya çıkmıştır. İşte böyle günlerde yaşıyoruz.</p>
	<p class="block_14"><span class="calibre3">      </span>İşte magazin haberlerini izliyoruz, şaşkınız, aptallaşıyoruz. İşte medyayı izliyoruz, çaresiz kalıyoruz. Muntazam bir ahlâki ve siyasi “boşalmışlık” yaşıyoruz, cevabı olmayan yüzbinlerce soruyla karşı karşıyayız. Bu başıbozukluk bir şekilde “doyurulmalıdır”. Magazin ve medya, köle, basit, onursuz insanlar yaratarak bu “boşluğu” büyütüyor, toplumsal bir deliliğe dönüştürüyor.</p>
	<p class="block_14"><span class="calibre3">      </span>Sanatçılar, yazarlar, tez elden, bu acaiplikleri bize hikâye etmeliler, resmetmeliler... Bize yeni bir göz...</p>
	<p class="block_14"><span class="calibre3">      </span>Leman dergisinden Fatih Solmaz - Bahadır Baruter’in Lombak kitabının çok tutmasının sebebi, belki de bu açlıktan, bu kitabı altmışlı yetmişli yıllarda satamazlardı. 90’lı yılların sonunda, kapalı gişe. Çünkü ortada doyurulması gereken binbir suratlı acaiplikler var.</p>
	<p class="block_14"><span class="calibre3">      </span>Ve bu sefer hileyle değil, gerçekten yaşama sevinci bulan insanlar, içimizde-dışımızda kopartılmış, bozuk parçaları bir araya getirecektir!</p>
	<p class="block_14"><span class="calibre3">      </span>İslamcı Kombassan holding, Sevda Demirel, Pınar Eliçe gibi kadınların pazar yaptığı Televole programının sponsorluğunu üstleniyor!</p>
	<p class="block_14"><span class="calibre3">      </span>Bu “acaiplik” nasıl oluyor!</p>
	<p class="block_10"> </p>
	<p class="block_9"> </p>
	</body></html>
