<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/epub.css" rel="stylesheet" type="text/css" />
</head>

<body>
  <h1 class="chapter">SİYASETİN İNSANLARA KAVUŞMASI İÇİN</h1>

  <p class="nonindent">Kuşku yok ki hangi türden olursa olsun siyaset sadece insan ilişkilerinin bir yönü. Dolayısıyla "insansız" siyaset yapmak imkânsız. Siyaset insanlarla ve insanlar üzerinde yapılıyor. Yine de şimdiki Türkiye siyasetinin günden güne "insansızlaştığını" söyleyeceğim. Ülkemizde siyasî partilerin liderler sultasıyla ayakta durduğu söyleniyor. Bu şikâyetin kendine mahsus meseleleri var. Konumuz bu değil. Konumuz siyaset denilen vakıanın etkisini müşahhas insanlar eliyle değil de kurumlar veya aygıtlar aracılığıyla hissettirebilmesi çerçevesindedir.</p>

  <p class="indent">Yakın tarihimizde siyasetin insansızlaştırılmasının birinci dönüm noktasını Çanakkale müdafaasında yaşadık. Şair</p>

  <div class="block">
    <p class="bl_nonindent">Vurulup tertemiz alnından uzanmış yatıyor</p>

    <p class="bl_nonindent">Bir hilal uğruna Yarab, ne güneşler batıyor!</p>
  </div>

  <p class="nonindent">derken hiç de söz sanatı hatırına konuşmuş olmuyordu. Çünkü bu muharebelerde sadece her toplum katmanından genç insanlarımızı kaybetmiş olmadık. Onlar bizim gerçekten güneşlerimizdi. Derin bir memleket şuuruna sahip, vatanı yeniden inşa etme iradesinin körükleyicisi genç kadrolardı onlar. Cumhuriyet onlar olmaksızın, onların eksikliği temelinde kuruldu.</p>

  <p class="indent">İkinci dönüm noktası 1950 iktidar değişikliğinin sadece ceberrut bir yönetime reddiye biçiminde vuku bulmasıdır. Yani Türkiye henüz insanlı siyaset aşamasına gelemeden toplumsal açılım yaşamak, kendi varlığını bir üst aşamada hissedebileceği toplumun çözümlerini üretmek mecburiyetiyle yüzyüze geldi. Toplumun dönüşümüne öncülük edecek bir kesim, bir zümre, bir öncü kadro uç vermeksizin idari düzenlemelerle işler yoluna sokulmak istendi. Belki "Vatan Cephesi" insanlı siyaset yolunda bir tecrübeydi. Ama mürekkep yalamışlar tarafından küçümsenip karalandı.</p>

  <p class="indent">Dönüm noktalarının üçüncüsü ideolojik kamplaşmalar üzerinde oynanan oyunlardır. Sağcı veya solcu kümelenmeler 1971 ve 1980 askerî müdahaleleri öncesinde gizli bir el vasıtasıyla şişirilmiş ve taşkınlaştırılmış ve aynı askerî müdahaleler sonrasında üzerlerinden silindir gibi geçilmiştir. Bu manipülasyondan bilhassa zarar gören "toplumsal hassasiyet" düşüncesidir ki devlet meselelerine müdahil sıfatıyla yaklaşacak olanlara gerekli olan şeyin kimliğine sahip çıkmak, kişiliğini geliştirmek değil komutları yerine getirmek olduğunu öğretmiştir.</p>

  <p class="indent">Netice itibariyle Türkiye'de siyaset insansızlaşıyor dediğimiz zaman, mahrum kalınan şeyin başta "sözünün eri olmak" gibi insan hasletleri olduğunu vurguluyoruz. Çanakkale'de can verenler sözlerinin eri olduklarını gösterdiler ama, daha sonra biz toplum olarak eri olunacak sözü ele geçirmede başarısızlığa uğradık.</p>

  <p class="indent">Bugün bize ekonomik, sosyal veya kültürel çözümler, çıkış yolları gerekliymiş gibi görünüyor. Bu çözümlerin en harikulâdesini, çıkış yollarının en verimlisini bulsak bile bir kez daha siyasetin insanlaştırılması çabasını başarıya ulaştıramazsak elimize geçenin değerini kavrayamıyacağız. Mücevherimizi bir darıyla değiş tokuş etmeye razı bir tıynette kalacağız. Eğer kendisinde toplum hassasiyeti farkettiğimiz kim olursa olsun, onu korumayı başaracak olgunluğu gösterebilirsek siyasetin insanlaşması çok gecikmeyecektir.</p>
</body>
</html>
