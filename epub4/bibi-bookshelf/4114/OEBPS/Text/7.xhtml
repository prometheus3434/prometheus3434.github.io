<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">YEDİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Sabah gözlerimi araladığımda yatakta yalnızdım. Onunla uyanmak nasıl olur? Gece kollarımın arasında düzenli bir şekilde soluk alıp veren bedenini seyrederken aklımı kurcalayan soru cevapsız kalmıştı. Belki giderilmemiş bu merak yüzünden, belki de sabahları kolayca teslim olduğum tembellik nedeniyle yataktan hemen kalkmadım; önce sigara içtim, biraz müzik dinledim, sonra salona geçtim.</p>

  <p>Nihan, pencerenin önünde çayını yudumluyordu. Ayaktaydı. Hemen belli oluyordu: Bulunduğu yere ait değildi; gece seviştiğim kadın da değildi; değişmişti. Bakışları, hiçbir zaman bedensel açlığının kölesi olmayacak, uzun cinsel perhizlere alışık bir kadınınki gibi kendi kabuğuna çekilmişti. Gözlerimi kaçırdım. İhanetin dün gün boyunca kanayan yarası anlaşılan kabuk bağlamıştı. “Günaydın,” dedim; başını sallamakla yetindi.</p>

  <p>Çok konuşmadık Yarım saat sonra da Zeynep’in getirdiklerini alarak, “Seni ararım,” deyip gitti.</p>

  <p>Gittiğine üzülmedim; hatta aldırmadım. Dilek’le sevişmiş olduğumdan belki; bir erkek, ondan sonra yattığı her kadını gönül rahatlığıyla uğurlayabilirdi. Çıkarken yıldızı hatırlattım.</p>

  <p>“Neden?” diye sordu.</p>

  <p>Aklıma gelen ilk şeyi söyledim. Bu gezegenin üstünde bir şey edinemediğimi. Anlamış gibi başını salladı.</p>

  <p>Nihan gittikten sonra kapıcının her sabah Kadir’in kapısının önüne bıraktığı gazeteyi aldım. Gazete, terk edilmiş –ve muhtemelen hâlâ sarhoş– Hamlet’imizin henüz uyanmadığının işaretiydi. Bibi, sütununda erkek dadısıyla yaşadığı maceraları ballandırarak anlatıyordu. Okur mektuplarının cevaplandırıldığı bölüme iliştirilen mayolu fotoğrafıma baktım. Evvelsi gün olsa midem alt üst olurdu, ama şimdilik karnımdaki huni hareketsizdi. Cidarı dolarlarla kaplandığından olmalı diye düşündüm.</p>

  <p>Gazeteyi yerine bırakırken, Kadir’in ayaklandığını ele verecek su sesi duyulmuyordu. Alt kata, Melek’e indim. Kapıyı beni adımla selamlayarak açtı. Bunda şaşılacak bir şey yoktu, çünkü apartmandaki herkesi ayak sesinden tanırdı. Çoğunlukla olduğu gibi yine yalnızdı, radyo açıktı; ayda bir Laleli’deki çeyiz mağazasına götürdüğü tığ işi takımın parçalarından birini örüyor olmalıydı.</p>

  <p>Sanki dışarısını görebiliyormuş gibi hep pencerenin önündeki koltukta otururdu. “Sesleri duymak için,” demişti bir keresinde. Salona girince yine o koltuğu buldu; ben de yanındaki sandalyeye iliştim.</p>

  <p>Bir süre konuşmadık; bir zamanlar gözleri olan becerikli parmaklarını izledim. Nedense yorgun görünüyordu. Oysa evden hemen hemen hiç çıkmazdı. Birden kendi karanlığının derinliklerine doğru yaptığı iç yolculuklarda yorulduğunu fark ettim.</p>

  <p>O da sessizce beni bekliyordu. İnatçıydı; sonunda pes edip, “Demek Eskişehir’e gidiyorsun?” dedim.</p>

  <p>“Kararım kesin.” Yana, bana doğru dönmüştü. “Sakın beni caydırmaya kalkışma.” Herkese bakan gözlerini karşısındakinin gözbebeklerine odaklamayı nasıl beceriyordu? “Ne de olsa kör inadı.”</p>

  <p>“Öyle,” dedim, “Keçi gibi inatçısın... Mehmet’ten ne haber?”</p>

  <p>Elindeki işi bıraktı. “Seni o mu gönderdi?”</p>

  <p>“Hayır,” dedim. Şaşırmıştım. “Artık görüşmüyor musunuz?”</p>

  <p>Tekrar başını işine doğru eğdi. Neden görüyormuş gibi hareket ediyordu? Büyülenmiş gibi dantelin üstünde inanılmaz bir hızla gezinen tığa daldım.</p>

  <p>“Ablası buraya geldi; onu kocasının bir akrabasıyla evlendireceklerini söyledi.” Demek bu yüzden gidiyordu? Ayağa kalktım. Melek, “Ne oldu?” diye sorduğunda kapıya varmıştım bile.</p>

  <p>Koşar adım merdivenlerden yukarı çıktım. Selim kapıyı hemen açtı. Her zamanki gibi beni bekliyordu. Hemen konuya girerek, kolaylıkla yapabileceği şeyi söyledim: “Ulviye’yi korkut. Melek’in aklını çelen o.”</p>

  <p>Olup bitenlerden haberdarmış gibi gülümsedi. Sanırım haberdardı. O da sorularla vakit kaybetmedi. “Peki.”</p>

  <p>Gözlerinden kaçınmalıydım. Merdivenlere yöneldiğimde daha ilk basamakta arkamdan seslendi. “Geceleri sayıklıyorsun.” ‘Onu dinleme,’ dedi ses. Selim, “Yanındaki kız da duydu,” diye ekledi. Durup ona döndüm. “Üşüdüğünü, pişman olduğunu söylüyordun.”</p>

  <p>“Üşümüyorum, pişman da değilim,” dedim. Cebimdeki parayı çıkarıp yüzüne uzattım. “Burada 1450 dolar var. Üşürsem beni ısıtır...”</p>

  <p>Bir süre şaşkınlıkla bekledi. Sonra birden ellerini havaya kaldırdı, ama ne diyeceğini unutmuş gibi epeyce düşündü. Konuşurken açıkça acı çekiyordu. “Hayat sandığın kadar değerli değil, ye... ye... mi... min e... e... deeeerim... Ba... na... ii... nan.”</p>

  <p>Kekelemeye başlayınca burnunu sıkmadan aşağıya indim. Giderek ona daha çok kızıyordum: Yazgısı fasit bir dairenin içine sıkışmış bir kaçığın, hayatın değeri hakkında böyle kesin fikir sahibi olması şaşırtıcıydı. Omuzlarımı silktim. Ses, ‘Neden olmasın’ dedi. ‘Hele değersizliği konusunda...’</p>

  <p>Kadir’in dairesinin önünde hâlâ sessizlik vardı. Kulağımı kapıya dayadım. İçerideki çölde tek damla su sesi bile yoktu. Alt kata indim, Melek merakla beni bekliyordu. “Ulviye seninle tekrar konuşmadan, sakın gideyim deme,” dedim.</p>

  <p>Kısa bir kararsızlığın ardından başını salladı. “Boşuna!”</p>

  <p>Birlikte tekrar salona döndük. Pencerenin yanındaki koltuğuna oturdu. Onu nasıl ikna edebilirdim? Görseydi, söylediklerime inanırdı. Ses, ‘Gözleri’ dedi. Gözleri! Belki başarırdım.</p>

  <p>Yanına diz çöküp, ayak parmaklarını öpmeye başladım. Melek, “Ne yapıyorsun?” diye bağırarak başımı tuttu, ama ben gözlerinin yerini alan uzvunu –önünde secdeye varmış halimi bozmadan– öpmeye devam ettim. “Yapma, gıdıklanıyorum...”</p>

  <p>Belki gıdıklanıyordu, ama ağlıyordu da. Ensemi ıslatan gözyaşlarından anladım bunu. “Söz ver,” diye üsteledim.</p>

  <p>Söz vermeye niyeti yoktu, ibadetimi engelleyemeyeceğini anlayınca kulağıma eğilip inleyerek, “Şeyhmuz,” dedi.</p>

  <p>Sonra günahkâr, gizemli bir sessizliğin içine çekilerek sustu. ‘Ulviye değil...’ Sessizliği bozan kulağımın arkasında yaşayan o sesti. Doğruldum. ‘Neden...’ Ses, Melek’in Eskişehir’e gidişinin ardındaki gerçek nedeni kulağıma fısıldamadan atıldım.</p>

  <p>“Şeyhmuz’u yakalayamadılar,” diye haykırdım. “Biliyorum, çünkü seni sorguladıklarından çok sonra hâlâ arıyorlardı onu.” Başını sallıyordu. “Yemin ederim,” dedim.</p>

  <p>“Onu ele verdim...”</p>

  <p>Ağzını kapadım. “Bir daha bunu ağzına almayacaksın. Söz ver!”</p>

  <p>Neden sonra –yarım ağızla söz verince– onu bırakıp dışarıya çıktım. Eve böyle bir sırla dönme fikri korkutucuydu; bu yüzden aşağıya yöneldim, ama daha ilk basamakta durdum. Mine yukarı çıkıyordu. Görüntü ürperticiydi: Onunla karşılaşan biri –kim olursa olsun– hemen sıradışı bir varlıkla yüz yüze olduğunu kavrardı. Tanrı’nın armağanı; bahar esintisi; kadın bedeni şeklini almış gül demeti; ve hiçbir kadının gülemeyeceği gibi gülen, böyle bir gülümsemeyle taçlandırılmış eşsiz bir yüz...</p>

  <p>Ellerini uzatmıştı. Duraksamadan kendimi ona teslim ettim. “Benimle gel!”</p>

  <p>Evvelsi gün hınçla tokatladığı yanaklarımdan öperken böyle diyordu. Yüreği yaralı dostumun sabırsızlıkla beklediği esintinin peşine takıldım. Mine, Kadir’in kapısını çalmadan, çantasından çıkardığı anahtarla açtı. Birlikte içeriye girdik. Salonda kimse yoktu; sadece boş içki şişeleri... Mine, onca şişeyi ben boşaltmışım gibi bana döndü. “Bundan böyle içki yok!”</p>

  <p>İsteğine boyun eğeceğimi gösterirmiş gibi şapkamı çıkardım. Koridora yöneldik. Kadir’i yatak odasında, yatağında sırtüstü yatmış, kımıldamadan tavanı seyrederken bulduk. Uyuyor muydu? Uyumuyor, ölümünü prova ediyor... Böyle düşündüm. Mine öne geçti; Kadir, onu görür görmez ayağa fırladı. Sakalları uzamış, gözleri eriyip, aşağıya doğru akmıştı. Ayakta durabilmesi bir mucizeydi. Canlı olduğuna inanmayanları şaşırtmak istermiş gibi ilerledi, ama ancak bir iki adım atabildi. Aralarına giren cama benzer sessizliğe çarpmış olmalıydı. İkisini yalnız bırakmak niyetiyle odadan çıkmaya hazırlanırken bir kez daha Mine’nin sesini duydum. “Bir yere gitmiyorsun! Buraya gel ve sen de dinle!”</p>

  <p>Karşı koymadan Mine’nin yanına geçtim. Bana bakmıyordu; içeriye girdiğinden beri gözlerini Kadir’den hiç ayırmamıştı. Öyle bakarken anladım: Onu terk etmeyecek! Birden içim ısındı.</p>

  <p>“Beni dinle! Bülent’le anlaştık Boşanıyoruz. Sonra –mümkünse– seninle evleneceğim. Artık yarım gün çalışacağım. Bir ev tuttum...” Mine sözlerini bana dönerek bitirdi. “Ve bugün taşınıyoruz...”</p>

  <p>Beni şahit olarak yanında istedi! Kadir’i ölümün eşiğinden alıp cennete götürecek vaatlerine inandırmak, söylediklerinden dönmeyeceğini kanıtlamak için... Bir nevi noterdim. Kadir cevap vermeyince, noter ve Kadir’mişim gibi, “Anladım,” dedim. “Taşınıyorsunuz.”</p>

  <p>“Al!” Uzattığı anahtarı aldım. “Arabadan bavulları getirir misin?”</p>

  <p>Aşağıya inip boş bavulları yukarı çıkardım. İçeriye girdiğimde onları divanda yan yana otururken buldum. Birbirine kavuşan iki sevgilinin resmedildiği soluk ışıklı, hüzün saçan bir tablo gibiydiler. Kadir’in yanakları kızarmıştı; Mine’nin gözleri de dünyanın en güçlü parlatıcısıyla, sevenin gözyaşıyla mücevher gibi ışıldıyordu. Tanrı sonunda zavallı dostumu hatırlamış mıydı?</p>

  <p>Bavulları oraya bıraktım. İşim bitmişti. Şeytanı uyandırmamak için sessizce parmaklarımın ucuna basarak dışarı çıktım.</p>

  <p class="bas2">2</p>

  <p>Öğlen Dilek’le buluştuk. Ben üşüyordum, o neredeyse çıplaktı. Kabuğu soyulmuş bir meyve gibi iştah açıcıydı. Konuştukça ürperiyordum; çünkü sesi parmaklarını hatırlatıyordu. Arabasıyla Akmerkez’e gittik. Eski sevgilisini dediği gibi sepetlememiş! Arabayı işaret edip hatırlatınca güldü. Adam yurtdışındaymış, dönünce verecekmiş... Dediklerine inanmış gibi sırıttım.</p>

  <p>Bir süre katlar arasında el ele dolaştık. Bir iki kere sütunların arkasına saklanıp, şapkamı çıkararak –siperliği yaklaşmamızı engelliyormuş– öpüştük. Kurallarını kendisinin koyduğu oyunu oynayan şımartılmış bir çocuğa benziyordu. Yaptıklarına aldırmadım, rahatsız edici olan öpüşmek değil, kimseyle paylaşmadığı yapay neşesiydi.</p>

  <p>Saat iki gibi yemek yedik. Yine beni sorguladı. Akşamki parti, Bibi’nin planları, hapisten çıkan arkadaşım... Sık sık telefonla da konuştu; menajerim dediği bir adamla. Bir dizide rol kapmaya çalışıyordu. Öfkelenince sokak çocukları gibi küfür edebileceğini de öğrendim. Kahvelerimizi içerken bu kez benim telefonum çaldı. Arayan Aysel’di. Neredeydim? Dilek’ten akşama buluşmaya söz vererek ayrıldım. Vedalaşırken yine ateşli bir şekilde öpüştük. Kalabalıkta dikkatleri üzerine çekmeye bayılıyordu.</p>

  <p>Bibi’den –Boğaz gören odasında bisikletin üstünde terlerken– uzunca bir nasihat dinledim. Aslında öfkeliydi, ama her zaman etrafa saçmayı sevdiği öfkesini nedense bastırmaya çalışıyordu. Bundan böyle sabahları en geç saat on birde yüzümü göstereceğimi söyleyerek konuyu kapattım. Prens odada havlayıp duruyordu; Uzak Doğu’da neden köpek yediklerini anlıyordum. Berk’i görmedim.</p>

  <p>Aysel programı özetledi: Önce Ekim’in yirmisinde Eylül doğumlular için verilecek partinin anonsu için fotoğraf çekimi yapılacaktı; ardından hep beraber bir imza gününe gidecektik; son sırada, akşam saat sekizde Taksim’deki bir barın açılışı yer alıyordu. Bibi, Dadı olayının gelişmesinden memnundu, mail bombardımanının hâlâ devam ettiğini söyledi. Kadınlardan gelenlerin sayısı giderek artıyordu.</p>

  <p>“Bu iyi haber,” dedi. “Eğer bir olay kadınların ilgisini çekiyorsa, kesinlikle tutmuş demektir...” Kuşkuyla bakıyordum. “Şu televizyonlardaki röntgenci yarışma programlarını neden hep erkekler kazanıyor sanıyorsun?” diye tısladı. “Çünkü oylamaya katılanların dörtte üçü kadın...”</p>

  <p>Bibi, duş almak için banyoya geçtiğinde Aysel’e hafta sonunda İznik’e gitmeyi düşündüğümü söyledim. “Unut,” dedi hemen. “Tam gazete yönetimi projeyi ciddiye almışken asla olmaz... Her an bizi çağırabilirler; Bibi onları tirajı arttırdığımıza inandırdı.”</p>

  <p>Artık annemi tamamen unutmak için bir mazeretim de vardı. Balkon kapısını kapattım. Aysel şaşırmış gibi bakınca üşüdüğümü söyledim. “Bu havada mı?” diye sordu.</p>

  <p>Başımı salladım. Bu havada içim buz gibiydi. Dışa doğru değil, içe doğru buz tutuyordum.</p>

  <p>Önce çok konuşan –manav kılıklı– efemine fotoğrafçıya poz verdim. Çekimler üç saat sürdü. O süre boyunca Bibi ve Aysel yanımdan ayrılmadılar. Adam öyle sırnaşıktı ki, ona baktıkça sakızın üstüne oturacakmışım gibi tedirgin oluyordum. Bibi nedense adama bayılıyordu.</p>

  <p>Sonunda saat yedide, Taksim’deki kitapçıda biraz dinlenebildim. Bıyıklı, gençten, sözlerinin arasına sık sık yabancı sözcükler sıkıştıran birisiydi onurlandırdığımız kişi. Adamın yazar olduğuna inanmak zordu, çünkü ortalıkta bir tek okuru bile yoktu. Hüzünlü bir yalnızlığın kol gezdiği kitapçıda, dipteki masaya oturduk.</p>

  <p><i>Kadınlar ve Popüler Kültür</i>... Alan olsaydı, yazarımızın imzalayacağı kitabının adı buydu. Bibi, bir süre, dar tişörtünden fırlayacakmış gibi duran göğüslerine göz atıp, sonra da utanarak bakışlarını kaçıran adamı ve havayı canlandırmaya çalıştı, ama sonra o da pes etti; kahvelerimizi içip kendimizi dışarıya attık.</p>

  <p>Buraya neden gelmiştik? Aysel kulağıma gizlice fısıldadı: “Adam, Türk popüler kültürüne Bibi’nin katkısı hakkında bir inceleme yapacakmış...”</p>

  <p>On beş dakika sonra açılışı yapılan bara girerken flaşlar art arda patlıyordu. Kitapçıda hiç kimseyken, burada tanınmış şahsiyetlerdik Kendi denizimize –çöplüğümüze mi demeliydim– dönmüştük. Kapıda fotoğraf çekilirken bu kez başımı eğmedim.</p>

  <p>İçerisi –yemek yerine içki dağıtılan– bir aşevi gibi kalabalıktı. Bibi’nin emrine uyarak yanından ayrılmadım. Kitapçı bomboşken burası miting meydanı gibiydi, az daha ezilecektik. Zar zor bir köşeye sığındık; Bibi, yanımıza yaklaşanlarla konuşurken ne yapıp ediyor, sözü yazılarına getirip avına düşürdüğü hayranıyla beni tanıştırıyordu. Doğurduğu bebeğini benzersiz sanan yeni anne gibi ısrarcı ve o denli de iticiydi. Bana gelince, hâlâ üşüyordum.</p>

  <p>Sürekli kımıldayarak şekil değiştiren ezici kalabalık çevreyle ilgilenmeyi gerektiriyordu. Çok geçmeden yorulup sıkıldım ve içimdeki soğuğa doğru geri çekildim. Yine de yolunu kaybetmiş gibi çevresini ürkek bakışlara süzen bir arkeologla biraz konuştuk. Oynak bir bataklığa dönüşen kalabalık, az önce, peşine takılıp geldiği kız kardeşini yutmuş, o tek başına kalmıştı. Oldukça üzgün görünüyordu. Sigara uzattım; şapkayla gözlüklerimi süzdükten sonra çevreye uymayan hüznünün nedenini anlattı. Pentagon’daki bir toplantıya katılmak için gittiği Amerika’dan evvelsi gün dönmüştü.</p>

  <p>Şaşırdığımı görünce, “Ben Mezopotamya arkeolojisi konusunda uzmanım,” dedi. Tabii sözleri beni daha da şaşırttı. Durum, adamın, Pentagon’daki askeri yetkililerin onlardan Irak’taki arkeolojik merkezlerin listesi ve koordinatlarının verilmesini istediklerini söylemesiyle açığa çıktı. “Amerikalılar savaşa hazırlanıyorlar; tüm insanlığa ait binlerce kalıntı tehlikede... Sümerler, Akadlar, Babilliler. Asurlar...”</p>

  <p>Sümerliler’le Babilliler’i biliyordum, Asurlular’la Akadlılar’ı duymamıştım. Adama her biri için bir kadeh içerek üzüntümüzü hafifletmeyi önerdim. Arkeoloji ile içkiyi birleştiren bu yaratıcı teklif adamın hoşuna gitti. Sanırım bu yüzden kim olduğumu merak etti.</p>

  <p>Sorunca, “Hiç kimse,” dedim. Sonra ‘hiç’e hayatım boyunca edindiğim tek şeyi, adımı ekledim: “Umut.”</p>

  <p>Alaycı ses, kulağımın arkasında güldü. Vicdanımın başına gelenleri unutmuş görünen bu münasebetsiz bozguncudan da kurtulmalıydım. İçimden küfrettim. Kendini, Mezopotamya’daki insanlığa ait eserlerin korunmasına adamış birisine ‘ben magazin kraliçesinin şarlatanıyım’ mı diyecektim?</p>

  <p>Arkeolog, kalabalığın içinde kız kardeşini görünce içkisini –daha Sümerliler’deydik– bırakıp uzaklaştı. Ben benimkini çabucak bitirip, Akadlılar’a geçtim. Üşüyordum; oysa içerisi hamam gibi buharla kaplıydı. Çevredeki koyu bataklık insanları yutuyor, ama çoğunu hazmedemeden geri tükürüyordu. Yoksa gözlük her şeyi olduğundan daha mı karanlık gösteriyordu? “Ne yapıyorsun?”</p>

  <p>“Akadlılar’dayım, birazdan Babilliler’e geçeceğim,” dedim Aysel’e.</p>

  <p>“Bakıyorum eğleniyorsun.” Başımı salladım. Haklıydı, sıkıldığım söylenemezdi. Aysel gülümseyerek daha da yaklaştı. Neredeyse bedenime yaslanacaktı. “İstersen eğlenceye gece birlikte devam ederiz, ne dersin?”</p>

  <p>Kadehi kaldırıp, “Olmaz,” dedim. “Senin göğüslerin büyük. Spermlerim yetmez.”</p>

  <p>Kaldırdığım kadehe göz atıp geriledi. Az sonra benden nefret edecekti. Omuzlarımı silktim. Aldırmıyordum. Ses, ‘Sarhoşsun’ dedi. “Belki sarhoşumdur,” dedim. “Akadlılar iyi içicilerdi herhalde.”</p>

  <p>Nefretten önceki evre; Aysel küsmüştü. “Neyin var, neden böyle garip davranıyorsun? Kafandan neler geçiyor?”</p>

  <p>“En iyi dostum evlenecek, ama çocuk sahibi olabilecek mi, yoksa kanser elini daha çabuk mu tutacak? Annem ölecek mi? Hayalet diye biri var mı? Bir milyar dolarla ne kadar süt alınır? Neden üşüyorum? Yoksa yeniden midem mi bulanacak?” Aysel, ağzı açık bana bakıyordu. “İşte aklımı kurcalayan sorulardan birkaçı...”</p>

  <p>Aysel cevap vermedi; bir süre yüzüme baktı, ardından ağzını kapatıp Bibi’ye doğru ilerledi ve Kraliçe’nin kulağına eğildi. Tombul akıl hocası beni gammazlarken cep telefonum çaldı. Arayan Dilek’ti; onu unutmuştum. Telefonu açtım; konuşmaya çalıştık. Boşunaydı, gürültüden birbirimizi duyamıyorduk. Çaresiz kapattık</p>

  <p>Telefonu cebime koydum. Bibi yanındaki uzun boylu adamı bırakıp gelmişti. “Senin için ne yapabilirim, bebek yüzlüm? Çok mu içtin?”</p>

  <p>Onun yüzü ablaklaşmıştı. Çok değil, çabuk içmiştim; başımın dönmesinin nedeni buydu. Eğer görmeme izin vermediği annemmiş gibi davranmasaydı, ona o kadar kızmayacaktım. “Beni emzir,” dedim. “Belki bu beni yatıştırır.”</p>

  <p>Gıdıklanmış gibi gülüp koluma girdi. “Yoksa niyetin kavga çıkarıp kaçmak mı?”</p>

  <p>Niyetim sadece biraz daha içmekti. “Akadlılar hakkında bir yazı yazmalısın,” dedim. “İyi içiyorlarmış.”</p>

  <p>“Akad! Yeni bir kokteyl mi bu?”</p>

  <p>“Amerikalılar Mezopotamya kültürünü yok edecekler, bunu da yazmalısın,” diye ekledim.</p>

  <p>Başını salladı. “Olmaz oğlum, bizim gazetede Amerikalılara sataşmak yasaktır.”</p>

  <p>“Yaşasın magazin ve yaşasın Amerikalılar.” Bibi, umudunu yitirmişti. Geriye dönecekken atıldım: “Oğlun nasıl?” Belki onu emzirirdi.</p>

  <p>Şaşırmadı. “Keyfi yerindedir herhalde.” İyi, hiç olmazsa bir oğlu olduğunu hatırlıyordu. “Neden sordun?”</p>

  <p>“Bugünü anneler günü ilan ettim,” dedim.</p>

  <p>“Daha Eylül’deyiz bebeğim. Hadi git yat. Yarın izinlisin. Ama yarından sonra seni tam saat on birde bekliyorum. Gazeteye gideceğiz. Yazı kuruluna projemizi anlatacağız.”</p>

  <p>Selam verip kalabalığı yararak dışarıya çıktım. Serinlik bir tokat gibi suratıma çarptı. Bu içimdekinden farklı, dışarıdan gelen bir soğuktu. Dilek’i aradım. Çırağan Oteli’ndeki barda beni beklediğini söyledi. Sesinde çınlayan ziller vardı.</p>

  <p>Oraya gitmeden önce bir süre ara sokaklarda dolaştım. Artık emindim. İçim ve dışım üşüyordu; iki yönlü kışın arasında buz kesiyordum. Başımın dönmesi geçince Dilek’in tarif ettiği yere gittim. Çevrede parıltılı –insanda oraya ait olmadığı duygusu uyandıran– zengin bir kalabalık vardı. Otelin girişinde dilenen çocukları kovalayan ızbandut gibi dört kişi yolumu kesti. Dilek’in adını vermeye hazırlanırken geride duran keçi sakallı koruma, yerde para bulmuş gibi sevinçle, “Erkek dadı bu,” diye bağırdı. “Didi!”</p>

  <p>Şapkayla, gözlük işe yaramıştı. Hayatım boyunca biriktirdiğim hiçliğe, adımdan sonra lakabımı da ekleyerek kapıdan geçtim.</p>

  <p>Bardakilerin çoğu erkekti. Tedirgin adımlarla ilerledim. İçeride garip olan bir şey vardı. Önce bunun çevreyi kuşatan yabancı bir yaşam tarzı olduğunu düşündüm. Bir süre sonra fark ettim. Tavanda toplanan sigara dumanı içerisini daha da basık gösteriyordu.</p>

  <p>Dilek’i hemen fark ettim: Altı kişilik bir grupla ortadaki masada oturuyordu. Yaklaştığımı görür görmez ayağa fırlayıp, bana doğru koştu. Ateşli bir öpücükle ödüllendirildim. Üstünde parlak renkli, bol bir pantolon vardı. El ele ilerledik. Dikkat çekmek utanç vericiydi, ama masadakiler bundan habersiz görünüyorlardı. Masaya vardığımızda bizi alkışlamaya başladılar.</p>

  <p>Hepsiyle tanıştım, ama adlarını iki kadeh sonra unuttum. Daha sonra, Dilek ısrar edince gözlüğümü çıkardım. Kızlardan birisinin doğum günüymüş, ortaya gelen pastayı söndürüp fotoğraf çektirdik. Herkes, özellikle de kızlar yıldızmışım gibi davranıyor ve aptalca sorular soruyorlardı; hiçbiri Akadlar’ı bilemedi, Babil’i müzikhol sanıyorlardı. Ama sahibim Dilek’ti, bunu hem masadakilere, hem de etrafta bizi seyredenlere kâh boynuma sarılarak, kâh dudaklarımdan öperek sık sık kanıtladı. Orada yeni bir şey daha öğrendim: Zengin olarak eğlenmekle bağırmak arasında bir bağ, ilişki vardı. Ne kadar çok bağırırsan o kadar çok bahşiş veriyordun. Gece yarısına doğru uykum geldi. Dilek’e dönüp, “İçkin bitti,” dedim.</p>

  <p>Güldü. Başını sallıyordu. Sabah erken işi varmış... Kulağıma eğilip ekledi. “Regliyim.”</p>

  <p>Beni başından savdığını düşünmedim değil, ama sonra onu istediği gibi becerebilecek kadar ayık olmadığımı hatırlayıp, sırıttım.</p>

  <p>Eve tek başıma döndüm; annemi hatırlayarak. Kadir’in dairesi, apartmanın ön cephesini is gibi kaplayan karanlığın içindeydi. Kapıyı itip içeriye girdim. ‘Mine onu senden kaçırdı.’ Ses böyle dedi. Peki, görkemli bir yıkıntıdan –bu dünyadaki varlığı eğretileşmiş bir göçmen için– bir yuva inşa edebilecek miydi? Güldüm; dostum diyebileceğim tek kişi, yakında bulutlardan ölüler ormanına göçecek, hiçliğe karışacak birisiydi. Anahtarı ilk denemede kilide sokup kapıyı açtım. Sahanlık garip bir kokuyla kaplanmıştı.</p>

  <p>Zil iki dakika sonra çaldı. Karşımda Selim’i bulacağımı bilerek kapıyı açtım. Oydu; sol elinde bir zarf, sağ elindeyse büyükçe bir torba vardı. Önce zarfı uzattı.</p>

  <p>“Kadir bunu sana vermemi söyledi... Bunları da Mine...” Torbayı da aldım. İçinde içki şişeleri vardı. Göz göze geldik. Bekliyordu. Omzumu silkince, “Kadir kontrol etmedi,” dedi.</p>

  <p>“Uykum var,” diye karşı koydum.</p>

  <p>“Ulviye’yle konuştum.”</p>

  <p>Devam etmeden susunca peşine takıldım. Üst kata çıktık. Duvarındaki harita pek değişmemişti. Tuvallere yaklaştım. Nasıl oluyor da bu çizdiklerini daire sanıyordu? Olmamış demeden önce bir süre daireleri inceledim. Sonra başımı salladım. “Olmamış.”</p>

  <p>İşimi çabuk bitirmiş olmama itiraz etti. “Kadir pergelle bakardı.”</p>

  <p>‘Kekelemeye başlayacak,’ dedi ses. Büyük tahta pergeli dairenin merkezini kestirmeye çalışarak bir yere yerleştirip, çemberi çizdim. “Gördün mü?”</p>

  <p>“Ötekine de bak,” dedi.</p>

  <p>Ötekinin çevresine de bir çember yerleştirdim. Çizdikleri elips bile sayılmazdı. Oysa Nihan dün daireyi kapattığını söylememiş miydi? “Yarın tekrar dene,” dedim, pergeli uzatırken.</p>

  <p>Kibritim kalmamıştı, sigaramı o yaktı, sonra kibriti söndüreceğine elinde tutmaya devam etti. “Ulviye birkaç güne kalmaz, kocasıyla birlikte Melek’i ablasından ister.”</p>

  <p>Uzattığım paketi geri çevirdi. Üfleyip parmaklarının arasında hâlâ yanmakta olan kibriti söndürdüm. Gözlerini Melek’in sırrını bildiğini söylemek istiyormuş gibi üzerime dikmişti. Ya Şeyhmuz’un akıbeti! Düşüncelerimi bir kenara bırakıp sordum. “Nasıl becerdin?”</p>

  <p>Önce baş düşmanının inatçılığını nasıl kırdığını söylemek istemedi. Ama çizdiği dairemsi şeyleri her gün kontrol edecek birisi gerekliydi ona; tuvali işaret ederek bunu hatırlattım.</p>

  <p>“Zavallı, kuşkulanan sadece kendisi sanıyor,” dedi sonunda. ‘Zavallı’ ve ‘kuşku!’ Bilmeceyi çözmeye çalışmadan sigaramı tüttürmeye devam ettim. “Sesler kesilince kızlara ne olduğunu görmeye gittim,” diye devam etti. Başını sallıyor, ırzına geçilen kızlar ayaklarının dibindeymiş gibi yere bakıyordu. “İIk kez o zaman olmadığını düşündüm...”</p>

  <p>Kızların üstüne basmamak için geri çekildim. Sessizlik uzuyordu. “Kimden söz ediyorsun?” dedim.</p>

  <p>“Kimden olacak, Tanrı’dan,” dedi.</p>

  <p>Ona bakınca anladım. Ulviye’ye düşüncelerini okuyabildiğini hissettirmiş miydi? Sigarayı söndürdüm. Eğer Ulviye de kuşkulanmaya başladıysa, Tanrı’nın işi bundan böyle epeyce zordu.</p>

  <p>“Artık seçimler olacak.”</p>

  <p>Yine seçimler! Başımı salladım. “Olacak,” dedim.</p>

  <p>“Ben komünistlere oy vereceğim.” Yüzüne merakla baktığımı görmüyordu, ama yine de açıkladı: “Ya deprem, ya da komünistler. İkisinden biri her şeyi yıkacak.”</p>

  <p>“Her şeyin yıkılmasını istiyorsun, öyle mi?”</p>

  <p>Evet, demedi. Sadece bakmakla yetindi. Bir an karşımdaki kaçığın Tanrı olmadığına şükrettim. Olsaydı taş taş üstünde kalmazdı.</p>

  <p>Yatmadan önce sıra zarfa geldi. İçinden çıkan kâğıtta Kadir’in yeni adresi yazılıydı. Kâğıdı cüzdanıma koyup, içindeki dolarları konsolun çekmecesine yerleştirdim; Nihan’ın giderken almadığı tabancanın altına. İçki torbasını olduğu gibi bıraktım; sabah halledebilirdim. Nasılsa saat dörde kadar boştum. Firdevs, yatağa uzandığımda geldi aklıma. Beni aramış mıydı?</p>

  <p>Yattıktan yirmi dakika sonra kapının zili bir kez daha çaldı. Gelenin Nihan olabileceğini düşünerek –dileyerek mi demeliydim– yataktan hızla doğruldum. ‘Onu özlüyorsun!..’ Sese cevap vermeden odadan çıktım. Salonda o koku vardı. Işığı açmaya hazırlandığımda zil tekrar çınladı. Ses, ‘Açma,’ diye mırıldandı. Düğmeye bastım; lambadan ışık değil, gerçek dışı canlıların gölgeleri saçıldı etrafa. Büyülenmiş gibiydim; sarsak adımlarla kapıya doğru ilerledim; ilerledikçe koku arttı. Neyle karşılaşacağımı bile bile kapıyı açtım. Loş ışığın altında iki büklüm duran karaltı uzak, korkutucu bir dünyadan gelmişe benziyordu. Burnumu tıkadım. Midemdeki o şey günler sonra tekrar kımıldadı. V, “Benim,” dedi.</p>

  <p>Korkuyla iğrenmenin karışımından oluşan o garip, sıvımsı duygu beynimden aşağıya yavaş yavaş yayıldı. Oydu; gelecekteki halim. Ses, ‘Hayır,’ diye karşı koydu. ‘Onu vicdanı öldürüyor, senin vicdanın yok.’ Boğazımdaki tıkanan hıçkırığı temizlemeye çalıştım, ama başaramadım. Zar zor mırıldandım: “Ne istiyorsun?”</p>

  <p>“Dövüldüm,” dedi V.</p>

  <p>“Ne istiyorsun?”</p>

  <p>Aklıma bu sorudan başka bir şey gelmiyordu. Anlatmaya koyuldu. “Kolunda 12 milyar liralık çanta taşıyan bir kadının üstüne kustum... Çırağan Oteli’nin girişinde...” Utançla kapıdan çekildim. Birkaç saat önce orada olduğumu, o kadınları gördüğümü ona söylemeli miydim? V, boş, belirsiz yüzüyle anlatmaya devam ediyordu. “20 milyarlık çanta da varmış... Trafik sıkışmıştı, üniformalı adamlar otelin önünde dilenen çocukları kovalarlarken kadını kapıda kıstırıp, çantasının içine kustum...” Eşikten içeriye girdi. “Nasıl başardın?”</p>

  <p>Sorusunun ardındaki merakı araştırmadım. Derisine dalıp gitmiştim. Geceleri yürüyebilmesi, hatta konuşabilmesi şaşırtıcıydı. Çünkü bu haliyle, hareket edebilmesi için güneş ışınlarına muhtaç bir sürüngene benziyordu. Sorusunu tekrarladı. “Nasıl?”</p>

  <p>Sesin art arda attığı çığlıklara aldırmadan geri geri salonun ortasına çekildim. V, birkaç adım atıp ilerledi. Kapı hâlâ açıktı. Bir süre kımıldamadan birbirimizi süzdük. Sonra cevap vermem gerektiğini hatırlayıp sordum: “Ne nasıl?”</p>

  <p>“Vicdanın,” dedi. “Nasıl oluyor da sana bir şey yapmıyor!” Katilimle nasıl barış yaptığımı merak ediyor! Sesinin duruluğu şaşırtıcıydı. Cevap vermeme kalmadan tekrar mırıldandı. “Acıktım. Bir bardak su verir misin?” Artık sadece su içebiliyor! Mutfağa gidip en büyük bardağa su koyarak salona geri döndüm. “Masanın üstüne koy,” dedi.</p>

  <p>Bardağı masanın üstüne koydum ve geri çekildim. Yeteri kadar uzaklaştığıma karar verince yaklaşıp suyu çabucak içti. Gerçekten acıkmıştı. Ses, ‘susamıştı’ diye düzeltti. “Bir bardak daha ister misin?” diye sordum.</p>

  <p>“Meyve suyun ya da sütün var mı?” Süt! Midem kasılırken başımı salladım. Geğirir gibi bir ses çıkarıp geriledi. Galiba başı yarılmıştı.</p>

  <p>“Nihan’lar peşini bıraktılar,” dedim, sessizlik uzayınca. “Yakalandılar ama senden kuşkulanmıyorlar.”</p>

  <p>Beni duymuyordu. “Sence ben de iyileşebilir miyim?”</p>

  <p>“Bilmiyorum,” dedim. “Ben...” Kusma diyecektim, demedim, “Ben senin yakalandığın hastalığa yakalanmadım sanırım.”</p>

  <p>Hıçkırır gibi bir ses çıkardı. “Işığı kapatır mısın?” Sesin kapatma demesine fırsat vermeden düğmeye bastım. Karanlık kara bir kefen gibi üzerimize serildi ve tekrar o gölgeli dünyaya döndük. Garip olan, giderek kokusuna alışmamdı. O pis kusmuk kokusu yok olmuştu sanki. “Unuttun, değil mi?”</p>

  <p>Soruları, uzun bir katarın vagonları gibi birbirini izleyen düşüncelerinin arasından ansızın doğup dudaklarına yükseliyordu. Çoğunu anlamamamın nedeni buydu. “Unuttuğum ne,” dedim, onu ölüme götüren katarı bütün olarak görmek umuduyla.</p>

  <p>“İnsanlar belleksizleşti. Tanrı, korunmaları için onları unutma yeteneğiyle donattı. Balıklar on beş saniyede unutuyor; insanlarınki belki daha uzun sürüyor, ama sonunda mutlaka unutuyorlar...” Artık bağırıyordu. Hayır, belki de ağlıyordu. “Elimde olsa, unutma duyusunu beyinlerden söküp atardım...”</p>

  <p>Yüzüm bir alevle dağlandı. Zeynep’in o kulübede tek tek saydığı bebekleri unutmaya çalışmamış mıydım? ‘Kov onu.’ Sesi bu kez dinleyecektim. “Artık git,” dedim.</p>

  <p>“Çok kötü durumdayım, biliyorum... Ama şimdi daha insanım... İnsanlaşıyorum; kusarken, kustukça...”</p>

  <p>“Git!” diye tekrarladım.</p>

  <p>V, sesim durduğu gölgeli dünyada duyulmuyormuş gibi konuşmaya devam etti: “Ben insanlaşıyorum, ama ya Tanrı? Tanrı sağır; Tanrı kör; Tanrı bunak... Yoksulları duymuyor, bebekleri görmüyor, acılarımızı unutuyor...”</p>

  <p>‘Acı’ der demez onun kim olduğunu anladım: O, insanları sağır, âmâ ve merhametsiz bir Tanrı’ya inanmaktan vazgeçirmeye gelmiş bir ermişti ya da acının, insancıl bir Tanrı’nın peygamberi... İkimiz de titriyorduk. O öfkeden, ben çevremi kuşatan dehşet duygusundan. Öyle midem bulanıyordu ki gözlerim kararıyordu; üşüyordum da. Önce ses başladı; ben onu izledim. Sonunda gölgelerin içine çekilen peygamberin yüzüne birlikte bağırmaya başladık:</p>

  <p>“Git!.. Git!.. Sana inanmıyoruz... Sana inanmıyoruz...” Ses kulağıma ne fısıldarsa ben de papağan gibi tekrarlayarak haykırıyordum: “Biz güzel kadınları becerip para kazanacağız. Bu kentte yaşayacağız. Bir ara, ölmeden önce annemize gideceğiz. Her şeyi unutacağız: Açlık çeke çeke belleğini yitirenleri, duvardaki mezarlığı, iki kez kör edilen kızları, süt içemeyen bebekleri, 1500 dolar karşılığında bedenleri parçalanan komünistleri...”</p>

  <p>Söylediklerimden utanıyor, ama bağırıyordum. Kendimi aşağılamak, aşağılıklığımın farkına varıp utancın koynuna sığınmadan alçaklığıma teslim olmak rahatlatıcıydı. V geri dönüp, sahanlıkta kayboluncaya kadar bağırmaya devam ettim. Neden sonra, Selim kapıda belirince, sustum. Saçları ıslaktı. “Ne oldu?” dedi.</p>

  <p>“Hiç,” dedim aceleyle. “Kapıda bir gölge gördüm.”</p>

  <p>Başını salladı. “Kimse yoktu,” dedi. Kendinden emindi. “Söyledim ya, sayıklıyorsun.”</p>

  <p>“Ya kapının zili! Çaldığını duymadın mı?”</p>

  <p>“Hayır,” dedi. “Duş yapıyordum. On dakika önce yataktan fırlayarak kalktın. Salonun ışığını açıp, kapıyı araladın, ardından mutfağa gittin... Geri döndüğünde ışığı kapatıp bağırmaya başladın.”</p>

  <p>Üstüne yürüyüp yakasına yapıştım. “Yalan söylüyorsun!” Belki de V’ye dış kapıyı o açmıştı. “Ya koku? Kokusunu da duymadın mı?”</p>

  <p>“Evet, garip bir koku var ortalıkta,” dedi.</p>

  <p>Burnunu köpek gibi ileriye doğru uzatmıştı. Sesten önce sordum soruyu: “Kâbus mu sence?”</p>

  <p>Selim, “İçki içme; sana dokunuyor,” diye mırıldandı.</p>

  <p>Masaya baktım: Mutfaktan getirdiğim bardak koyduğum yerde duruyordu... Selim, bir süre daha beni süzdü, ardından geri dönüp Kadir’in dairesine girdi. Orada ne işi vardı?</p>

  <p>Soruyu cevaplamadan yatak odasına yürüdüm. Yatak, sunak taşına benziyordu; yine de üstüne uzandım. Eğer gerçekten onu görmüşsem, V’nin uzaklaşmasıyla hafifleyen bulantıyla baş edebilirdim, ama az sonra kafası kesilecek bir kurban gibi üşüyordum. Gözlerimi kapayıp bedenimi ele geçiren dehşet duygusunu izlemeye koyuldum. Tanrı’ya böyle vardım. Kötürüm bir Tanrı! Bu gece tebasından birini yitirmişti. Ardından anneme ulaştım. Onu sevmekten ne zaman vazgeçmiştim? Zor bir soru: Aslında banyoda onu çıplak gördüğümde edindiğim ve geceler boyunca peşimi bırakmayan o şehvetli utancın üstünü örtmek için arkamı döndüğümden beri uzaklaşıyordum ondan.</p>

  <p>Uyumadan önce bir ara 12 milyarlık çantayı da düşündüm. Bu paraya en az on iki bin tane 1 litrelik süt alınabilir... 1 litreden dört bardak çıksa, yaklaşık elli bin bebeğe süt içirebiliriz... Ya da, yüz otuz yedi bebeğe bir yıl, her sabah bir bardak süt veririz... Ya 20 milyarlık çanta? Onunla neler yapabiliriz?</p>

  <p>Sonra düşünmekten vazgeçtim. O lanet vicdanım eski yerinde tekrar kök salabilirdi. Çok zor uyudum.</p>

  <p class="bas2">3</p>

  <p>Sabah uyanınca Dilek’i aradım; gece ayrılırken erken kalkacağını söylemiş olmasına rağmen saat onda telefonu kapalıydı. Berbat bir rüya görmüştüm. Pantolonumu yırtmaya çalışan kadınlarla dolu, Bibi ve Aysel’in eli sopalı gardiyanlık yaptığı bir hapishanedeki tek erkektim. İkisinin arasında dayak yiyordum.</p>

  <p>Yavaş yavaş boy atan kuşkuyu daha fazla büyütmemeye karar vererek kahvaltının sonuna kadar bekledim. Kadir’in dairesi bir mezar gibi sessizdi. Kahveyi bitirince duş yapıp Dilek’i tekrar aradım. Telefonu çaldı, ama bu kez de açmadı. İşini, her neyse, hâlâ bitirememiş olması garipti.</p>

  <p>Masadakileri toplamaya üşendiğimden salonda oyalandım; televizyon, gazete –Bibi’nin köşesine bakmak içimden gelmedi–, ardından Kadir’in bir türlü yarılayamadığım kitabı. Bir ara annem aklıma geldi, ama bu düşünce de çabuk uçup gitti kafamdan. Öğleye doğru –yapacak başka bir şey bulamadığımdan– Kadir’in yeni evinin yolunu tuttum. Yarım saat kadar sonra Suadiye’de deniz gören bir apartmanın önünde durduğumda güneş tepedeki yerini almıştı, ama ben bedenimi sıvazlayan esintiyle ürperiyordum. Soğuk yönsüz ve akıl karıştırıcıydı: İçimdeki buzdan mı, yoksa tenimdeki kıştan mı yayılıyordu, belirsizdi.</p>

  <p>Merdivenleri renkli mermerlerle kaplanmış apartmanın dokuz numaralı dairesi üçüncü katta, ön cephedeydi. Zili çaldım. Kapı hemen açıldı. Mine’yi görmeyi ümit ediyordum, karşımda Kadir’i bulunca şaşırdığımdan bir şey söylemeden bir süre öyle durdum. Kadir, sanki saatlerdir bekliyormuş gibi sabırsız bir yüz ifadesiyle uzanıp beni içeriye çekti.</p>

  <p>“Gel, gel! Ben de seni arayacaktım,” dedi, yanaklarımdan öptükten sonra.</p>

  <p>Peşinden yürüdüm, koridoru geçip geniş, denize bakan salonda ilerledik. İçeride kutsal yerlere özgü bir dinginlik vardı; ebedi ve ruhsal... Eşyalar az, ama hem renk hem de tarz olarak birbiriyle uyumluydu. “Güzel bir salon,” dedim, evine ilk defa gelen bir misafir nezaketiyle.</p>

  <p>“Kötü bir evde oturmak, çirkin bir kadınla evlenmek gibidir. Mine burasını üç gün içinde bu hale getirmiş, inanabiliyor musun?” Ben olsam hemen inanırdım, ama anlaşılan o zorluk çekiyordu. “Arada, buraya gelmem için önce ölmem gerekirdi diye düşünmüyor değilim.”</p>

  <p>“Kim sana cennete gideceksin dedi ki?”</p>

  <p>İkimiz de güldük ve Mine’nin cennetinde, denize bakan divana yerleştik. Apartmanın öndeki geniş gezi yolunun ardında Adalar’a doğru uzaklaşan vapurlara daldım. Deniz, süt kabı gibi tütüyordu. “Mine hastanede,” dedi. “Artık yarım gün çalışıyor; genellikle sabahları...”</p>

  <p>Bıraksam bir günlük yaşamının bütün ayrıntılarını altı aydır ayrıymışız gibi tek tek anlatacaktı. Elimi farkında olmadan tutunca ne kadar mutlu olduğunu anladım. Yakında ölecek olması ne saçmaydı. “İyi görünüyorsun,” dedim, parmaklarını sıkıp.</p>

  <p>“Düzenli yaşam,” deyince gülümsedim. Çok mutluydu. Hem de bir günde düzenli, kocaman bir hayat edinecek kadar. “Seni neden arayacaktım, biliyor musun? Şu liste var ya! Hani benden sonra yemeğe çağıracağın... Şu... Şu..”</p>

  <p>Şu’dan sonrasını getirmeyince hatırlattım. “Eski sevgililerin.”</p>

  <p>“Şiişt!” Korkuyla öne eğilmişti. “Sus! Mine her an gelebilir. Ne yapacaksın, biliyor musun? Eve döner dönmez o kâğıdı yırtacaksın! Listeyi hazırlarken Mine’yle evleneceğimi bilmiyordum.”</p>

  <p>“Peki,” dedim. “Yırtarım.”</p>

  <p>“O iyiliğin yerine şahidim olmanı istiyorum. Nikâha herkesi çağıracağız.”</p>

  <p>Öyle bakıyordu ki dayanamayıp ona sarıldım. Bir süre kollarımızla birbirimizi sıktık. Oysa Mine hemen boşansa bile yeniden evlenmek için epeyce beklemesi gerekecekti. Yine de kulağına eğilip, “Bu şahit olacağım en olağanüstü, ama en garip olay olacak,” dedim.</p>

  <p>“Kabul etmeliyiz, Tanrı usta bir ressam. Birkaç güzelliği karıştırıp benzersiz bir hamurdan yaratmış onu. Tanıdığım bütün sarışınların, esmerlerin ve kızılların güzelliğinden... Bu sabah yanımda uyurken onu seyrettim ve ardından artık Tanrı’ya inanmaya karar verdim.”</p>

  <p>Geri çekildim. İnsanların en günahkârı olmaya soyunmuş dostum, yeniden Tanrı’nın safında! <i>Tövbenin kalın abasını</i><a href="../Text/dipnot.xhtml#Footnote0027" id="Feedback0027"><sup>[27]</sup></a> kuşanmış... V’nin ve Ulviye’nin kaybından sonra Tanrı için büyük bir kazançtı bu. Ya şeytanla yaptığı anlaşma! ‘Her büyük karşı koyuşun sonu görkemli bir teslimiyettir...’ Şeytandan uzak durmamı ihtar eden ses böyle deyince sigara çıkarıp yaktım.</p>

  <p>“Hasta mısın?”</p>

  <p>Bu kez konuşan ses değil, Kadir’di. “Neden sordun?” dedim. “Öyle mi görünüyorum?”</p>

  <p>“Bilmem. Bana biraz üşümüşsün gibi geldi.”</p>

  <p>Tenimde dolanan soğuğu hissetmişti. Birden direncim kırılıverdi. “Biliyor musun, nikâh şahidin olmasını istediğin adam boktan herifin teki,” dedim. “İstersen vazgeç!” Dikkatle baktı, ama vazgeçerim demeyince, “Annemi 1500 dolar için sattım,” diye devam ettim. “Yakında ölecek, ama ben gelecek ayın parasını da alabilmek için burada kalacağım.”</p>

  <p>Annemin ölümünden söz ederken onunkini de hatırlatıyordum. Kadir, “Ölüm hepimiz için sadece bir zaman meselesi,” dedi, densizliğime aldırmadan.</p>

  <p>Boktan herifin teki olup olmadığımınsa üstünde durmadı. “Hayal görmeye başladım,” diye üsteledim. “Geceleri var olmayan kişiler yaratıp, onlarla konuşuyormuşum. Selim söyledi.”</p>

  <p>O ketum sessizliğini sürdürmeye kararlıydı. Hayallerle işini bitirmiş bir hayalet adam olduğunu unutuyordum onun; divandan kalkıp salondan çıktı. Ben Heybeli’ye doğru uzaklaşan vapura daldım. Az sonra içinde meyve suyu olan iki bardakla döndü. Gülümsedim. İçkiden başka bir sıvı içtiğini görmek garipti. Birden sordu. “Selim’den ne haber?”</p>

  <p>Göz göze geldik, bakışlarındaki merak değildi; boktan heriflikten vazgeçip kendim olmam için zaman tanıyordu. “Her zamanki gibi,” dedim; anlayış gösterdiği için minnet duymuyordum. “Sen olmayınca iş bana düştü.”</p>

  <p>“Bence eninde sonunda kafasını uçuracak,” dedi. Ağzına soktuğu işaret parmağına bakakaldım. “Zilan’ı bekliyor,” diye devam etti; başını da sallıyordu. “Daireyi kapatmamasının nedeni bu. O kız için bir şeyler yapmak.”</p>

  <p>Sözlerinin ardından meyve suyunu yudumlamaya koyuldu. Soğukkanlılığı garip ve zalimdi. “Nasıl emin olabilirsin?” dedim.</p>

  <p>“Bütün acıklı öykülerin mutlaka dramatik bir sonu olur.” Meyve suyundan tat alır gibiydi. Ben elime tutuşturduğu bardağı sehpaya bıraktım. “Biliyor musun, bazen o iki Kürt kızını okula götürenlerin arasında Selim’in de olabileceğini düşünmüyor değilim.”</p>

  <p>Sigarayı söndürüp ayağa kalktım; ya da ayağa kalkıp, sigarayı sonra söndürdüm. Hangisini önce yaptığımı hatırlamıyordum; şaşırmıştım. Öfkeliydim de. “Benim bilmediğim bir şey mi öğrendin?” dedim.</p>

  <p>“Yoo!”</p>

  <p>Oğlu gibi sevdiği birisinden nefret etmek için bir neden mi arıyordu? ‘Nefret ettiğimiz birisinin ölümüne katlanabiliriz...’ Kim bilir, belki de ses haklıydı. Cennete taşınmış, bir günde hemen bir hayat edinmiş, edinir edinmez de bedenini kemiren tümörleri unutmuştu. Aslında şaşırtıcı olan buydu. Kimin daha uzun yaşayacağına o mu karar verecekti? “Kim bilir!” dedim, vurgulu bir sesle.</p>

  <p>Yüzüme baktı. Ne demek istediğimi anlamış mıydı? Yaklaşıp konuşmaya başladığında anladığı ortaya çıktı.</p>

  <p>“Mine bana bir kız çocuğu doğuruncaya kadar ölmeyeceğim. Duydun mu?” Elini omzuma koydu. “Önce bir kız, sonra, Azrail Efendi buyur gel, buradayım diyeceğim...”</p>

  <p>Sesi öyle kararlıydı ki, ölümünün zamanına karar verebildiğine inanıyormuşum gibi başımı salladım. Evet, hem kararlıydı, hem de inançlı! Asla kendini itiraf etmeyeceğini ele veren ketum bakışları söylüyordu bunu. Sanırım bir anlaşma peşinde olduğundan kuşkulanmama da yol açan bu oldu... Soruyu benden önce ses sordu: ‘Peki kiminle!’ Tanrı, Şeytan? Merakla sorunun cevabını aradım. Yüzü bomboştu; duyguları, korkuları, umutları, neyi varsa içine çökmüştü. Sonsuz bir kuyu! Bir sigara daha yaktım. ‘Tanrı’yla anlaştığını düşünmekle acele ettin...’ Ses belki haklıydı. Mine onu Tanrı’ya yönlendirirken, kızını görmeden ölme düşüncesi Şeytan’a itiyor olmalıydı; hayatla ölüm arasında çarmıha gerilmiş bir zavallı...</p>

  <p>Neden sonra, sigaranın sonuna doğru, sıranın bende olduğunu hatırlayıp, “Anladım,” dedim. “Ölmek bir zamanlama meselesi... Böyle demiştin, değil mi?”</p>

  <p>‘Evet,’ ya da ‘dedim,’ demedi. Dili de yüzündeki her şey gibi dibindeki o kuyuya çökmüştü. Meyve suyunu bitirinceye kadar konuşmadık. Başka bir vapur Heybeli’ye doğru uzaklaşırken aklıma Nihan geldi. Kadir’e üstü kapalı Hayalet’ten söz ettim. Verdiği karşılık şaşırtıcıydı. “Hepimizi, her şeyi yöneten bir örgütün varlığı pekâlâ mümkün...”</p>

  <p>Bu sonuca nasıl varmıştı? Sormama kalmadan tekrar daha Mine’nin rahmine bile düşmemiş kızına döndük.</p>

  <p>“Sana doğruyu söylemem gerek. Belki de hiçbir zaman şahidim olamayacaksın. Çünkü Mine kararsız... Hiç evlenemeyeceği adamın çocuğunu doğurmak ya da son ayları...” Duraksaması kısa sürdü. İnsan her şeye alışıyordu; kendi ölümüne bile. “Yani ben ölürken zamanını hamilelikle geçirmek istemiyor. Düşüneceğim, dedi. Oysa gerçek ölümsüzlük bu. Anlamıyor! Bizi bir aile yapacak tek şey bu çocuk...”</p>

  <p>Büyük aile! Yıllar sonra bir bebek, bir arabanın arka koltuğunda parçalanan ablasını geri getirecekti... O sırada dış kapı açıldı. Mine gelmişti; toparlandık Mine, önce Kadir’e, sonra bana sarıldı. Üçümüz ortada büyük, karmaşık bir yumak gibiyken gözüm aynadaki görüntümüze takıldı: Aramızda cennete en çok yakışan oydu.</p>

  <p>Mine, Kadir’e bir bardak meyve suyu daha verdikten sonra salonda aşağı yukarı yürümeye başladı. Kontrol etmekte zorlandığı çocukça bir sevinçle doluydu; çok geçmeden neşesinin nedenini Kadir’in koluna girerek açıkladı:</p>

  <p>“Bu akşam saat sekizde...” Bazen onun ne kadar utangaç olduğunu unutuyordum; yüzü kıpkırmızıydı. “bu adamla evleniyorum...”</p>

  <p>O adama döndüm. Kadir, Azrail’in orağının önündeymiş gibi titriyordu. İkimiz de Mine’nin, kızını doğurmaya razı olduğunu haber verdiğini anlamıştık. Garip bir önseziyle irkildim. Anlaştığı Tanrı değil, Şeytan... Belki de yanılıyordum: Hiçbir sevinç, hiçbir mutluluk, ne denli büyük olursa olsun, varoluşumuzun o hüzünlü yalnızlığını yok edemiyordu.</p>

  <p>Yaklaşıp ikisini de öptüm. Gelecek düşüncesi çoğumuz için huzurlu bir geçmiş özleminden başka bir şey değilken, Kadir için gelecek, çoktan bir sabit fikre dönüşmüştü: Bir kız çocuğu... Belki yeni bir kitaba da başlardı. Saf aşkı bulduğunda tekrar yazacağını söylememiş miydi? Birkaç adım geriye çekildim. Yakında kıskanıp boy ölçüştüğü Tanrı’sına kavuşacak bir hayalet insan ve ömrünü babasız kızını büyütmeye adayacak bir Tanrıça! Bu sadece aşıkların yazgı diyebileceği bir durumdu. Bize sorsalar, budalalık derdik. Yazgısını hatırlatmak dürtüsüyle Mine’ye döndüm. Boşunaydı: Başına gelecek her şeyi kabullenecek... Bir kadın için aşık olmak bu değil miydi?</p>

  <p>Mine gülerek Kadir’i işaret ediyordu. “Henüz boşanmadım, ama beyefendinin bu durum için bulduğu çözüme evet dedim.”</p>

  <p>Kadir utanarak başını öne eğdi. Oysa dili yürekliydi. “Evlenmek için burjuva hukukuna, yasalarına neden ihtiyacımız olsun? Evlilik, özetle şahitler önünde verilen bir sözden öte nedir ki? Bir kadınla bir erkek birbirlerine karşı şiddetli bir tutku duyuyorlarsa doğa gereği birbirlerinindirler ve insanların yasaları ne derse desin, Tanrısal yasa gereğince birbirlerine aittirler.”</p>

  <p>“Gördün mü?” Mine ona bakıyordu.</p>

  <p>Kadir ise bana: “Bunlar benim değil, Schopenhauer’ın Chamfort’tan yaptığı alıntılar...” dedi, sonra telaşla ekledi: “Schopenhauer önemli bir filozoftur...”</p>

  <p>İkisini de tanımıyordum; yine de Tanrısal yasalara göre yapılacak törene şahitlik edecek Melek, Mehmet, Selim ve Zilan’ı toparlayıp, saat sekizde tekrar cennete geri dönmem gerekiyordu. Mine’nin hazırladığı soğuk şeyleri yiyip evin yolunu tuttum.</p>

  <p>Selim’in dışında herkes haberi sevinçle karşıladı; Zilan’ınsa olup biteni kavraması zor oldu. Yalnız kaldığımızda Selim’e surat asmasının nedenini sordum. Omuzlarını silkti. Mine’ye Kadir’in öleceğini söylemeye hazırlandığım sabah bana, ‘Bırak Kadir’le gitsin,’ dediğini unutmuşa benziyordu. Biraz söylendim, ama kekelemeye başlamasından korktuğumdan üstelemedim. Bir ara Kadir’in onun hakkında söylediklerini duyduğunu düşünmedim değil. Üşümem hafiflemişti. İyi olan tek haber buydu.</p>

  <p>Duş aldım, ardından Dilek’i tekrar aradım. Telefonu yine açmadı. Giyinmeye başlamıştım ki, kapı çalındı: Selim; Zilan da yanındaydı; çıkmaya hazır görünüyorlardı. Zilan’a güzel olduğunu söylemek için parmaklarımı bitiştirip, elimi salladım. Ama o bunu bozkurt işareti sanarak korkuyla karşılık verince kısa bir şaşkınlık yaşadık. Selim onu masanın yanındaki koltuğa oturtarak yatıştırırken utançla yatak odasına döndüm. “Gelmek istemiyorum.”</p>

  <p>Selim’di, beni izlemişti. “Neden?” diye sordum.</p>

  <p>“Çünkü büyük patron da gelebilir.”</p>

  <p>“Büyük patron!”</p>

  <p>“Babası,” deyip, bu kez sormamı beklemeden açıkladı: “Mine’nin... Ona bir dahaki karşılaşmamızda Zilan’la mutlaka evlenmiş olacağımı söylemiştim.” Yüzüne bakakaldım. Gerçekten o kızlara... Düşünce ikimizi de kirletecekti; yarım bırakıp sigara yaktım. Ayakkabılarım boyasızdı. Birden atıldı. “Bizi evlendirir misin?”</p>

  <p>Eğer sabahları aynada yüzüne bakıyorsa o da şimdi benim ürperdiğim gibi ürperiyor olmalıydı: Tabutunun çivisini çakmış, elini mezarının kapısına uzatmış birisi... Kadir’in dediği gibi yakında kafasını uçuracaksa bunun için mermiye gerek yoktu. Kafası da dahil, her şeyi zaten çatlamıştı. Arkamı döndüm. Ayakkabıları boyamalıydım. “Baban belki gelmez,” dedim. “Acele karar verme.”</p>

  <p>“Artık sadece Zilan katılıyor...”</p>

  <p>Cümlelerinin yarısı beynindeki o sisin içinde kayboluyordu. Özellikle de ilk yarısı. Sağ tekini aldım; insan bu saatte ayakkabılarını nerede boyatabilirdi? “Neye Zilan katılıyor?” dedim. “Nikâhlara mı?”</p>

  <p>“Cenaze törenlerine,” dedi. “Sayı yüze yaklaştı...” Bağcıklardan biri kısaydı. Selim, öç alır gibi ekledi: “Seni çağırmıyoruz.”</p>

  <p>Doğruldum. Eşit uzunlukta olmasa da, sonunda bağlayabilmiştim bağcıkları. Doğruldum. Eğer sormazsam asla bitirmeyecekti. “Neden çağırmıyorsunuz?” dedim.</p>

  <p>“Çünkü şapka takıyorsun... Zilan’ı korkutabilirsin.” Ağzımı açmadan derin bir soluk alıp odadan çıktım. Peşimden gelmedi. Zilan, onu bıraktığımız gibi oturuyordu. Biraz bekledim, sonra hüznün heykeline dönüşmüş hareketsiz bedenle yalnız kalmamak için odaya geri döndüm. Selim yatağa, kalktığım yere oturmuştu. Beni görünce gideceğimizi hatırlamış gibi aceleyle ayağa kalktı. Ama odadan çıkacağına ayakkabılarımı işaret etti. “İstersen boya getiririm, bende var.”</p>

  <p>Aklı gölgeye dönüşmüştü; ya önüne geçiyor ya da arkasından geliyordu. “Biliyor musun, keçileri iyice kaçırdın,” dedim.</p>

  <p>“Sen de,” dedi hemen, altta kalmaktan hoşlanmayan çocuk tavrıyla. “Geceleri sayıklayıp, hayaletlere bağıran, var olmayanlarla konuşan kim?”</p>

  <p>V yok muydu? ‘Kulakları keskin bir deliyle tartışmamalısın...’ Sese hak verip, “Tamam,” dedim. “Hadi ötekileri de alıp gidelim.”</p>

  <p>“Ön-ön-cee niii-kâh!” Şaka yapmıyordu; aslında hiç yapmamıştı. Hayatı sabit bir fikrin çevresinde inatçı bir katır gibi dolanmak olan birisinden ne beklenirdi? “Yooo-k-sa geel-mem,” diye üsteledi.</p>

  <p>Şapkamla gözlüğümü bırakıp, aşağıya indik, Melek’le Mehmet şahit oldular. Selim’le Zilan karşıma geçti; ayaküstü bir şeyler geveleyip, “Sizleri karı koca ilan ediyorum,” dedim ve böylelikle Schopenhauer’ın yasasına göre ikisini evlendirmiş olduk. Biraz daha oyalanırsak Mehmet’in de aynı şeyi isteyeceğini düşündüm. Ama Melek görmeyen gözleriyle evlenmemeye yemin etmiş bir azize gibi bakıyordu. Zilan başlangıçta epeyce heyecanlandı, ancak törenin sonuna doğru sakinleşti. Olup bitenler belki saçma, belki inandırıcılıktan uzaktı, ama şiirsel bir büyüleyiciliği vardı. En kötü şair bile kendine mutlaka bir dinleyici bulur; önemli olan şiir yazmaktır... Sahte evlendirme memurluğu hiç olmazsa bana bunu öğretmişti.</p>

  <p>Saat sekize on kala Mine ve Kadir’le buluştuk. Kadir’in üstünde geçen sefer yemeğe çıktığımızdaki takım vardı. Mine, krem rengi bir elbise giymiş, şapka da takmıştı. Daha önce görmediğim iki kadın nedimeleriymiş gibi yanındaydı. Selim’in umutları gerçek olmadı; büyük patron, güzel Kürt gelini görmeye gelmemişti. Aynı günde evlenen iki kardeşin birbirlerine sarılmalarını seyrettim. Zilan ile Selim, Kadir ile Mine... Üçü ölüm mahkûmu, dört mutlu insan! Mutlu olmaları şaşırtıcı, ama gerçekti. Sıcaktı da. Bir süre sonra tenimde dolaşan o soğuk kayboldu. Aşk ölümden büyüktür... Öğretici bir geceydi.</p>

  <p>Kadir, bu yüzden olacak, hayat iksiri içmiş gibi canlıydı. Gülüyor, herkesle tek tek ilgileniyor, her yanından geçişinde, kusursuz ev sahibesi rolünü oynayan Mine’ye zavallıyı utandıracak kadar sıkı sarılıyordu. Zeus’tu sanki. İkinci kadehi bitirirken kızının bu gece hayat bulacağına emin oldum: Tanrı’ya inandığımdan değil, Şeytanla ilgili bildiklerimden çıkarıyordum bunu. Belki de yine hızlı içmiştim. Herkes neşeliydi. Neden! Önce mantıklı bir cevap bulamadım. Sonra aşk şiiri yazdığımızı kavradım. Herkes bir şairdi. Melek, çok geçmeden duygulu bir şiir okumaya başladı. İçine döndürdüğü bakışları, sesini yüreklerimizi kavrayan bir ele dönüşmüştü. Hepimiz ağladık; kimimiz açıkça, kimimiz gözyaşlarımızı gizleyerek. Kadir’le Mine’den yayılan mutluluk mutsuzluğumuza katlanmamızı kolaylaştırıyordu.</p>

  <p>Etrafındakiler dağılınca Melek’in kulağına eğilip Mine’ye anlatacağımı söyledim. Başını salladı. Mırıldanıyordu da: “Şeyhmuz öldü.” Görecekmiş gibi kaşlarımı kaldırdım. “Sana inanmıyorum,” diye üsteledi.</p>

  <p>Şeyhmuz’un yaşadığını kanıtlarsam Mehmet’le evlenir miydi? Belli belirsiz başını salladı. Mehmet’i aradım. Bir köşede tek başına gazoz içiyordu. “Çok şanslısın,” dedim, yanına gidip. “Eğer arada olmasaydın Melek’i elinden alırdım.”</p>

  <p>Mehmet güvenle başını salladı. “Geç kaldın. Bizimkiler yarından sonra onu istemeye gidiyorlar.” Gözlerini kaçırıp başını öne eğdi. “Aslında sana bozuluyorum.” Belki neden bozulduğunu sormalıydım, ama merak etmiyordum. Sormayıp gülümsedim. Acaba kira borcum mu var diye düşünürken, “Ne zaman vazgeçeceksin bu dadı şarlatanlığından?” diyiverdi.</p>

  <p>İki ay sonra diyecektim; Mehmet beni beklemeden pencerenin önünde oturan Melek’e doğru uzaklaştı. Sendelemiyordu; aşk, sanki bacağını uzatmış, yürüyüşünü düzeltmişti. Ya Melek! Nasıl olup da evdeki en iyi manzaralı yeri bulmuştu? Bunu düşündüğüm sırada cep telefonum çaldı. Galiba dördüncü kadehteydim. “Şimdi uygun değilim, Dilek Hanım,” dedim, konuşmasına izin vermeden. “Bütün gün aklınız neredeydi?”</p>

  <p>“Ben Nihan!” dedi uzak ses. “Seni mutlaka görmem gerekiyor...” Nihan! Beni sevmemiş –sevememiş– bir kadın daha. Beni neden görmek istediğini sormadım. Olur ya da olmaz da demedim, bekledim. “Evdeyim, sabaha kadar çalışacağım...” diye mırıldandı.</p>

  <p>Mırıltısı söndükten sonra telefonu kapattım. Kadir hâlâ mutluydu. Yanına yaklaşıp, “Doğru mu?” diye sordum. “Şu gelincik meselesi... Güya ilk açtıklarında onları bulup rüzgârdan korumak için önüne taş duvar yapar, üstüne mendilden çadır geçirirmişsin.”</p>

  <p>Gülmeden karşılık verdi. “Bunu da nereden hatırladın şimdi?”</p>

  <p>“Kadınların seni neden sevdiklerini anlamaya çalışıyorum. Belki işime yarar,” dedim.</p>

  <p>Elini kadınların beni neden sevmediklerini biliyormuş gibi omzuma koydu. Keyfini kaçırmıştım. “Ah şu kadınlar! Gençken bizi olgunlaştırmalarını, yaşlandığımızdaysa bizi gençleştirmelerini umduğumuz sihirbazlar...”</p>

  <p>Bu cevap değildi. “Neden?” diye üsteledim. “Bana doğru dürüst, işime yarayacak bir şeyler söyle.”</p>

  <p>“Bak, varlık bilinci edinmekle, acı çekmek arasında güçlü bir bağ var; bütün bildiğim bu.”</p>

  <p>Acı çekersen kadınlar seni severler... Söylemek istediği buydu. “Anladım,” dedim. “Sen büyük hamalsın; kadınların payına düşenleri de çekiyorsun. Bu yüzden seviyorlar seni.”</p>

  <p>Acıdan, acı çekmekten söz ediyorduk, ama Kadir bundan habersizmiş gibi güldü. “Evet, neden bir listem var sanıyorsun...” Keyiflenmişti; listenin uzunluğunu mu hatırlamıştı? Sormama kalmadan telaşla toparlandı. “Şişt... Ne zaman liste desem...”</p>

  <p>Yana dönünce Mine’yle karşılaştım; daha doğrusu, bütün yüzünü kaplayan mutlu ve parlak gözleriyle. Sanırım bu yüzden o yıldızı hatırladım. Şu elli dolara adımı verebileceğim yıldızı. Farkındaydım, saçmalıktı; bir kadın tarafından sevilmeden gökyüzüne yerleşmeyi planlıyordum. Nihan, Dilek, Zeynep, Şeyda... Ya Aylin? O beni sevmiş miydi?</p>

  <p>“Nasılsın?” diye sordu.</p>

  <p>Mine’ye Aylin’den de çocukluğumdan da söz etmedim. Sırada başkası vardı. Yüzünün kızarmasına aldırmadan karakolda Melek’in başına gelenleri kulağına fısıldayıp, Mehmet’in koynuna bakire olarak girmesi için yardım etmesi gerektiğini anlattım.</p>

  <p>Sonra Kadir endişeyle bize yaklaşırken, Mine’nin yanından ayrılarak kendimi çevremde akıp giden neşe ve aldanış ırmağına bıraktım ama bilinçsiz sürüklenişim çok uzun sürmedi. Aklıma yine garip sorular geldi. 12000, 20000 litre süt kaç kilo eder? Geldiğimizde Mine’nin yanında gördüğüm kadınlardan genç olanını yakalayıp ona sordum. Kadın soruyu duyunca şaşırdı, yine de kesinmiş gibi rakamları verdi:</p>

  <p>“Yoğunluğu 0,9 olsa, 10800 ve 18000 kilo...” Ben rakamları unutmamak için tekrarlarken kadın dördüncü kadehin sonuna doğru yanıma yaklaştı ve rakamları düzeltti. “Sütün yoğunluğu suya yakınmış, dolayısıyla 12000, 20000 kg kabul edebilirmişiz...”</p>

  <p>Kadına teşekkür etmem gerektiğini düşündüğümden olacak, ona olduğundan daha insan olmak isteyip istemediğini sordum. Gülümsedi. “Öyleyse kus,” dedim. “Galiba tek yol bu.”</p>

  <p>Tam gece yarısında Nihan’ın dairesinin önündeydim. Zili çalmadan önce garip bir kararsızlığın içinde yalpalayarak kapının önünde epeyce bekledim: Buraya ait değilim! Kafamda sağa sola çarparak tekrarlanan düşünce buydu... Ama bu pek inandırıcı bir gerekçe değildi; çünkü küçük prensi oynadığım o uğursuz akşamdan beri hiçbir yere ait değildim. Onunla yatmak mı istiyorum? ‘İstiyorsun,’ dedi ses. ‘Dilek’i becerirken bile onu düşlüyordun.’ Kapı, önündeki düşünceli dikilişim daha sürecekken kendiliğinden açıldı.</p>

  <p>“Merhaba.” Şort giymemişti. Üzerindeki dizleri yırtık pantolonu görünce bacaklarını seyretmeyi umduğumu fark ettim. Kenara çekildi. Cevap vermeden içeriye girdim. “İyi misin?” dedi bu kez.</p>

  <p>“Kötü mü görünüyorum?”</p>

  <p>Kapıyı kapattı. Geleceğimden emin olduğundan kulağı kirişte beklemiş olmalıydı. Peşinden yürüdüm. Görünürde salonda pek değişiklik yoktu, ama kapının önündeki o garip duygunun etkisiyle olacak, nedense sanki başka yere gelmişim gibi hissediyordum kendimi.</p>

  <p>Yüzüme bakınca cevap verdi: “Yoo, ama sanki üşümüş gibisin.”</p>

  <p>Üşüdüm: Hayat ateşinin yeniden canlandırılmasını bekleyen birisiyim ben... Böyle demek istiyordum ama, “İyiyim,” dedim.</p>

  <p>Açık bilgisayara doğru yöneldi. “Sana bir şey göstereceğim.”</p>

  <p>“Yıldızımı mı?”</p>

  <p>Yarı yolda durdu. Ona bir yıldız ısmarladığımı, bu gezegenden kurtulup uzaya sığınmak istediğimi unutmuştu. Üstelik parayı da peşin vermiştim... Nihan utanmış gibi bilgisayara yaklaşmış, tuşlarla uğraşmaya başlamıştı. Sigara yaktım ve beklemeye koyuldum. Beş dakika kadar sonra bana döndü. Bulmuştu. “Bu nasıl?”</p>

  <p>Yanına yürüdüm. Bilgisayarda keten helvasını andıran toz kümesinin arasındaki donuk bir ışığı gösteriyordu. Bakışlarımı ekranı kaplayan bulutsu nesnenin üstünde dikkatlice dolaştırdım, sonra seçim yapmış gibi, “Fena değil,” dedim.</p>

  <p>“NGC 200498...”</p>

  <p>“NGC!”</p>

  <p>“Yeni Genel Katalog’un İngilizcesinin kısaltılmışı...”</p>

  <p>“Hani adı Umut olacaktı,” dedim. “Öyle anlaşmamış mıydık?”</p>

  <p>Nihan başını sallayıp bilgisayarın tuşlarına bastı. “Merak etme, adı, Umut olacak; şimdi adresini söyle!” Yüzüne baktım. “Yıldızın sana ait olduğunu kanıtlayan sertifikayı nereye göndereceklerini nasıl bilecekler?”</p>

  <p>Adresi verdim. Nihan ekranın altında beliren formu doldururken eğilip yıldızımı görmeye çalıştım. “200498...”</p>

  <p>Nihan, NGC’yi eklemezse yıldız öksüz kalıyormuş gibi, “NGC 200498,” dedi. “Adı olmayan yıldızlar böyle sınıflandırılıyor...”</p>

  <p>Beni geçiştiriyor muydu? “Neden Vega, Sirüs ya da Orion gibi güzel bir ad bulmuyorlar?”</p>

  <p>“Güzel adları Mısırlılar, Eski Yunanlılar ve Araplar tüketmiş.” Eskilere küfretmeye hazırlanırken Nihan ekranı kapattı. “Elli dolara bu kadar.”</p>

  <p>O doğrulunca ben de geri çekildim. Oysa yine nergis gibi kokuyordu. Masanın öteki tarafına yürüdü. Balığı pek hareket etmiyordu. Kavanozun dibine çökmüş, rengi de koyulaşmıştı.</p>

  <p>Geri geldiğinde elinde bir dosya vardı. “Bu ne?” dedim, elinden almadan.</p>

  <p>“Bilgisayarda yaptığım araştırma sonucunda bulduğum iki adamın fotoğrafları...” Yutkundu. “Birisi Hayalet!”</p>

  <p>Ben, beni sevmesini, benimle sevişmesini düşlüyordum; o, bir yem olduğumu hatırlatıyordu. Öfkelenmem ikiyüzlülük olurdu; başından beri bu rolü oynamıyor muydum? Anlaşmamızı hatırlatan ifadesiz yüzüne baktım. “İyi de ben ne yapacağım bunlarla?”</p>

  <p>“Dilek’e göstereceksin.”</p>

  <p>Dosyayı aldım. “Emin misin?”</p>

  <p>“Eminim,” dedi. “İkisinden birisi. Bu iki adam da o tarihlerde Londra’daydı. İkisi de müzayedeye katılmış ve ikisi de tanıma uyuyor.”</p>

  <p>Göz göze gelirsek fikrini değiştirirmişim gibi bakışlarını önüne eğmişti. “Diyelim ki buldun,” dedim. “Sonra ne olacak? Artık kusmuyorsun.”</p>

  <p>Başını salladı; kusmuyordu. “Sonrası bana ait.”</p>

  <p>“Biliyor musun, yoksulların ya da aptalların umurunda olduğunu sanmıyorum. Her şeyi, Fethi için yaptığını düşünüyorum nedense.” Kaşlarının yayının içine gömülü gözleri sır vermiyordu. “Hayalet’i bulursan Fethi’ye ihanet etmen bağışlanacak mı?” Birden bedeninden umulmayacak kadar sert bir tokat attı. Çizmeyi aşmıştım. Burnumu yokladım. Kan yoktu. “Balığın keyifsiz,” dedim.</p>

  <p>“Öyle,” dedi.</p>

  <p>Tokatı ve ihaneti unutacaktık. Uyardım. “Eğer Hayalet dediğin gibi birisiyse, Orhan olmadan onun yanına bile yaklaşamazsın.”</p>

  <p>“Onun için varsa yoksa, vatan...” Şimdi balığa bakıyordu. “Vatanı için önce dilinden, sonra bağırsaklarının üçte birinden, ardından da benden vazgeçti...”</p>

  <p>“Sen de vazgeçtin,” dedim. Balıktan bana döndü. Gözlerini kısmıştı. Nelerden vazgeçtiğini suratına çarptım. “Yoksullara arka çıkmaktan, zenginlerden öç almaktan...”</p>

  <p>Cevap vermedi. Elimdeki dosyayla ayakta durmuş, konuşmasını bekliyordum. “Kahve ister misin?”</p>

  <p>Vazgeçmekle kalmamış, unutmuştu da. O zaman anladım: “Senin de vicdanın yok, değil mi?”</p>

  <p>“Ben içeceğim,” diye karşılık verdi.</p>

  <p>Peşinden mutfağa gittim. Çaydanlığa musluktan su koyup ocağa yerleştirdi. “Aklımda bir sürü soru var,” dedim. O, hiçbir şey sormayacak gibi işiyle ilgiliydi.</p>

  <p>“Bir sürü geri zekâlı, aklını dadıyla bozmuş... Ama benimle, gerçek benle ilgilenen kimse yok.”</p>

  <p>Bir süre susup bir şeyler söylemesini bekledim. O da ilgilenmiyordu: Ne sahtesi, ne de gerçeğiyle. “Şeker?”</p>

  <p>Boş fincanlara kahve koyuyordu. Başımı salladım. Beni dinleyecekti.</p>

  <p>“Denize atladığımda karanlığın içinde Şeyda’yı bulamayacağımı anlayıp suyun üstüne dönmeye karar verdiğimde, bir an için yönümü şaşırdım. Çabalıyor, ama bir türlü yukarısını bulamıyordum. ‘İşin bitti,’ dedim, kendi kendime. ‘Sıra hayatının gözlerinin önünden geçmesine geldi...’ Boğulmanın eşiğinde beklemeye başladım. Ne gördüm dersin?” Nihan, bilmiyorum demeden kahveyi uzattı. “Hiçbir şey! Çünkü hayatım diyebileceğim bir şey yoktu; bomboştum. Sanırım bu yüzden tekrar yüzeye çıktım; içi boş şeyler asla batmaz değil mi?”</p>

  <p>Uzun uzun yüzüme baktı, sonra, “Belki öyledir,” dedi.</p>

  <p>“Kesinlikle öyle,” dedim. “İşte bu yüzden kolayca suyun üstüne çıktım. Ne Tanrı, ne de Şeytan ilgilendi benimle. Neden? Çünkü bomboştum; vereceklerine karşılık onlara ne önerebilirdim ki?” Kahve sıcaktı. “Oysa Kadir’e bak! Kızını arabadan çıkarırken Şeytan’la konuşuyordu. Bugün, ölümüne çeyrek kala, hâlâ hem Tanrı’yla hem de Şeytan’la pazarlık ediyor...”</p>

  <p>“Takma bunları kafana.”</p>

  <p>“Hiç aşık olmadım,” diye mırıldandım. “Olsaydım, belki bir hayat edinirdim. Aslında karşıma Şeyda’dan başka birisi çıksaydı belki olurdum da.”</p>

  <p>Sözlerim bittiğinde dümdüz gözlerinin içine bakıyordum. Ne demek istediğimi anlıyor muydu? Anlamamış gibi geri dönüp mutfaktan çıktı.</p>

  <p>Peşinden salona yürüdüm. Balığı ölü gibi dibe çökmüştü. Balığı yolcuydu. “Asıl üşüten balığın,” dedim. Kahveyi masaya bıraktım. Kararlıydı, bana metelik verdiği yoktu. “Sence kadınlar bana metelik vermez mi?”</p>

  <p>“Neden vermesin? Ama kadınlara onların gözüyle bakıyorsun; vazgeç bundan.”</p>

  <p>Kadınların gözü! O da Kadir gibi konuşuyordu. Belki konuyu değiştirmeliydim. “Sence bir kadın kolunda 20 ton ağırlık taşıyabilir mi?”</p>

  <p>“Sarhoş musun?”</p>

  <p>“Ya 12 ton?”</p>

  <p>“Sarhoşsun,” dedi.</p>

  <p>“Biraz içtim,” dedim.</p>

  <p>“Biraz?”</p>

  <p>Birazla yetinmeyince, “Epeyce,” dedim. “İnsan Şeytan’ın peşine takılınca aklı karışıyor, hesabı şaşırıyor.”</p>

  <p>Yüzüme bakıyordu; ilk kez görüyormuş gibi. Sonra, “Artık gitsen iyi olur,” dedi. “İster sarhoş, ister hasta ol, yatıp uyumalısın.”</p>

  <p>“Hasta değil, mutsuzum,” dedim.</p>

  <p>Sonra ben de ona baktım: Bir büst gibi donuk ve uzaktı. O zaman kafama dank etti. Anlamak için boşuna bakıyordum. Onun başına da o dehşet verici şey gelmişti: Mutsuzluğuna alışmak...</p>

  <p>Git der gibi, “Peki,” dedi, neden sonra.</p>

  <p>Unutmamdan korktuğu dosyayı uzatıyordu. Almadan bekledim. “Son soru: Uyurken sayıklıyor muyum? Yani o gece sayıkladım mı?”</p>

  <p>Güldü; gülünce omuzları top gibi havaya fırlıyordu. “Hâlâ vicdanın var... Kendini aldatma.”</p>

  <p>“Sayıklıyor muyum?” diye üsteledim.</p>

  <p>“Sayıklıyorsun,” dedi bu kez. Avcumu havaya çevirdim. “Recep diye birine küfrettin durmadan.”</p>

  <p>Recep! “Hapishanede burnunu kırmıştım,” dedim. “Gümüşhaneli bir bitirimdi.”</p>

  <p>“Demek sen kavga etmeyi de biliyorsun ha?” Ettiğime inanmıyor gibiydi.</p>

  <p>“O da beni bıçakladı,” dedim, “Ayağı kaymasaydı, tahtalı köyü boyluyordum.” Sırtımı işaret ettim. “Sevişirken gözlerin açık olsaydı görürdün.”</p>

  <p>Seviştiğimizi unutmayı seçmişti. “Öyle birine neden bulaştın ki?” dedi.</p>

  <p>“Garibanların parasını zorla alırdı,” diye savundum kendimi.</p>

  <p>Gözlerini yine ince çizgiye dönüştürerek güldü. “Dedim ya, vicdanın var.”</p>

  <p>Belki de haklıydı. Yeniden boy atmıştı. “İçki yeşertiyor olmalı,” dedim.</p>

  <p>Cevap vermedi. Kapıya kadar peşimden geldi. Tam açarken, “Tabancayı da getirir misin?” dedi, kararlı bir sesle.</p>

  <p>“Boşuna,” dedim. “Hayaletleri kurşunla öldüremezsin.”</p>

  <p>“Öldüremem,” dedi. “Biliyorum.”</p>

  <p>“Peki, sence komünistler gerçekten her şeyi yıkabilirler mi? Deprem gibi yani...”</p>

  <p>“Komünistlerden sana ne?” Gülümsüyordu.</p>

  <p>“Belki seçimlerde oy veririm.” Kapıyı açtım. “Sen kime oy vereceksin?” Cevap vermek yerine dosyayı ceketimin cebine yerleştirdi. Ben de üstelemedim.</p>

  <p>“Son bir soru,” dedim. Sor demedi, ama ben sordum. “Duvardaki o garip ok! Nereyi işaret ediyor?”</p>

  <p>Biraz düşündü. Bir an cevabı bildiğini düşündüm. Yanılmıştım. “Bilmiyorum,” dedi.</p>

  <p>“V’yi gördüm,” dedim.</p>

  <p>Şaşırmıştı. “Dedim ya, sarhoşsun.”</p>

  <p>Arkamdan hemen kapıyı kapattı. Değişmişti: Bugün anlatsa, gözlerine mavi boya sıkan o kız olduğuna inanmazdım. Aptalları, yoksulları koruyacak, onların öcünü almaya yemin etmiş o kararlı savaşçıya benzemiyordu artık. O büyük soylu öcü, kendi küçük öcü için feda etmişti. Neden? ‘Pek içki içmiyor,’ dedi başımın belası ses.</p>

  <p>Dışarı çıktım. Vicdanı bu yüzden kurumuştu. ‘Belki o da Tanrı gibi belleğini yitirdi...’ Fısıltı sese mi, V’ye mi aitti? Yutkundum. Yutkunur yutkunmaz da tanıdık korkuyla ürperdim: Midem bulanacaktı. Aptallık etmiştim: Dolarları yanıma almalıydım. Yardım ister gibi etrafa baktım. Sokağın karşı tarafında iki adam apartmanın girişini gözetliyordu.</p>

  <p>Nihan savaşı neden kaybetmişti? Cevabı biliyordum: Akıl direnmiyor, sıkışınca mantığa sığınıp vazgeçiyordu. Direnen başka bir şey bulmak gerekiyordu; inatçı, acıya ve cefaya dayanabilen bir şey. Aklın öncü olamayacağını öğrenmiştim; çünkü öfkesi kısa solukluydu.</p>

  <p>Yatmadan önce Dilek’e son kez telefon etmeyi düşündüm. Yorgundum, çok direnmeden aramaktan vazgeçtim.</p>
</body>
</html>
