<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">BİRİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p style="text-align: right;"><i>“İnsan, eğer insan kalacaksa, taraf tutmak zorundadır...”</i></p>

  <p style="text-align: right;">(Graham Greene, <i>Sessiz Amerikalı</i>)</p>

  <p class="bas2">1</p>

  <p>Hayat mutlu olmak içinmiş! Benimki mutsuzluğuma alışmaktan ibaret. Eğer hayat ölümümüze doğru akan, uzunluğu belirsiz bir ırmaksa, bana ait olana hiç bir kolun bağlanmadığını da söylemeliyim: Dar kanyonların arasına sıkışmış, coşkusuz ve yatağını derinleştiremeyen cılız bir akıntı benimki...</p>

  <p>Dışarıda nakarat gibi bir yağmur, penceredeyse insanı itirafa zorlayan, buyurgan bir loşluk var. Cama gecenin kumaşından dokunmuş bir perde gibi asılmış bu belirsizliğin gerisinde, geçmişini yitirenlere özgü bir yalnızlığın koynunda ürperiyor ve telefona kurtuluşa uzanan, ırmağın üzerindeki yıkılmamış son köprüymüş gibi bakıyorum: Şu en gerideki, ödü kopmuş askerin, ölümünden az önce baktığı gibi. Galiba arada mırıldanıyorum da. Aslında bunda garip bir şey yok: Bir kez daha kendi kendimin sırdaşı olmaya hazırlanıyor olmalıyım. Vakit geldi: Öç alanların intikam şölenine katılmak için ben de yerimi almalıyım.</p>

  <p>Rahatsızlık veren sadece mırıltılar değil; midemde, ağır şeyler yemişim gibi boy atan sinsi bir bulantı da var. Oysa karın boşluğumdaki o büzüşük huni, elastik asit salgıcısı, bomboş. Dünden beri neredeyse hiçbir şey yemedim. Bu anlamsız ve zamansız bulantının nedeni, kendimi denize fırlatılmış, yazgısı belirsiz bir şişe gibi hissediyor olmam belki de. Eğer öyleyse sevinip, naralar atmalıyım: Birazdan telefon edeceğim ve hiç bir şeye adanmamış varlığım serbest kalacak! Beni en az üç kez dölyatağından –cansız bir cenin gibi– düşürmüş bu kentten kurtulup okyanuslara, serüvenlere doğru açılan bir denizci kadar özgür olacağım.</p>

  <p>Özgürlük! Kimsenin hazmedemeyeceği kadar büyük olan o kutsal şey! Hayır, bulantımın nedeni özgürlük değil derim, sorulsa. Bu sözcük yıllardır dilimde dolaşır durur, ama nedense çiğneyip tadına bakamadım bir türlü... Bulantının gerisinde belki de komşum –onu bu sözcükle tanımlamak garip, çünkü o bu tanıma uyacak son kişi– Kadir’in alay ederek ikide bir dile getirdiği ‘ruh halim’ vardır. Şu, ilk kez rol aldığım oyundan sonra, kulisteki aynada kendimi seyrederken, oyunculuğumun ardında hiçbir şey olmadığını keşfettiğimde kapıldığım hayal kırıklığının ezdiği benliğimin acınası hali: Büzülmüş dudaklar; adımın bana ait olduğunu kavradığımdan beri güzel olduğu tekrarlanıp duran yüzümün buruşmuş kâğıt ifadesi; sonradan, Şeyda’nın ölümünde edineceğim bakışların habercisi şaşkın ve bomboş gözler...</p>

  <p>O gün oyunculuğumun gerisinde bir şey olmadığını sanmıştım, oysa gerçek daha da korkutucuydu: Sadece oyunculuğumun değil, varoluşumun ardında da bir şey yoktu. Şeyda bunu bana daha başında anlatmaya çalışmıştı aslında! Hem de birkaç kez. Sağırlığımın nedeni sözlerinin belirsizliği değil, aşkın gizemli, dolambaçlı dilini seçmiş olmasıydı. Zavallı, o da benim gibi yanıldı: Biz, birbirimizin hayatının aşkı değil, sabit fikriydik. Bunu ancak ölümüyle anlamış olmam ne aptallık Ya o? Sırtüstü denize doğru düşerken acaba o da bilmeceyi çözmüş müydü?</p>

  <p>Aynaya baktığım o geceden neredeyse on yıl sonra, bugün de durumun pek değiştiğini söyleyemem: Bunu şimdi, gözlerim telefona dikilmiş, kendi fısıltılarımla başım dönerken bir kez daha anlıyorum. Kısacası, kendimi yamayamadım; hâlâ delik deşiğim, bu yüzden hayatımı biriktiremedim. Biriktirmek derken, yaşarken kullanabileceğim şeylerden söz ediyorum: Direnç, irade ve –gelecek sağlamaktan çok hayatta kalmamı sağlayacak– küçük, küçücük başarılar.</p>

  <p>Peki, neden ölmüyorum? Neden şu hayat dediğimiz ateşini yitirmiş magma, safra gibi deliklerimden akıp gitmiyor? Yakınmamalıyım; çünkü cevabı biliyorum: Tanrı’nın biçtiği küçük role razı oldum. Her uzun yolculuğun bir anında inanmasak da, kulu olmasak da Tanrı’yla karşılaşırmışız. Ben karşılaşmadım: Belki bir hayat edinemediğimden, belki de peşim sıra sürüklediğim şeyin Tanrı’nın ilgisini çekecek kadar parıltılı olmamasından. Benimki şekilsiz, amaçsız ve yönsüz; hiçlik dolu bir safsata.</p>

  <p>Bir neden daha: Ölmüyorum, çünkü tembelim... Ölmek bile çaba gerektirmez mi? Belki de isteyip istemediğimi pek düşünmeden, yaşamak dediğimiz o anlamsız düşüşe alıştım ve edindiğim bu alışkanlıktan vazgeçemiyorum. Aslında komik! Çabucak tiryakisi olduğumuz, Sisyphos<a href="../Text/dipnot.xhtml#Footnote0002" id="Feedback0002"><sup>[2]</sup></a> gibi ite kaka bir tepeye çıkarmaya çalıştığımız ‘hayat’, benim için art arda sıralanan reddedilişlerden ibaret oysa...</p>

  <p>Sisyphos ve ben! İtiraf etmeliyim: Ortak paydamız yazgımız değil, budalalığımız.</p>

  <p>Yağmur devam ediyor, ama ben ‘hayat’ı tanımlarken duraklıyorum: Sanırım kendimi intihale<a href="../Text/dipnot.xhtml#Footnote0003" id="Feedback0003"><sup>[3]</sup></a> kalkışmış bir yazar gibi hissettiğimden. Çünkü tanım, benden çok Kadir’e yakışan bir saptama. ‘Hayat’ı betimlemeye kalkışmak, hayatını kurup biriktirememiş biri için hadsizlik, farkındayım; olabildiğince dürüst olmalıyım, en azından bu gece. Yan dairede yaşayan bu adamla –aslında onu Selim’in taktığı adla neden Kaşif diye anmıyorum– konuşabilirim...</p>

  <p>Kadir’le bunları konuşma düşüncesi bile midemdeki bulantıyı yeniden kabartmaya yetiyor. İnsanları Septimus<a href="../Text/dipnot.xhtml#Footnote0004" id="Feedback0004"><sup>[4]</sup></a> gibi ‘becerenler ve becerilenler’ diye ikiye ayıran birisine başvurmak, en az bu kentte kalmakta ısrar etmek kadar aptalca bir fikir. Eğer birazdan son köprüye doğru koşmaya başlayacaksam, onun kibirli merhametinden uzak durmalıyım. Eminim, acırken bile karşısındakini aşağılama dürtüsüne yenik düşen o kaçıkla tekrar konuşursam buradan asla ayrılamam. İşte asıl o zaman yaşlı, yatalak hastaların bağırsaklarını pompayla boşaltan lavmancı hastabakıcıları meslektaşlarım diye adlandıran bu yazar eskisinden, Tanrı bile koruyamaz beni. Öyle ki, bazen dairelerimizi ayıran duvarların yeterince kalın olmadığını düşünmüyor değilim. Hem söyleyeceklerini de biliyorum: ‘Ah, benlik denilen o labirentin çıkışını bir bulabilsek...’ Üstelik, becerilen takımındanmışım gibi alaycı bir kahkahayla gülerken suratıma savuracak bunları.</p>

  <p>Uzaktan kimsenin atmadığı bir çığlık yükseliyor.... Ürpermiyorum; hücrede uzun süre tek başına kalanlar gibi kendi çığlıklarıma alıştım: Eğer bu kentte bir becerilen gibi sürünmek istemiyorsam yapmam gereken telefon etmek; annemin o unuttuğum sesiyle tekrar kucaklaşmak, ‘Geliyorum,’ demek. ‘Artık oyuncu değil, çocuğun olmak istiyorum’ diye fısıldamak... Bunda garip bir şey yok: Her insan –sevsin sevmesin– ölümünden az önce yeniden annesinin çocuğu olmak ister.</p>

  <p>Bu kez kararlıyım; neye mal olursa olsun, kendini ona adayanları hep aldatan bu ışıltılı, nankör kenti, o uzak kasabada çürümek, geçmişimin mezarlığına gömülmek için sabah olmadan terk etmiş olacağım... Bu kentte ölmek yerine, koyu yeşil suları ışıldamayan bir göle yaslanmış kasabamda göçüp gideceğim; aradaki fark sadece bu. Hayat ummuyorum; umduğum cansız düşlerimle birlikte sığabileceğim bir mezarlık. Benliğimin labirentlerinde tutsak kalan –kendi narsisusu olmaktan bıkmayan– o zavallı bir kez daha çığlık atıyor...</p>

  <p>Ama ben onu duymuyorum.</p>

  <p>Duyduğum zil sesiydi. Kulaklarımı kabarttım. Yağmur camda hâlâ aynı sıkıcı nakaratı sürdürüyordu. Çalan, gelecek vaat etmeyen, sırtını dönmüş kente açılan geçidin kapısıydı. Gözlerimi telefondan ayırmadan –ayırırsam son köprü de yıkılacaktı– sese doğru yürüdüm.</p>

  <p>Kapıda bir kadın vardı; belki de kız. Ona düz, yani dümdüz bakmadım; çünkü bir gözüm hâlâ telefondaydı.</p>

  <p>“Komşunuz, Kadir Ladin,” dedi kız; ya da kadın, sesinde yaşının izi yoktu. “Konuşuyorduk, birden yere düştü.” Kaçış, köprü, İznik, annem, allahaısmarladık... Zor bir problemi açıklamaya niyetli, her zaman neden-sonuç ilişkisini vurgulamaya özen gösterdiğini haber veren kuru sese yüzümü döndüm. “Kendinden geçti. Ölü gibi yerde yattığına bakılırsa durumu ciddi.”</p>

  <p>Midemdeki bulantı olmasa gülecektim. Hayatı boyunca insanların en günahkârı olmayı düşlemiş adam sonunda ölecek mi? Yersiz bir soruydu; O aslında sadece Mine’nin gözünde canlıydı. Hayatta oluşunun kanıtları belirsizleşeli çok olmuş, kötülüksever bir yarı Tanrı olmayı tasarlarken, kendi deyimiyle bir ‘<i>hayalet insan</i>’a dönüşmüştü: İz bırakmayan, ağırlığı olmayan, ama kendinizi asla zihinsel despotluğundan koruyamayacağınız insanlardan. Belki benim kavrayamadığım derin bir anlamı da vardı bu tanımın: ‘Dünyayı reddederek yaşamak, öfkenin ve felsefenin donmuş hali gibi...’ Eminim o böyle derdi. Ne de olsa feylesof... ‘Eğer Vivaldi hayatını bir yetimhanede öğretmenlikle geçirmişse...’ O da kaçıklarla dolu bu köhne apartmanda feylesofluk yapabilir. Neden olmasın?</p>

  <p>Kız geri dönecekmiş gibi kımıldayınca bulantıyla koyulaşan, akışkanlığını yitiren düşünceleri bir kenara bıraktım: Yaşı yüzünde de yoktu. Ama kadın denemeyecek kadar narin bir bedeni vardı. Doğum yapamayacağına iddiaya girerdim. Çıkık kaşları gözlerini küçültüyor, bakışlarını perdeliyordu.</p>

  <p>“İçiyor muydu?” Kız, evet der gibi başını eğdi. “Sık sık sarhoş olur; endişelenmeyin,” dedim. “Yüzünü soğuk suyla yıkayın, gözlerini açar.”</p>

  <p>“Düşerken başını çarptı, baygınlığının nedeni bu olmalı. Telefonu çalışmıyor, doktor gerekiyor...”</p>

  <p>Evi, yalnızlığımın işaretlerini sezebiliyormuş gibi dikkatle süzmüştü: Yıkanmamış tek tabak, tek çay bardağı, üstü sigara yanıklarıyla dolu masa ve bir nesne gibi fark edilen hüzün.</p>

  <p>Gözleri küçük olmasına küçüktü, ama ayna gibi içine aldığını çoğaltıyordu. Yüz yüze durmamak için isteğine uyarak onu izledim: Tekine katlanamazken, gözlerinde ikizlerimi görmemek için. Birlikte karşı daireye geçtik.</p>

  <p>Kadir, kızın dediği gibi yerde boylu boyunca yatıyordu. Sandığımdan da kısaymış... Bu, ölüyor olmasından daha şaşırtıcıydı. Sonra çözdüm: Ayaktayken olduğundan büyük görünmesinin nedeni iri laflar etmesindendi. Bir kolu, ulaşmak istediği bir şey varmış gibi ileriye doğru uzanmıştı. Cesetten daha çok cesede benzemesinin nedeni bizi ölümüne alıştırmış olması mı? Belki! Kız, leş gibi kokuya aldırmadan eğilip iki parmağını Kadir’in şahdamarına bastırdı. Ben bekliyordum. “Nabzı atıyor, ama bir an önce hastaneye gitmesi gerekir,” dedi.</p>

  <p>Kız kendinden öyle emindi ki, “Doktor musunuz?” diye sordum.</p>

  <p>“Hayır,” dedi kız. Sonra, elli bin yıldır görmesine rağmen kendi ölümüne hâlâ alışamamış türümüzün o endişeli sesiyle devam etti: “Ama başını çarptığında çıkan sesi duydum.”</p>

  <p>Koltuğun kolçağını işaret ediyordu. Belki haklıydı. Kendi haline bırakırsak dostumuz bu kez ayılmayabilir. Sevimli budala; Mine kadar genç birisiyle ne işin var? Ellisinden sonra yaşlanmamakla yetineceğine, neden yeniden gençlik edinmeye kalkıştın?</p>

  <p>Kız sessizliğini sürdürüyordu. “Tamam,” dedim. “Burada bekleyin, ona yardım edecek birini biliyorum.”</p>

  <p>Dışarı çıkıp merdivenlere yöneldim. Tabii bu saatte doktor ve ambulans bulmanın bir bedeli vardı: İki kat çıkacak ve sonra yine mükemmel daire çizme hakkında bir söylev dinleyeceğim... İçeride neden bir ine girmişim gibi ürperirken buluyordum kendimi? Hayvansı varlığının koku gibi yaşadığı yere sinmiş olması yüzünden... Cevap bu muydu? Kadir de bilmiyordu. Sorduğumda, “Olsa olsa onun bizim görmediğimiz şeyleri hissetmesidir,” demekle yetinmişti.</p>

  <p>Kapı ben çalmadan açıldı; hatta daha sahanlığa adımımı atmadan. Gözetleme deliğinin ardında yaşıyor olmalıydı. İşte apartmanımızın –bir numaralısı aşağıda gerçek bir hayalete dönüşmek üzereyken– iki numaralı kaçığı tam karşımdaydı. Selim benden önce davrandı; işaret parmağı şakağındaydı:</p>

  <p>“O yaş... yaaaş... yaaşlı he... heeriii... heerriiif çaatlaak! Zıı... zııır de... deli... deeliiiniin teee... teeekkiii teki...” Sakinleşmesi bütün gece sürebilir... Düşünce korkutucuydu. Kafasına art arda ateş eden parmağını indirmeden öteki eliyle burnunu işaret etti. Anlamıştım: Hem kekelemeye, hem de intihar etmeye kararlıydı... İçeriye girdim. “Oooo olaa... olacaaağıııı... buuuuy... du...” Eğilince, yaklaşıp Kadir’in öğrettiği biçimde burnunu sıktım. Konuşması dediği gibi hemen düzeldi. “Aklını öyle insanlarla bozarsan sonunda delirirsin. İnsanı keşfetmekmiş. Hah...” Uzamış sakalları, iyice içeri çekilmiş, çukurun dibindeki balçığa batıp kaybolmaya yüz tutmuş gözleriyle uğursuz bir kâhine benziyordu. Peki, Kadir’den söz edeceğimi nasıl bilmişti? “İnsan fasit bir dairedir... Bunu söyleyen o değil miydi? Ne kadar ilerlersen ilerle, hep yola çıktığın yere varırsın.” Birlikte yürüdük; salona girerken Kadir’in ona söylemediği, ama onun keşfettiği varışı fısıldadı: “Vahşete, yani Tanrı’ya...”</p>

  <p>“Düştü,” dedim, uzun konuşmasına ara verince. “Başını vurmuş. Hemen hastaneye götürmemiz gerekiyor. Ambulans....”</p>

  <p>“Hep Tanrı’yı kıskandı. Yemin ederim doğru söylüyorum; kıskandı. Bana söyledi...”</p>

  <p>Ortadaki iki tuval de boştu. Daha başlamamıştı. Kuzey cephesini örten geniş, penceresiz duvardaki Marmara haritası yenilenmiş... Farkına vardığım ikinci şey de bu oldu. Harita geçen seferkinden oldukça büyüktü. “Mine’ye haber ver,” dedim.</p>

  <p>“Yalnızlığa katlanamayan birisinin Tanrı’yı kıskanmaya yeltenmesi affedilmez bir budalalık değil mi sence?” Yine soyunacaktı, gömleğini çıkarırken kızgın namluya dönüşen parmağı tenini dağlamış gibi acıyla bağırdı: “İçmesinin nedeni de bu; yalnızlığa katlanamıyor...” Sonra birdenbire gülmeye başladı. Korkutucu bir görüntüydü: Gözleri, ikiye bölünen solucanlar gibi deliklerden dışarıya çıkıyordu. “Kaç kez duydum. ‘Katlanamıyorum,’ diyerek ağlıyor da...”</p>

  <p>Kadir’in yıllardır geceleri neden ağladığını apartmanda oturan herkes bilirdi. Aynı suçtan mahkûm olmuşların yoldaşlığıyla, “Katlanamadığı Ayşe’nin ölümü,” dedim. “Hadi ablanı ara! Dostuna doktor gerekiyor.”</p>

  <p>Selim, Mine’yi aramak yerine, yenilenen haritaya yaklaşıp kulağını duvara yasladı. “Duyuyor musun?” Yine aynı şey: Bu oyundan bıkmıştım; hiç bir şey duymuyordum. Ortalık mezarlık gibi sessizdi. Selim devam etti: “7 numara, saygıdeğer ilericimiz Mustafa Atak’la, 8 numara, gericimiz Ulviye Kurban yine kavga ediyorlar.” Yaptığı her şey gibi konuşmak da onu terletiyordu; fanilasını da çıkaracaktı. “Acaba bu seferki konu ne? Sus... Evet, konu... Tabii, her zamanki gibi yine apartmanımızın yıkılıp, yerine yenisinin dikilmesi...” Ona doğru ilerlemeye niyetlendim. “Bir dakika... Mehmet de orada.” Dudakları büzülmüştü; Mehmet’i küçümsediğini nedense hiç gizlemiyordu. “Budala, ablasıyla abisinin arasını bulmaya çalışıyor... Ne mümkün! Amaç ortada, ikisi de bizim zavallıyı yanlarına çekip çoğunluk hissesini sağlamaya çalışıyor...”</p>

  <p>“Hadi artık, palavrayı bırak,” dedim. “Kimse bu kadar uzaktan duyamaz.”</p>

  <p>Suratıma tükürür gibi bağırmaya başladı. Onu kızdırmıştım: “Kaşif’in yanında sünger sesli bir kız vardı, değil mi?” Oldukça iyi bir tanım... Şaşırmadan önce böyle düşündüm. Neyse, belki bir gün ona inanırdım. Başını sallayıp yaklaştı. “Her şeyi duyabiliyorum.”</p>

  <p>“Eğer hemen Mine’ye buraya bir ambulans yollamasını söylemezsen, çizdiğin daireleri kontrol edecek yeni birisini bulmak zorunda kalacaksın. Bunu da duydun mu?” Dik dik bakınca karşı koydum: “Bana güvenme, pergel elime hiç yakışmaz; hem Kaşif her zaman evde, çağırdın mı gelir...”</p>

  <p>Durmadan başını sallıyordu. Neredeyse hiç ara vermeden. Onu en çok deliye benzeten de gözlerini kör solucanlar gibi iki yana savuran bu sallanmaydı; Kadir aşağıda ölmek üzereydi, bense bu kentten kurtulma şansımı giderek yitiriyordum. Neyse ki Selim, günün birinde o mükemmel daireyi çizdiğinde –olayın felsefi boyutunu da kavrayabilecek– bir şahide ihtiyacı olduğunu hatırladığından olacak, sonunda ablasını aramaya karar verdi.</p>

  <p>“Öfkelisin, çünkü öğleden sonra başvurduğun iki iş de olmadı...” Nasıl bilebilirdi? “Söyledim ya,” dedi, ben sormadan. “Her şeyi duyuyorum... Hatta düşünceleri bile... Şişşt!” “Ne oldu?”</p>

  <p>Bari gözlerini kapasaydı! Kapamadı: “Yukarıdaki ikilinin anlaştıkları tek konu Zilan’la anasını evden atmak...” Kürtler dışarıya! Fanilasını giyiyordu aceleyle. Üzgün; belki de öfkeliydi: “Ooo... oonlaaaa... onlaaraa... ra...” Zilan’ı uyarmanın bir işe yaramayacağını hatırladığından, düzeltti: “Leee leyyy leyylaa Baaa baacııı... yaa haaa... beeer... veee veerrr me... me .. me... liiiiyiim... Bu aaa... paaart... maaan... da ooo oonnlaaa... rııın daa hiiiss... seeeleeeri var.”</p>

  <p>Tekrar burnunu sıkıp, tekrar “Mine’yi ara!” dedim.</p>

  <p>Sonra onu deniz dibindeki fayların renkli kalemlerle işaretlendiği haritanın önünde bırakıp aşağıya indim. Kız, Kadir’in başındaydı. Telaşsız görünüyordu. Kızılmış; saçlarını meğerse şafağın rengiyle boyamış. Başka bir özelliğini de keşfettim; etkileyici olan gözleri değil, ince çizgilerle yayılan parlak bakışlarıydı.</p>

  <p>“Kendine gelemedi,” dedi. Ambulans çağırdığımızı söyledim. Duyup duymadığını ele vermeden, Kadir’e bakarak, “Çok garip,” diye devam etti. “Sanki yüzüyor.” Haklıydı, ayaklarımızın dibindeki beden sarhoşluğunun içinde kulaç atar gibiydi. “Hak ediyor...”</p>

  <p>Şaşırmıştım: “Neyi?” diye sordum.</p>

  <p>“Varoluş kavramıyla ödüllendirilmeyi.” Hâlâ sorar gibi baktığımı görünce, “Düşmeden önce bundan söz ediyordu,” dedi. “Çoğumuzun bu gezegenin üstündeki durumu sadece bir kalma, tutunma sorunuymuş; ‘<i>Varkalış</i>’ yani,” diye sürdürdü açıklamasını. “Ve bazılarımız ideallerle yetinirlermiş; bir hayal edinemediklerinden...”</p>

  <p>Ona ilk kez dikkatle baktım. Kadir’in ona ‘<i>varoluş</i>’tan, ‘<i>varkalış</i>’tan ve çoğunu unutmuşken hayallerden söz ettiği için. Değeri onaylanmıştı. “Adım Umut,” dedim. “Umut Çinici.”</p>

  <p>O, soyadını söylemeden, “Nihan,” dedi.</p>

  <p>Sonra ikimiz de yerde yatan adama baktık. Ben ayakları olmadığı için yeryüzüne inemeyen, rüzgârların üstünde uyuyup, ancak öldüğünde gezegene düşen mavi kuşu<a href="../Text/dipnot.xhtml#Footnote0005" id="Feedback0005"><sup>[5]</sup></a> düşünüyordum; o, ışıltılı gözlerini üstüme salmadan soruyordu: “O kız kim?”</p>

  <p>Parmağının yöneldiği tarafa bakmadım. Ben de duvardaki fotoğrafla karşılaşınca aynı merakla irkilmemiş miydim?</p>

  <p>“Ayşe,” dedim. “Bir arabanın arka koltuğunda üçe bölündü,” demeden, “Kızı,” diye ekledim.</p>

  <p>“Demek kızı?”</p>

  <p>“Evet, kızı,” diye tekrarladım. Adını bildiğime göre siz demek zorunda değildim. “Ya sen?”</p>

  <p>“Onu ilk kez bu akşam gördüm,” dedi beklemeden. “Buraya ortak bir tanıdığımızdan söz etmek için gelmiştim.” Az önce pudralanmış gibi bembeyaz bir yüzü vardı. Ölü müydü, yoksa o da sahneye mi çıkacaktı? Kadir, tam o sırada, kızın tüm canlılığının gözlerine toplandığını düşündüğümde inledi. “Kendine geliyor...”</p>

  <p>“Hâlâ midem bulanıyor,” dedim.</p>

  <p>“Kusun,” dedi kız. “En iyisi kusmaktır. Her şeyi temizler...”</p>

  <p>Kusmak! Her zor sorunun aslında böyle basit bir cevabı mı var? Oldukça zeki birisiyle karşı karşıyayım... Ben bunları düşünürken içeriye Mehmet girdi. Yüzü kızarmıştı. Demek Selim haklıydı, gerçekten ablasıyla abisini ayırmaya çalışmıştı. Sekiyordu, çok da üzgündü. Ve ne zaman üzülse, topallaması artardı. “Ne oldu?” dedi.</p>

  <p>“Hiç,” dedim Kadir’i göstererek. “Düştü, başını vurdu; ben de galiba kusacağım...”</p>

  <p>Mehmet, “Yüce yaradan,” diye inledi, “Ne kötü bir akşam... Önce Zilan, sonra bizimkiler, şimdi de Kadir...”</p>

  <p>“Bu kötü günden payına düşeni unutma,” dedim, Mehmet Kadir’e doğru atılırken. “Bugün iki yerden de kapı dışarı edildim. Bu ay da kirayı alamayacaksın.”</p>

  <p>Mehmet, on bir yaşından beri ona kan kusturan bacağını büküp diz çökmeye çalışırken, ambulans sokağın başında ötmeye başladı.</p>

  <p>Nihan, “Demek işsizsiniz?” dedi.</p>

  <p>Ambulansın çığlıklarına karışan kuru sesi Selim’in dediği gibi süngeri hatırlatıyordu. Ben Kadir’in yüzünü okşayan Mehmet’e bakıyordum. Kan ter içindeydi ve her zamanki gibi çok yorgundu: İyi insanların başı her zaman derttedir... Kıza gelince, cevap vermedim. Ne diyecektim? ‘İşsizim ve son köprüden geri çekilmeye hazırlanıyorum’ mu?</p>

  <p class="bas2">2</p>

  <p>“Merak etme, o ölmez,” dedim. “Hiç rüzgâr ölür mü? Boreus’u<a href="../Text/dipnot.xhtml#Footnote0006" id="Feedback0006"><sup>[6]</sup></a> hatırla...” Mine cevap vermedi. Benliği ve bedeni, sevdiği adamın öleceği korkusuyla titriyordu. “Hadi, kim kimi yatıştıracak?” Boynundaki steteskopu işaret ettim. “Doktor olan sensin.”</p>

  <p>Gülümsemeye çalıştı, ama yüzündeki mum erimiş, alev yana eğilmişti. Kararsızlığının nedenini o iki mücevhere, yeşil taşlara baktığımda kavradım: Güzelliği, doktor olarak inandırıcılığını yok ediyordu; kendi gözünde bile.</p>

  <p>“Endişeleniyorum,” dedi. “Bu ay hastaneye ikinci gelişi bu. İkisinde de kendinde değildi.”</p>

  <p>“Hastane babana ait, yani bedava diye yapıyor bunu,” dedim. Yüzündeki titrek ışık doğruldu. “Bana sorarsan, buluşmak için en uygun yer burası; kocanın asla gelmeyeceğini biliyor.”</p>

  <p>Başını kaldırınca yeşim taşlarının dibindeki –başka hiçbir şeyin oraya yerleştiremeyeceği– o bakışla karşılaştım: Sevilene duyulan sonsuz acımayla.</p>

  <p>Tam aydınlatılmamış, ama iyi döşenmiş bir odadaydık Etrafta hiç ses ve koku yoktu; sessizlik binayı ölümün hep bir yerlerine sindiği hastaneden rahat bir otele çevirmişti. Kadir, bir ya da iki kat aşağıdaki bir yatakta, ölümle uykunun arasındaki gölgeli düzlükte hangi yöne ilerleyeceğine karar vermeye çalışırken, biz dönüştürücü sessizliğe sığınıp endişelerimizden, dışarıda birkaç notadan oluşmuş yeknesak bir melodi gibi yağmakta olan yağmurun üstümüze saldığı hüzünden sakınmaya çalışıyorduk.</p>

  <p>Mine, “Hiç yatmadık,” dedi birden.</p>

  <p>Bu şaşırtıcı değildi; kim o ihtiyar feylesofu bir kadının bacakları arasında düşünürdü ki? Yatmadığı için pişman mıydı? Yüzüme baktı: Belki. Sonra –midemdeki bulantı yanmaya dönüşürken– utangaçlığının kozasını neden böyle birdenbire yırttığını anladım: Artık onunla asla yatamayacağını düşünüyordu. Günahkâr feylesof ölecek! Benden de zavallı dostum; senin yerine, çıplak göğüslerini görmediğin, teninde ürpermediğin, çevresine merhamet bulaştıran sevgiline sarılsam...</p>

  <p>Mine ona sarılacağımdan habersizdi, “Onun yerinde biz olsaydık ne yapardık acaba?” dedi. “O, kaçmak yerine içindeki şeytanla hesaplaşmayı, konuşmayı göze aldı. Böyle içmesinin nedeni...”</p>

  <p>Şeytana meydan okuyan birisini sevmek! Bu, şeytana aşık olmak kadar yürekli bir davranıştı. Sarılmam için iki neden vardı şimdi. Kollarımı açtım. Mine, mis gibi kokuyordu. Ne kadar yanılmıştım: İlk gördüğümde sevilmeyi değil, saygı duyulmayı gözeten budalanın teki sanmıştım onu. Bedeni belli belirsiz titriyordu. Ben olmasam ağlardı. Emindim; o, gözyaşlarını yalnız başına döken kadınlardandı.</p>

  <p>Peki, Kadir, kızının parçalarını arabasının arka koltuğundan çıkardıktan sonra etrafını boş gözlerle süzerken, o on dakika boyunca neler düşündü? Kaşif olmaya o anda mı karar verdi? Aslında ne düşündüğünü biliyordum: Şeyda’nın suya çarpmasından sonra benim Topkapı’nın kubbelerine bakarken düşündüğümü: Ben bir katilim... Birden, o günden beri kendi içine bakan çaresiz dostuma acıdım. Kendime acımam gerekirken acımıyordum; bugün sıra ondaydı. Sınırlarını sadece onun bildiği bir hiçlikten kendini yeniden yaratmaya çalışmıştı. Başarabildi mi? Hayır, şimdi aşağıda o hiçliğin içinde çürüyordu.</p>

  <p>“Geçen hafta ne dedi, biliyor musun?” dedi Mine. “Bitmesini istiyormuş, ‘lanet, inatçı yüreğinin çarpmasından’ bıkmış. ‘Yaşamım sadece bir alışkanlık, soluk alıp vermekten ibaret olan bir alışkanlık artık,’ dedi.”</p>

  <p>İkimizin de hayat tanımı birbirine benziyor... Mine’ye bunu söylemedim. “İyileşir,” demekle yetindim. “Merak etme. Belki yeniden yazmaya başlamalı.”</p>

  <p>Mine, yazmanın üstünde durmadan sordu. “Selim duyunca ne yaptı?” Söyleyecektim, ama cevabımı beklemeden, burnunu çekerek kollarımın arasından ayağa kalktı. “Farkında mısın? Birbirlerini ne kadar seviyorlar... Selim’in Kadir’den söz ederken öfkeliymiş gibi bağırmasına aldırma...”</p>

  <p>Çünkü ikisi de çatlak. Kadir, hurdahaş olmuş o arabanın başında delirdi, Selim’se iki PKK’lıyı yakaladıkları o gece. Ya ben? Hâlâ vaktim var mı? Mine’yle göz göze geldik. Aslında ikimiz de, Selim’in Kadir’de ne bulduğunu biliyorduk: Sevebileceği bir babayı.</p>

  <p>“Geçen sefer bizde ikisini buluşturduğumda, babamın suratına Kürtlerden nefret eden birisinin oğlu olmak istemediğini haykırıp, durmadan Zilan’dan söz etti,” dedi. “Onunla evlenecekmiş...”</p>

  <p>Soylu Türk vicdanını temizlemek için aklında hiçbir şey tutamayan bir kıza nasıl evlenme teklif edecek? Bence sorun buydu. Sorundan söz etmeden, “Niyeti babanı kızdırmak,” dedim. “Askere giderken yardımını istememesinin, Güneydoğu’yu seçmesinin nedeni de bu değil mi? Şimdi Zilan’a hemşirelik yaparak babanı iyice delirtecek...”</p>

  <p>“Unutamadı.”</p>

  <p>“Unutamadı,” diyerek sözcüğü tekrarladım. “Hiçbirimiz unutamadık.”</p>

  <p>Kapı açıldı, burnunda şişlik olan bir hastabakıcı elinde iki fincan, odaya girdi. Kahveleri içtik. Onun kadar güzel bir kadın Kadir’de ne bulmuştu? Merak ve soru aylardır aklımda mayalanıp kabarıyordu. Bu kez de sormadım; zaten sorsam, o da cevap verse, söylediklerini anlamam zor olurdu.</p>

  <p>“İş başvuruların ne oldu?” dedi.</p>

  <p>“Kibarca kapıyı gösterdiler,” dedim.</p>

  <p>“Yine aynı nedenden mi?” Başımı salladım. “Ne yapacaksın?”</p>

  <p>“İki saat öncesine kadar bu kentteki son gecem diye düşünüyordum.” Kaşlarını endişeyle kaldırmıştı. “Sanırım senin feylesof kendini toparlayıncaya kadar bekleyebilirim. Mehmet beni bir süre daha idare eder nasılsa.” Bu kez o sarıldı. Kaşif ve Selim; iki çılgın hastam var. Aslında hemşire benim. Kulağını bulup fısıldadım: “Ona iyi bak.”</p>

  <p>Sonra, Ayşe’nin ölümünün ardından, aylarca küçük kızları tek parça olarak görmeyi başaramamış dostuma, sevgilisinin mücevher gözlerindeki o sonsuz acımayla veda ederek hastaneden çıktım. Ne kadar çekici olursa olsun kendini kimseye vermeyen bu zalim kentten bir an önce kurtulmam gerekti...</p>

  <p>Sahil yoluna kadar hiç durmadan yürüdüm; Kadıköy’ü dilim dilim doğrayarak, gece yarısında, Kalamış’taki bir bankta soluğum tükeninceye kadar. Bu son on yıldır yaptığım en uzun yolculuktu. Mine, Selim’i göründüğü kadar çok seviyor mu? Nedense aklımda bu soru vardı. Bana sorsalar, annesini babasından ayırarak mutluluklarını çalan bir kadının –üstelik büyürken de pek görmediği– oğlunu –yarım kardeşini– sevmemesi için nedenleri var derdim.</p>

  <p>Mine’ye söz vermekle aptallık ettim!.. Yol boyunca –bulantım ayaklarıma eşlik ediyordu– bunu tekrarladım. Ama nedense bu kez aptallığım o kadar rahatsız edici değildi. Belki de soylu bir nitelik taşıması yüzünden. Yürürken farkına varmadığım yağmur, koşanları, köpeklerini gezdirenleri, bisiklete binenleri, fahişeleri, hatta ışıkları kovalamıştı; yalnızlıkla yoğrulmuş bir ıssızlığın ortasındaydım.</p>

  <p>Sigara yaktım. Kız –nedense adını hemen hatırlayamadım– o sırada sesiyle birlikte belirdi yanımda. Issızlığın sonu.</p>

  <p>“Sıkı yürüyorsun.” O da ‘siz’den vazgeçmişti. Öç alır gibi yine yüzüne bakmadım. Kırmızı renkte, komik ayakkabıları vardı; daha önce paçalarının altında kaldığından görmemiş olmalıydım. Ne varlığı, ne de ayakkabıları şaşırttı beni. Oysa şaşırmam için bir değil, iki neden vardı: Beni neden izledi? Ve bu kadar uzun bir yürüyüşe nasıl ayak uydurdu? “Yanına oturabilir miyim?”</p>

  <p>“Ne istiyorsun?” Nihan, oturabilirsin demişim gibi sağıma yerleşiyordu. “Yani Kadir’den.”</p>

  <p>“Durumu nasıl, kendine geldi mi?” Cevap vermedim. “Kadir Ladin, hocamın en yakın dostuydu. Üniversitedeyken, aynı bölümdeydiler; felsefe...” diye devam etti. Yine sustum, hâlâ dişe dokunur bir şey söylemiş sayılmazdı. “Hocam bir süre önce öldü, geçmişte ikisinin birlikte yaptıkları bazı çalışmalar hakkında Kadir Hoca’dan bilgi almak için uğramıştım ona.”</p>

  <p>“Peki, şimdi gecenin bir yarısında yanımda ne yapıyorsun?”</p>

  <p>“Hâlâ aynı şeyi; dedim ya, bilgi almaya çalışıyorum...” Uzattığım sigarayı geri çevirdi. “Ne zaman eve döner sence?”</p>

  <p>Belki dönemezdi. “Sırf bunu sormak için yağmurun altında bu ayakkabılarla iki saat boyunca peşimde yürüdüğüne mi inanayım?”</p>

  <p>Eliyle arkadaki karanlık sokağı işaret etti. “Orada motosikletli bir arkadaşım var.”</p>

  <p>Havadaki nemin kıvamlı bir sıvıya dönüştürdüğü karanlığa baktım. “Demek çete üyesisin?”</p>

  <p>“Bildin,” dedi. Sesi her zamanki gibi tarafsızdı. “Komşun ilginç biri,” diye devam etti; insanlara bu payeyi zor verirmiş gibiydi. “Herkes onu çok seviyor olmalı... Üst kattan ağlayarak inen yarı çıplak biri, ambulansın ardından kendini yere attı.” Kısa bir an susup sordu: “Kadir Hoca’yla akraba mısınız?”</p>

  <p>Bunu da nereden çıkarmıştı? Biraz düşününce haklı olabileceğini fark ettim. “Akrabalığımız yazgısal. İkimiz de aynı suçtan mahkûm olduğumuzdan...”</p>

  <p>Yüzü onu ilk gördüğüm zamanki kadar beyaz değildi. Sessizlik uzayınca sordu: “Nasıl bir suçtan?”</p>

  <p>Cinayet. Suç işlemedik, ama ikimiz de sevdiklerimizi öldürdük. Sonra Ayşe’yi, Şeyda’yı bırakıp, “İkna olmadım,” dedim. “Buraya kadar gelmeni gerektirecek bir nedenin olduğuna inandıramadın beni.”</p>

  <p>“Sence ne yapmalıyım?”</p>

  <p>Bilmiyordum. Şunu ya da bunu yap diyemezdim. Zaten Mine’nin dışında –o da Tanrıça sayılırdı– kadınlara güvenmeyeceğime yemin etmiştim. “Yağmur pudranı yıkamış,” dedim.</p>

  <p>Güldü; gülüşü kesik kesikti. “Demek belli oluyor?”</p>

  <p>“Oluyor,” dedim. “Her şey apaçık.”</p>

  <p>Gülmeye devam etti. “Çocukluktan kalma bir alışkanlık,” dedi neden sonra. “Gözlerim küçük ya; ortaya çıksın diye sürerdim.”</p>

  <p>Susunca bir süre birbirimize baktık. Sıra bende. Ne demeliydim? “O kızını çok severdi,” dedim; yaşlı dostumu koruyacağımı bilmeliydi. Belki kendimi de. “Dediğin gibi, hepimiz onu severiz.”</p>

  <p>Nihan, sigaram bitinceye kadar bekledi. İzmariti ayaklarımızın altında biriken suya attım. O zaman değişik bir sesle konuşmaya başladı; değişikliğin nedenini biliyordum: Merak. “İlginç bir apartman sizinki,” dedi.</p>

  <p>“Eski de; neredeyse demokrasimizle yaşıt. Ama yıkılmak üzere.”</p>

  <p>“Aşağı inenler arasında türbanlı bir kadın da vardı; o çıplak adam yerden kalkınca bağırarak tartıştılar. Dedim ya, ilginç apartman, ilginç komşular...”</p>

  <p>“Daha hepsini görmedin,” dedim.</p>

  <p>Görse de ilgilenmeyecek gibi omuzlarını silkip, “Daha önce ne iş yapıyordun?” dedi. Son işim Sivas Orduevi’nde garsonluktu; ondan öncekiyse Elazığ Hapishanesi’nin tiyatro kolunda yönetmen oyuncu... Düşünce, beynimin kıvrımlarından kayıp dudaklarımdan fırladı. Kahkaham onu incitmiş gibi, “Sorum komik miydi?” diye sordu.</p>

  <p>Komik olan bendim: “Çocukken Cyrano de Bergerac oldum, ama hep Hamlet’i oynamayı düşledim,” dedim.</p>

  <p>“Demek oyuncusun!” Başımı eğdim. “Tabii; insan böyle bir yüzle başka ne yapar? Tiyatro?”</p>

  <p>“Yönetmenler aynı fikirde değillerdi; iki oyundan sonra benimle çalışmaktan vazgeçtiler. Ben de birkaç reklam filminde oynadım. Küçük roller... Ama neredeyse on yıl oldu.”</p>

  <p>“Peki, şimdi neden iş bulamıyorsun?” Dönüp dikkatle baktım: Yüzüne, eskisi kadar beyaz olmayan alnına, dudaklarına da. Dudakları ince, ama biçimliydi. Zararsız biri. Yine de insan onun kadar çabuk soyunanlardan sakınmalıydı. Kararım buydu.</p>

  <p>“Gerçekten mahkûm oldun mu?” dedi. Verdiğim karara uyarak sustum. “Dur; ben söyleyeyim. Gerçekten mahkûm oldun, yani sabıkalısın. Iş bulamamanın nedeni bu.” Cevap vermedim. “Belki sana yardım edebilirim,” deyip sustu.</p>

  <p>“Bana neden yardım edesin ki?”</p>

  <p>“Dedim ya, yüzün için. Kimse sana çok güzel bir yüzün olduğunu söylemedi mi?”</p>

  <p>Gülüyordu. Anlaşılan ona da kimse gülümsemesinin gözlerini daha da küçülttüğünü söylememişti. “O yaşlı kaçık feylesofu severim,” dedim. Kadınlardan uzak durmaya kararlıyım da diyecektim, ama onu kadın olarak algılamadığımdan olacak, “Benden onu incitecek bir şey umuyorsan budalasın,” demekle yetindim.</p>

  <p>Gülümsemesi derinleşirken gözleri daha da küçülüyordu. Şimdi kaşlarının altında gözleri değil, çivimsi, insanı arkasına mıhlayacak bakışları vardı sadece.</p>

  <p>“Seni sevdim. Özellikle de etrafta dostlarına kazık atmaya hazır bu kadar çok insan dolaşırken...” Pantolonunu çekiştirerek beline yerleştirdi. “Emin ol, hiç budala değilim. Kadir Ladin’le en fazla yarım saat daha konuşmak; bütün istediğim bu...” Sonra rüşveti saklamaya kalkışmadan suratıma çarptı: “Sana rüyalarında bile görmediğin kadar iyi bir iş bulabilirim, tabii bana yardım edersen.”</p>

  <p>İş! Yutkundum. “Nasıl bir yardım bu?”</p>

  <p>Tekrarlıyordu: “Dedim ya, Kadir Hoca hastaneden çıkınca onunla konuşmalıyım...”</p>

  <p>“Onunla bugün kendi başına konuştun; neden benden yardım isteyesin ki?”</p>

  <p>Hiç duraksamadan cevap verdi. “Sohbetin pek iyi gittiğini söyleyemem; düşmeden önce sanırım beni kovmayı düşünüyordu.”</p>

  <p>Kalkmaya hazırlanıyordu. Gidecek. Gerçekten bana bir iş ayarlayabilir mi? Sıra bendeydi. “Peki, sen ne iş yapıyorsun?”</p>

  <p>“Dedim ya, bir çetem var,” dedi.</p>

  <p>Onun yerine ben güldüm. “Herhalde sen de reislerisin?”</p>

  <p>“Öyle de diyebilirsin.” Gidecekken durdu. “O yarı çıplak adam, şu ambulansın arkasından koşan, kulağını yere dayayıp ne yapıyor?”</p>

  <p>“Adaların güneyinden geçen fayların kırılıp kırılmadıklarını dinliyor,” dedim. “O bizim depremmetremiz... Her şeyi duyuyor; düşünceleri bile...”</p>

  <p>Bir an gülmeye niyetlendi, ama gözlerini daha fazla küçültemeyeceğinden olacak, vazgeçti. “Dedim ya, ilginç bir apartman sizinki.”</p>

  <p>Dedim ya! Bu lafı seviyor olmalıydı... Sıra son soruya gelmişti: “Kaç yaşındasın ?”</p>

  <p>“Sence?” dedi.</p>

  <p>Bir fikrim yoktu, aslında merak da etmiyordum. Neden sormuştum? “Yirmi beş?” dedim.</p>

  <p>“Öyleyse yirmi beş” dedi. “Ya sen?”</p>

  <p>“Otuz iki.”</p>

  <p>“Anlaşıldı, büyüğümsün; saygılar o zaman...”</p>

  <p>Sonra yirmi beş yaşındaki bir kadından çok, ergenlik çağındaki bir kızınkine ait omuzlarını silkerek uzaklaştı. Hızlı adımlarla, boyunu uzatmak ister gibi sıçrayarak yürüyüşünü seyrettim. Kendine uygun rol bulamamış bir oyuncuya benziyordu. İçinde kaybolduktan bir dakika sonra karanlığı motosiklet gürültüsü böldü. Kadir’den ne istiyordu? Dönünce Selim’e sormayı düşündüm: Kızın süngerimsi sesini üst kattan seçebildiyse, neler konuştuklarını da duymuştur. Ama hemen vazgeçtim bu fikirden. Selim’in her şeyi duyduğunu kabullenmek, aylardır uzak durmaya çalıştığım çılgınlığına katılmak demek olacaktı.</p>

  <p>Yağmur ince ince yağıyordu. Islanmama aldırmadan geriye yaslandım. Garip: Bulantım geçmek üzereydi. Nedense telefonun görüntüsü karanlıktan kopup önüme geldi. Bir sigara daha içeceğim...</p>

  <p>Eve dönünce annemi arayacak mıyım? Duman zihnimi berraklaştırıyordu. Asıl soru başka: Kent beni tekrar rahmine alacak mı? Kadir, o arabanın arka koltuğundan çıkıp tekrar önündeki uzun yolda yürüyecek mi? Bilmiyordum; sanırım cevaplar için bekleyecektim.</p>

  <p>Gece –gecemiz– bu iki soruyla sarsılıyordu. Farkındaydım; hepimiz bir gün sırtüstü düşeceğiz; kaçış yok.</p>
</body>
</html>
