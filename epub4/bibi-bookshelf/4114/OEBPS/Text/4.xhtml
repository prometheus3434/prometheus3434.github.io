<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">DÖRDÜNCÜ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Ertesi sabah işe gitmek üzere sokağa adımımı atar atmaz fark ettim; hayatım dediğim şey, o içi boş karmaşa ikiye bölünmüş, yerde yatıyordu. Dikkatle baktım: Sağda geçmişim dediğim büyük yenilgiler, solda gelecek denilen belirsizlik vardı. Bir süre düşündüm. İş: Hayatımı milat gibi ikiye ayıran bıçaksı sözcük bu olmalıydı. Kararsızlığım kısa sürdü. Sokağın tüm havasını içime çekecek kadar derin bir soluk aldım. Budalalığının içinde çırpınan çaresizin teki olmaktan kurtulma fırsatı tam önüme, ayaklarımın dibine kadar gelmişti. Oyalanmadım, kararlı adımlarla sola saptım.</p>

  <p>Klinikteki günler böyle başladı; belirsiz bir gelecek umuduyla. Şekilsiz olsa da iyimserlik içeren bir umuttu bu. Sonunda adımla varlığımın anlamlı bir bütün oluşturması yolunda iri bir adım atmıştım.</p>

  <p>Bir hafta boyunca dört kişiyle birlikte, adına seminer denilen toplantılara girip çıktık. İki psikolog, kafamıza çocuklarla ilgili –çoğunu ertesi gün unuttuğumuz– sayısız bilgi yerleştirmeye çalıştı. Başta, ‘çocuklarla ilgili bir tek gerçek vardır,’ diyerek yaptığım çıkışın hoş karşılanmadığını fark edince hemen sustum. Çocukları tanımam, neler bildiğim, önemsizdi; neleri bilmem gerektiğini onlar biliyorlardı çünkü. Benden beklenen, söylediklerini öğrenmem, en azından öğrenmiş gibi kafa sallamamdı. Oysa sadece, ‘Çocukları seversen, onlar da seni severler,’ diyecektim. Keşke söyleseymişim, çünkü bunu öğretmeyi unuttular.</p>

  <p>Doktor Kantar’ı pek görmedim. Seminerin yöneticileri, konuşurken hiç kımıldamayan uzun boylu, sağlıklı görünüşlü bir kadınla, küçük kafalı, erkek bir psikologtu. Toplantılar boyunca çocuklar kadar aileleri de konuştuk. Öyle ki, bir ara sorunlu olanların kim olduğu konusunda kuşkuya düştüm. Problem çözme safhasına geldiğimizde bütün ilgimi yitirmiştim; neyse aynı zamanda program da sona erdi.</p>

  <p>Klinikte ilginç denilebilecek tek kişi, her karşılaştığımızda gülümseyen genç bir kadındı. Bir öğle yemeğinde binanın alt katındaki kafeteryada yanıma oturdu. Ne iş yaptığını sordum, ‘Rehber danışmanım,’ diye cevap verdi. Konuşurken dudakları çiçek gibi açıyordu. İsteseydim rehberim olacaktı; nedense istemedim. Sonra fark ettim: Zeynep özgüvenimi incitmişti.</p>

  <p>O süre boyunca ne Nihan’ı ne de Zeynep’i gördüm. İkisi de ortadan kaybolmuştu. Yokluklarına aldırdığım yoktu; kendime yetiyordum. Değişmiştim; artık eve sabah çıktığım gibi dönmek istiyordum: Kendisi, başkası olmaktan vazgeçmiş birisi gibi, başka bir hayat düşlemeden...</p>

  <p>İkinci akşam anneme telefon edip iyi bir iş bulduğumu söyledim. Aylardır ilk kez arıyordum onu. Sesimi duyunca heyecanlanmadı, sevinmedi de. Ne sesinde ne sessizliğinde ne de sözlerinde oğlunu duymuş olmanın coşkusu vardı. Sanki iki hafta önce ayrılmışız gibi komşularından, havadan, nemden ve diz ağrılarından söz etti. Başı da dönüyormuş.</p>

  <p>O zaman anladım. Zihninde ölmüştüm; o da beni gömmüştü. Telefonu kapattıktan sonra hâlâ Zeynep’in kokusunun gezindiği yatağa –mezara uzanır gibi– yatıp düşüncelere daldım. Ya ben? İki gece boyunca inatla bu sorudan uzak durmaya çalıştım. Üçüncü gece, radyatör dilimlerinin arasına sıkışmış karanlığın içindeki hayaletlere bakarak itiraf ettim: Ben de onu öldürmüştüm; hem de daha babam mezara girmeden önce.</p>

  <p>Ardından biraz da babamı düşündüm. Aslında tam da geçmişimden –yılanın geride bıraktığı deri gibi– sıyrılmaya çalıştığım bir sırada annemden babama sıçramak şaşırtıcıydı. Korkuyla ürperdim: Babam geçmişimdeki bir ölü gibi kalmayacak, geleceğimde de mi yaşayacaktı? Sonra o soruyu sordum: Hayatım dediğim şey neydi? Cevabı biliyordum: Babama benzememek... Salyangoz gibi yavaş yürüyen, görenin sırtında evini taşıdığını sandığı zavallı adam! Oysa –asıl sahipleri Almanya’da yaşayan uzak akrabalarımız olan iki katlı kulübeden başka– hiç evimiz olmamıştı. Hep yalnızdı; en iyi dostu, yoksulluğu olmuştu. Koyu bir sessizliğin ardında yaşardı; onu derin düşüncelere dalan biri sanmam, ne büyük bir yanılgıydı. Konuşmadan, saatlerce uzaklara baktığında aslında kendini pençesinden kurtaramadığı koyu bir can sıkıntısına teslim olduğunu anlamam için yılların geçmesi gerekti. Can sıkıntısını belirgin bir karakter özelliğine dönüştürebildiğine göre, ortaokula kadar çevremdekileri büyüleyen oyunculuk yeteneğimi ondan almış olmalıydım.</p>

  <p>Aslında ailecek başka yeteneklerimiz de vardı: Gizlemek... Hepimiz her şeyi birbirimizden saklardık Annem, geçim sıkıntısını babamdan; babam, sıkıntısını annem ve benden; ben? Galiba ben de sevgimi gizlerdim. Firdevs’ten bile. Hem de ne gizleyiş; öyle ki, sonunda onları sevip sevmediğimi bile kestiremez olmuştum.</p>

  <p>Birkaç kez Kadir’le konuştuk. O da değişmeye çalışıyordu: İçkiye hava karardıktan sonra başlayıp, tam gece yarısında şişeleri ortadan kaldırmaya dikkat ediyordu. Çabası sınırlı olsa da kim onu suçlayabilirdi ki? Hayatı, içinden bir gelecek çıkarılamayacak kadar kısalmıştı.</p>

  <p>Kadir, bir yandan az içiyor, bir yandan da liste hazırlamaya çalışıyordu. Tatlı kaçık; yaptıkları kara mizah gibiydi. Ölmeden önce vedalaşacaklarını alt alta yazmış, ama bir türlü kesinleştirememişti listeyi. Birlikte göz attık. Sorun sevgililerde ortaya çıkıyordu. Kim son yemekte masada yer almayı hak ediyor?</p>

  <p>Sıkıştıkça, “İşte soru bu,” diye bağırıyordu. Sahne art arda tekrarlanınca dayanamayıp kaç sevgilisi olduğunu sordum yaşlı Hamlet’e. “Altı,” dedi. Neden hepsini çağırmıyordu? “Hiçbir şey bilmiyorsun,” dedi bu kez.</p>

  <p>Biraz konuştuk. Sonunda, eleme yapmanın, listenin sonuna koyduğu iki kadını cezalandırma isteğinden başka bir şey olmadığına karar verdik.</p>

  <p>“Ölürken cömert olmalısın,” dedim. El sıkıştık ve konuyu kapattık Listenin bir kopyasını her ihtimale karşılık ben alacaktım. Kanserden ölecek bir adamı korkutacak ihtimal ne olabilirdi acaba? Yine de, “Tamam,” dedim.</p>

  <p>Eğer eski sevgilileriyle vedalaşamazsa, sonra ben bir yemek ayarlayacaktım. Son yemek! Hamlet’ten sonra İsa olacaktı. Ardından sarıldık ve birbirimize fark ettirmemeye çalışarak ağlar gibi hüzünlendik.</p>

  <p>Çarşamba akşamı apartmanımızın üçte birinin sahibi, yöneticisi ve ahlâki önderi Mustafa Atak beni görmeye geldi. Aslında ağabeyinin öfkeli olduğunu, Selim’le kavga ettiğini Mehmet söylemişti. Adam içeri girmedi. Ebedi düşmanı kız kardeşi Ulviye, Zilan ve annesinin evden atılması için açılacak davada kullanılmak üzere verdiği vekaletnameyi geri almıştı; hem de hangi gerekçeyle?</p>

  <p>O söylemeden, “Selim bir ermiş,” dedim, keyifle.</p>

  <p>“Şarlatanın teki,” diye bağırdı. Güldüm; kahkaham onu daha da öfkelendirdi. “Kürt dostusunuz hepiniz...”</p>

  <p>Ben sadece Leyla’yla Zilan’ın dostuydum. Ama bunu ona söylemedim. Kürtlerin dağlarda savaşmakla aptallık ettiklerini, böyle üremeye devam ederlerse, yirmi yıl içinde zaten çoğunluk haline dönüşeceklerini söyleyip tehditlerini art arda sıralayıp gitti. Kapıyı kapatıp içeri girdim.</p>

  <p>Nihan, E. Kantar’la konuşacağım Cuma gününden önce, seminerin bittiği Perşembe akşamüstü ortaya çıktı. Binadan dışarıya her adım attığımda, onu sekiz gün önce gördüğüm köşeye baktığımı biliyormuş gibi oradaydı. Yanına gidinceye kadar yerinden kımıldamadı. “En son ne zaman araba kullandın?”</p>

  <p>Elini uzatmamıştı; ben uzattım. Geçen seferkinden daha gençti. Üzerindeki pantolon ve mont yüzünden belki de. Elimi sıktı. “Sana da iyi günler,” dedim.</p>

  <p>“Acelem var. Bana çabuk cevap ver.”</p>

  <p>“Epeyce oldu,” dedim, çabucak.</p>

  <p>Birlikte yokuşun dibindeki otoparka yürüdük. O zaman fark ettim; yüzü beyaz değildi. Gençliğinin nedeni bu muydu? Nihan’ın uzattığı anahtarı alan görevli iki dakika sonra siyah bir Vectra’yla kapıya geldi Nihan, “Otomatik vites,” dedi. “Zorlanmadan kullanabilirsin.”</p>

  <p>“Neden sen kullanmıyorsun?”</p>

  <p>“Araba kullanmayı bilmem,” dedikten sonra omuzları sarsıldı. Yine kesik kesik, boğazına bir şey takılmış gibi öksürüyordu. “Şoförümün de son anda işi çıktı.” Saatine baktı. “Acele etmelisin.” Anahtarı alıp direksiyona geçtim. Yanıma oturdu ve parktan çıktık. Yüz metre gitmiştik ki, acele etmem için uyaran bir sesle, “En fazla iki saatimiz var,” dedi. Frene basıp arabayı durdurdum. “Ne oldu?”</p>

  <p>İlk başında sormam gereken soruyu sordum. “Nereye gidiyoruz?”</p>

  <p>“Gebze, Ballıkaya,” deyip sustu.</p>

  <p>Dümdüz önüne bakıyordu. Sıkıcı bir yolculuk olacaktı. Sonra düşündüm: Hiç olmazsa gülmeyecekti.</p>

  <p class="bas2">2</p>

  <p>Nihan köprüden geçtikten sonra telaşını bastırmayı başardı. “Nasılsın?” ‘İyiyim!’ Böyle diyecektim, ama o beni beklemeden devam etti. “Yarın gerçek işe başlıyorsun ha?”</p>

  <p>“Üç aday daha var,” dedim. O, yokmuş gibi başını salladı. “Bibi’nin beni seçeceğinden nasıl emin olabilirsin?” Emindi. “E. Kantar’ı ayarladın, değil mi?” diye üsteledim. Cevap vermedi. Demek ayarlamıştı. “Nasıl becerdin bunu?”</p>

  <p>“Muhasebe kayıtlarına göz attım. Dünyanın vergisini kaçırıyorlar.”</p>

  <p>Şantaj! “Sen bir kriptolojistsin ve kriptolojistler de bilgisayar şifrelerini çözerler; öyle mi?”</p>

  <p>“Biz, kırar diyoruz.”</p>

  <p>“Ya Bibi? Onun da mı şifresini kırdınız?”</p>

  <p>Hata etmiştim. Gülmeye başladı. Hem gözleri küçülecekti, hem de ona beni bir kez daha küçümseme fırsatı vermiştim. “Seni görüp de beğenmeyecek kadın mı var? Filmin sonunda kızı öpüp kapan o esas oğlansın sen!” Sesi, neşesinin aksine ciddiydi.</p>

  <p>“Zeynep sana yatakta iyi olmadığımı söylemedi mi?” Söyledi ya da söylemedi, demedi. Demek söylemişti. “Kocası ona ne yaptı?”</p>

  <p>Cevap vermeden önce başımı ona çevirmemi bekledi. Sesi neşesini yitirmişti. “Zavallıcık hastanede kanserle boğuşurken o alçak, kızını sattı. Avustralya’ya...” Sesi gibi bedeni de titriyordu. “Ama bir gün birlikte gidip onu bulacağız.”</p>

  <p>Zeynep’in Uzak Doğu’ya gitme isteği şimdi anlaşılır gibiydi. Annesinden kaçırılan küçük kız ikimizi de sessizleştirdi. Gebze’ye, otoyol çıkışına kadar pek konuşmadık Sigara yaktım. O istemedi. Bulutsuz bir gündü. Ufka iyice yaslanmış yorgun güneş, cıvamsı bir denize dalmak üzereydi. Tepelere doğru tırmanmaya başladığımızda tekrar sordum. “Ballıkaya’da ne var?”</p>

  <p>“Paint-ball sahası,” dedi. “Şu...”</p>

  <p>“Boyayla oynanan savaş oyunu,” dedim. Başını eğdi. “Biz de mi oynayacağız?”</p>

  <p>“Hayır, ama bu oyunu oynamaktan hoşlanan bir avcıyla biraz konuşacağız,” dedi.</p>

  <p>“Avcı!” Dönüp bakmadım; baksaydım ifadesiz bir yüzle başını salladığını görecektim. “Yani, üstüne kusacaksınız.” Yine cevap vermedi. “Belki de öldürürsünüz,” dedim bu kez.</p>

  <p>“Arabayı durdur!” Öksürüyordu. Canı cehenneme. ‘Öfkelenmene aldırmayacağım,’ diye mırıldandım sessizce. Daha da hızlandım. Bu kez bağırdı. “Durdur dedim!” Yüzündeki her şey büyümüştü; gözleri bile. Durdum. Sapa, toprak bir yoldaydık “Biz kimseyi öldürmedik,” dedi zorlukla. “Oysa İsmail’i dinleyip, öldürmeliydik... Bu iğrenç adamların hepsi ölmeyi hak ediyor, anladın mı?”</p>

  <p>Sigaramı söndürdüm. Yaydan kurtulmak üzere olan bir oku andırıyordu. “Seni uyarmıştım,” dedim. “Kendimi boş yere tehlikeye atmayacağımı söylemiştim, değil mi?”</p>

  <p>Arabayı hareket ettirdim. Nihan tekrar bağırdı. “Sana dur demedim mi?” Tekrar durdum. Tokat atacakmış gibi bakıyordu. “Şu ağaçların altında biraz bekleyeceğiz.”</p>

  <p>Arabayı gösterdiği yere çekip durdum. Aşağıya indi. Biraz bekledim. Binmeyeceğini anlayınca ben de onu izledim. Öldürmek çözüm müydü? Bu dünyada aşağılıklara da yer olduğunu unutuyordu. Orada durmamızın nedeni, iki dakika sonra arkamızdaki ağaçların arasından iri yarı, kamuflaj elbisesi giymiş maskeli bir adam çıktığında anlaşıldı. Onunla buluşacaktık; daha doğrusu Nihan buluşacaktı, ben bu geceki serüvene hastalanan birinin yerini aldığım için karışmıştım.</p>

  <p>Adam, hızlı adımlarla Nihan’a doğu yürürken sanki orada değilmişim gibi bana hiç bakmadı. Maskesini çıkardığında irkildim. Yüzü garipti: Yaşlı doğmuştu; anasının bacakları arasında belirdiğinde on beşinde olduğuna yemin edebilirdim. Bedenine, yürüyüşüne bakılırsa otuzlarındaydı, ama ellisinde gibi görünüyordu.</p>

  <p>Nihan, adamın elindeki kâğıdı aldı. Her şey apaçıktı: Bir grup çılgınla başımı tekrar derde sokmak üzereydim.</p>

  <p>Küçük reis, adam ağaçların arasında kaybolunca arabaya geri geldi. Yatışmışa benziyordu. “Kimdi?” dedim.</p>

  <p>Uykudaymış gibi cevap verdi: “Orhan.”</p>

  <p>Tekrar tırmanmaya başladık. Nihan, elindeki krokiye bakarak bana yolu tarif ediyordu. Güneşin alt yarısı aşağıda bıraktığımız lâl rengindeki cıvanın içine daldığında, ara yollardan birisine saparak, ağaçlar arasına gizlenmiş bir barakanın önünde durduk. Yüksek ağaçlar garipti; dibine gölge saçan abajurları andırıyordu. Gelmiştik. Her şeyin üstüne sinen loşluk çatıyı yok ettiğinden kulübe, üstü açık bir mabede benziyordu. Hava soğumuştu.</p>

  <p>Nihan, “Biraz bekleyeceğiz,” dedi. “Arabayı arkaya alman gerekiyor. Gelirken arka koltuktaki torbayı da getir.”</p>

  <p>O indi, ben arabayı arkaya park edip ahşap barakaya girdim. İçerde kısık fitilli bir gemici feneri yanıyordu. Nihan, üşümüş gibi kollarını birbirine kavuşturmuş, ortadaki ahşap piknik masasında oturuyordu. Ortalıkta başka eşya yoktu. Torbayı uzattım. İçinden iki kar maskesi çıkarıp, birini uzattı. “Adamı birazdan getirirler; bunları takmamız gerekiyor.”</p>

  <p>Maskeyi takıp yanına oturdum. O hemen takmadı. Kendini küskün bir sessizliğin içine hapsetmişti. “Nasıl birisi bu avcı?” dedim. “Suçu ne?”</p>

  <p>“Avlanmak! Bu suçlu olmasına yetmez mi?”</p>

  <p>Çok üşüyordu. Birazdan titreyecekti. “Eğer her avcının üstüne kusmaya kalkışsaydık; tonlarca yemek yememiz gerekirdi.”</p>

  <p>“Bu aynı zamanda bir soyguncu,” diye karşı koydu. “Üstelik de yüzsüzün teki. Bir zamanlar politikayla da ilgilendi.”</p>

  <p>“Zenginlerden hoşlanmıyorsun,” dedim, maskesini takarken. “Hatta nefret ediyorsun. Asıl mesele bu.”</p>

  <p>“Belki,” dedi. “Zenginlik mide bulandırıcı. Başkasının pahasına edinilen her şey gibi. Birileri aptallarla, güçsüzleri korumalı.”</p>

  <p>Artık titriyordu; titremesinin yarısı soğuktan, öteki yarısı öfkedendi. Çok geçmeden öksürecekti de. “Neden politikayla uğraşmıyorsun?” dedim.</p>

  <p>Başını salladı. “Politika pisliktir. Üstelik benim acelem var.”</p>

  <p>Öksürmeye başlayınca ona sarıldım. Şaşırdı, ama karşı koymadı. Bedeni yumuşaktı. Yılbaşı arifesinde açan nergisler gibi kokuyordu. Avcumla yavaşça sırtını okşadım. Bir kedi gibi kamburunu çıkarıp iki eliyle koluma sarıldı. Kasları gerilmişti. Onun kadar ufak tefek, savunmasız görünen biri bütün bunları nasıl beceriyordu? Hiç aşık olmuş muydu? Sanırım bu soru nedeniyle maskesini kaldırıp şakağından öptüm. Sıçrayarak kollarımın arasından kurtuldu. Tepkisi iticiydi. “Korkma,” dedim. “Esas oğlanlar tecavüz etmezler.”</p>

  <p>“Sakın bana bir daha dokunma.”</p>

  <p>Ellerimi iki yana kaldırarak, geri geri ocağın yanına gittim. Ortalıkta yakabileceğimiz bir şey görünmüyordu. “Dışarıya bakacağım,” dedim. “Belki odun bulurum.”</p>

  <p>Arkadaki sundurmanın girişinde bir balta duruyordu. İstif edilmiş odunlar barakanın duvarına yaslanmıştı. Kucağıma sığdırabildiğim kadarını alıp, kulübeye dönerken ağaçların arasında birbirinden on metre aralıkla duran iki gölge görür gibi oldum. Vahşi hayvanlar! İçgüdüsel korku, soğuk bir esinti gibi yüzümü yaladı. Arabayı ön kapıdan uzağa koymak o kadar iyi fikir değildi belki de. Hızlı adımlarla geri dönüp ateşi yaktım, Nihan’ın oturduğu masayı ocağın önüne ittim. Geriye çekilmiş bir sesle, “Teşekkür ederim,” dedi.</p>

  <p>Dışarıdaki hayvanlardan söz etmedim. Korunmaya muhtaç bir çocuğa benziyordu. Üşümüş, incinmiş ve ümitsiz... Yirmi dakika sonra, hava iyice karardığında dışarıdan gürültüler yükseldi. Maskeleri aşağıya indirip kapıya yürüdük. Gelenler İsmail’le Zeynep’ti. İkisi de kamuflaj elbiseleri giymiş, maske takmışlardı. Birini maskeyi parçalayacakmış gibi geren burnundan, ötekini de başkasına ait olamayacak biçimli bedeninden tanıdım. Üzerlerinde yer yer kırmızı boya vardı. “Her şey yolunda,” dedi Zeynep. “Kuş gibi kafese girdi.”</p>

  <p>Nihan onları görür görmez canlanmıştı. Uzak sesi gelecekten haber veren bir kâhin gibi derindi. “Güzel, artık hesaplaşabiliriz... Direndi mi?”</p>

  <p>“Biraz.” Bu kez İsmail cevap vermişti. “Ama R kolunu tutunca hemen vazgeçti. Beyimiz güya Uzak Doğu sporları yaparmış...” Gammazcı bir çocuk gibi yakaladıkları adamı çekiştirmeye koyuldu. Bana aldıran yoktu. “Attığını da vururmuş... Laf! Paketlediğimizde üstü kıpkırmızıydı. Z onu üç kez vurdu. Tam kıçından hem de. Bence o röportajda söyledikleri baştan sona palavra Patron.”</p>

  <p>Patronun kim olduğunu biliyordum; R de Orhan olmalıydı. Nihan, “Tamam,” dedi. Hareketleri güneşlenmiş bir kertenkele gibi çabuklaşmıştı. ‘İşimiz uzun.” İsmail’e torbayı işaret etti. “Dosya içinde. Yerinde olsam bir kez daha göz atardım.” İri burun torbayı almaya giderken Zeynep’e döndü. “Sen nasılsın?”</p>

  <p>Yüzlerini göremiyordum, ama birbirlerine gülümsediklerine emindim. “Çingene de teslimatı yaptı,” dedi Zeynep. “Sanırım her şey hazır.”</p>

  <p>“V hastalanmış. M, o yüzden burada.”</p>

  <p>Sonunda varlığım hatırlanmıştı. “Bu ay ikinci,” dedi Zeynep. Ses tonu buz gibiydi. “Bence...”</p>

  <p>Nihan elini kaldırıp onu susturdu. V her kimse, başı derde girecekti. Bana aldırmadıklarından kenara çekilip bekledim. Zaten buraya ait değildim. Üstelik Nihan’ın hesaplaşmadan kastettikleri –geçen sefer olanları hatırladıkça– beni korkutuyordu da. Alacaklısı olmadığım bir öcün alınışına karışmak... ‘Araba kullanmayı bilmiyorum,’ demeliydim...</p>

  <p>Çok beklemedik. On beş dakika sonra Orhan’la Yusuf, elleri ve gözleri bağlı, uzun boylu, genç görünüşlü birisiyle içeri girdi. Oldukça korkmuş görünen ve ancak yardımla yürüyebilen adamı aralarına almışlardı. Üçü birlikte Nihan’a doğru ilerlediler; masanın önüne gelince Orhan, usta bir ayak hareketiyle, üniforması baştan aşağıya kırmızı boyayla kaplanmış adamı dizlerinin üstüne çöktürüp gözlerindeki bağı çıkardı.</p>

  <p>Tuzağa düşürülmüş avcıya bakar bakmaz şaşkınlıkla ürperdim. Melih Döner! Çıldırmış olmalıydılar. Ülkenin en tanınmış, en saygın işadamlarından birisi önümüzde diz çökmüş, ağlamaklı gözlerle bizi süzüyordu.</p>

  <p>Bu herkesin boyunu aşar... Nihan’a döndüm; aramızda boyu en kısa olan oydu, ama kendinden çok emin görünüyordu. Adam ıslak bir sesle mırıldandı: “Kimsiniz siz? Benden ne istiyorsunuz?”</p>

  <p>İçgüdüsel bir sezgiyle cevabı Nihan’ın vereceğini anlamış, ona bakıyordu. “Bizler yargıçlarız,” dedi Nihan, onu bekletmeden. “Seni yargılayacağız.”</p>

  <p>“Yargılamak mı? Suçum ne?”</p>

  <p>Cevabı Nihan değil, İsmail verdi. Elinde bayrak gibi heyecanla salladığı bir dosya vardı. “Hırsızlık ve soygun.”</p>

  <p>“Yanlışınız var...” dedi Melih Döner. Rahatlamıştı. “Beni başkasıyla karıştırdınız. Ben bir işadamıyım.”</p>

  <p>İsmail, Nihan’a döndü. Tavırlarındaki ciddiyet iri burnunun yarattığı eğretiliği ortadan kaldırmıştı.</p>

  <p>“İşadamı! İşte ilk itiraf! Size şunu söylemek isterim ki, artık bu ülkede hırsız sözcüğü ile işadamı sözcüğü neredeyse aynı anlamı içermektedir. Bu iki sözcük birbirlerinin yerini almış, birbirinin içinde erimiştir. Bu nedenle sanığın sözlerinin samimi bir itiraf olarak kabul edilmesini istiyorum....”</p>

  <p>‘Samimi’ sözcüğü gülüşmelere yol açtı. Melih Döner bir kez daha direnmeye çalıştı. Sesi korkanlar gibi cinsiyetini yitirmek üzereydi. “Bir dakika, aslında ben o işadamlarından değilim. Saygın...”</p>

  <p>İsmail kararlı bir el hareketiyle onu susturdu: “Saygın ha! Bu ülkenin en zenginlerinin, para babalarının onda dokuzu şu anda sahtekârlık, soygunculuk ve çete kurmaktan yargılanmıyor mu? Geriye kalan onda biri de zamanında onlar için çıkarılan kanunlarla paçayı kurtarıyorlar.”</p>

  <p>Melih Döner sarsılmıştı, ama çabucak geri çekilecek kadar aklı başındaydı. “Bakın, ben aslında bir sanayiciyim.”</p>

  <p>İsmail her şeye hazırlıklıydı. “Yani, dilencisiniz. Anlaşılan hırsızlıkla yetinmeyeceksiniz!” dedi sevinçle. “Üretim yaparım, ama avanta verirsen diyenlerdensiniz; bana vergi indirimi, prim indirimi sağla, emekçilerin tasarruflarını talan et, teşvik et beni, diye ilanlarla anıra anıra haraç dilenenlerdensiniz demek?” Konu birden garip, ama ilginç alana taşınmıştı. “Siz göz boyayıcısısınız da. Ya da şarlatan mı demeliyim? Soyulmamızın kendi hayrımıza olduğuna inandırmaya çalışırsınız durmadan bizleri.” Kendi sesiyle sarhoş olmuştu. “Tabii bir de pasta hikâyesi var; hani büyürse, bize de bir dilim düşecek olan şu ünlü pasta...” Sözlerinin burasında hâlâ yerde dizlerinin üstünde duran Melih Döner’e doğru eğildi. “Ben, bırakın dilimi, küçük bir ısırık bile almadım o pastadan. Annem de almadı. Babam da. Bizim mahalledekiler hiç tatmadılar o kutsal pastanızdan. Neden? Çünkü pasta yok; çünkü pasta hayali...” Bağırmıyordu, ama sesinde kulaklarımızı sağır eden bir şey vardı; yaşamın zehri, kurşunumsu bir şey... “Netice: Bayım, siz hem dilenci hem de hırsızsınız.” Sonra bir adım atarak Nihan’ın önüne geldi. Kararı onun vereceğini vurgulayan bir sesle devam etti: “Bana inanın, bu ülkedeki zenginliğin kökeninde ne yaratıcılık ne çok çalışma ne de beceri yatıyor. Bu gibi adamların servetlerinin ardında sadece ve sadece yüzsüzlükle dolandırıcılık var.” Sözlerini bağırarak bitirdi: “Aşırma, aldıkları borcu ödememe...”</p>

  <p>İsmail’in topu topu otuz saniye süren geniş özeti bittiğinde derin bir sessizliğin içine yuvarlandık. Hepimiz bir Dostoyevski kahramanını andıran bu komik savcının tutkulu sesiyle tutuşturduğu alevin içinde yanıyorduk. İddiaları belki abartılıydı, ölçüyü kaçırdığı da söylenebilirdi, ama kavurucu öfkesinin haklılığını ortaya koyuşunda soylu bir görkem vardı. Öyle ki, iki dakika önce işadamlığının, olmazsa sanayici olmanın onu kurtaracağını düşünen hırsızın beti benzi atmıştı. Melih Döner, o yakışıklı, kendine güvenen adam, elleri bağlı olmasa belki kaldırıp yalvaracaktı. Nitekim İsmail’in sözleri biter bitmez ana kucağına sığınır gibi Nihan’a döndü. “Yemin ederim, ben bir şey çalmadım.”</p>

  <p>Nihan susuyordu; cevabı yine İsmail verdi. “Yalan söylüyor! Çaldınız! Kanıtlayabilirim.”</p>

  <p>Orhan’ın dışında hepimiz yeniden İsmail’e döndük. Orhan dümdüz, bıçaksı bakışlarla, önünde kurbanlık bir hayvan gibi diz çökmüş Melih Döner'e bakıyordu. Ürperdim, adam öldürmüş birinin bakışlarıydı bu; yüzüne uymayacak kadar da gençti. İsmail, elindeki dosyanın içinden çıkardığı gazeteyi öne uzatarak, hepimizi suçlu olduğumuza inandıran sesiyle tekrar iddianamesini okumaya başladı.</p>

  <p>“Hırsız ve dilenci olmadığını söyleyen bu adamın yaz başında gazetelerde çıkan şu demecine bakın...” Gazeteyi hepimize ayrı ayrı göstererek sonunda tutsağımızın önüne bıraktı. Renkli fotoğrafta Melih Döner sözlerinin büyüsüne kapılmış bir şarkıcı gibi keyifle gülerken görülüyordu. “Bakın, masum olduğunu iddia eden bu hırsız, yanındaki öteki hırsızlara ne diyor? ‘Üç dolara aldığımız malı artık on dolara satamayız, arkadaşlar. Çünkü kriz tüketiciyi akıllandırdı...’ Şimdi size soruyorum yargıçlar; bu iki cümlede kaç itiraf var?” Sözlerine ara vererek eğilip Melih Döner’in yanına diz çöktü. Eşsiz bir oyuncuydu. Öfkesiyle kendini yeniden yaratıyordu. “İsterseniz siz söyleyiniz! Söylemeyecek misiniz? Ben yardım edeyim öyleyse: İki yalan iç içe... Birincisi, yıllarca hepimizi utanmadan soymuşsunuz; ikincisi, eğer kriz olmasaydı bu işi sonsuza kadar sürdürecektiniz.” Sonra ayağa kalktı ve başıyla seyircilerini selamlıyormuş gibi, “Hepsi bu,” diyerek sözlerini noktaladı.</p>

  <p>Nihan, İsmail’in sözlerini tamamlamasından sonra hemen konuşmadı. Yerdeki adamın duyduklarını hazmetmesini bekliyor gibiydi. “İddiaları dinledin; söyleyecek bir şeyin var mı?”</p>

  <p>Yoktu, ama Melih Döner varmış gibi ellerini kaldırmaya çalıştı yine de. “Bakın, bu ticaret. Yani arz ve talep. Sistemin doğası böyle...”</p>

  <p>Nihan ileriye doğru bir adım atınca birdenbire sustu. Oysa Nihan’ın sorusu bize yönelikti. “Suçlu mu, suçsuz mu?”</p>

  <p>Zeynep, ardından Yusuf, Melih Döner’in suçlu olduğunu söylediler. Orhan başını eğmekle yetindi. Nihan’ın gözleri üzerime dönünce, nedenini bilmeden ben de başımı salladım. Yaptığımız delilikti. Sattığı hiçbir şeyi almamış olmama rağmen, sanırım herifin yüzde üç yüzden fazla kâr etmesine sinirlenmiştim.</p>

  <p>“Oy birliğiyle suçlu bulundun,” dedi Nihan. “Cezalandırılacaksın.”</p>

  <p>“Nasıl yani? Bana ne yapacaksınız?”</p>

  <p>“Onu asalım,” dedi Yusuf. “Bir sürü insanın kanını emdi.”</p>

  <p>Melih Döner inlerken İsmail’in sesi yükseldi. “Hayır, bu suça... Nasıl diyorlardı... Evet, buldum; ekonomik suça, para cezası daha uygun.” Hepimiz ona döndük. Kim ne derse desin, bu iri burunlu çılgının bir bakış açısı vardı. “Bence hayatının karşılığında para ödemeli.”</p>

  <p>“Sence de uygun mu bay Döner?”</p>

  <p>Adam, her işini parayla halledenlere özgü güvenle atıldı. Rahatlamıştı. “Ne isterseniz veririm, yeter ki beni bırakın.”</p>

  <p>“Pekâlâ, sence hayatın kaç para eder?”</p>

  <p>Melih Döner, bir rakam söyleyecekmiş gibi dudaklarını araladı. Sonra aklına gelen düşünceyle sustu.</p>

  <p>“Ayağa kalkabilir miyim?”</p>

  <p>Konuşma, uzmanı olduğu bir konuya gelmişti: Pazarlığa! Kendini bildi bileli elindeki her şeyi pahalı satıp, başkalarının elindekini ucuza kapatmıştı; şimdi hayatını olabilecek en uygun fiyattan geri almaya çalışacaktı.</p>

  <p>Nihan, eliyle izin verince Orhan geriledi, Melih Döner yitirdiği kibrini gizlendiği yerden geri çağırır gibi gürültüyle boğazını temizleyerek doğruldu. Az önce reddettiği işadamlığına geri dönmüştü. İlk kez o zaman suratına kusmanın o kadar da kötü bir fikir olmadığını düşündüm. Yirmi saniye önce ne İstersek vermeye hazır olduğunu söylememiş gibi, “Aklınızda bir rakam var mı?” diye sordu, hepimize tek tek bakarak. “Yüz?” Hepimiz susuyorduk. “İki yüz?”</p>

  <p>Sessizlik uzayınca, “İki yüz, ne?” dedi Yusuf.</p>

  <p>Melih Döner, “Tabii ki dolar,” dedi. Sonra bizim doların dilinden pek anlamadığımızı keşfetmiş gibi, “Bin dolar,” diye ekledi.</p>

  <p>Şaşkınlıkla onu süzüyordum. Paradan söz ediyor olmak yüzünü aydınlatmıştı. Yeşil renkte bir aydınlıktı bu hem de. Nedense gülmeye başlayacağını düşündüm. Ama gülümseyen Nihan oldu. İsmail’e dönmüştü. Söz tekrar ondaydı. “Sanırım düşündüğümüz bir rakam var,” dedi, savcı rolüyle ölümsüzleşen iri burun.</p>

  <p>Melih Döner, İsmail’e güvenemeyeceğini bilse de umutla mırıldandı. “O zaman söyleyin de bitirelim şu işi.”</p>

  <p>Şu iş! Para verecek, edindiği geçici utançtan kurtuluverecekti. Belki de üstüne kusmalıydım. İsmail, “Beş,” dedi. “Ama, bin dolar değil.”</p>

  <p>Merak sırası Melih Döner'deydi. Aslında ben de merak ediyordum. Adam, fiyatın çok artacağı endişesiyle kekeleyerek atıldı. “Mil-yon do-lar, demek istemiyorsunuz herhalde? Bu bu... çılgınlık...”</p>

  <p>İsmail, pazarlığa hazırlanan adamın sözünü iğrenmiş gibi keserek, “Beş ‘para’,” dedi. “Ya da beş kuruş; hayatınız en çok bu kadar eder. Ne dersiniz?”</p>

  <p>Melih Döner’in yüzünü kaplayan kan, üzerindeki kırmızı boyayı bastıracak kadar koyuydu. İsmail’i bırakıp Nihan’a doğru bir adım attı. Orhan, yapacağı ani bir hareketi engellemek için onu izliyordu. “Saçmalık... Siz neyin peşindesiniz?”</p>

  <p>“Ya sen,” dedi Nihan. “Asılmayı mı tercih ederdin?” Adam bir süre karşı koyacakmış gibi bakışlarını Nihan’ın üstünde tuttu, sonra omuzlarını silkerek geri çekildi. Direnecek, diye düşündüm. Ben olsam... Ama Nihan’ın karşısındaki adam ben değildim; o bir işadamıydı. Başını eğdi; değerinin beş para ettiğini kabullenmişti. Nihan –sesi karşısındakine böcek olduğunu hatırlatıyordu– adama seslendi. “Eğer soruma evet, diye cevap verseydin, buradan ellerini kollarını sallayarak çıkabilirdin.” Sonra Zeynep’e döndü. “Sırada ne var?”</p>

  <p>Çok uzun zamandır bu kadar keyiflenmemiştim. Senaryoyu kim yazmışsa harika bir iş çıkarmıştı. Zeynep’in duru sesi duyulduğunda cinsel hazzı hatırlatan bir kasılmayla ürperiyordum.</p>

  <p>“İkinci suçlama... Cinayet!” Cinayet sözcüğü hepimizin yüzüne tokat gibi çarptı. Tokadı sessizlik izledi. Melih Döner kadar şaşırmıştım. Zeynep’in de elinde gazete kupürleri vardı. “Nisan 2002: Zonguldak; A.K ile Ü.N’nin 1.5 aylık kızları Damla, açlıktan öldü. Anne Ü.N, yetersiz beslenme nedeniyle sütünün kesildiğini, parasızlık yüzünden Damla’ya bir kez bile süt içiremediklerini söyledi... Mayıs 2002: Bursa; az beslenme nedeniyle sütü kesilen, fakirlik nedeniyle 30 günlük yavrusuna süt de alamayan anne M, kendini işsiz kocasının kravatıyla astı... Mayıs 2002: Adana; yanındaki iki küçük çocuğuyla birlikte intihar eden eşi ve yavrularını baraj gölünde arayan S.B’nin, cesetleri çıkarma işlemi için 1.5 milyar liraya ihtiyacı var. S.B, bu parayı bulamazsam, ailemi balıklar yiyecek diyor...” Duru sesi nemlenmişti. “Haziran 2002: Eskişehir; 8 aylık Kader, çaya banılarak verilen ekmeği yiyemediği için açlıktan öldü... Eylül 2002: Samsun; Parasızlık nedeniyle çocuğuna okul önlüğü alamayan C.C, kendini asarak intihar etti...”</p>

  <p>Zeynep elindeki kupürleri yana bıraktı. Bedeni de sesi gibi titriyordu. Maskesinin ıslandığını fark ettim; ağlıyordu. Çocuk ölümlerinin üzerimize serdiği iç kıyıcı, merhametli sessizliği, sonunda faturayı kendisinin ödeyeceğini anlayan Melih Döner böldü: “Tanrı aşkına, bu zavallıların acıklı kaderinden nasıl beni sorumlu tutarsınız?”</p>

  <p>“Eğer bire mal ettiğini üç yerine, ikiye satsaydın, belki insanlar bu kadar yoksul olmazlardı,” dedim.</p>

  <p>Herkes bana döndü. Utanarak geriledim. Kendimi tutamamış, senaryonun dışına çıkmıştım. Nihan’ın şaşırdığını, ama çıkışımdan memnun olduğunu hissettim. Neyse ki imdadıma Zeynep yetişti:</p>

  <p>“Peki, çocukların açlıktan öldükleri, annelerin babaların kendilerini astıkları bu dönemde işadamı ve sanayici Melih Döner neler yapıyordu?” Zeynep, hafifçe dönüp elindeki kağıtları bize doğru salladı. “Magazin sayfalarında tam on dokuz kez yer almış. Okuyorum: M.D ve daha şimdiden bronzlaşmış genç eşi, yaza, hafta sonunda yatlarında dostlarına verdikleri eşsiz partiyle girdiler...” Titreyen sesi kulaklarımızı dikenli tel gibi parçalıyordu. “Korkusuz M.D ve zarif eşi yurt dışında ayı avında... M.D ve eşi Erzurum’da avladıkları ayının kulağını gazetecilere gösterirlerken... M.D ve eşi dün gece yalılarında muhteşem bir parti verdiler. Bu özel davet için Fransa’dan şişesi 300 dolara 150 adet şarap ve bol miktarda ıstakoz ithal edildi...” Zeynep artık hıçkırıyordu: “Haberlerin sonuncusunu okuyorum. M.D ve eşi canları kadar sevdikleri muhteşem Siyam kedileri Cingöz’ün doğum gününde, yurt dışından 5000 dolar değerinde, gümüş kaplamalarla süslü bir litter maid getirttiler... Bilmeyenler için söyleyeyim, bu mücevherlerle kaplı şey, kendini otomatik olarak temizleyen bir kedi pisleme kutusu... Yani, bir yanda açlıktan ölen bebekler, kendilerini asan anneler babalar, bir yanda da bu zavallıların tümünü açlıktan kurtarabilecek kadar değerli bir bok kutusu...” Sonra geri dönüp yerine geçti. “Bebeklerin sütü yoktu, bunlar kuş sütü içiyorlardı; gümüş bok kutusuna sıçan kedileri bile... Hepsi bu.”</p>

  <p>Üç dakika boyunca –belki de beşti, bilemiyordum, zaman akıcılığını, sürekliliğini yitirmişti– kimse konuşmadı. Konuşamadı. Bebek ölümleri ve Zeynep’in tiril tiril titreyen sesi hepimizi dilsizleştirmişti. Ben kuş sütünün tadının neyi andırdığını düşündüm. Sonunda dudaklarındaki mührü söken Nihan oldu. “İddialara karşı ne diyorsun?”</p>

  <p>Aşağılık adamın söyleyebileceği hiçbir şey yoktu. Ama o varmış gibi kekeliyordu. “Ya-lan, de-ğe-ri 5000 dolar değildi, sa-dece, sadece 2500...”</p>

  <p>‘Dolar’ diyecekti, ama sözlerini bitiremedi. Lira da dese, fark etmeyecekti. O ana kadar iri bir heykeli andıran Orhan ileri atıldı ve Melih Döner’i yakasından tutarak havaya kaldırdı. Bir şeyler söylüyor, ama ne dediği anlaşılmıyordu. Bir ara ağzı açılınca fark ettim. Dilinin yarısı yoktu. Sosyetenin ve iş aleminin parlak yıldızı Melih Döner’in de Plaza’daki tuvalette altına kaçıran adama benzeyeceğini düşündüm. Orhan, o güne kadar gördüğüm en korkutucu yüz ve yarım dille bir süre adamı sarstı, sonra tükürür gibi ittirerek yere yıktı.</p>

  <p>Sıra törene, o görkemli finale gelmişti. Ustaca yazılmış senaryo, titiz uygulama, eşsiz ve içten bir oyunculuk... Her şey bu an için değil miydi? Yaşamın anlam kazanacağı an! İlk sırayı Nihan alacaktı. Melih Döner yalvarmaya başladığında gözlerimi kapadım. Delirecektim. Bir yandan bu çılgınlığın parçası değilim diye mırıldanıyordum, öte yandan kuş sütünü hatırladıkça herkesi kenara itip adamı boğazlamayı planlıyordum. Giderek öğürtülerle, yerde kusmuklar içinde yuvarlanan adamın çığlıkları birbirine karıştı. Galiba ağlıyordu da. Öteki adam gibi altına da kaçırmış mıydı?</p>

  <p>On dakika sonra biri kolumu tutunca gözlerimi açtım. Nihan’dı. Hiçbir şey söylemeden beni yerde yarı baygın yatan ve içini çeke çeke ağlayan adama doğru götürdü. Başımı salladım. O sakin bir hareketle başını eğerek çocuğuna yürümeyi öğreten bir anne gibi beni yüreklendirdi.</p>

  <p>Kuş sütü! Oysa açlıktan ölen çocukların içemediği, bildiğimiz süttü. Bildiğim ve bilmediğim sütlerin ekşimsi tadı boğazıma yükseldi. Midem altüsttü; bir şey, doğmamış bebek gibi tekme atıyordu. Nihan’a baktım, sonra annesinin sözünü dinleyen bir çocuk gibi Melih Döner’in üstüne kustum: Kolayca, hiç zorlanmadan; kustukça içimden yükselen ağlama isteğini yatıştırarak. Kasılıp gevşerken arınıyor, yeniden özsaygımı kazanıyor, hiç olmadığım kadar iyi birisi oluyordum. Alçaklık ayaklarımın dibindeydi ve ben alçaklığın, acımasızlığın üstüne kusuyordum. Hem de tam suratının ortasına.</p>

  <p>Neden sonra barakanın içindeki çılgınlıktan dışarıya, sakin geceye çıktık. Sürprizler sona ermemişti. Biz Nihan’la arabaya doğru yürürken, Orhan, zincirlerinden tuttuğu iki ayıyla içeriye giriyordu. Çingenelerin teslimatı, çalıların arasındaki hayvanlar bunlar olmalıydı.</p>

  <p>“Bakalım, elinde tüfek olmayınca ayılarla baş edebiliyor mu?” Yana, Yusuf’a döndüm. Yüzü sadistçe bir ifadeyle aydınlanmıştı. “Bence zor; hele hayvanlar üç gündür açsa.”</p>

  <p>Nihan’la Zeynep Vectra’ya binerlerken Orhan barakanın kapısını çiviliyordu.</p>

  <p>Yolda Nihan anlattı; Orhan, Güneydoğu’da bir çatışmada karnından yaralanmış, gece boyu acısından bağırıp yerini belli etmemek için dilini ısırıp koparmıştı. Bundan sonra pek konuşmadık. İki kadın arkada birbirlerine sarıldılar. Nihan yine anneydi, Zeynep de kızı. Ağzımdaki acımsı tadı yok etmek için sigara yaktım. Kusmuş, gerçek bir kulüp üyesi olmuştum, ama kendimi onlardan biri gibi hissetmiyordum. Zeynep’i yolda bıraktıktan sonra Nihan’la karşıya geçerek arabayı aldığımız otoparka götürdük. Ayrılırken nereye gittiğini sormadım. O, kolumu tuttu. “Kesinlikle bir vicdanın var,” dedi. “Hem de epeyce büyük. Yakında farkına varacaksın...”</p>

  <p>Vicdan! Karnımdaki bebek o muydu? Başımı inatla salladım. “Yine de kendimi tehlikeye atmamı bekleme,” dedim.</p>

  <p>Nihan, eninde sonunda atacakmışım gibi gülümsedi. Kim bilir, belki de atardım. Kusacağımı da ben bilmezken o bilmiyor muydu?</p>

  <p>Gece, yatağa uzandığımda aklıma geldi: En son ne zaman bir kadına severek –ve sevilerek– sarılmıştım? Hatırlayamadım. Sağı solu yanmış sinema filmine benzeyen belirsiz anılarımı geriye sardım; anneme kadar. Ona sarıldığımı da hatırlamıyordum. Ya Şeyda? Birbirimize duyduğumuz sevgi, tutkuyla saflığını yitirmişti. Sonra aklıma Mine, ardından da Nihan geldi. Nihan! Evet, ona sarılmıştım.</p>

  <p class="bas2">3</p>

  <p>Betül Bengi’yle ertesi gün, öğlen yemeğinde buluştuk. Cuma sabahı E. Kantar, Bibi’nin ona verilen listeyi incelediğini, ilk görüşmeyi benimle yapmayı kararlaştırdığını söyledi. Şaşırmış ve memnun olmuş gibi davranıp teşekkür ettim. Saat 12.15’te, birlikte Şişli’deki lokantaya gittik. Randevumuz 12.30’taydı, ama Bibi saat 13.15’te geldi. Uzun boylu ve düzgün yapılıydı. Bana sorsalar güzelden çok, alımlı bir kadın derdim. Haftada üç gün yazdığı köşesinin sol başındaki –neden o kadar büyük olduğunu bir türlü çözemediğim– fotoğrafından daha sevimli görünüyordu. Düz siyah saçlarını oldukça kısa kestirmişti. Yüzüne bakar bakmaz anladım: Tanrı’nın değil, hazzın kuluydu. Otuz beşinde görünüyordu, ama giyinişi yirmi yaşlarındaki biri gibi –sahteliği belirgin– savruklukla süslenmişti. Pantolonu oldukça dardı. İç zenginliği olmayan, karşısındakini fethetmeden de durmayan birisine benziyordu. Yanında kendisinden daha kısa, yorgun yüzlü, iki elinde de dosyalar olan bir kadın vardı.</p>

  <p>İkisi lokantadan içeriye girer girmez E. Kantar ayağa kalktı. Kadının telaşını fark edince ben de ayağa fırladım. Bibi, daha yanımıza gelmeden, yarı yolda ellerini havaya kaldırarak garip bir hareket yaptı. Yanımdaki kadına göz atınca hareketinin anlamını çözdüm. Geç kaldığı için özür dilemiş, özrü de hemen kabul görmüştü.</p>

  <p>Bibi, masaya gelince ikimizin de elini sıkmadan garsonun onun için öne çektiği kolçaklı, deri koltuğa oturdu ve hemen konuşmaya başladı. Hızlı hızlı, hiç ara vermeden konuşuyor, sürekli kendinden söz ediyordu. Bana bakmadı bile. Öğlen yemeklerini burada yediğini, lokantayı kendisinin meşhur ettiğini de araya sıkıştırmayı ihmal etmedi. E. Kantar bir iki kez araya girmeye çalıştı, ama ikisinde de başaramadı. Üçüncüsünde beni tanıştırmak için eline fırsat geçtiğinde bu kez de Bibi’nin uzun süren telefon konuşmaları başladı. E. Kantar, saat ikiye gelirken pes ederek randevularına yetişmek için izin istedi. Bibi, telefonunu kulağından ayırıp lütfeder gibi gülümsedi. İzin verilmişti.</p>

  <p>“Aysel size konuşmanın sonucunu bildirir; bu arada gelecek hafta Psiko-Center’ı, yaptığınız faydalı çalışmaları yazımın bir yerlerine sıkıştıracağım. Lütfen not alır mısın, Aysel...”</p>

  <p>Aysel yardımcısının adıydı; o da başını salladı. E. Kantar da kaçarcasına uzaklaştı; istediğini elde etmişti. Nihan olmasaydı bana metelik bile vermeyecek kadının gidişini izledim. “Evveet. İşte yalnız kaldık... Adımız neydi?”</p>

  <p>Bibi, sonunda varlığımı hatırlamıştı, ama nedense yine bana dönmemişti. Bana bakmadığından karşılık vermedim. Sessizlik uzayınca Aysel kabahatimi gizlemek ister gibi benim yerime cevap verdi. “Umut Çinici.”</p>

  <p>“Evveet, söyle bakayım Umut, beni okuyor musun?”</p>

  <p>Şimdi yüz yüzeydik Evet’i bir davetiye gibiydi. Hem bu davetiye, hem de karşısındakinin gözlerinin dibine sapladığı araştırıcı bakışları, kadın erkek, karşılaştığı herkesle flört eden biri olduğunu söylüyordu. Olduğuna inandığı güzelliği ne derin, ne de çarpıcıydı. Sadece biçimini korumak için onca eziyeti göze aldığı bedeninin dili cömertti. İçimdeki ses, ‘okuyorum de’ dedi. Şeyda konusundaki önerilerini dinleye dinleye Boğaz’ın soğuk sularına daldığımı unutmadığımdan, “Düzenli okuduğum söylenemez,” dedim.</p>

  <p>Bibi kesik bir kahkaha attı: “Açık sözlüyüz, öyle mi?” ‘Öyleyim’ dememiştim, ama o demişim gibi devam etti: “İyi, sözünü esirgemeyenleri severim... Evveet... Kadınlar sana çok yakışıklı olduğunu söylüyorlar mı?”</p>

  <p>Ses, yine bir şeyler geveliyordu. Ama dinlemedim. “Bazıları beni parlak kâğıda basılmış göz alıcı bir fotoğraf sanır. Oysa aklım da var.”</p>

  <p>Bu kez evveet demedi; gülümsemiyordu da. Uzanıp, sahibimmiş gibi elimi tuttu. “Bak, gel seninle bir anlaşma yapalım.” Elimi okşuyordu. “Benimle birlikteyken hep o fotoğrafı çıkar ortaya. Aklın sende kalsın.” Sonra elini geri çekti. “Şimdi söyle bakalım, nasılsın?”</p>

  <p>“Açım,” dedim.</p>

  <p>Dik başlılık ediyor, aylardır peşinde koştuğum işi, hem de iyi bir işi tehlikeye atıyordum. Üstelik bunu neden yaptığımı da bilmiyordum. Sonra kadına sinirlendiğimi fark ettim. O sırada cep telefonu bir kez daha çaldı. Bibi beş dakika boyunca, lüks bir otelin altında yeni açılan bir fitness salonundan yazılarında söz edeceğine üç kez yemin etti. Arada o sorgulayıcı bakışlarını üzerime çeviriyordu. Profilden çekici sayılabilirdi. Onu çekici bulmama da sinirlendim. Konuşma bitince Aysel’e döndü. Başını salladı. Çarşamba günü yazısında salondan söz etmeyecekti. Karşısındaki adam boşuna nefes tüketmişti.</p>

  <p>“Sorarlarsa, sayfa sekreteri ilan geldiği için rica etmiş, yazıyı tam sizin bölümden kesmişler dersin; tamam mı? İki sezonluk üye kartı göndereceklermiş. İster kendin al, istersen sekreterlere ver.” Aysel başını salladı; galiba dili yoktu. “Evveet, nerede kalmıştık?”</p>

  <p>“Yemekte,” dedim. Kendimi tutamıyordum. “Tam orada kalmıştık.”</p>

  <p>Öfkelenecek miydi? Gözlerimi kaçırmadan parlak fotoğraftaki yüzümle gülümsedim. Kesik bir kahkaha attı. “Haklısın. Aysel, hadi bize bir şeyler ısmarla, ama unutma, perhiz yapıyoruz.”</p>

  <p>Onlar salata yediler, ben et seçtim. Bibi, yemek sırasında Aysel’e yazılarıyla ilgili emirler yağdırdı; bir yandan da kendini anlattı. Yazılarında hep kendisinden söz ederdi. O ve onunla ilgili olan her şeyden: Sevgililerinden, annesinden, arkadaşlarından, balıkçısından, kuaföründen, yatağında uyuyan köpeğinden ve tabii ki okuyucu mektuplarından... Köşesinin yıldızı kendisiydi; bunu asla unutturmazdı. Ancak yazılarının sonuna, kentten haberler adı altında, lokantalar, barlar, gece kulüpleri, güzellik salonları, sanat galerileri, fitness salonları, masörler, modacılar, hatta kuaförlerle ilgili küçük haberler iliştiriyordu. Zamanla bu bölümde yer almak isteyen o kadar çok kişi ve işletmeci olmuştu ki, her şeye yetişemediğinden Aysel’i tutmak zorunda kalmıştı. Araştırmaları, not vermeyi, sevgili asistanı yapıyordu.</p>

  <p>Sıra tatlılara geldiğinde neden orada olduğumu hatırladı. “Demek oyuncusun? Ne tür oyunlarda rol alıyorsun?”</p>

  <p>“Eskiden, bir ara sahne oyuncusuydum,” dedim. “Artık Tanrı’nın biçtiği küçük rollerle yetiniyorum.”</p>

  <p>Tanrı, onu kısa bir süre için durdurdu: “Evveet, ağzın laf yapıyor ve dediğin gibi, aklın da var... Galiba seni işe alacağım.” O beni işe alacaktı, ama ben giderek ona daha çok sinirleniyordum. “Ama aklın için değil.” Elini uzatıp, sık sık koynunda uyuttuğu o ünlü köpeğiymişim gibi başımı okşadı. “O parlak kâğıda basılmış fotoğraf için. Benim için önemli olan görüntüdür... <i>Did you get that?</i><a href="../Text/dipnot.xhtml#Footnote0021" id="Feedback0021"><sup>[21]</sup></a> Etrafımda hep güzel şeyler olsun isterim.”</p>

  <p>O da sinirlenmişti. Elinden ve sesinden anladım. Bu kez fısıltıyı dinledim. “Çevrenize hep ayna yerleştirin öyleyse,” dedim.</p>

  <p>Yüzü bir anda gevşedi. Hazırlıksız yakalandığı zaman dudakları iki yana su gibi yayılıyordu. Birden farkına vardım: Bu gerçek gülümsemesiydi; şaşkınlığı, sahtesini bulup kuşanmasını engellemişti.</p>

  <p>“Şuna da bak, berbat bir espri, ama yine de hoşuma gitti.” Onaylaması için Aysel’e bakıyordu. Aysel hemen başını eğdi. Sonunda anlamıştım; esas işi, başını sallamaktı. “Bak, sana söyleyeyim <i>baby face</i>.<a href="../Text/dipnot.xhtml#Footnote0022" id="Feedback0022"><sup>[22]</sup></a> Hiç bitmeyecek bir aşkla seviyorum kendimi. Sadece, ama sadece kendime aşığım. Ve bundan büyük, bundan daha kalıcı aşk yoktur. Bunu anladığın için aferin sana... Son soru: Sevgilin var mı?”</p>

  <p>“Yok,” dedim.</p>

  <p>Bir süre gözlerimin içine baktı. İnanmakla inanmamak arasında gidip geliyordu. “Doğru mu söylüyorsun?”</p>

  <p>“Hapisteydim,” dedim.</p>

  <p>Yine bekledi; ardından o kısa kahkahasını attı. İmtihanı geçmiştim. Nihan haklı çıkmıştı. O sırada fark ettim: Dün gece kusmak, kendine güvenen biri yapmıştı beni; öfkeli de. ‘Saklamalısın,’ dedi ses. Ben de öfkemi gülümsememin ardına itip sakladım. Sıranın hesabı ödemeye geldiğini düşündüğümde Bibi tuvalete gitti. Masada Aysel’le yalnız kalmıştık Çantasından sigara paketini çıkardı. Ben istemedim; sigarasını yaktım.</p>

  <p>Aceleyle, iri bir lokma yutar gibi içine çektiği nefesten sonra, “İyi gidiyorsun,” dedi. Dilsiz değildi. Konuştuğunda dostluğunu esirgemeyen birine benziyordu. Belki de dostluğunun dokusu sıkı değildi. “Böyle devam et. Betül, onu incitmeyecek saldırganlıklardan hoşlanır. Hatta biraz edepsiz de olabilirsin. Bu ona büyüdüğü mahalleyi hatırlatıyor; bir tür nostalji.”</p>

  <p>“Yoksa sen psikolog musun?”</p>

  <p>“Hayır, iç mimarım,” dedi. Hafifçe kilolu, kısa boylu, yorgunluğu ancak konuştuğu zaman geçen bir iç mimar. “Üç de dil bilirim. İşletme masterım da var.”</p>

  <p>Beni hafife alma diyordu. “Anlaşılan, sen onun aklısın,” dedim.</p>

  <p>Başını salladı. “Sakın onu aptal sanma, Betül çoğumuzdan akıllıdır. Onda eksik olan zevk ve entelektüel vizyon, ama zaten yaptığı işte akla pek gerek yok. Aksine...”</p>

  <p>“Sen bu eksiklikleri dolduruyorsun, öyle mi?” Başını sallamadı. Onunla dost olmalıydım. Üstüne kusulacak birisine benzemiyordu. “İlk benimle konuşmasını sen mi önerdin?”</p>

  <p>O önermemişti. Durmadan başını sallıyordu: Sanki dili başıymış gibi. “Ama onayladım.”</p>

  <p>Sözlerini bitirince sigarasını aceleyle söndürdü ve tekrar içe dönük, sıkıntıyla kuşatılmış varlığa dönüştü. Betül Bengi, peşine taktığı bakışlarla masaya geri dönüyordu. Gösterişli bir kadın olduğunu kabul etmeliydim. Güzel olmaktan çok, güzel kadını oynayan birisi. Yanımıza gelince ayağa kalktım. Gerçek gülümsemesiyle gülümsedi. “Aysel, bu yakışıklıyla birlikte bir fotoğrafımı çeksene.”</p>

  <p>Fotoğraf çektirdikten sonra hesabı ödemeden kalktık Şef garson ve müdür bizi kapıya kadar geçirdiler. Bibi’nin evine gidiyorduk. Kendimi her şeye hazır hissediyordum. Ya boyum uzuyordu, ya da Tanrı bana daha önemli bir rol vermeye karar vermişti.</p>

  <p>Bibi, yolda çocuğunu anlattı: Junior<a href="../Text/dipnot.xhtml#Footnote0023" id="Feedback0023"><sup>[23]</sup></a> Bibi’yi; Berk’i. ‘İlk ve tek eski kocası’ndan olan oğlan dokuz yaşındaydı ve bir süredir oldukça garip davranıyordu. “Bir sırrı var,” dedi; “kimseye anlatmadığı, inatla gizlediği bir sırrı.”</p>

  <p>O da artık –zamanında görüşlerine pek değer vermediği– annesi gibi düşünüyordu: Çocukların sırları olmamalı... Oğlu bazen bütün gün kendi başına oturuyor, kimseyle konuşmuyor, biri onunla konuşmaya kalkışınca da katıla katıla gülüyor ya da durmadan sırıtıyordu. Başvurdukları üç ünlü çocuk psikiyatristi de olayı çözememişti. Sonra okurlarından biri gönderdiği bir e-mailde Psiko-Center’dan söz edince...</p>

  <p>Bibi olayı anlatmaya devam etti. Ama ben onu pek dinlemedim. Ona ilham veren o e-mailin Nihan tarafından gönderildiğini düşünüyordum.</p>

  <p>Üç katlı bir apartmanın iki katında, oğlu, köpeği ve hizmetçisiyle yaşadığı ev Rumelihisarı’ndaydı. Girdiğimiz kattaki salonun geniş penceresinde enfes bir manzara asılıydı. Pencerenin üst kısmına –bir korniş gibi– boydan boya 2. Köprü gerilmişti. Solda beş altı katlı, denize bakan ön cephesi iki uzun kuleyle korunan bir köşk vardı. Boğaz’a doğru alçalarak inen alçak apartmanların arasına yanlışlıkla sıkışmış, ufak tefek, eğreti bir cami, güdük minaresiyle resmin tam ortasında yer alıyordu. Biz içeri girdiğimizde dolu bir tanker, suya gömülmüş bir kütük gibi akıntının önünde Marmara’ya doğru sürüklenmekteydi.</p>

  <p>Bibi, manzaranın tadını çıkarmama fırsat vermeden emirler yağdırmaya başladı. “Aysel, doktora telefon et; Umut’un işi aldığını söyle... Sonra Melih Döner için International’a çiçek gönder. Seninki dün paint ball oynarken yakışıklı yüzünü ayılar yiyormuş az daha...” Kesik, öç alan bir kahkaha atarak bana döndü. “Sana gelince yakışıklı, Berk Bey saat dörtte evde olur. Bak bakalım, neler yapabileceksin.” İçgüdüsel bir hareketle Aysel gibi başımı salladım. Aklımda Melih Döner vardı. “Unutma, onunla uyumak, onu soymak, banyoya birlikte girmek yok... Sana klinikte bunları söylediler, değil mi?”</p>

  <p>“Söylediler,” dedim.</p>

  <p>“İyi öyleyse... Şimdilik hafta içinde iki gün gel; mesela, saat dörtle sekiz arası. Hafta sonları.... Pazar, hayır, Cumartesi yapalım: On bir, akşam sekiz. Anlaştık mı?” Başımı salladım. “Güzel, gerisini Aysel anlatır. Ben şimdi yazımla boğuşacağım... Liste hazır mı?” Aysel de başını eğince Bibi beni işaret ederek sözlerini bitirdi: “Cep numarasını al.”</p>

  <p>Sonra salonun dibindeki merdivenlerden üst kata çıktı. Kalçaları biçimliydi. Bu yüzden dar pantolon giyiyor olmalıydı. Aysel’e dönüp haberi verdim. “Cep telefonum yok.”</p>

  <p>Aysel önce bir sigara yaktı, sonra pencerenin sağdaki küçük kanadını açtı, ardından antika konsolun çekmecesini çekerek içinden bir telefon alıp uzattı. “Kendine bir numara almayı becerirsin, değil mi?”</p>

  <p>Telefonu cebime koydum. “Başka bilmem gereken ne var?”</p>

  <p>“Bence oğlan herkesle eğleniyor,” dedi Aysel. “Kaçık maçık değil. Gülüp sırıtmaya, Betül, Ercü’yle birlikte olmaya karar verdiğinde başladı.” Sorar gibi baktığımı fark ettiğinden olacak açıkladı. “Ercüment Cantürk... Bizim gazetenin genel yayın müdürü.”</p>

  <p>Nihan’ı Hayalet’e götürecek adam! Adını ilk kez duyuyormuş gibi yaptım. “Nasıl birisidir?”</p>

  <p>“Bakarsan gece gündüz hep sarhoş, ama gördüğüm en uyanık herif. Çok da becerikli; tanımadığı yok... Yüzüne gülüyorsa, arkanı kolla. Sana aldırmıyorsa, dert etme, rahat ol. Ben öyle yapıyorum. Bu aralar Bibi biraz sinirli, çünkü eskisi kadar çok e-mail almıyor. Reytingi biraz düştü yani. Bir şeyler yapması gerekiyor. Artık tek tabanca değil; onu taklit eden bir sürü kadın var. Yeni bir proje bulmalı...” Sigarasını söndürüp pencereden dışarıya attı. “Ha, dikkat etmen gereken bir de sırnaşık Gaffar var tabii.” Ben sormadan, “Betül’ün köpeği,” dedi. Ellerini yelpaze gibi sallayıp dumanı dışarıya atmaya çalışıyordu. “Asıl adı bu. Yazılarında Prens adını kullanmasını ben önerdim.” Köpek gördüğünde taşlayan bir köylüye benziyordu. “Ondan korunman için sana özel bir losyon vereceğim. Ellerine sür, kokusunu sevmiyor; o zaman yanında pek oyalanmaz.”</p>

  <p>Güldüm, o da elimi sıkar gibi karşılık verdi. Dost olmak üzereydik. “Sağ ol,” dedim. “Şimdi nerede bu şımarık?”</p>

  <p>“Gezme saati.” Yanıma yaklaştı. Çantasından çıkardığı losyonu avuçlarıma sıktım. “Gerçekten sevgilin yok mu?” Sonra cevap vermemi beklemeden tekrar sordu. “Yoksa gay misin?”</p>

  <p>Ses, ‘Onunla yatıp yatmayacağını kestirmeye çalışıyor,’ diye fısıldadı; ben, “Sevdiğim kadın öldü,” dedim. “Neden bu.”</p>

  <p>“Anladım. Acısına ve anılarına sadık bir erkeksin sen; nesli tükenmiş bir mahlûk yani.”</p>

  <p>Önce Prens geldi. Ufak tefek, yaygaracı, suratsız bir köpekti. Avuç içlerimi ona doğrultunca birkaç kez havlayıp, merdivenlerden kaya kaya üst kata tırmandı. Aysel’in önerisi işe yaramıştı. Salonda yalnız kaldığımda açık pencerenin önünde sigara içip Karadeniz’den Marmara’ya, Marmara’dan Karadeniz’e geçen gemilerin değiştirdiği manzarayla oyalandım.</p>

  <p>Berk, saat dört buçukta ortaya çıktı. Onu Aysel’in yanında gördüğümde gazete sayfalarından fırlamış, ayakta durabilen bir karikatüre benzettim. Tanrı onu rahmine yerleştirirken Bibi’ye şaka yapmak istemiş... Böyle düşündüm.</p>

  <p>Aysel bizi tanıştırır tanıştırmaz çocuğun yüzünde aptalca bir sırıtış belirdi. Boncuk gözleri yüzüne yanlışlıkla konmuş –konuşmaya başladığında uçup gidecek– iki şaşkın kelebeği andırıyordu. Bir ara babasının İsmail olduğunu bile düşündüm.</p>

  <p>Merdivenlerden odasına çıktık. İkiye bölünmüş üst kat daha genişti. Soldaki geniş daire Bibi’ye aitti. Biz sağdakine geçtik. Aysel, çocuğu soyup giydirirken ben yine Boğaz’ı seyrettim. On dakika sonra yanıma geldiler. Berk’in gözleri yerindeydi; uçup gitmemişti. O aptalca gülümseme de yüzünde duruyordu.</p>

  <p>Aysel oyalanmadan Bibi’ye katılmak üzere odadan çıktı. Yarım saat kadar gözlerini kaşlarını oynatarak sürekli sırıtan çocukla konuşmaya uğraştım, ama çabalarımın hiç bir faydası olmadı. Vazgeçtiğimde ağzından tek kelime bile çıkmamıştı. Görünürde önündeki kitabı okuyor, arada, yüzümde bir şey görmüş gibi omuzlarını yukarıya kaldırarak sırıtıyordu. Kim bilir, belki de gözleri uçup gitmesin diye konuşmuyordu.</p>

  <p>Onu gülümsemesiyle bırakıp manzara ve dergilerle oyalandım. Bir ara Melih Döner geldi aklıma. Tanrı –ya da Nihan– adildi: Ayılara türdeşlerinin öcünü almak için bir fırsat vermişti. Saat sekiz gibi evden çıktım. Ayrılırken Aysel, Berk’le ilgili hiçbir şey sormadı. O zaman anladım: Hepsi çocuktan umudunu kesmişlerdi. Omuzlarımı silktim. Kovulmadıkça manzaranın tadını çıkarıp paramı cebe atacaktım.</p>

  <p>İskele’den telefon için bir kart alıp yola düştüm. Her şey eve yaklaştığımda başladı; tam sokağa dönecekken, o garip mahlûk yolumu kestiğinde. Adam, birisini beklediğini ele veren sabırsız, yorgun gözlerle dikildiği köşeden sıçrayıp önüme çıkınca, irkilerek geri çekildim. Sonra dehşet, ter gibi bütün bedenimi ele geçirirken ayrıntıları fark ettim: Adam, bakışlarından daha yorgundu; hatları belirsizleşmiş yüzü, elleri, tuza yatırılmış balık gibi kurumuştu; havanın sıcak olmasına karşın uzun kollu gömlek giymişti: İğneci ya da jiletçi!</p>

  <p>Ben korkuyla baş etmeye çabalarken adam kolumu tutup, “Yol yakınken vazgeç,” diye fısıldadı.</p>

  <p>Kokuyordu; hem de o güne kadar duyduğum en iğrenç kokuydu bu. Silkinerek kolumu kurtardım. Korkumu yatıştırmak için adamı bildik bir kalıba sokmam gerekti: ‘Ayyaşın teki’ dedim hemen. Yandaki evin duvarına kadar savrulan kurumuş adam umulmayacak bir çeviklikle tekrar yaklaşmıştı; yalvarır gibi fısıldadı: “Bir kere alıştın mı, kendini kurtaramazsın. Hep...”</p>

  <p>Hep ne? Yolumu keserek lanetli mesajını ilettikten sonra cehennemine geri dönmeye hazırlanan adamı kolundan tuttum. Yüzü kaplumbağanın derisi gibi buruşmuş, hatları kırılmış, belirsizleşmişti. ‘Kokuya aldırma,’ dedi, kulağımın ardındaki ses. “Kimsin sen?”</p>

  <p>“Ben de senin gibiydim,” diye inledi garip mahlûk, sorum ona acı vermiş gibi. Yaz ortasında tir tir titriyordu. “Ama görüyorsun, artık ölüyorum. Çünkü kurudum.”</p>

  <p>“Kimsin?” Aklıma başka soru gelmiyordu. Durmadan aynı soruyu soruyordum. “Kimsin? Kimsin sen?”</p>

  <p>“Vahit,” dedi adam, sonunda.</p>

  <p>Vahit! Onu tanımıyorum, adını hiç duymadım... Sonra kafamın içinde bir yerde Zeynep’in sesi yankılandı. V! Vahit’in ilk sesli harfi... Dünkü randevuya gelmeyen şoför. “Benden ne istiyorsun?” Bu kez başka bir soru bulmuştum.</p>

  <p>“Akıllılar kurtuluyor,” dedi. Hâlâ inliyordu. “Bizim gibiler yakalanıyor illete. Geri dön, yoksa ölürsün...” Tekrar aynı sözlerle uyarısını sürdürdü. “Ben de senin gibiydim... Hayalet peşinde ölüyorum şimdi.”</p>

  <p>İğrene iğrene kolundan tuttum ve onu köşedeki parka sürükledim. Koku dayanılır gibi değildi. Uzattığım sigarayı geri çevirdi. Ben dumanın ardına sığınmak için aceleyle bir tane yaktım. ‘Kimsin’den başka bir soru bulmalıydım. “Hayalet hakkında neler biliyorsun?”</p>

  <p>Başını salladı. Bu haliyle bile küçümsemesini belli edebiliyordu. “Öyle biri yok? Yalan. Kusmak için bir neden icat etti.”</p>

  <p>“Kim icat etti?” diye sordum. “Nihan mı?”</p>

  <p>Adam, sorumu duyar duymaz, kuru bir dalı andıran bedeninden beklenmeyecek bir güçle başını sallamaya başladı. Bir an eğer onu durdurmazsam kafasının boynundan kopup yere yuvarlanacağını düşündüm. “Sevgilisi uydurdu,” diye fısıldadı. “Her şeyin başında o vardı.”</p>

  <p>Sevgili! Kimin sevgilisi? Tabii ki onun. “Nihan’ın sevgilisi kim?” diye sordum.</p>

  <p>Başını sallıyor, ama susuyordu; Patronunun sevgilisinin kimliğini açıklama konusunda kararsızdı. Titremesi azalmıştı.</p>

  <p>“Hocası,” dedi sonunda. “Güya böyle eylemler yaparsak Hayalet ortaya çıkarmış...” Sesinde ağır bir kahır vardı: Geçmişin korkuları, gelecek kaygısı ve tabii, bugünün çaresizliği. “Hayalet diye bir şey yok; sır da yok. Büyük sır dedikleri kocaman bir balon. Hocanın o sırrı bulduğu için öldürüldüğü de yalan... Artık dayanamıyorum. Kontrolümü yitirdim: Sürekli...” Sözlerini tamamlayamadı. Ağlamanın eşiğindeydi. “Sabahtan beri tam üç kez... Televizyon seyredince, gazete okuyunca, şişman insan görünce... Bizi kandırıyorlar; seni beni aldatıyorlar... Öyle değil mi? Söylesene...”</p>

  <p>Çıldırmıştı; ya da çok yakında çıldıracaktı. Kokudan kurtulmak için gerileyip, “Bilmiyorum,” dedim. “Ben yeniyim. Neden Patron’una sormuyorsun?”</p>

  <p>Adam inler gibi, “Sordum,” dedi. “Hep soruyorum. Az önce evindeydim...”</p>

  <p>Zeynep, kulüp üyelerinin Nihan’ın nerede oturduğunu bilmediklerini söylememiş miydi? “Palavra atıyorsun,” dedim. “Patronun adresini kimse bilmiyor.”</p>

  <p>Adam inatla başını salladı. “Ben onu hep evinden alıp, evine bırakırdım...”</p>

  <p>Adresi art arda üç kez tekrarladı. Sonra heyecanı, kabından taşan su gibi boğazından fışkırarak ağzını doldurdu. Dili yanmış, şişmişti. Ne kadar dikkat edersem edeyim, ne dediğini bir türlü anlayamadım. Sözcükler heyelana kapılmış gibi cümlelerindeki yerlerinden kayıp gitti ve sözleri anlamsız ses dizelerine dönüştü. Koku dayanılmayacak kadar artmıştı. Ardından o dehşet verici şey oldu. Kendimi geriye atmasaydım üstüme kusacaktı...</p>

  <p>Eve titreyerek döndüm. Midem de bulanıyordu. Beni nasıl bulmuştu? Kapıyı açarken arkamdan seslenen Kadir’i duydum. “Çabuk ol, cenazeye katılacağız.”</p>

  <p>Sesi kırık döküktü. Eliyle üst katı işaret ediyordu. Su içmek için izin istedim. Yüzümü yıkayıp, ağzımı çalkaladıktan sonra birlikte yukarı çıktık. Leyla evdeydi, hayatında bir gün bile dinlenmemiş yüzüyle kapıyı o açtı. Yorgun bedenine sarılıp, hüznün buram buram tüttüğü salona girdik. Buraya her gelişimiz, eğer o varsa, başsağlığı ziyaretine dönüşüyordu. Zilan, bizi görür görmez yine eliyle bozkurt işareti yaptı. Ona bunu zorla yaptıra yaptıra beyninin en gizli köşesine kazıyan gardiyanları düşündüm. Sonra ayılar aklıma geldi; Melih Döner’in tadına bakan ayılar...</p>

  <p>Kadir, sessizce en yakındaki koltuğa ilişti, ben defteri açıp Zilan’a kim olduğumuzu hatırlattım. Selim bu arada üstüne iliştirilen küçük fotoğraflarla çiçek tarlasına dönüşmüş duvarın önünde sabırsızlıkla yerlerimizi almamızı bekliyordu. Sinirliydi; çünkü birazdan toprağa vereceğimiz ölüm oruççusunun kaçıncı olduğu konusunda kararsızlığa düşmüştü. Ona göre doksan dördüncüydü, ama gazeteler doksan beşinci kayıp diye yazıyordu. Sonunda Kadir’in önerisiyle mezarın altına bir şey yazılmamasına, gelecek sefere kadar konunun açıklığa kavuşturulmasına karar verdik ve herkesin kayıtsızlıkla seyrettiği ölüm kervanında sırası kesinleşmemiş genç adamı duvarımıza defnettik Selim ve Zilan ellerini yumruk yapıp sol kollarını havaya kaldırdılar; Kadir’le ben ayağa kalkmakla yetindik. Leyla, oğlunun gidişinden sonra üzerine çöken o sonsuz yorgunluğunun içindeydi; birkaç damla gözyaşıyla yetindi. Ama bu hepimize yetti. Birbirimize göstermemeye çalışarak daha önce adını hiç duymadığımız birisi için birkaç damla gözyaşı döktük.</p>

  <p>Aslında sadece onun için ağlamıyorduk. Gözyaşlarımızda başka ölüler de gizliydi; kendi ölülerimiz. Leyla, kayıp oğlu ve sisler içindeki yitik kızı için; Kadir, onu şeytana iten kızı için; Selim, kurtaramadığı o iki kadın PKK’lı için; Zilan –belki– kendisi için ağlıyordu. Ben? Ben, süt içemediği için açlıktan ölen o bebekler, kendilerini asan anneler ve babalar için döküyordum gözyaşlarımı.</p>

  <p>Üzerimize kefen gibi serilen sessizlik yırtıldığında kendimi Selim’in dairesinde buldum. Duvardaki haritada yeni renkler vardı. Yeni faylar mı keşfetmişti? Kadir’le Selim tuvalin önünde daireden başka her şeye benzeyen şekle bakıyorlardı. Başladığı yere varamıyor... Varmıyor, diye düzelttim düşüncelerimi. Daire çizememesinin nedeni varmak istememesiydi. Sonra irkildim: Ölecek... Daireyi kapattığında kendini öldürecek...</p>

  <p>Hemen yanlarından ayrıldım. Aklımdan geçenleri, kabuğu kalın olsa da, kafamın içinde saklayabileceğimden kuşkuluydum. Kapıdan çıkarken bakışlarımı Selim’den kaçırdım, eve dönünceye kadar da ayıları düşündüm. Kuş sütü içenleri yiyen o güzel ayıları...</p>

  <p>On beş dakika sonra kapı zili çaldı. Açtım; Kadir’di. “Akşam yemeğe gidiyoruz,” dedi hemen. “Mine, sen ve ben... Saat yedi buçukta hazır ol.”</p>

  <p>Gözlerine bakınca hayır diyemeyeceğimi anladım. Selim’inkine benzer bir öfke vardı bakışlarında. “Peki,” dedim. “Çocuğunuz olurum.”</p>

  <p>“Haddini bil,” dedi bu kez. “Sadece bir figüran; görevin, iki kişilik romantik bir buluşmayı, üç kişilik arkadaş yemeğinin ardında gizlemeye yardımcı olmak. Anladın mı?”</p>

  <p>“Anladım,” dedim. “Sağır ve dilsiz bir figüran olacağıma yemin ederim.” Gidiyordu; “Bugün Bibi’nin yanında işe başladım,” dedim.</p>

  <p>Geri dönüp içeriye girdi. Yüzünde beliren dalgalanma gülümsemeye benzemiyordu. “Nasıl bir iş bu?”</p>

  <p>Nihan’la ilgili bağlantıyı atlayarak anlattım. Sözlerim bittiğinde anlamamış gibi başını sallıyordu. “Beğenmedin galiba?” dedim.</p>

  <p>“Bilmem,” dedi. “Belki de beğenmediğim bulduğun iş ya da Bibi değil, medya... Ya da medyanın kendini yerleştirmeye çalıştığı ilahi, dokunulmaz konum.” Ellerini sallıyordu. “Yeni Tanrılarımız! Tanrıçalarımız ve Yarı Tanrılarımız... Her şeyi onlar biliyor... Bizlere ahlak dersi vermeyi ihmal etmeyen, yüce değerleri savunan, ama kendi çıkarları söz konusu olduğunda mahalle çocukları gibi kavga eden patronlar; kendi yüzüne, kendi sesine aşık köşe yazarları, hükümet devirme uzmanı yayın yönetmenleri, büyük operasyonların tetikçisi yazarlar...” Ellerinden sonra başını da salladı. “Ama senin işvereninin benzersiz olduğunu kabullenmeliyim. Hanfendi çok cesur: Ağzından çıkanlar hiç mi hiç korkutmuyor onu; yazdıklarının saçma ve aptalca olmasına da aldırmıyor. Anlaşılan boğulmaktan korkmuyor. Kim bilir, belki de boyu göründüğünden daha uzundur, ya da budalalığının derinliği konusunda bir fikri yok. Ama leke tutmayan elbiseler giydiği kesin, çünkü yazdıkları üstünü kirletmiyor hiç...”</p>

  <p>“Sağ ol,” dedim. “Eksik bıraktığın bir şey kaldı mı?”</p>

  <p>“Kızma,” dedi. “Yine de seninki seviyesizliği belli bir yere taşıyabilmiş biri. Tam bir öncü. Eteğini kaldırmayı iyi biliyor.”</p>

  <p>“İşte şimdi yanıldın,” dedim. “Hep pantolon giyiyor.”</p>

  <p>“Sözünü ettiğim, mahremiyetinin eteği...”</p>

  <p>Kahkahası kendi esprisine gülenlerinki gibi yapmacıktı. Haklı değildi. “Millet de bunu istemiyor mu?”</p>

  <p>Yine güldü; bu kez içtendi. “Haklısın. Magazin dediğimiz çoğu zaman röntgencilik değil mi? Başkalarının hayatı çekicidir; ama kendi hayatını anlatırken; tabii bu durumda sergilerken diyeceğiz, eğer edebiyat ya da sanatı seçmemişsen, biz buna pornografi deriz.”</p>

  <p>Bibi bir pornografi yıldızı mıydı şimdi? Göz göze geldik. Vazgeçtim; kaçık bir feylesofla tartışmayacaktım.</p>

  <p>“İş iştir,” dedim. “Ben buna bakarım.” Kapıdan çıkıyordu, seslendim. “Melih Döner’i iki ayı ısırmış.”</p>

  <p>Keyifli bir kahkaha attı. “O ayıları öpebilirim. Acaba hayvanlara aşı yaptılar mı?”</p>

  <p><br /></p>

  <p>Saat yedi buçukta zilini çaldım. Beyaz keten bir takım giymiş, tıraş olup, saçlarını ıslatarak taramıştı. Hafif bir ıslık çaldım. Marcello Mastroianni’ye benziyordu. Çevresinde bir tur attım. İçki kokmuyordu. “Mine bu akşam sana bir kez daha aşık olacak,” dedim. “Kalıbımı basarım.”</p>

  <p>“Ciddi misin? Ölecek gibi görünmüyorum, değil mi?”</p>

  <p>İçim burkuluyordu, ama ciddiydim. “Ciddiyim,” dedim. “Bin yıl yaşayıp, bin kadın sevecek birine benziyorsun.”</p>

  <p>Güldü. “Sadece Mine,” dedi. “Bin yıl onu isterim.”</p>

  <p>Kol kola sokağa indik. Kapıdan çıkınca durdu. “Hadi git, taksi bul.”</p>

  <p>Sokağın başına kadar yürüyüp bir taksi çevirdim. Arabaya binerken oldukça dikkatliydi, buruşmaması için ceketini çıkardı. Çengelköy’e gidiyorduk; yarı yolda, “Galiba şu aralar ölmekten korkuyorum,” dedi birdenbire. “Aşk insanı korkaklaştırıyor.”</p>

  <p>“Ölümden hepimiz korkarız,” dedim. “Şu ya da bu yüzden.” Cevap vermedi. “Yerinde olsam bu akşam aklıma hiçbir şey takmazdım...”</p>

  <p>Elini uzatıp kolumu tuttu. “Oysa onunla çok mutlu olabilirdim.” Sigara yaktım, o istemedi. “Tanrı, neden tam öğrenmiş, tadını çıkarabilecekken yaşlılara aşk için zaman tanımıyor?”</p>

  <p>“Bilmiyorum,” dedim. Bugün sulu gözlüydüm; yine ağlayacaktım. “Ben Tanrı’nın hiç konuşmadığı evlatlarındanım...”</p>

  <p>“Demek Tanrı bazı çocuklarla konuşuyor, öyle mi?”</p>

  <p>Dışarıda enfes bir yaz akşamı, yanımdaysa bin yıl sevebileceği bir kadına sahipken ölüp gitmekte olan bir adam vardı ve ben onun hüznüne eşlik edecek yerde, rolünü çalıyordum. “Belki farkında değilsin, ama aslında boktan herifin tekiyim,” dedim.</p>

  <p>Yüzüme baktı, sonra boktan bir herif değilmişim gibi dostça kolumu sıktı. Ben de ona Küçük Prens rolünü oynadığım o piyesten sonra Tanrı’ya nasıl yalvardığımı, beni alıp başkası yapması için ne sözler verdiğimi anlattım. Ya Tanrı sağırdı ya da yakarışlarımı onun kulağına eriştirecek nefes yoktu bende... Böyle deyince Kadir güldü; ölümden korkuyor, ama yine de bana cesaret vermek için gülümsüyordu. Belki de yakışıklı olmak onu gülümseyen biri yapıp çıkmıştı.</p>

  <p>“Çocuk dediğin hayal kurandır,” dedi sonunda. “Ama ben küçükken başkası olmak yerine karşımdakini başkalaştırırdım. Bu daha kolay, en azından Tanrı’nın yardımını gerektirmiyor...”</p>

  <p>Başkası yapmak... Bunu duyar duymaz irkildim. Bibi’nin oğlu da bunu mu yapıyordu? Kadir’e döndüm. “Sağ ol, dostum. Taksi parasını ben vereceğim.”</p>

  <p>“Ne oldu?” diye sordu.</p>

  <p>Cevap vermedim; dostça, severek sırtına vurdum. Takma adını hak ediyordu.</p>

  <p>Mine, biz iskelenin yanındaki lokantaya vardıktan yirmi dakika sonra geldi. O da beyazlar içindeydi. Daha önce hiç olmadığı kadar genç görünüyordu. Masaya yaklaşırken geline benzediğini düşündüm. Sonra anladım. Bu gece ilk kez gerçek anlamda birbirlerinin olacaklardı.</p>

  <p>İkimiz de onu öptük. Mine’nin mutluluğu gözlerinde o sabah açmış çiçekleri andırıyordu. Ona bakar bakmaz cennetin aranıp bulunacak bir yer olmadığını, kurulması gerektiğini kavradım. Güzelliğinin, sevdiğini değiştirme gücü vardı. Kadir gibi kendini terk etmeye hazırlanan bir insandan, hayatının bir biçimi, berraklığı olan, sevmeyi, sevilmeyi bilen bir adam yaratmıştı. Bir ara cep telefonumu gösterdim. Mine numarayı aldı, Kadir –zaten bağırsa sesini duyurabildiğinden– istemedi.</p>

  <p>Hemen içmeye başladık. Kadir’in kulağına eğilip, “Bu gece cennete gideceksen az iç,” diye fısıldadım. Kulaklarına kadar kızardı. Mine, insanı hırsızlığa kışkırtan zümrüt gözlerini üstüme dikince, başımı eğdim. Sırlara erişebilecek bakışlar vardı o mücevherlerde. Biraz yeni işimden söz ettik, biraz da seçimlerden... Kadir ülkemizin yaratıcı bir ruhu olmadığından yakındı. Yine ne demek istediğini anlamadım. Mine’ye döndüm; o mutluluğunu içiyordu, sarhoştu. Bizi duymamıştı bile. Kolunu hafifçe sarsıp, “Bu adam çok sabırlı,” dedim. “İnan bana. Tam bin yıl seni sevmeyi planlıyor.”</p>

  <p>Az kalsın Kadir’i ağlatacaktım. Kendimi iyice hırsız gibi hissediyordum. Yine hüznümle rol çalacaktım. Oysa Mine’nin sesi gün ışığı gibi canlılık yayıyordu: Yaşama sevinci, gelecek umudu ve çiftleşme isteği... Bu yüzden bir şeyler atıştırıp, art arda üç kadeh devirdikten sonra kalktım. Kadir kalmam için ısrar etti, ama onu, gece kadını olacak Tanrıça’yla baş başa bırakıp lokantadan çıktım.</p>

  <p>Eylül, gece, yeni bir iş, ama hiç süt içememiş bebekler ve derinlerde bir yerde pusuya yatmış o mide bulantısı... Daha önce hiç olmadığım kadar kendim olduğumu hissediyordum. Bunun ne anlama geldiğini bilmememe karşın, tam olarak böyle hissediyordum. Doğru cevaba uygun bir soru! Eksiğim buydu belki de.</p>

  <p>Sanırım bu yüzden o kurumuş sardalyenin sayıkladığı adrese doğru yola çıktım. Bilmediğim şeylere bir anlam kazandırmak, cevaplara uygun sorular bulmak için.</p>

  <p>Ev, iki cadde arasında, sokak denemeyecek kadar kısa bir geçişin ortasındaydı. Neredeyse bütün ön cepheyi kaplayan büyük demir kapı aralıktı. Giriş katındaki numaralara baktıktan sonra merdivenlerden nemli bir serinliğin sıkıştığı bodrum katına indim. Üç numaralı daire sağdaydı. Kapı, berbat bir sarıya boyanmıştı, yandaki zile bastım; başım dönüyor, Ballıkaya’da edindiğim o garip bulantı, fırtına sonrasında ortaya çıkan ölü dalgalar gibi midemde bir o yana, bir bu yana vurup duruyordu. Kapının ardından ayak sesleri yükselince sigarayı yere attım. Gözetleme deliğinden bakıyor olmalıydı. Yüzümü kapıya çevirip, delikte objektif varmış gibi sırıttım. Nemsiz ses o zaman sordu: “Ne arıyorsun burada?”</p>

  <p>“Gerçekleri,” dedim. “Filozof olmaya karar verdim.” Cevap vermedi. Kapıyı açıp açmayacağını düşünüyordu. “Burada sabaha kadar oturabilirim. Feylesoflar sabırlıdır, unutma.”</p>

  <p>Önce üst kilit, ardından alttaki açıldı. Aralanan kapının ardında beliren şort giymiş, gözlüklü kadının küçük gözleri vardı, ama Nihan’a pek benzemiyordu. “Sarhoş musun?”</p>

  <p>Sadece sesi onu andırıyordu. “Bir arkadaşımı gerdeğe soktum,” dedim. Hâlâ öyle, kımıldamadan duruyordu. “İçeride gizlediğin birisi mi var?”</p>

  <p>Gözlüğünü sağ eliyle çıkardı ve yana çekildi. İzin çıkmıştı; içeri girdim. Arkamdan kapıyı kapatıp, iki kilidi de dikkatle çevirdi. Küçük antreyi geçip müzik sesinin geldiği salona girdim.</p>

  <p>Salon! Böyle demekle acele etmiştim. Ön cepheye bakan duvarın üst tarafındaki ince uzun pencere içerisinin hücreye dönüşmesini engelliyordu. Genişçe odada oturacak koltuk ya da sandalye dışında her şey vardı: Açık iki bilgisayar; büyük bir televizyon, müzik seti, yerde ve duvarlardaki raflarda bir sürü kitap; duvar dibinde öbek öbek dergi ve kupürler... Masasının üstündeki cam kavanozun içinde küçük, kırmızı bir balık keyifli keyifli yüzüyordu. Sehpaların üstü ıvır zıvırla doluydu: Küçük biblolar, deniz kabukları, taşlar, kesme camdan yapılmış nesneler...</p>

  <p>Odanın ortasına iki küçük masa yerleştirilmişti. Birinin üstünde birleştirilmeye ortadan başlanmış büyük bir yapboz duruyordu. Sağdaki duvara büyük bir fotoğraf asılmıştı. Denize doğru uzanan, kumsala yatmış taş ve kayalardan oluşmuş dev bir ok. Üstünde Jan Garbarek: <i>Visible World</i> yazısı okunuyordu. Öteki duvar, üstüne yüzlerce küçük kağıt asılmış panolarla kaplanmıştı.</p>

  <p>Yorucu bir dağınıklık! Buna rağmen ortalıkta hiç toz yoktu. Titiz biri olmalıydı; kendini temiz bir hücreye hapsettiğinden belliydi bu. “Burasını nasıl buldun?”</p>

  <p>Ne zaman içli bir tını duysam Vivaldi derdim; hücreyi saran sıcak keman konçertosunu hisseder hissetmez yine, “Vivaldi,” dedim.</p>

  <p>O, “Vahit?” diye karşılık verdi.</p>

  <p>Adresini bilen tek kişi o muydu? Ya Orhan! Bu düşünceden hemen vazgeçtim. Orhan, Patron’unun adresini vermektense dilinin kalanını ısırıp yere tükürürdü. O da biliyordu bunu. Madem söz Vahit’e gelmişti, onunla devam edebilirdik. “O zavallıya ne oldu?” dedim.</p>

  <p>Bir yandan konuşuyor, bir yandan da oturacak yer arıyordum. Nihan, taburelerden birinin üstünü boşalttı. Birden şaşırdım; biçimli çıplak bacakları onu yabancılaştırıyordu. Budalaca bir keşifti...</p>

  <p>Nihan, onu süzmeme aldırmadan, “Hüznüyle baş edemedi,” dedi. “Acımanın içinde boğuldu...” Sonra kuru sesini bulup, konuyu değiştirdi. “Ne istiyorsun?”</p>

  <p>Omuzlarımı silktim. “Diyelim ki, rapor vermeye geldim.” Hiçbir şey sormadı. Gözlüğü elinde, asık suratla bekliyordu. “İşe alındım. Bibi beni seçti... Hoş, bundan haberin olmuştur mutlaka.”</p>

  <p>“Oldu,” dedi.</p>

  <p>“Ona Psiko-Center’la ilgili maili gönderen sen miydin?”</p>

  <p>Başını salladı. “Hayır, ama o maili okudum.”</p>

  <p>Okumuş, sonra da planını yapmıştı. “Ya Melih Döner?” dedim. “Ayıların ona neler yaptığını biliyor musun?” Cevap vermedi. “Tabii ki biliyorsun...” Sigara uzattım, almadı. Dün kusmamışım gibi sordum: “Böyle kusarak neyi değiştireceğinizi sanıyorsunuz?”</p>

  <p>Hemen cevap verdi. Demek aynı soruyu daha önce de sormuşlardı. “Belki hiçbir şey değişmeyecek Asıl sorun da bu: Durumun değişmemesi... Ne yaparsak yapalım hiçbir şey değişmiyor diye bırakalım da hırsızlar, alçaklar, yoksulluktan sorumlu olanlar ellerini kollarını sallayıp dolaşsınlar mı?” Bir adım atıp önüme geldi. Ufak tefekti, ama duruşu iri yarı birinin meydan okuyuşunu andırıyordu. “Biz dolaşamasınlar diyoruz... Suratlarına kusmak işte bu kadar basit bir düşünceden doğdu. Alçakları, nasılsa bir şey değişmiyor diye rahat bırakmama fikrinden.”</p>

  <p>“Değiştiremiyorsan, canlarını yak? Öyle mi?”</p>

  <p>“Öyle de diyebilirsin,” dedi. “Kime bir bedel ödetebiliyorsak, ona ödetmeliyiz. Ödeteceğiz de.”</p>

  <p>Ardından hafif hafif öksürdü: Öfkelenmişti. Düşünürken sustum. O da karşımda kımıldamadan bekledi. “Kahve içerdim,” dedim sonunda; aklıma söyleyecek başka bir şey gelmemişti.</p>

  <p>“Sokağın sonundan sola dön, iki yüz metre ileride sabaha kadar açık bir yer var...”</p>

  <p>Nazik değildi. “Kabalık seninki,” dedim. “Kapımı çaldığında ben sana böyle davranmamıştım.”</p>

  <p>“Bak, işim var dedim sana. Değil mi?”</p>

  <p>“Peki, ya sevgilin var mı?” Önce cevap verecekmiş gibi dudaklarını araladı, ardından gülmeye başladı. “Bir yere otur, yoksa düşeceksin,” dedim.</p>

  <p>Düşecekmiş gibi bilgisayarın tekerlekli koltuğuna oturdu. Zaten ortalıkta ilişebileceği başka bir şey de yoktu. “Bana asılmıyorsun, değil mi?”</p>

  <p>“Asılmıyorum,” deyip, onun gibi güldüm. “Merak diyelim istersen.”</p>

  <p>Ciddileşmişti. “Sana erkeklerle işim yok dedim ya.”</p>

  <p>“Demek eski sevgiline hâlâ sadıksın?”</p>

  <p>Cevap vermeden önce bekledi. Hikâyenin ne kadarını bildiğimi tartıyordu belki de. Ona yardım etmeyecektim; bakışlarımı kaçırdım. Aslında böyle susabilirdik, bacaklarını seyretmek hoşuma gidiyordu. “Anlaşılan V epeyce gevezelik etmiş,” dedi, izin vermeyen bir sesle.</p>

  <p>Evinde ölen adama aşık olduğunu inkâr etmemişti. “Beni uyardı,” dedim. “Hayalet’e inanmıyor. Söylediğine göre, her şeyi sevgilin uydurmuş.” Ben de onun gibi yapıp ciddileştim. “Belki bana olanları anlatırsın.”</p>

  <p>“Neden anlatayım?”</p>

  <p>İyi bir neden bulmalıydım. Ama bulamadım. Bulamayınca aklıma geleni söyledim. “Bilmiyorum. Ama içimden bir ses, anlatacak diyor.”</p>

  <p>“Başka neler diyor o ses?”</p>

  <p>Sesi ele vermeli miydim? Omuzlarımı silkip, verdim: “Beni kullandığını... Belki benden hoşlandığını ve belki bana kahve ikram edeceğini.”</p>

  <p>Yine baktı. Ölçüp biçerek; tartıyordu da. “Sana kahve vermem için bir neden bulmalısın.”</p>

  <p>“Herkes benim gibi denize atlamıyor, değil mi?”</p>

  <p>Biraz düşündü; başını sallıyordu. Sonra kalkıp mutfağa gitti. Sigaramı söndürürken aklıma geldi. Sevgilisi vicdanlı birisi miydi? Belki sorardım, ama kahveden sonra.</p>

  <p>Kahve içerken sordum: “Sevgilin nasıl birisiydi? Onunla nasıl karşılaştın?” Dik dik bakıyordu. Kahveni iç, sonra da çek git, der gibi. “Bana her şeyi anlatman için de bir neden buldum.” Sormadan söyledim. “Çünkü –eğer varsa– Hayalet’i bulabilecek tek kişiyim ben...”</p>

  <p>Bir süre beni süzdü. Sonra, hak vermiş gibi anlatmaya koyuldu:</p>

  <p>“Onunla... adı Fethi’ydi, lise birde tanıştım; matematik olimpiyatı için düzenlenen yaz kampında. Aslen matematikçiydi, felsefe doktorası da yapmıştı. Kısa boylu, aydınlık bir yüz... Kimsenin çözemediği problemleri tasarlamakta üstüne yoktu. Ben on beşimdeydim, o otuzunu geçmişti; görür görmez aşık oldum ona. O yıl bütün kış, yatakhanede her gece onu düşündüm. Ertesi bahar o buldu beni. Vakıf bana burs vermek istiyormuş... İlişkimiz böyle başladı denebilir. Ayda bir, bazen daha sık görüşüyorduk. O zamanlar yatılı okuyordum. Hafta sonları birlikte yemeğe, sinemaya gider, derslerimden söz eder ve benim için hazırladığı problemleri çözerdik. Sonra beni eve, anneme bırakırdı. Vedalaşırken ben ona içimden ilan-ı aşk ederdim o, hep çok çalışmamı, mesleğimin en iyisi olmamı öğütlerdi. O Mayıs’tan sonra onun istediği kitapları okudum, onun istediği gibi biri olmaya çalıştım...”</p>

  <p>Konuşurken bana değil, arkamdaki duvara bakıyor, arada gözlerini –bana değdirmeden– elinde tuttuğu gözlüğüne çeviriyordu. Bacaklarına bakmamaya çalışıyordum, ama boşuna bir çabaydı bu. Sürekli dizlerine bakıyordum. O zaman düşündüğümden daha çok içmiş olduğumu fark ettim.</p>

  <p>“Bana hep üniversiteden mezun olduğumda daha çok birlikte olacağımızı söylerdi. Kendinden çok söz etmezdi. Bekârdı; birkaç kez onu izledim. Sevgilisi yoktu; çalışmaktan başka bir şey bilmiyor gibiydi. Mezun olunca, onun hoca olduğu üniversiteye, benim için seçtiği bölüme girdim...”</p>

  <p>Sözlerine ara verdi. Sigara istiyordu. Verip yaktım. Sigarayla boğuşmaya başlayınca sustu. Belki yüreklendirmeliydim. “Nasıl birisiydi?”</p>

  <p>“İyi,” dedi hemen. “Çok iyi.”</p>

  <p>Tekrar sustu. Belki hatırlatmalıydım. “Bir babanın olabileceği kadar mı?”</p>

  <p>Bakışlarını bilmece çözüyormuş gibi dikkatle yönelttiği sigaradan yüzüme çevirdi. Aynı fikirdeydik. “Bu da bir olasılık. Yani onu babamın yerine koymuş olabilirim,” dedi, tarafsız bir sesle. “Ama ne fark eder; ona aşık oldum ve son sınıfa geçtiğim yıl, doğum günümde evine gidip kendimi ona sundum...” Sonra başını salladı. “Aslında onu kendime sundum; böyle demek daha doğru olur.”</p>

  <p>Bir süre susup onu o doğum gününde olanlarla bıraktım. İyice dalınca sesimi yükselterek sordum. “Onu Hayalet mi öldürdü?”</p>

  <p>Cevabı uzun bir sessizliğin ardına gizlenmişti, neden sonra, “Bilmiyorum,” dedi. “Bildiğim, Hayalet’in var olduğu ve Fethi’nin onu gördüğü...”</p>

  <p>“Demek gördüğünü sana söyledi. Öyle mi?”</p>

  <p>“Hayır, ama bana bıraktığı dosyalarda ondan söz ediyordu...” Anılarla yüklü sessizliği bu kez o kadar uzun sürmedi. “Öldüğünde birlikte değildik. Onu terk etmiştim.” Biraz bekleyip nedenini de söyledi. “Benimle evlenmesini istedim; reddetti.”</p>

  <p>Hüznü bulaşıcıydı. “Aptallık etmiş,” dedim.</p>

  <p>Gülümsemedi. “Sanıyorum, bir ustanın bursiyerle evlenmesi Vakıf’ın kurallarına aykırıydı.”</p>

  <p>Onu doğrulamamı ister gibi bakıyordu. Belki de adam onu istememişti. Omuzlarımı kaldırdım. “Belki öyleydi,” dedim. “Vahit’in sözünü ettiği sır, Vakıfla mı ilgili?”</p>

  <p>Başını salladı. “Bütün burs sistemi, akıllı çocukların devşirilmesi, yetiştirilip önemli yerlere yerleştirilmesi üzerine kurulu. Bunu bugün biliyoruz... Hepsinin bir tek amacı var.” Boyum tekrar kısalıyordu. Bana kalsa amaç hakkında konuşmak istemezdim. Ama Nihan uzun boyluymuşum gibi devam ediyordu: “Kontrol, her şeyi denetim altında tutmak...”</p>

  <p>“Kim bunlar?” diye sordum; sesim kısılmıştı. “Para babaları mı?”</p>

  <p>“Bence onların da babaları,” dedi. “Yurt dışında bir merkezleri olduğunu, partileri, basını, sendikaları, hatta hükümetleri, aklına kim ve ne geliyorsa her şeyi kontrol etmeye çalıştıklarını söyleyebilirim. Bunu kısmen olsa da başardıklarını kabul etmeliyiz.” Bakışlarım ‘sana inanmıyorum’ diyor olmalıydı. İnandırmaya çalıştı: “Sana şunu söyleyebilirim; bugün birbirinin kuyusunu kazan iki partinin yöneticilerinden dördünün bursiyer olduklarını ve aralarında haberleştiklerini kanıtlayabilecek durumdayız.”</p>

  <p>“Masonlar!”</p>

  <p>Başını salladı. Gülümsüyordu da. “Masonlar, Vakfın yanında okul aile birliği gibi kalır.”</p>

  <p>Bağazımda tükürük kalmamıştı. Sözcükler dikenli telleri andırıyordu; gırtlağımı yırtarak dudaklarımı araladılar. “Ve sen bu Vakıf’a meydan okuyorsun, öyle mi?”</p>

  <p>“Öyle,” dedi.</p>

  <p>Tabureden kalkıp yanına gittim. “Ayağa kalksana.” Kalkmadı; kalkmış gibi elimle saçının üstünden hayali bir çizgi çektim. “Bak, omzuma bile gelmiyorsun.”</p>

  <p>Elime vurdu. Öfkelenmişti. “Boyum gördüğünden daha uzun, çünkü aklım çok daha yükseğe eriyor.”</p>

  <p>“Bir avuç çılgınsınız,” dedim, bilgisayarı işaret ederek. “Silahınız da patlamayan cinsten.”</p>

  <p>“Akıllı çılgınlar ama,” dedi. “Unutma, en etkili ve vurucu silah, zekâdır.”</p>

  <p>“Hepiniz bursiyer miydiniz?”</p>

  <p>Başını salladı. “Bu daha başlangıç. Dosyalarına girdikçe, kullanıldıklarının bilincine varmış yenileriyle karşılaşıyoruz.” Sesi sofuca bir inançla titriyordu. “Akılla kimse baş edemez. Bize katılanlar çoğalacak ve onları kendi silahlarıyla vuracağız.”</p>

  <p>Bütün bunları neden yapıyordu? İnsanlık için mi? Yoksa aşık olduğu adamın, sevdiği tek yetişkinin öcünü almak mıydı amacı? Bunu sormadım.</p>

  <p>“İstediğim, bu kentte yaşayabilmek için bir işti,” dedim. “Babam, bana hakkından fazlasını alma, derdi.”</p>

  <p>“Kustun,” dedi. Sanki o tek kelimelik cümle bütün sorularımı cevaplıyordu. “Ve dedim ya, bir vicdanın var.”</p>

  <p>İnsanlığı sevmekten, insanları sevmeye vakit bulamamış biri gibiydi. “Biz akıllı değiliz: V ve ben...” Susuyordu. “Akıllılar sabit fikirli mi olurlar?”</p>

  <p>Başını salladı. “Sabit fikirliler dar görüşlü olur,” dedi. “Akıllıların hayal gücü geniştir.”</p>

  <p>“Sır dediğin ne?” dedim. Omuzlarını kaldırdı. “Hayal gücünü kullan,” dedim bu kez de.</p>

  <p>Güldü. Belki gülüşüne katlanamıyordum, ama bacaklarını sevmiştim. “Bilmiyorum,” dedi. “Hayalet’i bulunca öğreneceğiz.”</p>

  <p>Yolun sonuna kadar birlikteyiz... Böyle diyordu. Boyumun yolculuğu çıkaracak kadar uzun olmadığını, aklımınsa boyumdan da kısa olduğunu söylemeyi düşündüm, sonra bacaklarını hatırlayıp vazgeçtim. Biliyorum, budalalıktı yaptığım. Galiba bu yüzden budalalığımı sonuna kadar sürdürecektim. “Biraz dolaşmaya ne dersin?”</p>

  <p>Şaşkınlıkla yüzüme bakakaldı. Onu anlıyordum; benim gibilere, budalalığa alışkın değildi. “Gecenin bu saatinde mi?”</p>

  <p>“Gecenin bu saatinde,” dedim. “Korkma, seni öpmem.”</p>

  <p>Uzun uzun yüzüme baktı. Başını da sallıyordu. Her seferinde kuşkuyla ölçülüp biçilmekten bıkacaktım bir gün. “Evet, öpmezsin,” dedi sonra. “Bekle, pantolon giyeyim.”</p>

  <p>“Bence giyme. Bacakların güzel,” dedim.</p>

  <p>Yine başını salladı. “Kadınlarla flört etmeye bayılıyorsun... Kim öğretti bunu sana?” Cevabı benden önce o verdi. “Kadınlar tabii.”</p>

  <p>Yanılıyordu. “Çok kadın tanımadım,” dedim.</p>

  <p>Cevap vermeden koridorda kayboldu. Üç dakika sonra pantolon ve sürprizle geri döndü. Mavi bir pantolon giymişti ve yanında –üstü çıplak– Orhan vardı. Gözlerimi adamın ağaç dallarını andıran kollarından yaşlı yüzüne çevirdiğimde onu gülümserken buldum. Belki vicdanım vardı, ama kesinlikle akıllı değildim. Budalalığıma güldüm, yanındaki çam yarmasıyla yaşıyordu; güvendiğinden değil, iyi korunduğunu bildiğinden açmıştı kapıyı. Yutkunup Orhan’ı selamladım. O elini kaldırmakla yetindi. Zaten konuşsaydı da anlamayacaktım. Yapbozu tamamlamaya çalışan o olmalıydı. Resimde ne vardı acaba?</p>

  <p>Denize doğru yürüdük. Saçları şafak rengiydi, ama geceye yakışıyordu. Söyleyecek bir şey bulamıyordum. “Bibi bana bir cep telefonu verdi,” dedim, sonunda. Numarayı söyleyip, yumuşak karnına eğildim. “Fethi’den ayrı geçirdiğin o bir yıl boyunca ne yaptın?”</p>

  <p>Durakladı. Ona uydum. Belki akıllı değildim, ama her taşralı gibi ben de belden aşağıya vurmasını bilirdim. “Kötü,” dedi. “Kötü şeyler yaptım.”</p>

  <p>Canı yanmıştı, ama ben bir yumruk daha atmak istiyordum. Tısladım: “Onu aldattın.” Sessizliği ‘evet’ diyordu. “Ben Şeyda’yı hiç aldatmadım...” dedim. “Beni bırakıp başkasıyla evlenince bile altı ay onu bekledim.”</p>

  <p>“Dedim ya, sen sadık birisisin.”</p>

  <p>Budalasın deseydi de kızmazdım ona. Denizi görünceye kadar sustuk. Bankı o işaret etti. Oturduk. Eski bir tanıdıkla karşılaşmış gibi ahşabı okşadı. Belki geceleri dışarıya çıkıyor, bu bankta oturuyordu. Gün, gecenin içine nemini bırakmış, katlanılabilir bir serinliğe bürünmüştü. “Yaşlı bir erkeği sevmek nasıl bir şey?” dedim.</p>

  <p>Çok soru soruyordum; farkındaydım. Başını çevirmeden omuzlarını kaldırdı. “Bilmiyorum; hiç genç birini sevmedim,” dedi. İki nefes alımı susup, bacaklarının arasındaki ahşabı okşarken ekledi: “Ondan başka kimseyi sevmedim.”</p>

  <p>“Ya Orhan?” dedim. Küçümseyen bir tavırla güldü. Boktan, üstüne vazife olmayan şeyleri merak eden birisi gibi devam ettim. “Hani erkeklerle işin yoktu?”</p>

  <p>“Saçmalama...” dedi sonunda. “Orhan benim can yoldaşım.”</p>

  <p>Demek yatmıyorlardı. Yoksa Orhan savaşta karnından değil de kasıklarının arasından mı vurulmuştu? Kendimden utanmalıydım, ama utanmadım. Başkası söyleseydi yoldaşlığa inanmazdım, ama ona inandım. Yine de onun akıllı biri olduğunu unutmamalıydım. Eşit olmayanların dostluğu! Emin değildim. Özür diler gibi, “Bana iş bulduğun için sana teşekkür etmeliyim aslında,” dedim, sonunda.</p>

  <p>“Et öyleyse,” dedi. “Seni tutan mı var?” Uzanıp bankı seven elini tuttum. Geri çekmedi. Sesine bakılırsa, eğleniyordu. “Sence Orhan bizi izliyor mudur?”</p>

  <p>“Sanmam,” dedi. “Ama sen kesinlikle bana asılıyorsun.” Elini dudaklarıma götürüp öptüm. “Hey! Annen mi sandın beni?”</p>

  <p>Zeynep de öyle dedi, demedim. Güldük. Gülüşü kendini açıklamıyor, gizliyordu. Sevmenin bilmece çözmek gibi zor, zahmetli olduğu kadınlardandı.</p>

  <p>“Ketumsun,” dedim.</p>

  <p>“Ketumluk zenginliktir,” dedi. “İçinden bir şey eksilmez.”</p>

  <p>Ona Plaza’da ölen adamı sormak istiyordum. Ama sormadım. Eli hâlâ elimdeydi. Yaşlı değildim, ama kim sevilmek istemezdi ki? İkimize de yetecek kadar derin bir nefes aldım. Sanırım gerçeği de o zaman fark ettim; hayatta oluşumuzun kanıtı olan nefesi alırken. Diriliği aldatıcıydı: Yanımda yaşamının bir kısmından vazgeçmiş birisi oturuyordu. Balığının adını sordum. “Zeynep,” dedi, gülmeden. O hediye etmiş.</p>

  <p>Yarım saat kadar –araya giren sessizliklere uysalca boyun eğerek– oturduk. Arada sorular sordu; ben de cevaplar verdim. Tiyatroda ilk ve tek rolümü nasıl yüzüme gözüme bulaştırdığımı anlattım. Christian’ı oynadığımı duyar duymaz, “Zavallı Roxanne,” dedi.</p>

  <p><i>Cyrano de Bergerac</i>’ı<a href="../Text/dipnot.xhtml#Footnote0024" id="Feedback0024"><sup>[24]</sup></a> bilen birisiyle yan yana oturuyordum. Varlığı tatlı bir mırıltıyı andırıyordu: Anlaşılmaz ve adı gibi gizemli...</p>

  <p>“Geceyi seviyorum,” dedi ardından. “İnsanlar gün ışığının Orpheus’a<a href="../Text/dipnot.xhtml#Footnote0025" id="Feedback0025"><sup>[25]</sup></a> yaptırdığını nasıl unuturlar?”</p>

  <p>Tekrar elini tuttum; karanlıkta yolumu kaybetmemek için. O anne gibi şefkatliydi. Acaba Kadir sonunda Mine’nin bacaklarının arasına girebilmiş miydi?</p>
</body>
</html>
