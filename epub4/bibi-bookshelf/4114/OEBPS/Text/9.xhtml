<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">DOKUZUNCU BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Otobüs garaja girerken hava, gelecek günlerin habercisiymiş gibi birdenbire kararıverdi. Oysa saat daha altıya bile gelmemişti. Elimdeki küçük çantayla yere ayak bastığımda garip bir duyguyla yüz yüze buldum kendimi: Yönsüzlük ve o boşluk duygusu; kısacası, ne bir yere varmış ne de bir yere dönmüş gibiydim.</p>

  <p>Birkaç adım attıktan sonra yolumu kesen adama taksi istemediğimi söyledim. Ardından yavaş adımlarla, küçük prensi oynadığım o akşam, daha geniş, daha uzun, daha ışıklı caddeleri aramaya karar verdiğim ana kadar dünyanın merkezi sandığım Kılıçaslan Caddesi’ne doğru yürüdüm. Hava serinlemişti; yağmur taneleri koparıp alabileceğiniz küçük üzüm taneleri gibi havada asılıydı.</p>

  <p>Yol boyunca yürürken iki yandan akıp giden kalabalığı merakla süzüyordum. Yürüyüşüm, hissettiğim o boşluk duygusunu yatıştırmadı; akıntıya karşı yüzer gibiydim; rastladığım –suyun içinde batıp çıkan– yüzler İstanbul’da karşılaştıklarım kadar yabancıydı. Süleyman Paşa Medresesi’nin yanında sigara yakmak için durakladığımda öksürür gibi güldüm. Budalalığıma gülüyordum: Bütün hayatım bir şeyleri kovaladığımı sanmakla geçmişti. Oysa hep kaçmıştım; komik olan da, bunu hep bir şeyleri kovalıyorum sanırken yapmış olmamdı. Kendimi bir parçası saymadığım kasaba daha ilk on dakikada bunu yüzüme çarpmıştı.</p>

  <p>Hacı Özbek Camii’ni geçip, sağa saptım. On yaşındayken her gün en az üç kez boydan boya yürüdüğüm sokak değişmişti. Ruhunu yitirmiş... Zavallı sesim, yaşıyor olsa, böyle derdi. Özellikle caddeye yakın taraftaki yeni evler, kasabalı bir tüccarın yeni yaptırdığı altın dişleri gibi sırıtıyordu.</p>

  <p>Sigarayı, 23 yıl önce, kızına çiçek verdiğim için beni tokatlayan malmüdürünün lojmanı önünde söndürdüm. Adamın öfkeli yüzü gözlerimin önündeydi; İznik’te öldürmeye değecek komünist olmadığı için durmadan hayıflanan, ağzında limon varmış gibi suratını ekşiten ay bıyıklının teki... Kendi deyişiyle ‘koyu milliyetçi’ olan bu vatanseverin karısını, emrinde çalışanları ve çocukları dövmekten zevk aldığı bilinirdi.</p>

  <p>Hafif bir yağmur başlamıştı. Evin tam karşısındaki, hayatımı değiştiren piyesteki başrol arkadaşıma yazdığım aşk mektuplarını kovuğuna sakladığım görkemli çınarı süzdüm. Sokağı alt üst eden inşaat faaliyetinden büyük dalını feda ederek kurtulmuştu. Dudaklarım on beşime kadar binlerce kez tekrarladığı o kutsal adı mırıldanmak için aralandı: Aylin!</p>

  <p>Hayatım boyunca kadınlar yüzünden iki kez kavga etmiş, ikisini de kaybetmiştim. İlk rakibim askerlik şubesinin reisi olan binbaşının oğlu Yıldıray’dı, ikincisiyse Gümüşhaneli Recep. Recep, Şeyda’ya küfretmiş, Yıldıray’sa Aylin’i elimden almaya kalkışmıştı.</p>

  <p>Eğer askerler 1980’de darbe yapmasaydılar, Aylin’i Yıldıray’a kaptırmazdım. Ama emekliliğini bekleyen binbaşı bir gecede kasabanın tek ve mutlak hakimi olunca, Aylin ölünceye kadar bana sadık kalacağını unutup, sevgili değiştirivermişti. Üstelik yenisiyle sokakta korkmadan dolaşabilecekti de. Dayaksever malmüdürü, darbe yapmış bir ordu mensubunun oğlunu tokatlayamazdı. Vatanseverler buluşmuştu; prenses de onlara katıldı.</p>

  <p>Ağaca yaklaşıp elimi kovuğa uzattım. İçi çimentoyla doldurulmuştu. Gitme zamanı; artan yağmurdan korunmak için saçakların altına sığınarak Lefke Kapısı’na doğru yürüdüm. Birkaç dakika sonra, çocukken pek sarılmadığım, on dokuzumdan sonraysa acımayı bıraktığım ve hayatım boyunca benzememeye çalıştığım babamın da yaşayıp öldüğü eski evin önündeydim. Mahkûm olmadan yıllarca hapis yattığım hapishane, ıslanarak büzülmüş loşluğun içindeydi. Kapıyı çalmadan önce bekledim. Her şey ortadaydı; kendimi aldatıyordum: Evine dönen Odysseus değildim ben. Ama eğer yetişkin olmak insanın gençliğiyle tüm bağlarını koparmasıysa, artık bir yetişkindim. Bunu şimdi, geçmişimle yüzleşmeye hazırlanırken fark etmem zamansız ve dramatik bir şakaya benziyordu. Cephesi ise benzer ince bir karanlığın ardında belirsizleşmiş köhne evin kapısında, yağmurun altında dikilirken farkına vardığım başka bir şey daha vardı: Gelecek kaygılı bir belirsizlikti ve şimdi tam karşımda duruyordu.</p>

  <p>Çocukken eve girerken duyduğum o kokuya rastlamak umuduyla serin, nemli havayı içime çektim. Koku kaybolmuştu. Düğmeye bastım; bir kuş öttü. Zil değişmişti. Kapı çok geçmeden açıldı ve Firdevs’in on beşinden beri hiç değişmeyen mutsuz yüzü karşımda belirdi.</p>

  <p>Sadece, “Abi,” dedi bu yüz.</p>

  <p>Yasak savar gibi, üstünkörü sarıldık. Dudağımdaki şişliği göz ucuyla süzerek elimdeki çantayı aldı. Peşinden içeri girdim. Duvarda yine takvimlerden koparılmış resimler vardı; eski halılar, kilimler... Salondaki konsol kendimi bildim bileli orada dururdu. Firdevs de eski, tanıdık eşyaları andırıyordu.</p>

  <p>Ev, zilin dışında neredeyse hiç değişmemişti. Eğer konuşmazsam dakikalarca ayakta durarak birbirimizi süzmeye devam edecektik; kocasını sordum. Firdevs, onları yatakta çıplak yakalamışım gibi utangaç bir sesle Remzi’nin daha dönmediğini söyledi.</p>

  <p>Konuşacak başka bir şey kalmadığından üst kata, annemin yattığı odaya çıktık. Firdevs, türbenin kapısını açıyormuş gibi kanadı saygıyla itip yol gösterdi. Ama kendisi girmedi. İnce bir yorganın altında ölmüş gibi yatan kadının annem olduğunu unutmamaya çalışarak yatağa yaklaştım. Zaten birbirimize benzemezdik, inme indiğinde yana kayan garip yüzüyle aramızda artık hiç bir ortak çizgi kalmamıştı.</p>

  <p>Firdevs yan odada yatak hazırlarken yarım saat, saygı duruşunda bulunur gibi yatağın başucunda oturdum. Annem, aşınmış bir tepe gibi hareketsizdi; göz kapakları bile kımıldamıyordu. Bir iki kez iyi olduğumu söylemeye niyetlendim, ama tavana saplanmış bakışları değişmedi; ben de sustum. Oturmaktan sıkılınca aşağıya indim. Sırtım hâlâ ağrıyordu. Pencerelerden birini araladım; yağmurun yerden kaldırdığı serinlik salona sızarken camın önünde bir sigara içtim.</p>

  <p>Saat dokuzda yemeğe oturduk. Remzi hâlâ gelmemişti. Seçimler için çalışıyormuş. Firdevs, masada üçüncü tabağa bakarken öyle dedi. Hangi parti için diye sormadım. Duvardaki Arapça dualara bakılırsa kimin için çalıştığı açıktı.</p>

  <p>Kahve içerken mutlu olup olmadığını sordum. Tam on yıldır bu soruyu sormak için fırsat kollamıştım. Şaşkın, boş gözlerle yüzüme baktı: Aptalca bir soruymuş; mutluluk, hiç tadına bakmadığı bir yemek kadar yabancıymış gibi.</p>

  <p>Yine de bu, dilinin ucundakileri ortaya dökmesi için bir fırsattı. Söyleyecekleri vardı. Daha doğrusu tek şey: Remzi evi satmak istiyor... “Yani, şeyden sonra,” dedi.</p>

  <p>‘Şey!’ Annemizin beklenen –Remzi’nin geciktiğini düşündüğüne kalıbımı basacağım– ölümünün adı buydu. Parayı ne yapacaklarını sordum. Birden yanakları kızardı. Sorumun onu neden utandırdığını cevap verince öğrendim. Kısırlık tedavisi olacakmış. Daha önce doktora gitmiş miydi? Gitmediğini söyledi. Beş yıldır çocuğu olmadığına göre sorun kısırlıktan başka ne olabilirdi?</p>

  <p>Zavallı kardeşim, çocuğu tek başına kadının yaptığını sanıyordu. Firdevs anlattıkça tedavi planını Remzi’nin ayarladığına emin oldum. Evi sattıracak, parayla tüyecek...</p>

  <p>Sadece çorba içeceğimi söyledim. Söz tekrar evin satılması bahsine dönünce, “Düşünürüz,” diye geçiştirdim.</p>

  <p>Göz gözeydik. Birden sordu. “Neden geldin abi?” Kavga ettiğimden kuşkulanıyormuş gibi dudağıma bakıyordu. “Annemi görmeye mi?”</p>

  <p>Neden gelmiştim? Vicdanımdan kaçmak için mi? Kuşkulu sesine aldırmadan, “Evet,” diye karşılık verdim.</p>

  <p>Konuşmayı orada bıraktık. Yatmadan önce bir kez daha annemin odasına girdim. Firdevs onu yan çevirmişti; duvara dönüktü şimdi. Yatağa yaklaşıp saçlarına dokundum. Ölümün eşiğine gelmişken bir tekinin bile beyazlamamış olması şaşırtıcıydı. Sonra anladım: Kimseye fark ettirmeden, çoğu yoksul gibi içine doğru yaşlanmıştı. Onu neden sevememiştim? Sonra babamı ve Firdevs’i de sevemediğimi hatırladım. Hiç kimsenin oğlu olmamak, başkası olmaya kalkışmak! Belki neden buydu. Sesim olsaydı bir cevap bulurdu mutlaka.</p>

  <p>Gece yarısı daldım. Remzi hâlâ gelmemişti; yağmur ise devam ediyordu.</p>

  <p>Sabah uyandığımda Remzi yine yoktu, yağmur şimdilik dinmişti. Çaya banarak zar zor biraz ekmek yedim. Firdevs, kocasının yokluğunu o sırada açıkladı. Remzi, civar köylerdeki seçim çalışmaları uzarsa, bazı akşamlar eve gelmiyormuş. Söylediklerine inanmış göründüm. Anlaşılan yaklaşan seçimler Firdevs’le benim dışımda herkesi heyecanlandırıyordu.</p>

  <p>Öğleye kadar annemin yanında oturdum. Üzüntülü bir evlattan çok katafalkın başında tuttuğu nöbetin bir an önce bitmesini bekleyen emekli bir askere benziyordum.</p>

  <p>Saat üçte, yapacak başka bir şey olmadığından dışarıya çıktım. Adımlarımın çocukluğumdaki gibi beni çarşıya sürüklediğini fark ettiğimde evden epeyce uzaklaşmıştım, ayaklarıma karşı koymadan yürüdüm.</p>

  <p>Sokağın caddeyle birleştiği köşede yeni bir bayi açılmıştı; sigara ve gazete aldım. Bir kahve bulduğumda yağmur yeniden başladı. Cama yakın bir masaya oturup, bankonun ardında bardak yıkayan kirli önlüklü, asık suratlı adamdan çay istedim. İki yandaki duvarlar boydan boya seçimde aday olanların fotoğraflarıyla kaplanmıştı. Sürpriz sağ duvarda bekliyordu beni. Tokatçı malmüdürü de milletvekili adayıydı; hilaller arasında iyice yaşlanmış suratıyla bana bakıp sırıtıyordu. Önce yanağım sızladı, sonra midem kasıldı.</p>

  <p>Bakışlarımı adamdan kaçırıp gazetede Bibi’nin köşesini açtım. Yazısı baştan aşağıya bir davetti: Kraliçe, yaklaşık iki haftadır sütununun konuğu olan erkek dadının kendi isteğiyle izne ayrıldığını söylüyor, okurlarını, kadınları baştan çıkarma uzmanı olan yeni yıldızıyla bilgisayarda konuşmaya çağırıyordu. Ön sayfadaki haberleri görünce midemdeki kasılma bulantıya dönüştü. Gazeteyi katlayıp, yan masaya bıraktım.</p>

  <p>Asık suratlı adam çayı getirdiğinde malmüdürünün fotoğrafını gösterdim. Adam, gülümsememi savuşturmak ister gibi düşük omuzlarını silkti. Yine de partinin ilçe merkezini onaylamayan bakışlarla tarif etti. Anlaşılan onlara oy vermeyecekti.</p>

  <p>Yağmur azalınca Atatürk Caddesi’ndeki parti merkezine doğru yürüdüm. Oraya neden gidiyordum? Malmüdürünü görmeye mi? Bir fikrim yoktu; en azından açık, belirgin bir düşünce yönlendirmiyordu adımlarımı. Belki bu yüzden, isteğim sarı binayı bulunca sönüverdi. İlçe başkanlığının karşısında biraz bekledim; binaya pek girip çıkan yoktu. Seçilemeyecek! Göğsüm sevinçle titredi. Caddenin öteki tarafına geçip binanın önündeki ilan panosuna göz attım. Bildirilerin arasında adayların seçim toplantılarının listesi de vardı. Tokatçı, hafta sonunda, sağken babamın da gittiği alt sokaktaki kahvede seçim konuşması yapacaktı. Yaşasaydı –oğlunu dövmekle yetinmeyip, huzuruna çağırtarak azarladığı– ‘aşağılık’ işçiyi hatırlar mıydı? Güldüm; yıllarca önce işi nedeniyle küçümsediği bir adamın işçi arkadaşlarından oy isteyecekti.</p>

  <p>Daha sonra, yağmurun dinmesinden de cesaret alarak, göl kenarına doğru yürüdüm. Sonbaharın eşikte beklediği, yağmurlu, serin havadan değil, bir ressamın paletine benzeyen gölün üstünde, rüzgârın birbirine karıştırdığı pastel renklerden anlaşılıyordu. Göle saplanan lâl rengi ışık demeti, batık bir yelkenlinin su üstünde kalmış eğik direğini akla getiriyordu. Karşı kıyıdaki manzaraysa değişikti: Birbirine karışmış, saflığını yitirmiş ışıksız renkler, insana kötü bir suluboya ressamının fırçasından çıktığını düşündürüyor, alçalmış bulutlar karaya vurup parçalanmış gemileri andırıyordu. Gelip geçmiş, güçlü bir fırtınanın izleri miydi bunlar?</p>

  <p>Bir yer bulup oturdum ve düşündüm: İçimdeki o çukur derinleşiyor muydu? Kadir’in dediği gibi, adaleti tutkularımın Tanrı’sı mı kılacaktım? Elimi göğsüme koydum. Kalbim belli belirsiz atıyordu. Böyle kararsız bir yürekle ne yapabilirdim ki?</p>

  <p>Varlığını unuttuğum telefonum çaldı, böylelikle cevap vermekten kurtuldum. Selim’di: “Melek bu sabah gitmiş. Duymamışım...” Kulaklarının sağırlaştığını yeni fark ediyor olmalıydı. “Mehmet söyledi. Şimdi yanımda.”</p>

  <p>“Peki,” dedim.</p>

  <p>Selim karanlıkta yolunu yitirmiş gibi sızlandı. “Peki, ne? Mehmet, ne yapmalıyım diye soruyor.”</p>

  <p>Göl, tuvalden ince, gümüş bir tepsiye dönüşüyordu. “Bilmiyorum,” dedim. “İçinden geleni yapmasını söyle.”</p>

  <p>Telefondaki ses kesildi. Geride Selim’in Mehmet’le konuştuğunu duyuyordum. Sonra tekrar Selim’in soluğunu hissettim. “Zarfı açtın mı? Sabah kapının altından attım.”</p>

  <p>“İstanbul’da değilim,” dedim. Haberin onu çok şaşırttığı sesinin kesilmesinden belliydi. “Zarfta ne vardı?”</p>

  <p>“Fotoğraf,” dedi neden sonra. “Senin çektiğin.” Sessizlik kulağımdaki telefondan su gibi akarak önümdeki gümüş aynanın içinde kayboluyordu. “Ne zaman döneceksin?”</p>

  <p>Vicdanım benimle ilgili bir karara varıncaya kadar. Doğru cevap buydu, ama ben, “Bilmiyorum,” dedim.</p>

  <p>Nerede olduğumu sormadan telefonu kapattı. Şaşkınlığı ve sağırlığı onu aptallaştırmıştı. Biraz daha oturup, kerevit avlayan tekneler kıyıya yaklaşırken eve döndüm.</p>

  <p>Remzi ikinci gece ortaya çıktı. Yemekten hemen sonra. Hatırladığım kadar riyakârdı; elimi bile öpmeye kalkıştı; kolumu zor kurtardım. Hemen seçimlerden söz etmeye koyuldu. Eğer ışık saçan partisi iktidara gelirse, ona Orhangazi Yolu’nda benzin istasyonu yeri vereceklerine söz vermişlerdi. İçin için gülümsedim. Evi sattırabilirse parayı nerede batıracağı belli olmuştu. Biraz daha konuştuktan sonra onları salonda bırakarak yukarıya, annemin odasına çıktım.</p>

  <p>Gece seslerini duydum. Tartışıyorlardı. Daha doğrusu Remzi bağırıyor, Firdevs arada cevap vermeye çalışıyordu. Babam anneme bağırır mıydı? Hatırlamıyordum. Uyumadan önce yıldızımı hatırladım. Mutluluk verici bir andı; sonra mutluluğu –tıpkı Firdevs gibi– neredeyse unuttuğumu fark ettim.</p>

  <p class="bas2">2</p>

  <p>İznik’teki günlerim böyle başladı ve Pazara kadar böyle sürdü. Renkleri soldurmakla yetinmeyen, gelişini yere düşen sararmış yapraklarla da vurgulayan sonbahar, her geçen gün kışa doğru iri bir adım atıyordu. Bunun dışında her şey çocukluğumdaki gibi durağandı. İki bin yıllık kentte –mevsimler dışında– hiçbir şey değişmiyor gibiydi. Genellikle sabahları geç kalkıyor, öğleye kadar yatakta hiç kıpırdamadan yatan annemin odasında oturduktan sonra dışarı çıkıyor ve şehirde bir iki saatlik yürüyüşler yapıyordum.</p>

  <p>Çoğu, bilinçaltımın geçmişime yönelttiği bu gezintiler sırasında Eski Roma Tiyatrosu’na bir kez gittim; yüzyıllar boyunca sayısız trajedinin sahnelendiği bu benzersiz yerde sadece üç yabancı turist vardı. Küçük Prens’i oynadığım akşamdan başlayarak, İstanbul’a gidişime kadar, ne zaman gelsem kendimi çıkmaktan alıkoyamadığım o büyüleyici sahneye bu kez adımımı atmadım ve böylelikle hayatımın bir dönemini, başladığı yerde noktaladım. Eski bir okulun rutubetli salonunda oynadığım iki küçük müsamere yalancı bir dünya ve elde edemeyeceğim sahte bir gelecek düşü hediye etmişti bana. Bu beni güldürdü; kendimi bağışlayabilirdim: Yalanlara en çabuk ve en kolay inananlar çocuklar değil midir? İç ve dış yaşamımın yıllarca önce birbirinden kopmuş olduğunu ancak şimdi fark ediyordum. İçimde hiç olamayacağım bir küçük prens, dışımda ise hep tenimden sıyırıp atmak istediğim bir işçi çocuğu büyütmüştüm.</p>

  <p>Evdeyse her şey derin, kutsal bir sessizliğin içinde sürüyordu: Annemin –yaklaştıkça ondan uzaklaşan– ölüme doğru yaptığı zorlu yürüyüş, Firdevs’in ebedi mutsuzluğu, mide bulantım, hatta Remzi’nin sahtekârlığı. Firdevs, hep sulu gıdaları tercih ettiğimi, yemekleri ancak çorbanın içine koyarak yiyebildiğimi fark etmişti. Bir iki kez ne zaman gideceğimi, gitmeden önce ona vekâletname verip vermeyeceğimi sordu. Merak edenin Remzi olduğuna emindim. Öyle mutsuz görünüyordu ki, hayır diyemedim. Sustum. Oysa evin bizim mi, yoksa Almanya’daki akrabaların mı olduğunu bile bilmiyordum.</p>

  <p>Arada gazete alıyordum; meraktan. Bibi köşesinde kadınları baştan çıkarma şampiyonunu sürekli lanse ediyordu, ama dikkatli biri giderek kısalan yazılarının tonundan işlerin iyi gitmediğini anlayabilirdi. Üslûbundaki o parıltı kaybolmuş, neşesi sönmüştü. Zekâsını ele veren alaycılığı da onu terk etmişti. Melih Döner’in geçirdiği estetik ameliyatından sonra eğlenmek için ilk kez gece dışarı çıktığını da ondan öğrendim. Ön sayfalara bakmıyordum; daha doğrusu bakamıyordum. Politikacılar midemdeki o büyük solucanı uyandırıyordu. Televizyon! O daha da korkutucuydu.</p>

  <p>Bir keresinde de Dilek’e rastladım; bir derginin kapağında. <i>‘Sevgilisi Erkek Dadı, Didi tarafından terk edildiği söylenilen bebek yüzlü manken,’</i> diye tanıtılmıştı. İşte, hep dilediği gibi artık ondan söz ediliyordu, ama bıçak sırtında iki yana salınan ünü hâlâ kendini geçmişine sürgün etmiş birisine bağlıydı. Öç alır gibi gülümsedim; beni unuttuklarında onu da hatırlayan kalmayacaktı.</p>

  <p>Pazar günü her zamankinden daha erken uyandım. Üzerimde garip bir hâl vardı. Ağır bir şeyin altında eziliyor, soluk almakta zorlanıyordum. Yavaş yavaş fark ettim: Gregor Samsa’ya<a href="../Text/dipnot.xhtml#Footnote0028" id="Feedback0028"><sup>[28]</sup></a> dönüşmüştüm. Bir sürü bacağım olmasa da değiştiğim kesindi: Soluksuz kalmanın yanı sıra midem daha önce hiç hissetmediğim kadar keskin bir bulantıyla alt üsttü; karnımıysa doğum yapmanın eşiğindeymişim gibi şişmiş hissediyordum. Bir süre kımıldamaya çalıştım; o sırada gördüm: Karnım dünkü kadar düzdü. Ancak yine de garip bir ağırlığın altında eziliyor, kesik kesik soluyordum. Sonunda yan dönmeyi başarınca gizemli ağırlığın karnımda değil, göğsümde toplandığını anladım. Sanki Tanrı görünmez dev parmağını göğsüme bastırıyordu. Beni ezerek başka bir varlığa dönüştüren bu gizemli ağırlıkla, midemdeki bulantı arasında bir bağ olduğu açıktı.</p>

  <p>Ayağa kalkmayı başarır başarmaz ağırlığın ardından âdeta yuvarlanarak alt kata indim, oradan da sokağa savruldum. Soluk almak için ağzımı sonuna kadar açmıştım; kulaklarım uğulduyor, bir yandan da öğürüyordum. Ne yapmakta olduğumu kendimi alt sokaktaki kahvenin önünde bulunca kavradım.</p>

  <p>Sonrası çok hızlı gelişti. Garip olan, içinde benim de bulunduğum görüntüleri bir başkasının gözünden izliyor olmamdı:</p>

  <p>...Titrek, yorgun adımlarla ilerleyen genç adam yitirdiği soluğa kavuşabilecekmiş gibi hızlı adımlarla on beş kadar seçmenin toplandığı kahvehaneye giriyor; tam tokatçı vatansever malmüdürü hapishanelerde ölüm orucu tutanlara su da verilmemesi gerektiğini bağıra bağıra anlatırken. Tokatçı, dua eder gibi iki yana sallanan zayıf adamı karşısında görünce şaşırıyor mu yoksa korkuyor mu, karar vermek zor. Ama gönülsüz dinleyicilerin şaşırdığı, yuvarlaklaşarak açılan gözlerden belli. Genç adamın gözleri, elleri, kolları, bütün organları beyni tarafından değil, göğsündeki, kurtulmak istediği o ağırlık tarafından kontrol ediliyor...</p>

  <p>Soluk almazsam öleceğim diye düşündüm ve aynı anda zorba ağırlık ağzımı araladı ve içimden milletvekili adayının suratına doğru bir şey fışkırdı. Havayı hissettiğimde kavradım: Kusuyordum. Düşünce mutluluk gibi bütün bedenime yayıldı. Adam, ölüm orucuna yatanlara su vermemeye niyetliydi, ama ben onu değdiği yeri asit gibi yakan yeşil bir sıvıyla boğuyordum.</p>

  <p>Malmüdürü sandalyesinden yere düşünce etrafında oturanlar dehşet içinde haykırarak kahvenin gerisine doğru kaçtılar. Küçük bir çocuğu, sırf aşık olduğu için tokatlayan adamla yirmi beş yıl sonra baş başa kalmıştık. Ama bu kez roller değişmişti; şimdi yukarıdan bakan bendim. Adamın gözleri, yaşamın sona erdiği, insan soyunun sona erdiği bir yerden gelmişim gibi dehşetle doluydu.</p>

  <p>İki dakika kadar birbirini izleyen derin dip dalgalarıyla üstüne kustum, kustukça ciğerlerim havayla doldu; ardından yine o mutluluk veren duyguyla ürperdim: Değişiyordum. Adam ayaklarımın altında hareketsiz kalınca dünyaya ne getirdiğime bakmadan koşarak kahveden çıktım.</p>

  <p>Ancak evin bulunduğu sokağın başında durdum. Tekrar düzenli soluk alabiliyordum. Tanrı, parmağını göğsümden çekmiş, bulantım yok olmuştu. Eve kadar hızlı adımlarla yürüdüm ve Firdevs’in korku dolu bakışları altında kendimi odama kilitledim. Sabah Gregor Samsa olarak uyandığım yatağa Umut olarak tekrar uzanırken elim göğsüme gitti. Bir süre kımıldamadan öylece yattım, sonra yüreğimin altındaki çukura yerleşen ve ölünceye kadar kurtulamayacağımı bildiğim o şeye usulca dokundum.</p>

  <p>O olaydan sonra günlerce odamdan çıkmadım. Öyle ki, Firdevs yemek yemeden geçirdiğim üç günün ardından yemekleri yukarı getirir oldu. Üçüncü haftadan itibaren sabahları tekrar annemi ziyaret etmeye başladım. Hâlâ kıpırdamıyor, yattığı yerde bakışlarını tavana dikmiş yatıyordu; nedense –aslında soluk alışının değişmesinden anlıyordum– odaya girdiğimde varlığımı hissettiğini düşünüyordum. Bu arada havalar iyice serinlemişti; yanımda getirdiğim ince giysilerle evin içine bir sis gibi çöken soğuğa dayanmak giderek zorlaşıyordu. Alt katta, salonun ortasında ara ara yanan kömür sobası bu koyu inatçı sisi bir türlü kıramıyordu.</p>

  <p>Annemin baş ucunda günlerce sabırla üşüdüm; babama ödeyemediğim borcumu ona ödemek için: Tokatçı alçağın ‘aşağılık’ dediği onurlu bir işçinin oğlu olmayı reddetmiştim; şimdi yoksulluğunun etrafına ördüğü kozasının içinde ölmeye çalışan annemin çocuğu olmaya çalışıyordum. Sonunda zayıf, kurumuş elini tutmaya başladım: Bilinci kapanmadan beni sevsin diye...</p>

  <p>Seçimlerden önce Selim birkaç kez aradı; anlamsız konuşmalardı. Bir sürü ipe sapa gelmez şeyden söz etti: Her ne kadar henüz pazarlık devam ediyor olsa da, sonunda kendisini babasına satmaya razı olmuştu; böyle diyordu. Eğer büyük patron yirmi milyar verirse, eve geri dönecekti; Ulviye’nin kocası onları ziyarete gelmiş ve oylarını istemişti; Zilan’la birlikte söz vermişlerdi.</p>

  <p>Komünistlere oy vereceğini ne çabuk unutmuştu. Hatırlatmayı düşündüm, sonra ona laf anlatamayacağımdan vazgeçtim. Beceriksizce saklamaya çalışıyor, ama her seferinde merakına yenildiğinden aynı soruyu soruyordu: “Ne zaman geri döneceksin?” Öğrenmek istediği buydu. Kesin cevap vermedim.</p>

  <p>Kadir’i ben aradım. Göğsüme yerleşen ağırlığı, bendeki değişikleri anlatmak için. Ama kendisiyle öyle meşguldü ki, ne konuşmama izin verdi, ne de günlerdir nerede olduğumu sordu. Delirmesine ramak kalmıştı; anlattıklarından, gece gündüz Mine’yi izlediğini, doğacak kızının Mine’nin içine yerleşip yerleşmediğini kontrol ettiğini çıkardım. Schopenhauer’ın ona bağışladığı karısını çıldırtıyor olmalıydı.</p>

  <p>3 Kasım’daysa Remzi’nin partisinin seçimleri büyük bir farkla kazanmasından daha da şaşırtıcı bir şey oldu. Akşam saat on bire geliyordu; Remzi parti merkezinde olduğu için Firdevs’le birlikte –midemdeki bulantıyı zorlukla bastırarak– televizyon seyrediyorduk. E. Cantürk’ün, beyaz saçlı casusun dedikleri gerçekleşmiş, siyaset, Büyük Aktörler’in istediği gibi yeniden düzenlenmişti. Tam Hayalet’i düşünürken varlığını unuttuğum cep telefonu birden çalmaya başladı. Firdevs’in bulup getirdiği telefonu açınca, aramasını en son bekleyeceğim kişiyi buldum karşımda: Dilek, sanki sırtına kusmamış, gül yaprağı serpmişim gibi neşeli, özlem dolu bir sesle merhaba diyordu. Şaşkınlığım geçince cevap verdim. Bir süre havadan sudan konuştuk. Daha doğrusu, o konuştu, ben dinledim. Sıra nerede olduğuma gelince cevap vermedim. Evi yoklamış olmalıydı. Belki de kafasını çatlattığım adam beni bulmak için istemişti aramasını.</p>

  <p>Ağzındaki baklayı az sonra çıkardı. Selami Balat, Bibi’nin geçen hafta köşesinde onu <i>‘anası patates, babası gorilin teki,’</i> diye tarif ettiği yazısından sonra o cadının canına okumaya yemin etmişti; bütün kirli çamaşırlarını ortaya dökecekti. Gülümsedim; demek Bibi o gece kulağına fısıldadıklarımı duymuştu.</p>

  <p>Aramasının asıl nedeni buydu. Medyayı demokratikleştiren, yıldızlar yerine çamurlu ayaklarına bakan şövalyemiz, esrarengiz bir biçimde birdenbire ortadan kaybolan dadıyı da programına istiyordu.</p>

  <p>Tabii televizyona, “İki sevgili, birlikte çıkacaktık.” Böyle dediğinde öyle bir kahkaha attım ki, beni gülerken hiç görmeyen zavallı kardeşim yerinden korkuyla sıçradı. Kahkaham, Firdevs’in aksine, Dilek’i yüreklendirmişti. Teklifi, zamanı gelmiş gibi önüme sürdü. “Selami, beş bin dolar diyor. Ama yedi bin beş yüz de koparabiliriz.”</p>

  <p>Sustum; böyle durumlarda pazarlık yapmanın en iyi yolunun sessizlik olmasından değil, şaşkınlığımdan. Magazin dünyasını çabuk unutmuştum. Dilek, sessizliğimi kararsızlığıma verip devam etti: “Benim alacağımın yarısını da sana verebilirim.” Sonra rakamı söyledi. “İki bin beş yüz...”</p>

  <p>Selami Balat çok öfkelenmiş olmalıydı. “Bu iyi para,” deyip, devam etmesine izin vermeden haberi verdim. “Ama hâlâ midem bulanıyor, galiba kusacağım.”</p>

  <p>Telefonu hemen kapattı. Galiba küfür de ediyordu.</p>

  <p>Remzi, sabaha karşı eve döndü ve çok geçmeden Firdevs’e bağırmaya başladı. Zafer kazanmış sesi ince duvarları delerek kulaklarıma kadar geliyordu. Para; konu buydu. Üç ay sonra bir benzinci olma hayaliyle yanıp tutuşan adam, üst katta bir türlü ölmeyen kadına, evden çıkmayan garip abiye de öfkeleniyordu.</p>

  <p>Ertesi gün Remzi’yle konuşup onu Firdevs’e bağırmaması, parasını çalmaması konusunda uyardım. Galiba ikna ettim de. Tek yaptığım hapishanede ondan iri birisinin burnunu kırıp, bıçağını kıçına sapladığımı söyleyerek sırtımdaki yaraları göstermek oldu. Recep’in beni öldürmesine ramak kaldığından söz etmedim tabii. Bıçak, kınında da sırtta da bıçaktı. Ödünü koparmaya yetti.</p>

  <p>O gece annemin odasında uyudum. Neden? Bilmiyordum. Sadece gözleriyle yaşıyordu. Birkaç gece sonra ani bir kararla gece yarısı evden çıkıp, ayaza aldırmadan, yirmi beş yıl önce posta kutusu olarak kullandığım çınar ağacına kadar yürüdüm. Kovuğa dökülen betonu kazıyıp çıkartmam epeyce zaman aldı ve çok üşüdüm. Ama değerdi; o tokatçıyı geçmişimden kazıyıp atmıştım. Böylelikle ağaçta bıraktığı izleri de silmiş oldum.</p>

  <p>Eğer 16 Kasım’da –cumhurbaşkanının başbakanı atadığı gün– o iki haberi art arda almasaydım, belki İstanbul’a hiç dönmez, annemin ölmesini beklerdim. Öğleye doğru Kadir aradı. Haberleri vardı. İlkini o verdi: Mine hamileydi; ikincisini, hıçkırıklarının bölüp öğüttüğü cümlesini birleştirerek ben çıkardım: “Selim öldü; kafasına bir kurşun sıkmış...”</p>

  <p>Söyledikleri çıkmıştı, ama bir kâhin gibi böbürlenmiyor, ağlıyordu.</p>

  <p>O akşam annemin gözleriyle vedalaşıp saat sekizde otobüse bindim. Firdevs, garaja kadar benimle geldi; içtenliğinin içinde sanırım Remzi’nin pardösüsünü eve geri götürmek de vardı, ama ben saf bir kardeş sevgisine sarılıyormuşum gibi kucakladım onu. Almak istememesine rağmen kalan dolarların yarısını da eline tutuşturdum. Araba hareket edince pencereden el salladım, bu kentteki son bağlantım da böylelikle yitip gitti. Aramızdaki en yalnız kişi oydu belki de. Annesi ölmüyor, ağabeyi her on yılda bir onu terk ediyordu.</p>

  <p>Arkama yaslandım, her şey yolunda giderse sabah olmadan İstanbul’a varabilirdim. Hac yolculuğu sona ermişti. Kendimi çok yorgun ve güçsüz hissediyordum.</p>
</body>
</html>
