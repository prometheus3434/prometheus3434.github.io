<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">BEŞİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Ertesi sabah her zamankinden daha erken kalktım; sanırım bütün gece –uykumda bile devam eden– o garip, hüzünlü ses yüzünden. Kulaklarımda sözlerini hatırlamadığım, melodisini tekrarla deseler, tekrarlayamayacağım bir şarkı vardı. Gözlerimi açtıktan sonra kımıldamadan yattığım süre boyunca aynı tonda devam eden mırıltı, yataktan doğrulur doğrulmaz dilime indi, ardından ıslığa dönüşerek, bütün sabah peşimde dolaştı ve beni Rumeli Hisarı’na kadar izledi. Yolda bir yandan da Nihan’ı, akşamı, yan yana konuşmadan oturuşumuzu düşündüm. Aklımın bir köşesinde filizlenen onu görme isteğimi dizginlemeliydim; bacakları güzel olsa bile. ‘Akıllı,’ dedi ses. ‘Korkmalısın...’ Cevap veremedim; ıslık çalıyordum.</p>

  <p>Kapıyı dünkü hizmetçi açtı. Kadının ağzında onu asık suratlının teki yapan, yere doğru dönük bir yay vardı. Laf arasında adını sordum: Fatoş’muş. Birlikte üst kata çıktık. Köpek ortalıkta görünmüyordu. Berk uyanmış, kahvaltısını yapmış, Boğaz’ın karşısındaki masasına oturmuştu. Gülümsedim, otururken de ayakta olduğu gibi karikatüre benziyordu. İçeri girdiğimi görür görmez o sırıtış hemen yüzüne yerleşti. Konuşmaya çalıştım, bir faydası olmadı. On dakika kadar bekleyip, başkalaştırma oyununa başladım. “Maymun,” dedim. “Ben maymunum.”</p>

  <p>Yüzündeki o aptal gülümseme bir anlığına kesildi. Doğru iz üzerindeydim. Karşısındakini, Kadir’in dediği gibi başka kılıklara sokuyordu.</p>

  <p>Yine de dilini çözmem tam kırk beş dakikamı aldı. Solucan; beni yerde sürünen iğrenç bir sürüngene benzettiğini keşfettiğimde kızmış göründüm. Sıra bana gelmişti; karşısına geçip onun gibi sırıttım. Önce meraklanmamış gibi yaptı. Ama kötü bir oyuncu da olsam ondan daha iyi sırıtıyordum, sonunda oyuna katıldı ve bir sincap olduğunu buluncaya kadar heyecanla hayvan adlarını art arda sıraladı.</p>

  <p>Aysel geldiğinde çoktan ateşkes ilan etmiş, Berk’le yan yana oturmuş, günün tadını çıkarıyorduk. Şaşkınlığını fark etmemiş gibi telefon numaramı verip, onunkini de aldım. Bir ara kulağıma eğilip Berk’le konuşmayı nasıl becerdiğimi sordu. Tam cevap verecektim ki yan taraftan önce tiz, ardından kulakları yırtan çığlıklar yükseldi. Otuz saniye sonra Aysel, Berk’i kapıp aşağıya indirmiş, şoföre teslim etmişti bile. Parka gideceklerdi.</p>

  <p>“Çocukla ben de gidebilirdim,” dedim Aysel’e. O sırada duvarın öteki tarafına bir şey çarptı. “Ne oluyor?”</p>

  <p>“Hiç,” dedi. “Bibi ile Ercü kavga ediyorlar... Seninle konuşmak istiyor.” ‘Kim’ diyecektim, Aysel, “Bibi,” diye açıkladı. “Ama önce onu benzetecek.”</p>

  <p>Bir sigara yaktım. O istemedi. Ercüment Cantürk’ün sesi Bibi’nin bıçak gibi her şeyi ince ince doğrayan çığlıkları arasında parçalanıp gitmişti. Bağrışmalar uzayınca, “Konu ne?” dedim.</p>

  <p>“Karısı... Ercü, korkusundan geceleri Bibi’yle ortalıkta görülmekten kaçınıyor, bu da bizimkini öfkelendiriyor.”</p>

  <p>Bir cam açtım. Dışarıda hava iyice ısınmıştı. Aysel’le, Bibi’nin adamı benzetmesini bekledik On dakika sonra sesler duyulmaz oldu. Çok geçmeden Bibi kapıda belirdi. Gözleri büyümüştü. Onu kapıda öyle görünce benimkiler de açıldı. Altında ipekli bir şort üstünde ise neredeyse hiç bir şey yoktu. Giyinikken olduğundan daha genç görünüyordu.</p>

  <p>“İçine ettiğimin orospu çocuğu,” dedi. Beni görmemiş gibi Aysel’e bakıyordu. Birkaç adım attı. “Herif, kokteyle muşmula suratlı, o çuval karıyla gelmek zorundaymış... Ya ben? Ben bütün gece sap gibi ortalıkta dolanacağım. Bunu beni becermeye kalkıştığında söylüyor hem de...” Sanki kokteyldeymiş gibi biraz dolanıp karşımda durdu. Yataktan yeni kalkmış olmalıydı; koltuk altlarındaki belirsiz nemin kokusunu alabiliyordum. “Merhaba, ne yapıyorsun sen burada?”</p>

  <p>“Bekliyorum,” dedim. “Benimle konuşacakmışsın?”</p>

  <p>“Doğru!” Pencereye doğru yürüdü. Düşünüyordu. Otuz saniye kadar bekledikten sonra geri döndü. Karar vermişti. “Hadi gelin, kahvaltı edelim.”</p>

  <p>Sol taraftaki bölümde yana bakan gölgeli bir balkon vardı. Tentenin altında kahvaltı ettik. Onlar süt de içtiler, ben sütten uzak durdum. Bibi, kahvemizi yudumlarken elini uzatıp kolumu tuttu.</p>

  <p>“Çarşamba akşamı ne yapıyorsun?” Omzumu silktim. “Öyleyse benimle geliyorsun. Kokteylde kavalyemsin. Blucin sana yakışıyor, üstüne keten bir ceket giy, tamam. Keten ceketin var, değil mi?”</p>

  <p>“Yok,” dedim. “Hem...”</p>

  <p>“Tamam ne bulursan onu giy! Bu arada hemi memi yok. Konu kapanmıştır. Eveet...” Gerçekten de kapanmış gibi Aysel’e döndü. “Çarşamba yazısı için neler var?” Aysel, başka gazetede yazan tanınmış bir köşe yazarını hatırlatarak, ondan söz etmesi gerektiğini söyleyince, Bibi bana dönerek açıklama yaptı. Sesi çabuk geçecek bir sıkıntıyla incelmişti. “İşte böyle canım. O senden söz eder, sen de ondan. Böylelikle sesiniz bir kere daha duyulur...” Tekrar Aysel’e döndü. “Ama o herifi artık okuyan falan yok. Bana methiyeler düzerek kendinden söz ettirmeye çalışıyor uyanık...” Aysel ellerini iki yana açmıştı. “Başka ne var?”</p>

  <p>Aysel yandan bir kitap alıp uzattı. “Selami Aydın’ın yeni kitabı.”</p>

  <p>“Öveceğiz yani?” Bibi, yazdığı gazetenin başyazarının kitabını alıp, ağırlığını tartmak istermiş gibi avcunun içinde zıplattı. “Çok da kalın. Allah aşkına, onun gibi biri kadınlar hakkında bu kadar lafı nereden bulur? Güya aşklarını anlatıyormuş. Kuzum hangi kadın ona aşık olur?” Gülüp cevabı kendisi verdi: “Şaşılarla, körler...”</p>

  <p>“Ben bir özet çıkardım,” dedi Aysel.</p>

  <p>“Sağ ol, ama lütfen kontrol et, geçen seferki gibi olmasın. Adam ne çıkarsa, gazetedeki bütün kadınlar hemen yazı döşeniyor; hepimizinki aynı güne rastlamasın bari.”</p>

  <p>Aysel, “Tamam,” dedi. Yan gözle bakıp, gülümsedi. Zeus’un alnından fırlamış Athena kadar akıllıydı. “Sayfa sekreterini uyarırım.”</p>

  <p>“Ama önce benimkini koysunlar...” Ötekilerden farklıymış gibi gülümsüyordu. Arkama yaslandım. Süt içmemiştim, yine de midem bulanıyordu. “Oğlanla aran nasıl?”</p>

  <p>Nasıl olduğunu söyleyecektim; söyleyemedim. Balkonda birdenbire beliren ablak yüzlü, oldukça iri burunlu adam yüzünden. Ercü, az önce kovulduğu sahnede tekrar yerini almak için ortaya çıkıyordu. Bibi’den önce konuştu. Yüzüme bakıyordu. “Sen de kimsin?”</p>

  <p>Ben de Bibi’den önce davrandım. “Umut Çinici.” Ayağa kalkmıştım; elimi de uzattım. “Burada çalışıyorum.”</p>

  <p>Bibi, “Berk için,” diye araya girdi. “Anlatmıştım ya; şu psikolojik örnekleme...”</p>

  <p>Ercü, kısa süren bir kararsızlıktan sonra elimi sıktı. Gülümsüyordu. Dernek ki ona dikkat etmem gerekecekti. “Tabii, şu dadılık...”</p>

  <p>“Sus ve otur,” dedi Bibi.</p>

  <p>Adam karşı koymadan oturdu. Ben de dadılık da ne diye sormadım. Pantolon, gömlek, bir ceket ve bir çift ayakkabı; üzerinde bunlar vardı, ama çok şık görünüyordu. Sonra pahalı saatiyle çakmağını da fark ettim. Modayı izliyordu, ama kapıldığı ve modası hiç geçmeyecek tek şeyin para olduğunu hissediyordum. Yüzüne bakmakta neden zorlanıyordum? Çok geçmeden çözdüm: Geniş delikli, hafifçe öne eğik iri burnu, çıplak Tanrı heykellerinin erkeklik organı gibi utanç saçıyordu.</p>

  <p>“Ne karar verdin? Geliyor musun? Yoksa muhteşem güzelliğini sakınarak törenimizi sönükleştirecek misin?” Kokteylden söz ediyor olmalıydı. Bibi az önceki öfkeli tavrının aksine başını aşağı yukarı salladı. “Güzel. Eğer televizyonda on beş saniye görüneceksen, Çin’e git. Gazeteci olsan bile; ben böyle derim.” Ercü sanki televizyona ben çıkacakmışım gibi sözlerini bana bakarak tamamladı. “21. yüzyılda ölümsüzlüğün sırrı, büyük bir keşif mi yapmak, kansere çare mi bulmak? Kim aspirini bulan adamı hatırlıyor? Ölümsüzlüğün ölçüsü televizyonda kaç saat yer aldığındır...”</p>

  <p>Budala bana gösteriş yapıyordu. “Herhalde öyledir,” dedim, susup onaylamamı ister gibi bakınca.</p>

  <p>Midem büzülüyor, kalkıp gitmek istiyordum, ama adam para verip yanında çalıştırdıklarına hayatla ilgili tüm düşüncelerini anlatabilirim sandığından olacak, hiç susmadı. Çaresiz, burnuna bakmamaya çalışarak onu dinledim. Kısa sürede servet edinmişlerin bütün ahmaklıklarını –hem de belirgin işaretleriyle– yüzünde, sözlerinde –ve tabii ki giyiminde– taşıyordu. Kendi gerçeğinin odağında yapayalnız yaşayan bu itici adamı midemdeki bulantı sürerken –arada suratına kusmayı düşünsem de– pek ses çıkarmadan dinledim. Kısaca, rezil herifin tekiydi; hayatta yaptığım iyi ne var, diye düşünse, yıllarca bir cevap bulamazdı.</p>

  <p>Konuşması sırasında birkaç kez cep telefonuyla konuştu. Arayanlara erken seçimin mutlaka yapılacağını, hükümetin artık bir daha toparlanamayacak bir biçimde dağıldığını söylüyordu. “Un ufak...” Kullandığı sözcük buydu. Hükümeti kendisi devirmiş gibi mutluydu ve tabii çoğu yalancı gibi rolünü abartıyordu. Arada Fatoş’un getirdiği viskileri içti. İyi içiyordu. Arada Bibi’ye baktım. Adamdan nefret ettiğine yemin edebilirdim.</p>

  <p>Berk gezintiden döndüğünde midem allak bullaktı. Üstelik o sözsüz şarkı da kulaklarıma tekrar geri gelmişti. Çocuğun odasına geçtik. O kaplan oldu, ben de koyun; biraz güldük, sonra birbirimizden sıkılınca oyundan vazgeçtik O derslerine döndü, ben gazete okudum. Okuduklarım midemdeki bulantıyı daha da arttırdı.</p>

  <p>Saat sekiz olur olmaz kalktım. Aklımda tek şey vardı: Nihan. Aynada yüzüme bakıyormuşum gibi başımı salladım. Belki aptalca bir duyguydu, ama ona gidersem varacağım sonun, bir kez daha suyun dibi olacağını düşündüm nedense. Bunu da nereden çıkardın deseler, içime doğuyor, derdim.</p>

  <p>Sokakta bekledim; galiba sinirimi midemdeki bulantı bozuyordu. Kulağımda giderek bir ağıta dönüşen adsız şarkıyı da unutmamalıydım. Eve dönmek istemiyordum. Kendimi boş bir şişe gibi yere yatırıp döndürdüm. Ucum karayı gösterince Beyoğlu’na çıkıp biraz dolaştım. Sonra bir film bulup girdim. Köpekler ve aşkla ilgiliydi.</p>

  <p>Eve döndüğümde Kadir’in ışığı yanıyordu. Geldiğimi duymaması için kapımı sessizce açtım.</p>

  <p class="bas2">2</p>

  <p>Ertesi sabah yataktan zil sesiyle kalktım. Uyumuyor, kaygılı dalgınlıkla, ağrı veren bir sabit düşünce arasında gidip geliyordum; kulaklarımdaki ağıt yüzünden. O nedenle sevinçle doğruldum; en azından dalgınlıktan kurtulur, sadece –başımda benden habersiz bir ur gibi büyümüş– sabit fikirle olurdum.</p>

  <p>Üstüme bir şeyler geçirip kapıyı açtım. Çıplak açsam da olurmuş; gelen Melek’ti. Merdivenlere baktım, Mehmet yoktu. Her zamankinin aksine nedense yalnız gelmişti. Elimi uzatıp onu içeri aldım. “Uyanmış mıydın?” dedi.</p>

  <p>“Uyanmıştım...”</p>

  <p>El ele tutuşarak koltuğa yürüdük. “Mehmet benimle evlenmek istiyor,” dedi, oturur oturmaz.</p>

  <p>Bu iyi bir haberdi, ama o sanki kötüymüş gibi somurtuyordu: Tabii çoğu âmâ gibi yüzüyle değil, sesiyle.</p>

  <p>Yüreklendirici bir sesle, “Sevindim,” dedim. “Hepimiz böyle olmasını umuyorduk.” Aslında o da bizim gibi ummuyor muydu? “Ne oldu?”</p>

  <p>“Onunla evlenemem,” deyince karşısına oturdum. Sabredersem, nedenini de söyler diye düşündüm. Ama o, vardığı sonucu vurguladı. “Evlenemem.” Neredeyse öfkeliydi. “Hepiniz bilin bunu!”</p>

  <p>“Herhalde ortada hepimizi inandıracak bir neden vardır,” dedim. “Ama buraya geldiğine bakılırsa, bulduğun nedene sen de inanmamış olmalısın.”</p>

  <p>“Nedenim var tabii.” Sonra bir neden bulamamış gibi sustu. Yatak odasına gidip sigara aldım. Kulağım yine uğulduyordu. “Ablam istemiyor,” dedi, sonunda.</p>

  <p>Güldüm; çünkü hayattaki tek emeli günün birinde Vakko’dan bir tuvalet alabilmek olan ablasının bu evliliğe karşı çıktığı haberi doğru olamazdı. İstememek bir yana, bu iş için yıllardır yemeden içmeden para biriktiren birisinin, haberi ellerini çırparak sevinçle karşılayacağına iddiaya girebilirdim. “Sorun buysa, ablanı ikna edebiliriz,” dedim.</p>

  <p>Melek, edemezmişiz gibi inatla başını salladı. Doğru söyleyip söylemediğini gözlerine bakarak anlayamazdım; sesini dinledim... Doğru söylemiyordu. Onu anneleri öldüğünden beri elde etmek istediği tuvaletle arasında bir engel gibi gördüğüne kalıbımı basabileceğim ablasının, evlenmesine karşı çıkması hiç ama hiç inandırıcı değildi. “Şeyhmuz mu?” diye sordum.</p>

  <p>Hemen, “Evet,” dedi. “Öldüğünü söyleseler de, inanmıyorum. Barış yapıldığı gün dönüp gelecek.”</p>

  <p>Şeffaf sesi inatçı bir kararlılıkla yalan söylediğini ele veriyordu. Daha ciddi bir neden olmalıydı. Sıkılmıştım. Eğer anlamsız bir inadın içine gizlenecekse neden buraya gelmişti ki? Anlamsız inat! Parmak uçlarının yakıldığı gecenin sabahında olduğu gibi. O sabah da böyle inatçı bir sessizliğin içine çekilmişti...</p>

  <p>O elektriksel titreme; zihinsel buluşla ürperdim. Olanları anlayınca sigara elimden kayıp yere düştü. Tanrı’ya şükür ki kördü; şaşkınlığımı fark edemiyordu. Sigarayı alıp yutkundum.</p>

  <p>“Tamam,” dedim. “Evlenme... Bunu Mehmet’e benim mi söylememi istiyorsun?” Başını salladı. Midem takla ata ata boğazıma kadar yükselmişti. “Bir dakika...”</p>

  <p>Koşar adımlarla banyoya gittim. Aynadaki yüz pek bana benzemiyordu. Kasılma tekrarlanınca öğürdüm. Sonra kendimi tokatlar gibi tekrar öğürdüm; art arda birkaç kez. İçimi boşaltmak, midemden kurtulmak istiyordum. Ama bir türlü kusamadım. O gece ikinci kez körleştirilen zavallı kıza yapılanları hayal gücümün yardımıyla kavradıkça yüzüm başkasının yüzüne dönüştü.</p>

  <p>Salona kendime benzemeye çalışarak –ama tanımadığım o başkası olarak– döndüm: Daha kirli ve daha suçlu. Kulaklarımdaki ağıtı da o zaman çözdüm: İçinde aç bebek ağlamalarının yer aldığı acıklı bir ninniydi. Sessizlik uzayınca Melek’in endişeli sesi de bu ninniye katıldı: “Ne oldu?”</p>

  <p>“Hiç,” dedim. “Bir şey olmadı.”</p>

  <p>“Öyleyse gideyim.”</p>

  <p>Elinden tutup kalkmasına yardım ettim. Ancak kapıya kadar dayanabildik. Önce o hıçkırdı; eğer hıçkırmasaydı ağlamazdım: Dudaklarımı ısırıyordum çünkü. Ağlamasına eşlik etmenin dışında yapabileceğim bir şey daha vardı. Onu da yaptım: Hepimizin sandığından daha çok örselenmiş, kirletilmeye çalışılmış narin bedenine sarıldım.</p>

  <p>Melek, işte o zaman –önündeki bent yıkılmış gibi– olup biten her şeyi itiraf etti; tek söz bile etmeden: Gözyaşları boyası, hıçkırıkları fırçasıydı. Eşsiz bir üslûbu, koyu ve dramatik bir anlatımı vardı; ona o gece neler yaptıklarını, kaç kişi olduklarını, kaç kez yaptıklarını tek tek anlattı. Bedenin belleği kusursuzdu. Hatırladığı her ayrıntıyla titriyor, kasılıyor, bükülüyor, hıçkırıklarıyla olup biteni gözler önüne seren kapkara bir resim çiziyordu.</p>

  <p>Tanrı onu peygamber sanmış olmalıydı, acıyla sınıyordu; bir insanın –gözleri gören bir insanoğlunun bile– taşıyabileceğinden daha fazlasıyla. Kulaklarımdaki ninni de ağlıyordu. Âmâ bir kızın tecavüze uğramasından daha kötü ne olabilirdi? Ses, ‘bebeklerin açlıktan ölmesi’ dedi.</p>

  <p>Gözleri gören o zalim körler adına ondan özür diledim. Alçaklığımız ve ona bulaştırdığımızı sandığı utanç için. Kirlenenler bizlerdik, görenler; onu koruyamayanlar...</p>

  <p>Ama bunu ona anlatamadım. Ona öyle acıyordum ki, onun için her şeyi yapabilirdim. İnsan kendine acımaktan vazgeçince gerçek acımayı öğreniyor olmalıydı. Uçsuz bucaksız bir hüzün denizinde fırtınaya tutulmuştuk; az sonra boğulacaktık.</p>

  <p>Boğulmadık. Vakit olsaydı belki boğulurduk, ne var ki kapının zili bir kez daha çalınca çıplak yakalanmışız gibi sıçrayarak birbirimizden ayrılıp, gözyaşlarımızı sildik. Zaten el eleydik; hafifçe sıkarak kolayca anlaştık. Gizlemek zorunda olduğumuz koyu, kapkara –ve midemi bulandıran– bir gerçek vardı. Melek, “Mehmet’se,” dedi, soluk soluğa, “ona şimdilik bir şey söylemeyelim. Olur mu?”</p>

  <p>“Olur,” dedim.</p>

  <p>Kapıyı açtık. Gelen Mehmet değildi. Kadir, yorgun yüzüyle karşımızda duruyordu. Gece Mine’nin bedeninde kendini yeniden yaratamamışa benziyordu. İkimiz adına yaşlı dostu süzdüm. Ona bir şey söylemeyecektik; en azından şimdilik. “Kadir,” dedim, Melek’e.</p>

  <p>Kadir, “Günaydın,” diye karşılık verdi. Ardından sadece beni selamlamış, onu unutmuş gibi Melek’e yaklaştı. “Size de küçükhanım.”</p>

  <p>“Ben gidiyordum.”</p>

  <p>Melek’i merdivenin ilk basamağına indirip salona geri döndüm. Kadir olanları garipsemişti. “Nesi var bu kızın?”</p>

  <p>Berbat görünüyordu. “Ya senin?” dedim. “İşler umduğun gibi gitmedi mi yoksa?”</p>

  <p>“Gitti,” dedi.</p>

  <p>“Yani?”</p>

  <p>“Yani ne?” Neyi kastettiğimi biliyordu. “Sevişmek mi?” dedi. Başımı salladım. “İnsanların bu işi neden böyle önemseyip uzattıklarını anlamak çok zor. Oysa kuşlar bunu iki saniyede bitiriyorlar.”</p>

  <p>Kulaklarımda bir matkap ucu gibi beynime doğru ilerleyen –aç bebeklere yakılmış– ağıtın ninnisi, yüreğimde gözü görenlerin utancı, göz pınarlarımdaysa henüz kurumamış yaşlar vardı, ama yine de kahkahamı tutamadım. Kadir, sinek yakalar gibi ellerini birbirine çarptı. “Hadi, buradan çıkalım. Vapura binelim. Karaköy’e gidip döneriz.”</p>

  <p>“Vapura binmek hoşuma gitmiyor,” diye mırıldandım. Sonra, ‘Karaköy’den dönüşte denize atlıyorum’ demek yerine, “Midem bulanıyor,” dedim.</p>

  <p>Kaşlarını kaldırdı. Açık havada, denizin üstünde açığa vuracağı sıkıntısını önüme bırakıverdi.</p>

  <p>“Mine, dün sabah uyanır uyanmaz bil bakalım ne dedi? Kocasından boşanacakmış.” Her tekrarlayışında şaşırıyor olmalıydı. Bunu söyleyip sustu. Ben de şaşırmıştım, ama belli etmedim; Kadir, az önce Melek’in oturduğu koltuğa yöneldi. “Duruma bakılırsa, bugüne kadar evli kalmasını sağlayan o sağlam mantığıyla arasındaki ebedi dostluk bozulmuş.” Sıkıntıyla ekledi: “Ne zamanlama!”</p>

  <p>Zamanlama! Ben bunu, tam ölürken, diye anladım. Ne ev! Acımadan tecavüz edilen âmâ kızlar, kızları kurtaramadığından kulakları keskinleşen çılgınlar, belleğini yitirmiş çaresizler, şimdi de ağız tadıyla ölemeyecek bir kâşif... “Öyle,” dedim. “Zamanlaması kötü... Ne yapacaksın?”</p>

  <p>Omuzlarını kaldırdı. “Öleceğini söyleme diyen sen değil miydin?”</p>

  <p>“Bendim,” dedim. “Peki, Mine’ye ne cevap verdin?”</p>

  <p>“Bütün gençliğimi seninle geçiremem... Böyle dedim.” Mezara hayatla alay ederek girecekti. Onu yüreklendirir gibi kahkaha attım. “Asıl gülünç olan şu.” Sesini alçaltmıştı. “Çok uzun zamandır kendimi bu kadar iyi hissetmemiştim. Anlarsın ya...”</p>

  <p>Anlıyordum; Tanrı, canını alırken, erkekliğini uyandırmıştı. Yanlışlık mı, yoksa bir teselli mi? Ses, ‘belki sadece şaka yapıyordur dedi. İlk kez onu duymaktan mutlu oluyordum. O ninniyi bastırdığı için.</p>

  <p>“Biliyor musun, kulaklarım uğulduyor,” dedim. Kadir dudaklarını büktü. Budala olduğumu mu düşünüyordu? “İşi de pek sevmedim.”</p>

  <p>“Kötü bir hafta, desene?” İkimiz de biraz düşündük. Sonra –ben işaret edince– inanmadığı Tanrı’mı incitmemek için sözlerini geri aldı. “Haklısın. Nankörlük etmemeliyiz.”</p>

  <p>Affedilmeyi bekleyerek, çıkarcı bir sessizliğin içine çekilip, bir süre sustuk. Uzakta bir zil çaldı. Tanrı varlığını vurgulamak mı istiyordu? Ayağa kalktım; cep telefonuydu.</p>

  <p>Nihan’dı. “Seninkinin yazısını gördün mü?”</p>

  <p>Benimki? Bibi! “Görmedim,” dedim. “Ne var?”</p>

  <p>“Al da oku,” dedi. Telefon etmeden önce epeyce gülmüş olmalıydı; sesi hâlâ alaycı bir tınıyla çınlıyordu. “Elini çabuk tutsan iyi edersin. Bakarsın gazete tükenir.”</p>

  <p>Elimde telefon, Kadir’e bakakaldım. “Nihan’dı,” dedim. “Bibi’yi okumamı söyledi.”</p>

  <p>“İyi, git al. Sonra bana uğra. Daha konuyu halletmedik.”</p>

  <p>Üç dakikada köşedeki bayiye ulaştım. Başkalaştığını sandığım yüzümü, gazeteyi daha karşıdan, askıda görür görmez fark ettim. ‘Dostlar, erkek bir dadım var; annem duymasın...’ Gözlerime bant çekilmiş fotoğrafın altına büyük puntolarla böyle bir başlık atılmıştı. Kıpkırmızı kesildim. Kulübenin içindeki adam parayı alıp gazeteyi uzatırken dik dik yüzüme baktı. Beni tanımış mıydı?</p>

  <p>Koşar adım eve geri döndüm. Kadir kapısını aralık bırakmıştı. O sormadan gazeteyi uzattım. Bibi’nin, oğlu için çok yakışıklı ve genç bir erkek dadı bulduğunu, böylelikle –adlarını tek tek saydığı üç arkadaşı, annesi, oğlu ve köpeğinden sonra– aileye Deniz adında yeni birinin katıldığını haber veren yazısını birlikte okuduk. Yazının üstünde Aysel’in lokantada çektiği fotoğraf vardı. Bibi sağ kolunu sahibemmiş gibi omzuma atmıştı; ben başıma geleceklerden habersiz sırıtıyordum; Bibi gözlerimi siyah, ince bir bantla kapatmıştı. “Daha ilk günden ne yapacağını planlamış sürtük,” dedim. “Üstelik adımı da değiştirmiş.”</p>

  <p>Kadir gülümsemekle yetindi. “Bak şuna, ne diyor: ‘Gözlerini kapadım, çünkü çalınmasından korkuyorum...’ Kim ne derse desin, iyi bir buluş.” Sırtıma vurdu, elini uzatıp yeni tanışıyormuşuz gibi sıktı. “Ünlü olacaksınız, Deniz Bey...”</p>

  <p>Ünlü! Şimdilik ikimiz de ölüyorduk. O kanserden, bense utançtan. Onu bırakıp Aysel’i aradım. Telefonunu açmadı. “Ona bunu ödeteceğim,” dedim, Kadir’e.</p>

  <p>“Ödet,” dedi. “Benim için mahsuru yok...”</p>

  <p>Söylemeli miyim, yoksa söylememeli miyim, işte sorun bu. “Mehmet, Melek’le evlenmek istiyor,” dedim.</p>

  <p>Kadir, ayağa kalkıp içki şişelerinin bulunduğu sehpaya doğru yürüdü. Arkasından tam kendisine benziyordu: Gerçek dostu içki olan birisine. “Millete ne oldu böyle birden? Herkes evlenmek istiyor?”</p>

  <p>“Melek istemiyor,” dedim.</p>

  <p>“Neden?”</p>

  <p>Şaşkınlığı kadehini doldurmasına engel değildi. Bu işi ezbere yapıyordu. Omuzlarımı kaldırdım. “Mine onunla konuşursa belki yararı olur.”</p>

  <p>Yüzüme baktı. Soracaktı; başımı salladım. Üstelemedi. “Peki,” dedi. “Söylerim.”</p>

  <p>Öteki haberi o sırada –içme diyecekken– gördüm; Kadir gazeteyi eline aldığında. Rıdvan tutuklanmıştı. Midemdeki kramp genişleyecekti. Gazeteyi elinden kapıp haberi okudum. Polis, soygun amaçlı cinayet diye açıklama yapmıştı. Sessiz bir küfür savurdum. Zengin oldu mu, boka bulanmış bir cesedin bile itibarını koruyorlardı.</p>

  <p>O sırada cep telefonu tekrar çaldı. Aysel’le karşılaşmak umuduyla açtım. Bir kez daha Nihan’dı. “Ne haber? Okudun mu?”</p>

  <p>“Buluşalım,” dedim. “Ben de seni arayacaktım.”</p>

  <p>Sessizliği kısa sürdü. “İşim var,” dedi. “Başka zaman. Şimdilik işler iyi gidiyor.”</p>

  <p>“Konuşacaklarımız var.”</p>

  <p>Onu ikna eden sesimin tonu oldu sanırım. Üzerine abanan birini iter gibi, “Peki,” dedi. “Aslında benim de sana söyleyeceklerim vardı... Saat ikide, evvelsi geceki o bankta.”</p>

  <p>Kadir’e döndüm. Hatırladım: İçme, diyecektim, ama elindeki kadehe son dostu gibi sarılmıştı. “Bari çok içme,” dedim.</p>

  <p>Hayaletleriyle bu denli sık karşılaşan birisine başka ne diyebilirdi insan? Cevap vermedi.</p>

  <p class="bas2">3</p>

  <p>Ekime girmek üzereydik, ortalık Ağustos güneşinin altında yanıyordu; bankta Nihan’ı değil, Zeynep’i buldum. Bu kez kısa saçlı bir sarışındı. Havaya uygun uzun, omuzları askılı bir elbise giymişti. Resmin ortasındaki gizemli figür gibiydi; göz alıcı, ama anlaşılmaz. Yanına varır varmaz, “Nihan gecikecek,” dedi.</p>

  <p>Beni haberdar etmek için gelmişti. Köşedeki kahveye gittik. Varlığı kafa karıştırıcı olsa da, yeşil gözleri berraktı. Koşulsuz bakıyordu; her şeye açıkmış gibi. Bunun saçları gibi aldatıcı olduğunu biliyordum. “Gazeteyi gördün mü?”</p>

  <p>Görmüştü, başını salladı. “Deniz adını sen mi buldun?” Bu kez ben başımı salladım. “Deniz adını severim,” dedi. “Hem kız, hem de erkekte. İyi buluş...”</p>

  <p>Herkes aynı şeyi söylediğine göre öyle olmalıydı; “Peki, ya öteki haberi okudun mu?” Hâlâ öyle bakıyordu: Ne istersen söyle, hazırım... “Rıdvan’la ilgili olanı,” dedim.</p>

  <p>“Okumadım,” dedi. “Sabahtan beri V’yi arıyorum.”</p>

  <p>Demek V’yi tanıdığımı biliyordu. “Ne oldu? Neden arıyorsunuz onu?”</p>

  <p>“Garip davranıyor... Neyse, sen nasılsın?” Sorunca anladım: Onu Nihan göndermişti; ağzımı aramak için. İstese gecikeceğini cep telefonundan arayarak haber verebilirdi. “Hey, nasılsın diye sordum?”</p>

  <p>“Garip,” dedim. “Sürekli midem bulanıyor... Sen bebeklerden söz ettiğinden beri.” Kaşlarını kaldırdı. “Sana ne oldu? Yani ilk seferinden sonra...” Yutkundum. “Kusmaktan söz ediyorum.”</p>

  <p>Hemen cevap verdi: “Rahatlama... hatırladığım tek şey bu.”</p>

  <p>“Peki, arada miden bulanıyor mu?”</p>

  <p>“Hayır,” dedi. Masaya yaklaşan garsona iki kahve ısmarladık “Midem sağlamdır.”</p>

  <p>Uzattığım sigarayı almadı. Ben yaktım. Kahvaltı etmediğimi de o zaman fark ettim. Bulantının nedeni belki buydu. “V bana garip bir hastalığa yakalandığını söyledi.”</p>

  <p>Yine öyle bakıyordu: istediğini söyle... “Kafayı yedi,” dedi sonra. “Tek bildiğim bu.”</p>

  <p>“O da akıllılardan mıydı?”</p>

  <p>“Pek değil, senin benim gibi. Galiba şairmiş.”</p>

  <p>Senin benim gibi; yani ikinci sınıf... Böyle mi demek istiyordu? “Nihan ne isterse yaparsın, değil mi?” Cevabı dudaklarından önce gözlerindeki yeşil ışıltı verdi: Evet... Ben de ikinci soruya geçtim. “Neden?”</p>

  <p>Erkeklere düş gücü armağan eden o çıplak omuzlarını kaldırdı. “Onunla Avustralya’ya gideceğiz.” Başımı salladım; akıllı olmadığını biliyordu, ama aptal olduğunun farkında değildi. “Göreceksin.”</p>

  <p>“Tamam,” dedim. “Ama onun bizlerden farklı olduğunu sakın unutma; öç alma isteğini besleyen umuttur...”</p>

  <p>“Güzel laf,” dedi. Kahvesini soğuk seviyor olmalıydı. Daha bir yudum bile almamıştı. “Melih Döner, kulaklarına estetik yaptıracakmış.” Ne dediğini anlamamıştım. “Orhan, kulübenin kapısını çivilemeden önce ikisinden de bir parça kesmiş.” Güldü. “Ayıymış gibi...”</p>

  <p>Onunla bir yere varamayacaktım. Geriye yaslanıp bir sigara daha yaktım.</p>

  <p>Nihan saat üçte geldi. Yüzünde soluk makyaja benzeyen bir yorgunluk vardı. Zeynep’le uzun zamandır görüşmemişler gibi öpüştüler. Ben elini sıktım. Öksürüyordu da. Neden öfkeliydi? “İşte geldim.”</p>

  <p>İçecek bir şey istemedi. Zeynep bir iki dakika, iyice soğuttuğu kahvesini yudumlayarak oyalandı, sonra izin isteyip uzaklaştı. Bekçiliği bitmişti. Nihan’a döndüm. Kızgınlık, evvelsi geceki o çekici kadını yaşlandırmıştı. Uzatmadan, “Rıdvan,” dedim. “Beni asıl rahatsız eden bu; tutuklanması.”</p>

  <p>“Onu kafana takma, serserinin teki...”</p>

  <p>“Zavallıyı tuzağa siz ittiniz,” dedim.</p>

  <p>Başını salladı. Aynı fikirde değildi. “Tuzağa düşürmeseydik de sonu farklı olmazdı. Daha önce pezevenklikten ve uyuşturucu satmaktan iki kez içeri girmiş.”</p>

  <p>“Hani aptalları koruyorduk?” dedim.</p>

  <p>“Koruyoruz,” dedi sıkıntıyla. “Ama bir seçim yapmak zorundaydık. Düşün. Bir serseri karşılığında, bir alçağı cezalandırdık; hem de elimizi kirletmeden.”</p>

  <p>O zaman akıllı olmanın ne demek olduğunu anladım: Ne yaparsan yap, ama elini kirletme... “Galiba sadece akıllı olmak yetmiyor,” dedim. “Yararlı olmak için aklın bir yol göstericiye, bir kılavuza ihtiyacı yok mu sence?”</p>

  <p>Yokmuş, saf akla güveniyor, onunla yetiniyor, başka bir şeye ihtiyaç duymuyormuş gibi bakıyordu. Sonra mırıldandı. “Ne?”</p>

  <p>Sesi her türlü öneriyi geri çevireceğini haber veren dar görüşlülükle sertleşmişti. Bu yüzden, kılavuz vicdan olmalı demek yerine, “Sürekli midem bulanıyor,” dedim. “Kusmak beni sizin gibi rahatlatmadı.”</p>

  <p>“Sabır!” Tekrar öksürmeye başladı. Onu sinirlendiriyor olmalıydım. “Daha yeni başladın.” Bana sabırlı olmamı öneriyordu, ama salladığı eli sabırsızdı. “Her şey üst üste geldi. Kendine biraz vakit ver.”</p>

  <p>Pek akıllıca sözler değildi bunlar. Zeynep’e sorduğumu ona da sordum. “Peki, Vahit’i neden arıyorsunuz?”</p>

  <p>Omuzlarını önemsizmiş gibi silkti. “Yardıma ihtiyacı var.”</p>

  <p>Gözlerine baktım. Aldatmayı, yalan söylemeyi bilmiyordu. Acaba kimseye acımış mıydı? Midemde ekşi bir deniz köpürüyordu. “Nesi var?”</p>

  <p>Önce öksürdü. “Dedim ya, göz kulak olmak için. İyi değil.”</p>

  <p>Biraz düşündüm. “Yoksa başı belada mı?”</p>

  <p>“Bunu da nereden çıkardın?”</p>

  <p>Öyle birden aklıma gelmişti. “Hastalığı, yakalandım dediği illet, sürekli kusma değil mi? Kendini tutamıyor; zehirlenmiş gibi.” Küçük gözleri kısılmıştı. Cevap vermese de olurdu artık. “Böyle biri dikkat çekebilir.”</p>

  <p>Cevap vermedi. O kadar aptal olmadığımı mı düşünüyordu? Öyleyse bu hoşuma giderdi. “Evet, çeker,” dedi sonunda.</p>

  <p>“Onu bulurlarsa, sizi de bulurlar.”</p>

  <p>“Seni de.” Kesik kesik, öksürür gibi gülüyordu. “Seni de,” diye tekrarladı ben gülmeyince. Aynı teknede olduğumuzu söyledikten sonra konuşmanın bu kısmını kapamış olduk. “Gelmeden önce baktım, 136 mail vardı.” Paketi işaret etti. “Bibi’ye gönderilen. Senin yazıyla ilgili... Bu hanımefendinin çok hoşuna gidecektir.”</p>

  <p>“Benim gitmedi ama.”</p>

  <p>“Alışırsın,” dedi. “Ünlü olmanın dayanılmaz çekiciliği...” Sigarasını yaktım. “Yeter ki sinirlerine hakim ol.”</p>

  <p>Demek V’nin sinirleri dayanamamıştı. “Bunu akılda tutarım,” dedim. “Melih Döner’e aldırdığım yok, ama o garibanı kurtarmanın bir yolunu bulmalısın.”</p>

  <p>“V tedavi olacak,” dedi.</p>

  <p>“Benim sözünü ettiğim, Rıdvan,” dedim.</p>

  <p>Başını salladı. “Unut onu.”</p>

  <p>Konuşmayı noktalamıştık. Göz göze geldik. Merhamet: Aklın kılavuzu... Bana kazık atar mıydı? Bakışlarımı kaçırdım. Ya ben? Onu yarı yolda bırakır mıydım? Tehlikeli sorulardı bunlar.</p>

  <p>Kalktık.Boşuna, ama aydınlatıcı bir konuşma olmuştu. En azından benim için. Gideceğim yönü gösterdim, o ters tarafı işaret etti. Yine ayrı ayrı yönlere gidiyorduk; birbirimize arkamızı dönüp uzaklaştık.Midem berbattı.</p>

  <p>Aysel eve dönerken buldu beni. Telefondaki sesini duyar duymaz dadı fikrinin ondan çıktığını anladım. Sevinçli sesi, az önce buluş yapmışlara özgü bir kıskançlıkla titriyordu.</p>

  <p>“Durum harika,” dedi. “Saat henüz 4, şimdiye kadar kaç kişi mail gönderdi biliyor musun?” Biliyordum, ama bilmiyormuş gibi sustum. “159... Bu üç yıllık rekoru kıracak bir sayı... Bibi mest oldu.”</p>

  <p>“Adımı neden değiştirdiniz?” dedim, daha da sürüp gidecek sevincini keserek.</p>

  <p>Bir süre bekledi. Şaşırmıştı. “Çünkü bugün doğdun,” dedi sonra. “Yeni doğanlara bir ad verilir, değil mi?”</p>

  <p>Doğru söylüyordu. Annem değil, Bibi doğurmuştu beni; magazin kraliçesinin bebeğiydim ben. “Bu akşam kutluyoruz. Saat dokuzda Bibi’de ol... Ha, ceket giy.”</p>

  <p>Başka bir şey dememe fırsat vermeden telefonu kapattı.</p>

  <p class="bas2">4</p>

  <p>Saat dokuzda Aysel’le birlikte salona girdiğimizde Bibi’yi bilgisayarının başında bulduk. Uzun, ama yırtmacı epeyce yukarılarda sona erdiğinden bacaklarını açıkta bırakan siyah bir elbise giymişti. Sol elinde dolu bir içki kadehi vardı. Geride ışıklarla boyanmış koyu bir tablo gibi duran Boğaz’ın önünde, ekrana doğru yönelmiş bir oku andırıyordu. Bizi fark etti, ama işi bitinceye kadar bekledikten sonra bağırdı:</p>

  <p>“Bakın şunu dinleyin! Neler diyor: ‘Sen bir harikasın. Kimse eline su dökemez...’ Bla bla... ‘Dadılık kavramına feminist bir bakış...’ Şurası şurası... İşte. ‘Peki onu hiç sıkıştırıyor musun?’ Bu 217. mail. Olumlu yüzde yetmiş beş... Küfredenler, yirmi beş; yazın, yazın bilmem ne çocukları, sizi de istiyorum. Hey takımım! Harika bir sonuç aldık.”</p>

  <p>İçkisini masaya bırakıp doğruldu. “Evveet! Nasılsın güzel dadıcık?”</p>

  <p>“İyiyim anneciğim,” dedim.</p>

  <p>Bibi tam önümde durdu. Ağır, midemdeki bulantının üstüne kurşun gibi çöken bir koku sürünmüştü. Göz göze geldik. Kararsızdı. “Bu da ne demek şimdi?”</p>

  <p>“Dadı Deniz’i sen yarattın,” dedim. “Ben bugün doğdum. Köşende.”</p>

  <p>Bibi önce Aysel’e baktı, ardından tiz, onaylayan bir çığlık attı. “Doğru... Bak bunu düşünmemiştim.” Zaten bir adım uzakta duruyordu, o adımı atıp kollarını boynuma doladı. “Bibi ve Didi...” İlanı aşk eder gibi buğulu bir sesle konuşuyordu. “Birlikte harika şeyler yapacağız.” Sonra ağzımdan öptü. “Hımm. Ne tatlı şeymişsin sen?”</p>

  <p>Aysel’e döndüm. Şaşırmamıştı; Bibi istediği her erkeği öpebilirmiş gibi bakıyordu. Bana gelince, mide bulantısı ve öfkeyle doluydum. Kraliçeyi kolundan tutup bu kez ben onu öptüm. Hem de edepsiz bir biçimde; dilimi de katarak. Bibi önce birkaç saniye bekledi, ardından boğuluyormuş gibi kendini geriye attı. Aysel’e döndüm, o galiba bıyık altından gülüyordu. “Ne demek şimdi bu?” dedi Bibi.</p>

  <p>“Teşekkür,” dedim. “Öyle al.”</p>

  <p>“Çoktandır kimseyi becermedin herhalde?”</p>

  <p>Ne becerdim ne de becermedim, dedim. Kulağımda o ninni vardı; ağıta benzeyen, midemi daha da ekşiten o acıklı ses. Bibi, midemde ve kulaklarımda olup bitenden habersiz, kuşkuyla bakıyordu. Zaferini kutlamaya ara vermişti. Yıllar sonra ilk kez birinin canını yakmak istiyordum. “Belki yakında beceririm,” dedim.</p>

  <p>Bibi Aysel’e döndü; ne yapacağını kestiremeyen, topu elinden alınmış çaresiz bir çocuğa benziyordu. Aysel hemen kraliçesinin yardımına koştu. “Kes sesini, terbiyesiz çocuk...” Beni azarladıktan sonra Bibi’ye döndü, gülümsüyordu. “Ne zaman gidiyoruz?”</p>

  <p>Saatine bakıyordu. “Benim için fark etmez,” dedim. “Dadı, efendisine tabidir.”</p>

  <p>Bu Bibi’yi gülümsetti. Güvenini yitirdiği kadar çabuk kazanıyordu. “Tamam, ama önce bir iki mail daha okuyayım.” Bilgisayara doğru ilerledi; hazinesine kavuşacakmış gibiydi. “Gazeteden telefon ettiler. Sayısız telefon ve fax almışlar... Hoops, mailler 224 olmuş... Aysel’ciğim, canım fıstığım, bu düşündüğümüzden de çok ses getirecek... Bize içki koysana. Hadi, hadi...”</p>

  <p>Aysel içkilerin bulunduğu sehpaya yürüdü. Kurtarıcı rolünün ardından bu kadar çabuk uşaklığa dönebilmesi şaşırtıcıydı. Sonra fark ettim: Bibi’nin üstünde kurduğu güç, boyun eğişinde değil, bunun zamanlamasında gizliydi.</p>

  <p>Aysel içki koyarken telefon çaldı. Kulağımdaki ninniye doğum çığlıklarım da katılmıştı. Bibi, ders veren bir tavırla telefonla konuşurken Aysel’in uzattığı içkiyi aldım.</p>

  <p>“Bak canım, herkesin beğendiğini beğenmek, bunu başkasının anlatmadığı gibi anlatmak, daha da önemlisi övebilmek. Bu işte önemli olan, işte bu... Beğeneceksin ve öveceksin. Abartıyor deseler de, sen öv. Tabii neyin modasının geçmek üzere olduğunu da sezebilmelisin; sez ki, ilk darbeyi sen vurasın. Soyluluk, erdem, ilke... Bunları unut, ya da bırak başkaları uğraşsın. Bunlar <i>out</i>... Evet, evet... İnsanlar ciddiyetten sıkıldı. Toplumun nabzı dediğin, işte kısaca bu...”</p>

  <p>Nabız sözcüğünü duyunca nedense midem birden ağzıma geldi. Oysa içkiden daha bir yudum bile almamıştım. Tuvalete gittim. Kusamadım, ama acı bir safra geldi midemden. Yanılmıştım; yaşam aniden güzelleşmemişti.</p>

  <p>Salona biraz rahatlamış olarak döndüm. Bibi konuşmasını bitirmiş, gülümsemesini kuşanmış, tacını da tekrar başına geçirmişti. Boğaz’ı pencerede bırakıp çıktık. Bibi önümdeydi, yürürken kollarını dirseklerinden bükmüyordu. Garipti: Hem yürüyüşü hem de bana olanlar.</p>

  <p>Önce Şişli’de, pahalı bir lokantada yemek yedik; yani ben yedim. Onlar önlerine konan salatayı didiklediler; Aysel biraz şarap içti. Bibi’nin içmesi gerekmiyordu, başarısı zaten başını döndürmüştü. Cep telefonu durmadan çaldı. Arayanlardan ikisiyle –merak edilen dadı olarak– ben de konuştum. Gece yarısına doğru Boğaz Köprüsü’nün altındaki adı çok duyulan bir yere geçtik. Girişin önü ana baba günüydü: Korumalar, kapıdan geri çevrilenler, foto muhabirleri, sırtlarında kameralarıyla dolaşan televizyoncular, seyyar satıcılar, içeri girenlere neredeyse zorla çiçek, kart satan küçük kızlar, polisler ve boy gösterecek ünlüleri çekirdek yiyerek seyretmeye gelen küçük bir kalabalık.</p>

  <p>Çocukları görünce midem yine büzüldü. Arabadan indiğimizde polis tarafından yolun karşı tarafına iteklenen kalabalıktan bir uğultu yükseldi. On saniye sonra kendimizi telaşla sağa sola koşuşturan gazeteciler ve kameramanlar arasında bulduk. Bibi okkalı bir küfür savurdu. Geriye döndüm. İki günde bir gazetelerde fotoğrafı çıkan ünlü bir manken arabadan iniyordu. Yüzü belki güzeldi, ama bana sorsalar, uzun ve zayıf derdim.</p>

  <p>Önce çiçek ve kart satarak dilenen kızları, ardından korumaları geçerek içeriye girdik. Nereye girdiğimizi kavrayınca insanın buraya gelmesi için çılgın olması gerekir, diye düşündüm. İçinde delilerin yaşadığı bir gürültü ormanına dalmıştık. Ne var ki, delilik Bibi’yi korkutmamıştı; o başarısıyla zaten çoktan çıldırmıştı.</p>

  <p>Yüksek, yuvarlak bir masanın etrafında ayakta duracaktık. Bibi sigarasını yakarken Aysel’e seslendi. “Hatırlat da haftaya şu kapıdaki kızlarla ilgili bir röportaj yapalım.” Açıklaması kısa kahkahasının ardından geldi. “Sosyal konularla hiç ilgilenmiyor demiyorlar mıydı? İşte sana bomba gibi bir haber. Sosyalleşiyoruz. Bazılarının ağzını tıkarız.”</p>

  <p>Aysel gülümseyerek başını eğdi. Ben! Elime fırsat geçtiğinde canını yakacağım... Böyle dedim kendi kendime. Sonra o korkutucu düşünceyle irkildim: Belki üstüne de kusardım.</p>

  <p>İlk yarım saatte bir şey olmadı. Sonra yazıyı okumuş birkaç kişi yanımıza gelerek Bibi’yi kutladı. Aslında ortada kutlanacak ne olduğunu –o kadar kulak kabartmama rağmen– hâlâ anlamış değildim. Erkek dadı haberinin özelliği neydi? Neden bu denli ilgi çekmişti? Cevabı Bibi yan masaya, zaferinin meyvelerini toplamaya geçtiğinde Aysel verdi:</p>

  <p>“Kadınlar,” dedi. “Bibi her zaman kadınları gözetir ve onların özlemlerini dile getirir... Sen, kadınların erkeklerden aldığı küçük bir öcün konususun, hepsi bu. Çok satmak, çok okunmak, çok söz edilmek istiyorsan kadınları gözet, onlardan söz et.”</p>

  <p>Belki, ‘soyun, kendini teşhir et de’ diyecekti, ama Bibi geri döndü, diyemedi. Kraliçe, onu öptüğümden beri bir adım geride duruyordu. Yanımda dikilmek yerine karşıma geçti. Gürültülü müziğin kırbacı altında karıncalar gibi sürekli yer değiştiren kalabalığı izledikten sonra bir karara vardım. Kendi cennetlerini bu ağaçsız, gürültülü cangılda arayanlar üçe bölünmüştü: Görülmek ve seçilmek için gelenler, gören ve seçim yapanlar ve bu iki grubu merakla seyredenler. Asıl eğlenenler de bunlardı: Röntgenciler. Eşleşmeleri, hamleleri, geri püskürtülmeleri ve tabii gecelik zaferleri, fetihleri kendi hayatlarına katmadan izleyenler...</p>

  <p>“Ne düşünüyorsun?”</p>

  <p>Bibi’nin sorusu, on metre kadar ötede birkaç dakikadır gözden kaçırmadığım dar pantolon giymiş, orta boylu bir kızıl saçlıyla arama girdi. “Hiç,” dedim. “Bir şey düşünmüyorum. Seyrediyorum. Seyretmek düşünmekten daha yararlıdır, değil mi?”</p>

  <p>“Öff, yine çok konuşuyorsun... Ben annemi düşünüyorum.” Annesine de, ona da aldırmıyordum. “Keşke şimdi beni görseydi... Hey, biraz benimle ilgilen!” Ona döndüm. Çenesi kemikliydi. Daha önce dikkat etmemişim. “Kocamdan ayrıldığımda, sürüneceksin diye bağırmıştı bana... Doktor bir kocadan nasıl vazgeçerdim? Aklı almamıştı. Şimdi duruma bak. Her gün en az on doktor, maille ilan-ı aşk ediyor...” Sigarasını yaktım. “Ya seninki; annen nasıl birisiydi?”</p>

  <p>“Küçük elleri vardı,” dedim. “Ama bir cellattı; beni öldürüp, zihnine gömdü. Kocandan neden ayrıldın?”</p>

  <p>Annemin mesleği onu şaşırtmıştı, ama kocasına duyduğu öfke daha baskın çıktı. “Söylesem inanmazsın ?”</p>

  <p>“Sen yine de söyle,” dedim.</p>

  <p>“Keldi, şişkoydu, ağzı kokardı...” Biraz bekledi; nedenin ne kadarını söyleyeceğine karar vermeye çalışıyordu. “Böyle bir adam beni aldattı. Düşünebiliyor musun?”</p>

  <p>Düşünebilirdim, ama, “Düşünemiyorum,” dedim.</p>

  <p>İyi ki saçım vardı ve şişman değildim. Biraz sustuk, daha doğrusu o sustu; ben ona uydum. Konuşmaya ya da susmaya o karar veriyordu. “Beni neden öyle öptün?”</p>

  <p>Demek öpmemden değil, öperken dilimi kullanmamdan hoşlanmamıştı. Aysel’in uzattığı kadehi aldım; ikincileri getirmişti. “Saygımdan,” dedim. “Biri bana güzel kadınların öyle öpülmesi gerektiğini söylemişti. Çekiciliklerini hatırlatmalıymışız...”</p>

  <p>Bibi, ne davet eden ne de iten bir kahkaha attı. Bir türlü karar veremiyordu. “Ağzın laf yapıyor.”</p>

  <p>Kızıl saçlı, yanındaki genç adamla tartışıyordu. Onu öteki kızlardan ayıran ne? Cevabı ses verdi: ‘Nihan’ı andırıyor...’ “Öyle,” dedim Bibi’ye. “Arada repliklerimi hatırlarım.”</p>

  <p>“Aysel!” Aysel, Bibi’ye yaklaştı. “Korumalara gidip bu yakışıklı için siyah gözlükle, bir şapka iste. Yüzü hemen eskimesin.”</p>

  <p>“Ne demek bu?” dedim.</p>

  <p>“Şu demek, <i>baby face</i>: Kapıdan çıkarken birileri fotoğrafını çekerse, kimliğin hemen ortaya çıksın istemiyorum.”</p>

  <p>“Kimse çekmez, merak etme,” dedim.</p>

  <p>Sırıttı. Böyle sinsi bir biçimde gülümsemesi çenesini iyice ortaya çıkarıyordu. “Çeker, çeker.” Sırıtışı genişleyince anladım. Fotoğrafçıyı ayarlamıştı bile. Aysel’e döndü. “Sence kaç mail olmuştur?”</p>

  <p>“İki yüz elliyi geçmiştir,” dedi Aysel.</p>

  <p>Bibi saatine baktı. “Eve döndüğümüzde, üç yüzü bulmamışsa kendimi balkondan atarım.”</p>

  <p>“Belki ben iterim,” dedim.</p>

  <p>Bibi anlamamış gibi bakıyordu. Kulakları da bencilleşmişti; kendi sesinden başkasını duymuyordu.</p>

  <p>Bu kez eğilip bağırdım. “Belki arkandan ben iterim.” İkisi de kuşkuyla bana döndüler. “Şaka yaptım,” diye savuşturdum. Bibi’nin canını acıtma isteği, susamak gibiydi: Eninde sonunda giderecektim.</p>

  <p>İnsan denizinin içinde çalkalanarak tuvalete gittim. Midemde o kof, bir türlü boşalmayan bulantı vardı. Öksürük gibiydi; kolay kolay geçmeyecekti. Masaya dönerken kalabalığın içinden uzanan bir el yolumu kesti. Neredeyse her parmağında bir yüzük olan eli –parlak metal bileziklerle kaplı kolundan tırmanarak– yüzüne kadar izledim. Karşımda bir kadın vardı: Nihan’ı andıran kızıl saçlı. “Merhaba. Cep telefonun var mı?” Başımı salladım. “Birini aramam gerek, bir dakikalığına verir misin?”</p>

  <p>Oldukça gençti. Yaşlı çapkınların ‘körpe’ diyecekleri –henüz günahla tanışmamış– kadar genç. Güzel miydi? ‘Bayağı,’ dedi ikide bir lafa karışan ses. Telefonu kıza uzattım. Aceleyle tuşlara bastı. Birbirimizi süzerek bekledik. Oval bir yüzü büyük, kahverengi gözleri vardı. Aradığı cevap vermeyince, telefonu geri uzattı. Sonra da tek kelime bile etmeden geri dönüp uzaklaştı. Onu arkasından gözlerimle izledim; ince, biçimli bir bedeni vardı. Üst kata çıkıp kafası kazınmış birisiyle sarılıp öpüştü. Olup bitenden bir şey anlamamıştım, ama zaten bir süredir yeni hayatımı da pek anlamıyordum. Ses, ‘belki de hazmedemedin’ dedi. ‘Miden neden bulanıyor sanıyorsun?’</p>

  <p>Ukala sesimi orada bırakıp masaya geri döndüm. Bibi, beni görür görmez atıldı. “Düşündüm de, bayağı garipsin biliyor musun? Yok beni itecekmişsin, yok annen cellatmış, yok efendim hapse girmişsin...” Aysel’e döndü. “Bu herifi araştırdık, değil mi? Katil matil olmasın?” Aysel başını salladı. O da inanmıyordu. “Neden surat asıp duruyorsun? Gecenin tadını çıkarsana!”</p>

  <p>Bu, Bibi’nin onu tanıdığımdan beri ettiği en akıllı laftı. Ne çevremde zenginlik ve güzel kadınlarla birlikte akıp giden gecenin, ne de –işsizlik, açlık, geri dönme korkusu çekmeden geçecek– yeni hayatımın keyfini çıkarabiliyordum. Süt içemeden ölen, adlarını hatırlamadığım o bebekler her şeyin tadını kaçırmıştı. Oysa kentin geniş, ıslak rahmi beni içinde tutmaya niyetliydi, ama bu kez de ben kenti kusup atmak istiyordum içimden. “Hu hu, neler düşünüyorsun?”</p>

  <p>Ayak başparmağıyla yeniden bir çift göz edinen, örselenmiş bir kızı, meydan okuduğu Tanrı tarafından ölümünün sırdaşı olmaya mahkûm edilen bir kâşifi, pişmanlığı kulaklarına vuran bir çılgını, farkına varsa, kesip atacağı parmaklar edinmiş bir hastayı ve ömrünü bir hayaletin peşinde tüketmeye niyetlenen, saçlarını şafağın rengiyle boyamış bir hayalperesti ve tabii o bebekleri... En çok bebekleri düşünüyordum. Bibi’ye listeden bir ikisinin adını verebilirdim, ama vermedim. Ya da ‘canını acıtmak istiyorum’ diyebilirdim; onu da demedim.</p>

  <p>“Seni,” dedim, yukardan şarıldayarak bahçeye akan geceye teslim olarak. “Yanında senin gibi biri varken insan başka ne düşünür?”</p>

  <p>Kahkaha atar sanıyordum, ama atmadı. Tedirgin olduğunda hep yaptığı gibi, geriye çekildi. Aysel, tekrar içki almaya gitmişti; olsaydı ondan yardım isterdi. “Çattık. Neden daha sıradan bir adam bulamadık?”</p>

  <p>“İstediğin kadar sıradan olurum,” dedim.</p>

  <p>Bibi, kısa bir kararsızlığın ardından başını salladı. “Aslında böyle iyisin.” Sözlerinin ardından onu öpmek için çekmişim gibi eğildi. “Hoşuma gitsen de işle oynaşı karıştırmam ben... Anladın mı?”</p>

  <p>“Anladım,” dedim.</p>

  <p>“Sen de kendini işe ver. Kimseyle oynaşmaya kalkışma. Ok?”</p>

  <p>Kendimi kulağımdaki ninniye bıraktım ve Bibi kutlamayı noktalamaya karar verinceye kadar da başka bir şey duymadım. Geceye geri döndüğümde masanın üstünde bir güneş gözlüğüyle, şapka duruyordu. Bibi işaret edince gözlüğü takıp şapkayı başıma geçirdim; kapıya doğru yöneldik.</p>

  <p>“Fotoğraf çekmeye başladıklarında, saklanır gibi başını önüne eğ, anladın mı?”</p>

  <p>Bibi’nin sözlerine cevap vermedim. Aysel sağıma, Bibi soluma geçti ve kapıdan öyle çıktık. Dışarıya adımımızı atar atmaz flaşlar yanıp sönmeye başladı. Önce sadece iki muhabir fotoğraf çekiyordu. Flaşlar ötekileri de uyardı. Taksiye yaklaştığımızda üstümüzde aydınlatma fişekleri gibi flaşlar yanıp sönüyor, kim olduğumuzu çıkaramayan kameramanlar haber atlamamak kaygısıyla birbirlerini iterek görüntü almaya çalışıyorlardı. Gül ve kart satan kızlar da şaşırmışlardı; kimdik biz? Tanımamışlardı. Ama onlar da içgüdülerin peşine takılıp üstümüze atıldılar. Hem gül hem de kart aldım. Parayı benden önce davranan Aysel ödedi. O zaman anladım. Bibi kadar olmasa da, ben de bir yıldızdım; en azından bu kapının önünde. Ses, düşüncemi doğrultarak tekrarladı: ‘En azından bir süreliğine...’</p>

  <p>Önce Bibi’yi eve bıraktık, sonra Aysel’le Taksim’e çıktık. Taksinin parasını yine o verdi. Pek konuşmadık. Sadece, “İyi gidiyorsun,” dedi.</p>

  <p>Eve döndüğümde saat üçtü. Kadir’in ışığı yanıyordu. Kapıyı çaldım. Kadir asık suratıyla kapıyı açtı. “Ne haber?” dedi.</p>

  <p>“İyi gidiyormuşum,” dedim, arkasından salona girerken. “Öyle diyorlar. Şimdiden küçük çaplı bir yıldızım.”</p>

  <p>Gülmedi. Galiba beni dinlemiyordu. “Mine, bu akşam, birlikte oturacağımız bir yer buluncaya kadar buraya taşınacağını söyledi; saat tam onda.” Başını eliymiş gibi hırsla sallıyordu. Saatin on olmasının öneminiyse anlayamadım. “Tanrım, onunla bin yıl yaşamak isterken, nasıl yakında öleceğim diyebilirim?”</p>

  <p>Şeytanın kuluyken Tanrı’ya nasıl yakardıysa öyle... Dik dik yüzüme bakınca, “Bilmem,” dedim.</p>

  <p>“Sen söyle!” dedi. “Hem de hemen!”</p>

  <p>“Ben mi?” Kılı bile kıpırdamadı. Bu kez bağırdım. “Ben mi?”</p>

  <p>“Söyleme deyip işleri bu hale getiren sen değil misin?” Benimkisi sadece bir öneriydi. Üstelik onun da akıllıca bulduğu bir öneri... “Bana yardım etmelisin.” Çıldırmıştı. “Karşısına geçtiğim, yüzüne, o gözlerine baktığım anda onunla olma isteğime karşı koyamam. Ölüyor olsam bile.”</p>

  <p>“İçinden onunla olmak geliyorsa, ol,” dedim.</p>

  <p>Durakladı. Bunu düşünmüş olmalıydı. Başını sallayarak, “Olmaz” dedi. Sesi titriyordu. “Orta yaşlılar, gençler gibi yalan söyleyemezler... Dürüst olduklarından değil, zahmetine dayanamadıklarından. Gerçeği söylemek daha kolay, hayal gücü gerektirmiyor. Hem ona seçim hakkı vermeliyim.” Başımı onun gibi sallamaya başladım. “Bana acı...”</p>

  <p>Midemdeki o bulantı sonunda beni yutacaktı. Cesaretini yitirmiş bir şövalyeye yapacağı son kahramanlık için yardım etmek... İstediği buydu. Babam ölürken ona sarılmamıştım. Son zamanlarda o bebekler gibi bunu da sık sık hatırlıyordum. Küçük bir adım atıp onu kucakladım. “Tamam,” dedim. Birimiz ağlıyorduk, ama kim olduğunu çıkaramadım. “Ona söyleyeceğim.”</p>

  <p>“Hemen yarın!” dedi. “Yarından sonra kocası dönüyor.”</p>

  <p>Daha sıkı sarıldım. Galiba ağlayan bendim. “Yarın,” dedim.</p>

  <p>Kollarımın arasından kurtulup geriye çekildi. “Sağ ol, yardımını ömrümün sonuna kadar unutmayacağım.”</p>

  <p>Ömrünün sonu! İkimiz de aynı şeyi düşündük. Önce o güldü, ben sonra katıldım. Karşımda Tanrı’nın üvey çocuğu vardı. ‘Hiç olmazsa gülmeyi biliyor’ dedi ses. Kahkahalar gözyaşlarımı anında kuruttu.</p>

  <p>Yarım saat sonra yatağımda sırtüstü yatmış, Nihan’ı düşünürken cep telefonu çaldı. Açtım. Bibi’ydi. Sesinin üstüne buğulu bir şal örtmüştü. “Balkondan atlamıyorum,” dedi. “Tam üç yüz altı mail var.”</p>

  <p>“İyi,” dedim. “Öksüz kalmayacağım, desene.”</p>

  <p>“Pis... Annen kadar yaşlı mıyım sence?”</p>

  <p>“Oynaşmayacağım her kadın yaşlıdır,” dedim.</p>

  <p>Kahkaha attı, sonra nedense kahkahasının sonunu ısırıp sustu. Yalnız değil... “Rezilin tekisin, biliyor musun?”</p>

  <p>“Biliyorum,” dedim. “Öteki rezil yanında mı?”</p>

  <p>Cevap vermeden önce biraz bekledi. Oysa Ercü hakkında şimdiye bir karara varmış olmalıydı. “Yan odaya sepetledim. Bıraksam sabaha kadar hükümet devirme mavallarıyla başımı ütüleyecek. Sanki...” Sesini kıstı. “İyi geceler.”</p>

  <p>Zamanı gelince canını yakacaktım. Galiba o da biliyordu bunu. “İyi geceler,” dedim.</p>

  <p>Tam uykumun önündeki hayaletleri karanlığın ardına itmiş, dalıyordum ki, cep telefonu bir kez daha öttü. Işığı açmadan telefona baktım. Bir mesaj gelmişti. Nihan’la karşılaşmak umuduyla tuşa bastım. “Merhaba Deniz, benim adım Dilek, beni ararsan tanışırız...”</p>

  <p>Eğer Deniz’i görmeseydim, yanlış adres derdim. Sonra iki saat önce telefonumu alan kızıl saçlıyı hatırladım. Kendine telefon etmiş olmalıydı. Evet, artık bir yıldızdım. Aklı karışmış, midesi bulanan ve kulağına bebek hayaletlerinin ninni fısıldadığı bir yıldızcık.</p>
</body>
</html>
