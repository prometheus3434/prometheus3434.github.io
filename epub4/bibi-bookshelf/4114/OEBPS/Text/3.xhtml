<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ÜÇÜNCÜ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p><i>“Kimlerdir yazarlar? Bizim için duyarlılık satın alan, söyleyemediklerimizi söyleyen; bizler adına insan ruhunda uzun yolculuklara çıkarak keşiflerde bulunanlar mı? Yoksa basit, sıradan beğeni dilencileri mi? Kim olurlarsa olsunlar! Yazarlar bizlerden daha akıllı, çok daha usta olmamalı; kendilerini güzelliğin yüksek, erişilmez duvarlarının arkasında gizlememeli; aksine onları bir vuruşta alaşağı edebileceğimiz bir yerde, ayaklarımızın dibinde diz çökmüş olmalılar...”</i></p>

  <p>Bardağı ağzıma yaklaştırdım; süt, dudaklarımın kenarlarından çeneme doğru aktı. Yataktaydım; Kadir’e bir gün okuyacağıma söz verdiğim kitaplarından, Denemeler’inin sayfalarını rasgele çevirerek, düşünüyordum... Aklımı başka düşünceler de karıştırıyordu: İyi diye anılmayı, iyilikten üstün tutan adamın akıbeti gibi.</p>

  <p>Bardağı yere bıraktım. <i>“Gerçeğe ulaşmak için kendimizi kuşku fırınında pişirmeli, sonra da ruhumuzun iskelesinden denizlere uğurlayabilmeliyiz...”</i> Kızının ölümünden sonra yazmıştı bunları. Kuşku fırını, ruhun iskelesi!.. Ölmeden önce onu anlayabilecek miydim? Tek tek bir sürü doğru söylüyordu, ama hepsi bir büyük doğru yapıyor muydu? Bundan kuşkuluydum.</p>

  <p>Yapacak başka bir şey olmadığından okumayı sürdürdüm:</p>

  <p><i>“Gerçek ve büyük yazarlar ruhlarımızın yüceliğinin ve sefaletinin ressamı olmayı seçenlerdir... Yazmaya ilk başladığımda hiçbir şeyi boyayamıyordum. Aylar umutsuzca çabalamakla geçti. Yazdıklarım –sonradan buruşturup attığım– sayfalarda gelişigüzel dolaşıyor, çökmüyor, kağıtta bir türlü iz bırakmıyordu. Çünkü cümlelerim yüzüyordu; bomboştu, içinde hayat yoktu... Sonra onunla karşılaştım: Şeytanla. Bana armağanların en büyüğünü, kötülüğü getirmişti... Edebiyatın bu sonsuz pınarından beslenmememin nedeninin hayal gücümün kısırlığı olduğunu, kötülüğün, yaratıcıya sunduğu seçeneklerin farkına varamadığımı söylüyordu. Kararsızdım. Ya kötülükle savaşmak, dedim; bunu kim yapacaktı? ‘Bu yazarların değil, Tanrı’nın görevi,’ diye cevap verdi. ‘Kendini ne sanıyorsun ki?’</i></p>

  <p><i>Epeyce düşündüm. Sonra teslim oldum. İdeallerimi içki ve pişmanlıkla değiştirdim. Belki kötü bir alışverişti benimki; ancak bundan sonra yazabildim...”</i></p>

  <p>Kitabı bırakıp doğruldum. Şimdi Kadir kızını arabadan çıkardıktan sonraki o on dakika boyunca önündeki yola bakarken neler olduğunu biliyordum: Şeytanla karşılaşmış, anlaşma yapmıştı. Peki, ya ben? O soğuk, bulanık suyun altında şimdi içimde can çekişen küçük prensi kral yapacak şeytanla neden karşılaşmadım?</p>

  <p>Aceleyle duş alıp Kadir’in zilini çaldım. Kapıyı Mine açtı. Gece kalacağını unutmuştum. Yine çok gençti. “Kızmışsın,” dedim.</p>

  <p>“Evet,” dedi, saklamaya çalışmadığı öfkesiyle. “Bu inatçı keçiyle kavga edip duruyorum.” Böyle bir kadınla sevişmek yerine kavgayı seçen inatçı keçiyi görmek için peşinden salona geçtim. Kadir kahvaltı masasındaydı. Mine’nin aksine, şımartılmış çocuk yüzüyle arsızca gülüyordu. “Geç, bir şeyler ye,” dedi Mine.</p>

  <p>Masaya oturdum. “Günaydın, Dorian.”</p>

  <p>“Beni kızdıramazsın,” dedim. “Bugün keçi kılığına girdiğini biliyorum.”</p>

  <p>“Yoksa sen de Avrupalı mı olmak istiyorsun?”</p>

  <p>Ne dediğini anlamadım. Ama aldırmadım da; zaten söylediklerini de, yazdıklarını da çoğu kez anlamıyordum. “Sence olmalı mıyım?”</p>

  <p>“Herkes Avrupalı olma peşinde de: İşsizler, gençlerimiz, işçilerimiz, aydınlarımız ve tabii ki saygıdeğer işadamlarımız. İşadamlarını anlamak kolay; kıçları yıllardır paralarının üstünde oturmaktan nasır tuttu. Paracıklarını sağlama alıp, pembe butlarını dinlendirmek istiyorlar, ama aydınlara ne demeli?”</p>

  <p>“Bilmem,” dedim. “Ama beni aydın sayıyorsan belki söyleyecek bir şeyler bulurum.”</p>

  <p>“Mine Hanım’a, saygıdeğer eşine ve Molla Sait<a href="../Text/dipnot.xhtml#Footnote0017" id="Feedback0017"><sup>[17]</sup></a>’lere bakılırsa Avrupalı olamazsak yaşam kalitesi düşük, işsiz, eciş bücüş, kavruk insanlar olarak kalacağız. Bu aslında ne demek, biliyor musun?” Bana bakarak Mine’ye soruyordu; ben sadece yansıtıcıydım. Üstüme alınmadan çayımı yudumlamaya devam ettim. “Şu demek: Kendimizden ümidi kestik, kendimizden iğreniyoruz... Sen hiç bu kadar kendisi olmaktan korkan, kendisini şehvetle inkâr eden bir toplum gördün mü?”</p>

  <p>“Şarlatanlık yapma!”</p>

  <p>Kadir, Mine’ye dönmedi. Yarım saat sonra belki bahşettiği unvanı geri alırdı, ama şimdilik aydındım, bana anlatıyordu.</p>

  <p>“Bunlar kendilerini kusa kusa, içlerini boşaltmışlar.” Eliyle omzuma dokunarak beni ötekilerden ayırdı. “Dostum, bu zavallılar değerli insan olmak için bir bedel ödemek gerektiğini, değerliliğin ancak ve ancak insanın kendi elleriyle yaratılabileceğini unutmuşa benziyorlar. Bunlar evcil hayvanlar. Altın kafese girmek isteyen semiz bülbüller... Tüvit tuhu... Tüvit tuhu... Cik Cik... Ben kendi payıma soğukta kalıp üşümeyi yeğlerim. Kendi ateşimi kendim yakacağım.”</p>

  <p>Kuş taklidi yapması değil, bunu becermesi komikti. Gülmeye başladım. Mine atıldı; Kadir’in tek başına sürdürdüğü tartışmadan daha fazla uzak duramayacaktı.</p>

  <p>“Zenginliğe düşmansın.” Sesi öfkeyle titriyordu; babasının servetini mi hatırlamıştı? Bana sorsalar, gözlerindeki hayal kırıklığının ardında gizli bir hayranlık da var derdim. “Parlak sözler, ama ya iş, aş? Bunları unutmuyor musun?”</p>

  <p>“Hanımefendi!.. Beni dinleyiniz! Kimse kimseye karşılıksız iş, aş vermez ve kimse bizi, biz istemeden özgürleştiremez, özgürleştirmez.” Kadir sonunda ortağı şeytana uymuş, beni bırakıp Mine’ye dönmüştü. Bağırıyordu: “Anlamıyor musunuz? Bu toplum, üretmek değil, avanta istiyor. Tercihlerini sırala diyorlar, özgürlüğü en alta yazıyor. Uzun vadeli değil; her zaman kısa vadeyi gözetiyor. Avrupa macerası da özetle bu: Avrupa bize para verecek, biz de kestirmeden zengin olacağız.” Tekrar bana dönerek sözlerini bitirdi. “Ne budalalık! Git bir manda resmi bul, duvarlara asalım, hep birlikte ona tapalım...”</p>

  <p>Mine, Kadir ona git demiş gibi, “Ben gidiyorum,” dedi.</p>

  <p>Kadir, sabırsız bir sesle tekrar bağırdı: “Bir kadınla olmak trajedi mi, komedi mi, asla belli değildir. Ne kadar kafa yarsan da, boşuna.” Beni yine aradan çıkarmış, Mine’ye dönmüştü. “Parçası olmak istediğin Avrupa’yı çıplak görmek ister misin?” Mine’nin onu dinlemeye niyeti yoktu, ama Kadir masadan kalkıp sehpanın üstünden bir kâğıt almış, yolunu kesmişti bile. “Bak!”</p>

  <p>Mine, Kadir’in elini itince, üstünde fotoğraf olan gazete kupürü önüme düştü. Ameliyat maskesi takmış üniformalı biri, ellerinden tutarak –bir maymun gibi– havaya kaldırdığı iskeleti çıkmış, ağlayan Afrika’lı bebeği kendinden uzaklaştırmaya çalışıyordu.</p>

  <p>“Aç ve susuz kaçak göçmenleri, geldikleri tekneye iten İtalyan polisinin yüzüne bak!” Mine onu duymamış gibi toparlanıyordu. “Nasıl da iğrenerek, kendini sakınarak bakıyor zavallı bebeğe... İşte, Avrupalının kendinden olmayana bakışı.”</p>

  <p>Haklıydı. Polis, maskenin bile saklayamadığı –tuttuğu şeyden iğrenen– bakışlarını pislik bulaştıracakmış gibi uzağa itmeye çalıştığı bebeğe dikmişti.</p>

  <p>“Batılı insan belki insanlık tarihinin en zengin bireyi oldu, ama en bencili de. Sömürgeleştirdikleri ülkeleri yıllarca soydular, erkeklerini köleleştirerek çalıştırıp, sattılar, kadınlarının ırzına geçip hizmetçileri yaptılar. Şimdi geride bıraktıkları yıkıntıları terk edip aş arayan torunlarına, sakın gelme, diyorlar... Sizi soyarak edindiğimiz zenginliğimizi, yemeğimizi sizinle paylaşmayacağız, diyorlar... Durmadan tıkınıyor, sonra da zayıflamak için bu gezegenin üstündeki açlığı kökünden ortadan kaldıracak kadar çok para harcıyorlar...”</p>

  <p>Öyle heyecanlanmıştı ki, “Sakin ol,” demek zorunda kaldım.</p>

  <p>Ama Batılıların böyle boşuna para harcaması Kadir’in öfkesini iyice arttırmıştı; ondan beklenmedik bir çeviklikle atılarak elimdeki kupürü aldı ve öfkeyle yırtıp, parçalarını havaya savurdu.</p>

  <p>“Batılı, Avrupalı insanın bedenindeki biriken her gram yağ, bu zavallı göçmenlerin gözyaşı ve kanından emilmiştir.” O güne kadar duymadığım bir öfkeyle sözlerini noktaladı. “Bu ne utanmazlık, ne mide bulandırıcı bir tutum. Bu mu parçası olmak istediğiniz uygarlık?”</p>

  <p>Ben söyleyecek bir şey bulamadım. Mine’ye döndüm. Onun da yoktu. Çantasını bırakıp, yatışmış sesiyle, “Hadi,” dedi, her seferinde bağışladığı sevgilisine. “Biraz sakinleş. Bunu sonra konuşuruz.”</p>

  <p>Bir kez daha parlak aklın o baskıcı çekiciliğine kapılmış, duyduğu hayranlığın tutsağı olmuştu. Ona hak veriyordum; kaçık feylesof, soylu öfkesini estetik bir şiddetle sergilemişti. Etkilenmemek mümkün değildi.</p>

  <p>Onları –ortaya çıkışında şeytanın parmağının varlığına inandığım– büyünün içinde baş başa bırakıp çıktım. Şeytanın Kadir’le nasıl anlaştığını öğrenememiştim, ama varlığına yönelik inancım kesinleşmişti.</p>

  <p class="bas2">2</p>

  <p>Zeynep, saat on birde geldi; tam artık gelmeyeceğini düşünmeye başlamışken. Önceki gece İsmail’in kullandığı arabaya bindik. Yine güzeldi, ama bu kez çekiciliğini geriye iterek ustaca gizlemişti: Başının iki yanından sarkan örgülü saçları, ona çocuksu bir hava veren kasketi, bedenini gizleyen bol, çiçekli elbisesi...</p>

  <p>Biraz yol alınca, akşamki kurbanın ölüp ölmediğini sordum; omuzlarını silkerek bilmediğini söyledi. İlgilenmemişti. “Adam boktan herifin tekiydi,” dedi. “Evet, boktan... Doğru laf bu.”</p>

  <p>Dikkatli bir sürücüydü; konuşurken hiç yana dönmedi. Ben de kasıklarımda giderek boy atan istekle onu izledim. Almanya’da doğmuş, orada büyümüş, sonra spor yapmak amacıyla Türkiye’ye gelmiş, altı ay sonra da evlenmişti. Şivesinin nedenini anlamıştım. Hâlâ evli miydi? Kendisiyle ilgili bilgi vermekten vazgeçince İsmail’e komünist demelerinin nedenini sordum.</p>

  <p>Güldü. “Kulübün politik bir tutumu yok,” dedi, daha sonra. “Sadece akıla güveniriz...”</p>

  <p>İsmail, onlara katılmadan önce bir sosyalist partinin üyesiymiş: Takma adının nedeni buydu. Politik tutum! Olmaması güven vericiydi. Laf, nerede yaşadığına gelince cevap vermeden geçiştirdi. Nihan’ın da nerede oturduğunu bilmediğini söyledi. Merak da etmiyormuş! Gerektiğinde Patron arıyormuş onları.</p>

  <p>Sorularımı uzatmadan kestim. Yolculuk, köprüyü geçtikten sonra Fulya yakınlarındaki bir iş merkezinin otoparkında sona erdi. Zeynep, arabayı durdurunca çantasından bir kart çıkarıp elime tutuşturdu. 8. kata çıkacaktım. Psiko-Center; ortaklardan Dr. E. Kantar, beni bekliyordu. Sabıka kaydımın çaresine ise Patron bakacaktı. Nasıl? Omuzlarını kaldırdı. “Randevu 12’de,” diye hatırlattı, inerken. Teşekkür etmeli miydim? Ederek arabadan indim.</p>

  <p>Klinik, tıp merkezinden çok güzellik salonunu andırıyordu. Yağlıboya tablolarla süslenmiş açık renkli duvarlar, kıyıya köşeye sinmiş tedirgin edici temizlik, kolalı, beyaz önlüklü genç kadınlar ve insanı canlandıran serinlik... Dr. Kantar erkek değil, kırklarında, sinirli bir kadındı. Odasına girer girmez, “Nihan Hanım nasıllar?” diye sordu.</p>

  <p>“İyiler,” dedim, sesindeki endişeli saygıya katılarak.</p>

  <p>Kadın, solunun üstüne attığı sağ bacağını kesik kesik sallayarak nasıl bir iş için orada bulunduğumu anlatmaya koyuldu: Yetişkin erkek figürü; konsept onun buluşuydu! Yetişkin sayılırmışım gibi başımı salladım. Çocuk pedagojisi, çocuklarla iletişim konularında teorik ve uygulamalı derslere yarından itibaren başlayacaktım. Geçmişteki tiyatro deneyimimin –kadın, hayatımın en büyük bozgununu böyle tanımlıyordu– işimde bana yardımcı olabileceğini düşündüğünü söyledi. Bir bakıma haklı sayılırdı: Yetişkin gibi görünmek için epeyce iyi rol yapmam gerekecekti.</p>

  <p>Yarım saat boyunca diken üstünde oturdum. Yüzüm Dr. Kantar’ı sinirlendiriyor olmalıydı; konuşurken sık sık gözlerini kaçırıyor, yere bakıyordu. Yine de yeri geldikçe elime söylediklerini açıklayan kitapçıklar tutuşturmayı ihmal etmedi.</p>

  <p>Konuşma saat yarımda bitti. Kendi odasından benden önce çıkıp, elini bile uzatmayan garip kadınla ertesi gün buluşmak üzere ayrıldık. Gelirken bulutlu olan hava açmıştı. Binanın önünde mavi gökyüzüne baktım. Aylar sonra, sadece bir hafta sürecek olsa da, sabahları düzenli olarak erken kalkacaktım.</p>

  <p>Nihan’ı sokağa iner inmez gördüm; birisini bekler gibi dikildiği köşede. Şaşırtıcı bir görünüşü vardı; omzuna astığı uzun saplı evrak çantası, kısa etekli döpiyesi: Dün geceki çete reisine değil, öğle tatilinde yemeğe çıkmış bir banka yöneticisine benziyordu.</p>

  <p>“Geç kaldın, midem ağrımaya başladı bile,” dedi, yanına vardığımda. Konuşmamı beklemeden arkasına dönüp duraktaki taksiyi eliyle çağırdı. O önden bindi; –yukarı sıyrılan eteğini aşağıya çekerken– sordu. “Nasıl geçti?”</p>

  <p>Nasıl geçtiğini biliyordu. Bildiğinin farkında değilmişim gibi elimdekileri gösterdim. “Yarın başlıyorum.”</p>

  <p>Yarın başlayacağımı da biliyordu. “Sevindim,” diyerek gülümsedi.</p>

  <p>Ortaköy’e kadar konuşmadık. Ortaya çıkan dizleri onu birdenbire kadınlaştırmıştı; geriye yaslandım. Göğüsleri de vardı. Çete reisi olmasını yeğlerdim; bu hali rahatsız ediciydi.</p>

  <p>Önce yemek yedik; konuşmayı yine o başlattı. “Eee, kendini nasıl hissediyorsun?”</p>

  <p>“Şaşkın,” dedim. Gözlerini ışıktan korumak ister gibi kısmıştı. İkinci sorusundan önce araya girdim: “Adama ne oldu?”</p>

  <p>‘Hangi adam’ diye sormadı. “Şansı varmış; korumaları onu bulmuş.”</p>

  <p>“Olanlar çok...” İğrençti, diyecektim, “Garipti,” dedim. “Bunu neden yaptınız?” ‘</p>

  <p>“Neyi?” Neyi kastettiğimi biliyordu. “Kusmak, zararlı şeylerin vücuda girmesini önleyen bir refleks olayıdır,” dedi sonunda. “Korunma. Bir tür arınma.”</p>

  <p>“Dün gece, zararlı olan, korunmamız gereken neydi?”</p>

  <p>“Mesela sahtekârlık.” Yüzü kâğıt gibi buruşmuş, çizgileri birbirinin içine girmişti. “Mesela ikiyüzlülük, mesela acıma duygusunun meta haline getirilmesi...”</p>

  <p>Belki bir soru daha sorardım, ama öksürmeye başlayınca sustum. Böyle ılık bir havada ciğerlerinin şiddetle sarsılmasının nedenini şimdi anlıyordum: Öksürüğü bir el işareti ya da dudak bükülmesi gibiydi; öfkelenince kendiliğinden ortaya çıkıyordu. Başka bir şeyin daha farkına varıyordum: Dün gece İsmail’in, Yusuf’un ve Zeynep’in gözlerinde birdenbire beliren o küçümsemenin kaynağı, karşımdaki kadının küçük gözlerindeki derin nefretti. İrkildim. Böylesine çelimsiz bir bedene o kadar büyük bir şeyi nasıl sığdırmıştı?</p>

  <p>Bu düşüncelerle bir sigara yaktım. “Bana da ver,” dedi, kibriti söndürdüğümde.</p>

  <p>“Öksürüyorsun.” Omzunu silkerek uzattığım sigarayı yakmamı bekledi. Kişiliği güçlü olanlarla özgü dik, umursamaz bakışlar vardı gözlerinde. Söylemeli miydim? Söyledim: “Beni tedirgin ediyorsun.”</p>

  <p>Yine omuzlarını silkti. Sıkılmıştı: “Sevmedin; içtenliğime de inanmamıştın. Şimdi de tedirginlik! Unutma, sana iş buldum.”</p>

  <p>“Neden? Kara gözlerim için mi?”</p>

  <p>Gözlerini kısarak yaklaştı. “Bence gözlerin bal rengi.” Çok dik bakıyordu. “Kadınların içini oynatan bir tip olduğunu söylediler mi sana?”</p>

  <p>“Seninkini oynatıyor muyum?”</p>

  <p>Yanlış anlamayı engellemek ister gibi, “Hayır,” dedi hemen. “Ben erkeklerle ilişkimi keseli epeyce oldu.” Bu kez ben gülümsedim. “Kadınlarla da,” diye devam etti. “Ama Betül Bengi seni görür görmez bayılacak; eminim.”</p>

  <p>Betül Bengi! “Şu gazeteci kadından mı söz ediyorsun?” Başını salladı. “Onu tanımıyorum ki.”</p>

  <p>“Yakında tanıyacaksın,” dedi. “Yerli B.B’miz de babasız bir erkek çocuk büyütüyor ve Psiko-Center’a baş vuranlardan. Bir hafta, on gün sonra oğlu için ona önerilecek adayları görüp, birini seçecek.”</p>

  <p>Çoğunlukla kendisi ve özel hayatı hakkında garip yazılar yazan gösterişli kadın... İstediği o muydu? “Magazinle ilgilendiğini bilmiyordum,” dedim.</p>

  <p>“İlgilendiğimi kim söyledi?” Bir yandan sigarasının külünü tuz eker gibi kül tablasına silkiyordu. “İlgilendiğim Ercüment Cantürk. Cantürk’ün Betül Bengi’nin sevgilisi olduğunu biliyor muydun?” Nereden bilecektim? “Onu gazetesine aldığından beri kadının evinden çıkmıyor,” dedi, alaycı bir sesle.</p>

  <p>Yemdim. Bibi’yi kullanarak ünlü genel yayın yönetmenini –büyük balığı– oltaya getirecektim. Asıl balığı yakalamak için küçük balığa sunulmuş bir yemcik... Gözündeki değerimi bilerek sordum: “Peki, Cantürk’le nereye varacaksın?”</p>

  <p>Sigarasını söndürmekle meşguldü. Birden hıçkırık gibi boğazımdan fırlamak üzere olan kahkahayı hissettim boğazımda. Onun kadar akıllı birinin bir izmaritle huysuz bir atla boğuşur gibi uğraşması komikti. Sigarasının başını ezdikten sonra da sessizliğini sürdürünce acele ettiğimi anladım. Büyük balıktan da büyüğü vardı. Başımı hafif hafif salladım; o da beni taklit etti.</p>

  <p>“Evet, bence bizi ona götürecek kişi Ercüment Cantürk,” dedi. “Yeni gazetesini kurmak için gereken parayı ona o verdi.”</p>

  <p>“Hayalet!” Öne eğildim. “Yani görünmez adamı bulabilmen için Bibi’nin evine girip casusluk yapacağım; öyle mi?”</p>

  <p>Omuzlarını kaldırdı. “Sadece gözünü açacaksın. Senden istediğim bu.”</p>

  <p>Sadece! Bu kadarla kalmayacağı açıktı. “Peki, ya böyle bir oyunun içinde ben yokum dersem?”</p>

  <p>Bir an durakladı. Sonra kendinden emin bir tonla cevap verdi: “Bence demeyeceksin?” Neden? Dümdüz –onun yaptığı gibi– gözlerinin içine bakıyordum. “Demeyeceksin, çünkü bu hayatın boyunca beklediğin fırsat.”</p>

  <p>“Hayatımı bilmiyorsun,” dedim.</p>

  <p>“Başkası olmak istiyorsun. Hayatının en önemli amacı bu...” Sözlerini kesecekken elini kaldırıp konuşmamı engelledi. “Nereden mi bildim? Belki aynı amacı paylaşıyoruzdur.”</p>

  <p>Hâlâ gözlerinin içine bakıyordum. Aynı şeyleri paylaşmıyorduk. “Seninki benimkinden farklı,” dedim. “Sen bir adamın peşindesin. Bense sadece bu kentte tutunmaya çalışıyorum. İstediğim, küçük bir dilim.”</p>

  <p>“İyi ya; işte sana bu kentte tutunman için bir fırsat. Hatta oldukça iri bir dilim ısırma şansı.”</p>

  <p>Beni kullanacak, sonra da fırlatıp atacak... Hiçbir yem, avın sonunda canlı kalmaz. Doğruldum. Onunla ne zaman on dakikadan fazla yalnız kalsam, hep kaçmayı düşünüyordum.</p>

  <p>O, kararlı, sonunda ikna edeceğinden emin, sinir bozucu sesiyle devam etti: “İnsanlar ikiye ayrılırlar: Fırsatları kullanabilenler ve kaçıranlar...”</p>

  <p>Belki haklıydı. Belki de değildi. “Bu iş boyumu aşar,” dedim. “Böyle bir işin içinde olmak istemiyorum! Hepsi bu”</p>

  <p>“Boyumuz ne kadar uzun? Eninde sonunda bu soruyla karşılaşırız?” Sesi alaycıydı. “Hepsi, bu,” deyip sustu. Ben de ona uydum. Ne ummuştum ki? Sessizlik uzayınca dudakları sıkıntıyla kıvrıldı. “Karar vermen için çok beklemeyeceğimi biliyorsun, değil mi?”</p>

  <p>Biliyordum, ama korkuyordum da. “Hayalet’i neden bulmak istiyorsun? Varlığı bile tartışmalı biri sana ne yapmış olabilir?”</p>

  <p>“Varlığı tartışmalı falan değil. Eski İçişleri Bakanı’nın söylediklerini unuttun mu? Şu eski polis: Ülkenin gerçek hakimi Tapınak Şövalyeleri’dir, dedi. Kim bilir, belki o da Hayalet’ten söz ediyordu.”</p>

  <p>Onun kadar akıllı birisinin Hayalet’e Tanrı’ya inanır gibi inanması garipti. Soruyu tekrarladım: “Size ne yaptı?”</p>

  <p>“Özel bir mesele bu,” dedi. “Seni ilgilendirmez.”</p>

  <p>“Yine de kendimi ne için tehlikeye attığımı bilmek isterim.”</p>

  <p>“Senin için hiç bir tehlike yok ki. Zengin, parıltılı bir çevrede bir süre gününü gün edeceksin; iyi para kazanacaksın. Bakarsın kendine yeni, güçlü tanıdıklar da edinirsin...”</p>

  <p>Sonunda beni kandıracaktı. “Tehlike çamur gibidir,” dedim. “Ne kadar sakınırsan sakın, mutlaka bir parçası üstüne sıçrar.”</p>

  <p>Kalkıp gitme sırası ona gelmiş gibi oturduğu yerde öfkeyle kımıldadı. Aklından bakışlarına düşen küçümseme, gözlerini dibine doğru batırıyor, burnunu da sivriltiyordu. “Söylesene, Boğaz’ın bulanık sularına balıklama atlayan o adam gerçekten sen miydin?”</p>

  <p>“O zaman bir nedenim vardı,” dedim. Kararsızdı; sigara yakarak bekledim. Kendini geriye bıraktı. Belki akıllıydı, ama çabuk öfkeleniyordu. “Hayalet’i neden aradığını bilmem önemli. Bana anlat!” Durdu. Küçük yeme ne kadar güvenebilirim? Bunu tartıyordu. “Üstüne mi kusacaksınız?”</p>

  <p>“Sadece birkaç soru soracağım,” dedi.</p>

  <p>“Mesela? Neden birisini söylemiyorsun?”</p>

  <p>“Çoğu hocamın yaptığı araştırmayla ilgili. Onun yarım bıraktıklarını ben sürdürmek istiyorum.”</p>

  <p>Çocukken bir türlü mavileştiremediği gözleri hâlâ gerideydi. “Diyelim ki, doğruyu söylüyorsun. Ama şunu aklında tut! Kimse için kendimi tehlikeye atmam.”</p>

  <p>“Anlaştık,” dedi. “Senden, Bibi ve Ercüment Cantürk’ün çevresinde gördüğün insanları bana anlatmanı istiyorum; hepsi bu. Ama ağzın sıkı olmalı; bu çok önemli. Anladın mı? Kimseye bundan söz etmeyeceksin.”</p>

  <p>Kimseye! “Zeynep’e de mi?”</p>

  <p>“Zeynep’e, ötekilere, hiç kimseye.”</p>

  <p>Omzumu silktim; bunu yapabilirdim: “Peki, Cantürk’le Hayalet’in bir ilişkisi olduğuna emin misin?”</p>

  <p>Başını salladı. “Cantürk’ün elektronik haberleşmelerini okuyorum. Onu andıran birinden söz ediyor.” Şaşırdığımı görünce, güldü. “Eğer bilgisayar olmasaydı sabıka kaydını nasıl silerdik?” Sonra çantasından bir zarf çıkararak uzattı. “İlk maaş yerine.” Yüzüne nasıl baktıysam, “Bütün arkadaşlar ay başında böyle bir zarf alırlar,” diye açıkladı. “Kulüp üyesi oldukları için.”</p>

  <p>Nazlanmadan zarfı alıp ceketimin cebine yerleştirdim. Kahve istemedi. Tatlı yiyecekti. Küçük bir çocuk gibi iştahla dondurmasını kaşıklarken ben etrafı seyrettim. Hesabı o ödedi. Kalkmadan önce biraz oyalandı. “Şimdi ne yapacaksın?”</p>

  <p>Ne yapacağımı değil, ne yapmak istediğimi söyledim: “Param var, sanırım bir kadın bulup onunla yatacağım. Yoksa kadınlarla ilişkimi kestiğimi düşünebilirsin.”</p>

  <p>Güldü. Yapacağımı onaylayıp onaylamadığını ele vermeyen tarafsız bir gülüştü bu. Caddeye yürüdük. Ben Karaköy’e gidiyordum; o ters yönü işaret etti. Bebek’e gidiyorum deseydim, o Karaköy’e gideceğini söylerdi; emindim. Vapurda zarfa baktım. İyi bir işverendi; böyle giderse belki bir gün ben de ona Patron derdim.</p>

  <p class="bas2">3</p>

  <p>Eve döndüğümde saat dört olmuştu. Kadir’in kapısını vurdum. Cevap üst kattan geldi. “Melek’lerde.” Merdiven boşluğuna uzandım. Selim aşağıya doğru sarkmış, beni seyrediyordu. “Söyle, oyalanmasın, yarım saat sonra çizimler bitmiş olur.”</p>

  <p>Yarım saat boyunca varlığının çevresinde dönerek başladığı yere ulaşmaya çalışacak kaçığa elimle işaret edip, alt kata indim. Kapıyı Mehmet açtı. Kadir, Melek’in yanındaydı. Mehmet, sevinmiş gibi yüksek sesle gelişimi haber verdi. “Umut!”</p>

  <p>Kadir’i selamlayıp dümdüz uzaklara bakan Melek’i yanağından öptüm. Sevinçliydi. “Başardım,” dedi çabucak. “İlk toplu gösteriye hoş geldin. Dinlemek ister misin?”</p>

  <p>“Tabii ister,” dedi Kadir. Eliyle acele etmemi işaret ediyordu. “Hadi, kendine bir yer bul.”</p>

  <p>O da Melek’in sevincine tutsak olmuştu. Mehmet’in, Kadir’le Melek’in yan yana oturdukları divanın karşısına yerleştirdiği sandalyeye aynı istekle iliştim.</p>

  <p>“Bak...”</p>

  <p>Melek, küçük, çıplak ayaklarını gösteriyordu. Tırnakları parlak kırmızı ojeyle boyanmış baş parmakları yerdeki sayfaları açık vaziyette duran kitabın üstündeydi. Dört yıl önce dağda PKK saflarında savaşmaktayken böbreklerinden hastalanan Şeyhmuz’un, tedavi için İstanbul’a döndüğü ihbarını alan polis, Melek’i, âmâ olduğuna bakmadan, eski sevgilisinin yerini bulma gerekçesiyle Zilan’la birlikte gözaltına almış ve üç gün sonra onu eve –okurken kullandığı– bütün parmak uçları yanmış olarak geri getirmişti. Polis, Melek’in karakolda yanlışlıkla sobaya tutunduğunu söylemekle yetinmiş, Melek’se bütün ısrarlara rağmen o gece onu ikinci kez körleştiren olayı nedense anlatmamıştı. Şeyhmuz yakalanamamış, Melek’se doğduğundan beri içinde yüzdüğü karanlıktan –okudukça– çıkmasını sağlayan kömürleşmiş parmak uçlarıyla kalakalmıştı.</p>

  <p><br /></p>

  <div class="gir1">
    <p><i>“ben sana mecburum bilemezsin</i></p>

    <p><i>adını mıh gibi aklımda tutuyorum</i></p>

    <p><i>büyüdükçe büyüyor gözlerin</i></p>

    <p><i>ben sana mecburum bilemezsin</i></p>

    <p><i>içimi seninle ısıtıyorum...”</i></p>
  </div>

  <p><br /></p>

  <p>Melek, çocukluğundan beri aşık olduğu Kürt delikanlısını ele vermemek için, dört yıl önce parmaklarının ucunda yakılarak yitirdiği gözlerini, şimdi ayak parmaklarının uçlarında, yazılmış en güzel aşk şiirlerinden birisiyle yeniden ediniyordu.</p>

  <p><br /></p>

  <div class="gir1">
    <p><i>“...sevmek kimi zaman rezilce korkuludur</i></p>

    <p><i>insan bir akşam üstü ansızın yorulur</i></p>

    <p><i>tutsak ustura ağzında yaşamaktan</i></p>

    <p><i>kimi zaman ellerini kırar tutkusu</i></p>

    <p><i>birkaç hayat çıkarır yaşamasından</i></p>

    <p><i>hangi kapıyı çalsa kimi zaman</i></p>

    <p><i>arkasında yalnızlığın hınzır uğultusu...”</i><a href="../Text/dipnot.xhtml#Footnote0018" id="Feedback0018"><sup>[18]</sup></a></p>
  </div>

  <p><br /></p>

  <p>Birbirimize baktık. Aynı fikirdeydik: O dünyanın en usta virtüözüydü. Ayak başparmaklarından yayılan sesi art arda ürpererek dinledik. Melek, şiiri yarıladığında Kadir bir yandan yanındaki eşsiz sanatçının kömürleşmiş parmak uçlarını öpüyor, bir yandan da kimseye fark ettirmeden döktüğü gözyaşlarını siliyordu. Biri bana dokunsa, sanırım ben de ağlardım.</p>

  <p>Ama Melek şiirini okumayı bitirirken daha da garip bir şey oldu: Kadir, ağlamayı keserek gülmeye başladı. Birdenbire, öylece; ortada bir neden yokken. Önce hafif hafif, iç çeker gibi, hıçkırığı andıran bir tarzda gülüyordu; ardından dalga dalga kahkahalar geldi. Çaresiz, Melek’le birlikte ona katıldık. Neden kahkahalar attığımızı bilmeden, yaşlı kaçığın neşesinin bize gösterdiği yoldan ilerleyerek güldük. Ama anlamamız uzun sürmedi. Melek’i ikinci kez kör etmeye çalışanlara, çaresizliklerine gülüyorduk. Kadir her yeriyle gülüyordu, ben sadece yüzümle yapabiliyordum bunu. Melek! O ayaklarıyla da gülebiliyordu.</p>

  <p>On dakika sonra sustuk. Melek, yerdeki kitapta yeni bir sayfa açmıştı; hiç kimsenin karanlığa mahkûm edemeyeceği bu olağanüstü kızı, Kürt sevgilisini hatırlayarak okuduğu şiirle Türk erkek arkadaşına bırakıp, Kadir’le çıktık. Gülmek onu yormuştu; hem de çok.</p>

  <p>Merdivenlerde aklıma tekrar o soru geldi. Durakladığımı fark edince o da durdu. “Ne oldu?”</p>

  <p>“Hiç,” dedim; Selim’in Şeyhmuz’u o dağlarda öldürmüş olabileceğinden söz etmemeliydim. Oysa bu saçma düşünce sık sık geliyordu aklıma.</p>

  <p>“Öyleyse sallanma, biraz daha gecikirsek Selim Efendi kekeleyerek aşağıya iner.”</p>

  <p>“Önce bir içki içelim mi?” dedim. Hâlâ son basamaktaydı. “Bir iki şey sormak istiyorum.” Kadir, evet ya da hayır demeden basamağı çıktı. Onu izledim. Salonunda karşı karşıya gelince, “İçkiyi boş ver,” dedim.</p>

  <p>“Tamam,” dedi. Kuşkuyla bakıyordu. “Sen de çabuk ol.”</p>

  <p>“Ercüment Cantürk...” dedim. Gözlerindeki kuşku yerini hemen onu sevimsizleştiren şaşkınlığa bıraktı. Bu adı ilk kez duyuyormuş gibi boş boş bakıyordu şimdi. “Sence nasıl biri?”</p>

  <p>“Tetikçi; hükümeti devirme harekâtında ilk kurşunu o attı,” dedi çabucak. Gözlerinin içi yeniden dolmuştu. “Son on yılda çok az kula nasip olan bir hızla yükseldi. Medya patronlarını tek tek, en az bir kez dolandırdı ve sonunda da kendi gazetesini kurdu. Bu dışardan görüldüğü kadar kolay olmasa gerek... İşte bildiklerim; oldu mu?”</p>

  <p>“Yeni gazete için bir yerlerden para almış olmalı, değil mi?”</p>

  <p>Güldü. “Hem de epeyce,” dedi sonra. “En az bir kamyon.”</p>

  <p>Ben gülmedim. “Peki, sence nasıl bulmuş olabilir onca parayı?”</p>

  <p>Bilmese de –her konuda olduğu gibi– bir fikri vardı: “Kendini satmaya razı oldun mu, bedelini ödeyecek birileri nasılsa bulunur, aslanım. Dostumuz erken seçim operasyonunda önemli ve öncü bir rol kapmayı becerdi.”</p>

  <p>Yeteri kadar açık bir cevaptı. Sıra ötekine gelmişti. “Şu arkadaşın, Nihan’ın hocası, nasıl öldü?”</p>

  <p>“Bu da nereden çıktı şimdi?”</p>

  <p>Belki nereden çıktığını söylemeliydim. Sonra ağzımı sıkı tutacağıma söz verdiğimi hatırlayıp, geçiştirdim.</p>

  <p>“Bugün Nihan’ı gördüm.” Bu onu ikna etmeye yetmezdi. Gülümsedim. “Biliyor musun, kitaplarını okumaya başladım.”</p>

  <p>“Kitaplar mı? Ne o, hepsine birden mi?” Cevap vermemi beklemedi. “Mutlaka <i>Denemeler</i>’le başlamışsındır,” dedi. Başımı salladım. “Sakın en incesi olduğundan seçmiş olmayasın o kitabı?”</p>

  <p>“Huysuzluk etme,” dedim.</p>

  <p>“Peki,” dedi ve Nihan’ın hocasına döndü. “Evde öldü; aptalca bir kaza sonucunda. Banyoda havagazından zehirlenmiş.”</p>

  <p>“Yalnız mı yaşıyordu?”</p>

  <p>Anlamsız merakım onu da meraklandırmıştı. “Evet; neden sordun?”</p>

  <p>“Hiç... Evde başkası olsaydı belki kurtarırlardı.” Söylediğim akla yakınmış gibi başını salladı. “Öldüğünde ne yapıyordu?” İyice işkillenmişti. “Nihan, aynı çalışmayı sürdüreceğini söyledi,” dedim.</p>

  <p>Biraz düşündü, sonra omuzlarını silkti. Konuşmak onu yormuş gibiydi. “Parlak bir bilim adamıydı. Öyle ki, bir vakıf, şimdi adını hatırlamıyorum, onu genç yetenekleri tespit edip yetiştirmesi için destekledi. Burs vermek, çocukları uluslararası yarışmalara sokmak, işe yerleştirmek gibi... Nihan’ı da o keşfetti sanırım. Sonra ne oldu bilmiyorum; ben üniversiteden ayrıldıktan sonra, o kuruluştaki işini bırakıp inzivaya çekilmiş...” Devam etmesini beklediğimi fark edince hafifçe sesini yükseltti. “Hepsi bu kadar, beyefendi, şimdi koluma gir de, kusursuz dairenin peşine düşen dostumuzu görmeye gidelim.”</p>

  <p>Selim! Bizi dinleyebileceğini unutmuştum. Kadir’in kulağına eğilip, “Seni çıkarırım,” dedim. “Ama içeri girmem,”</p>

  <p>Neden güldüğünü bilmiyordum. Bana yaslanmasını bekledim. Merdiven çıkarken nefesi sıkışıyordu. Ancak o zaman yakında öleceğini hatırladım. Bedenindeki kuytu bir köşede fidan gibi nazlı nazlı büyüyen ölümle kol kola yukarı çıktık. Ölüm böyle bir şey miydi? Gizli, sessiz ve ebedi düşmanı hayatla iç içe.</p>

  <p>Son basamakta bir kez daha durduk; kolumdan çekince. “Sence ondan ayrılmalı mıyım?”</p>

  <p>Bir süre yüzüne O’nun kim olduğunu bulmak için baktım. Mine’den söz ediyordu tabii. Ayrılabilecek başka kimi vardı. “Ayrılma,” dedim. “Ayrılırsan onu üzersin.”</p>

  <p>“Ama öleceğim...”</p>

  <p>“O zaman nasılsa üzülecek,” dedim. “Onu neden iki kez üzesin ki?”</p>

  <p>Hareketsizdi, ama gözbebekleri sanki yürüyormuş da birdenbire durmuş gibi ileri geri sallanıyordu. “Haklısın,” deyip, ardından ayağını üst basamağa attı. “Biliyor musun, bazen akıllı laflar ediyorsun.”</p>

  <p>“Budalalarla bozuk saatler birbirlerine benzerler,” dedim. “Doğruyu bulmaları sadece bir rastlantıdır.”</p>

  <p>“Tamam,” dedi. Budalalığımı mı, akıllı oluşumu mu onaylıyordu, belirsizdi. “Anlaştık. İşe ne zaman başlıyorsun?”</p>

  <p>“Yarın,” dedim.</p>

  <p>“Akıllılardan kendini sakın! Tamam mı?”</p>

  <p>Elini uzatmıştı. Nedense irkildim. Sonra boş verip sıktım. Sahanlığa çıktık. Uyarı sırası bendeydi. Kulağına eğildim. “Sence seçimler ertelenecek mi?”</p>

  <p>“Ne bileyim! Müneccim miyim ben?”</p>

  <p>“Bir cevap bulsan iyi edersin. İlk sorusu bu olacak.”</p>

  <p>Sözlerim bitmeden kapı açıldı. Selim’in gözlerine bakar bakmaz anladım. Yine daireyi kapatamamıştı.</p>

  <p>Eve döndüğümde kararsızdım. Ya <i>Denemeler</i>’e devam edecektim ya da ortalığı toparlayıp, klinikte elime tutuşturulan kitapçıklara göz atacaktım. Yatağa uzanıp biraz hayal kurdum. İçinde iyi yemek ve güzel kadınların olduğu hayaller. Nedense işle ilgili bir şey düşünmüyordum. Mehmet’e kira borcumu ödemem gerekiyordu, ama paranın azalması hayallerimi budayacaktı. Her şey birdenbire üzerime fırlatılmıştı: Hayalet, casusluk, yetişkinlik ve en ağırı, Kadir’in sırdaşı olmak...</p>

  <p>Sonunda uyumaya karar verdim. Eğer kararsızsan, kararsızlığını sihirbazların parlak kumaşı, uykuyla ört. Uyku, üstünü örttüğünü değiştirir; başka biri olarak uyanırsın.... Bunları cezaevinde öğrenmiştim.</p>

  <p>İki saat sonra kapının ziliyle uyandım. Saat yedi olmuştu. Pek değişmemiştim; kapıya kendim olarak gittim. Gelen Ulviye’nin kocasıydı. Bir süre birbirimizi süzdük, adam ne içeriye giriyor, ne de konuşuyordu. Sonunda, “Evet,” dedim.</p>

  <p>Ancak o zaman kımıldadı. Gülümsedi. Gülümseyince alacalı çember sakalının simetrisi bozuluyordu. “Bir maruzatım vardı...”</p>

  <p>“Buyrun,” dedim, çaresizce. Adam, ayakkabılarını çıkararak içeriye girdi. Adı bir türlü aklıma gelmiyordu. Pencerenin önündeki koltuğu seçti. Konuşmadan otururken dua eder gibi ileri geri sallanıyor, düz, gri çoraplarına bakıyordu. Neden sonra izin ister gibi gülümseyince, “Evet,” dedim yeniden.</p>

  <p>“Bir maruzatım vardı,” diye tekrarladı. “Altı numarayla ilgili...” Selim’den söz ediyordu. “Siz kendisinin has dostusunuz. Acaba...” Güzel kadın ve yemek düşlemiştim, Tanrı bana konuşmakta zorluk çeken kölesini göndermişti. Elimle işaret ettim. Adam ‘acaba’nın üstünden atlayıp derdini söyledi: “Kendisi bizi dinliyor.”</p>

  <p>“Dinliyor mu?”</p>

  <p>“Evet... Onun gibi şahadet mertebesinin kıyısından dönmüş bir gazi yapmaz diyordum, ama bugün kâni oldum.” Sesini alçaltmıştı. “Eve dinleme cihazları yerleştirmiş olmalı... Bir sürü mahrem hadise oldu. Hepsinden haberdar. Az önce de yukarı gelip enişte beyin getirdiği vekâletnameyi imzaladığımız için bize çıkıştı; ardından haysiyetimizle oynadı...”</p>

  <p>Gülmeden adama yaklaştım. Adını hatırlamıştım. Omuzları çökük, sessiz birine yakışmayan bir addı: Seyfullah.<a href="../Text/dipnot.xhtml#Footnote0019" id="Feedback0019"><sup>[19]</sup></a></p>

  <p>“Dinleme falan yok,” dedim. “O her şeyi duyuyor. Ermiş gibi.” Adamın gözleri irileşirken sesimi incelterek, devam ettim: “Hatta akıldan, gönülden geçenleri de duyuyor, anlıyor. Galiba Cudi Dağı’nda ermiş...” Belki inanmazdı, ama sihirli sözcük, ‘ermiş’ kararsızlığının önündeki kuşkuyu dağıtıverdi. “Bir düşün: Sadece sizin evdeki konuşmaları mı duyuyor? Eniştenin evi? Koridor? Beni merdivenlerde de duyuyor.” Sıra son darbedeydi: “Bu arada milletvekili olmayı aklından geçirdiğini de biliyor.”</p>

  <p>“Öyle mi?” diye inledi adam. Başımı sallayıp, gözlerimi kapattım. “İstersen şimdi buraya gelmesini söyleyeyim.”</p>

  <p>“Hayır, hayır...” Gözlerimi açtım. Yüzü sararmıştı. “Eğer öyleyse, rahatsızlık vermeyelim...”</p>

  <p>“Öyle,” dedim. “Hatta şu anda burada olduğunu, onu şikâyet ettiğini de biliyor.”</p>

  <p>“Allah!” diye atıldı adam yeniden. “Gayemiz şikâyet değildi... Bizim hanım biraz...”</p>

  <p>“Onu öfkelendirmemeliyiz,” diye devam ettim: “Bedduasını almamalıyız. Yerinizde olsam, vekâletnameyi geri alırdım.”</p>

  <p>Adam bir yandan başını sallıyor, bir yandan da kapıya doğru yürüyordu. “Haklısınız efendim. Haklısınız.”</p>

  <p>Onu kapıda yakaladım. Adını unutmuş, tir tir titriyordu. Kulağına eğildim. “Bir uyarı!” Gözleri dalıp gitmişti. Artık beni değil, ermiş Selim’i dinliyordu. “Apartmanı boşuna yıkmaya çalışmayın,” diye fısıldadım. “Selim, büyük depremin zaten yakında her şeyi yok edeceğini söyledi bana.”</p>

  <p>Adam ayakkabılarını giymeye çalışıyor, ama bir türlü başaramıyordu. Sonunda topuklarına basarak, aşağıya doğru koşar adım uzaklaştı. Evine dönmek için altı numaranın önünden geçmeyi göze alamamıştı.</p>

  <p>Kapıyı kapattıktan sonra güldüm. Kapının zili de tam gülerken çaldı. Biraz daha gülseydim, adama yaptıklarımdan dolayı kendimden utanacaktım oysa. Ne unutmuştu?</p>

  <p>Kapıda Seyfullah değil, Selim vardı. Korkuyla irkildim, gerçekten ermiş miydi? “Bak,” dedim.</p>

  <p>“Tamam, tamam... Hadi gel, hep beraber çıkıyoruz... Dondurma yiyeceğiz...”</p>

  <p>Tamam, tamam! ‘Evet, ermişim; boş ver, çıkalım...’ Hangisiydi? “Kaç kişiyiz?” diye sordum.</p>

  <p>“Birden altıya hepimiz,” dedi ve Kadir’in kapısına yürüdü.</p>

  <p>Apartmanı başımıza yıkmaya niyetli iki elebaşının dışında bütün koloni birlikte olacaktık. Tanrı, inatla hayallerimi geri çeviriyordu. Güzel kadın yerine Seyfullah’ı göndermişti, şimdi de yemekten önce tatlı ısmarlıyordu... Tabii hayır diyebilirdim, ama demeyi aklıma bile getirmedim. Kaçık bir feylesof, keskin kulaklı bir gazi, belleğini yitirmiş bir mahkûm, körleştirilemeyen bir âmâ, iyiliksever bir sakat... Kendi cennetini arayanlar! Düş kırgınları! Onlardan birisiydim; onlardan başka kimim vardı? Ve onlar kanıtlarımdı: İyi bir insan olabileceğimin kanıtları. Suya geç atlamamı unulturabilecek olanlar...</p>

  <p>“Hadi!”</p>

  <p>Hepsi sahanlıktaydı. Ender görülen mahlûklar: Kendi çıkarlarını gözetmeyen insanlar. Kaçı ruhunun iskelesinden kendisini uğurlamıştı? Kadir, “Sen ısmarlıyorsun,” dedi. “Artık işin var.”</p>

  <p>Tanrı’nın cömert olduğunu da nereden çıkarmıştım? Zilan’ın göğsüme yönelttiği faşist selamını öpüp, Kadir’e başımı salladım. Hep birlikte aşağıya indik. Bir ara apartmanımızı kurtardığımı söylemeyi düşündüm, sonra vazgeçtim. Kurtarıcılık, üstümde eğreti duracaktı.</p>

  <p>Saat on buçukta geri döndük; Zilan iyice yorulunca. Mehmet ilk kez Melek’in koluna girmiş, Kadir üç saat boyunca içki içmemişti. Selim ise rahatsız görünüyordu. Sorunca, “Etraf kalabalık,” dedi.</p>

  <p>Kalabalık onu yoruyordu. Yoksa çevresindeki herkesin düşüncelerini aynı anda okuyabiliyor muydu?</p>

  <p><br /></p>

  <p>Zeynep saat on birde geldi. Değişmişti. Hem de tepeden tırnağa. Sabahki sevimli kız değil, dün akşamki baştan çıkarıcı kadındı. Onu, üstündeki dar kazak, altında bakanı utandıracak kadar kısa bir etekle eşikte ayakta dururken görünce Tanrı’nın sonunda istediklerimi vermeye karar verdiğini düşünmedim değil. Cömert olmadığını söylemekte acele etmiştim. Belki sadece sırayı karıştırmıştı. “Daha yemek yemedim,” dedim.</p>

  <p>“Boş ver,” dedi. “Ben ikimize de yetecek kadar yedim.” Kapıyı kapatıp arkasından seğirttim. Salona girmeden önce antrede durup geriye döndü. “Herifçioğlu nalları dikmiş.”</p>

  <p>Herifçioğlu! Suçu, iyiliğini gösterişli bir biçimde sergileme olan zavallıdan söz ediyordu. “Hani korumaları onu bulmuştu?”</p>

  <p>“Kader,” dedi Zeynep. “İç kanamaları durmamış...” Tekrar o mide bulantısını duydum. Demek Nihan’ın dediği kadar şanslı değilmiş. “İçki?”</p>

  <p>“İçkim yok,” dedim.</p>

  <p>“Bende var. İçer misin diye soruyorum?”</p>

  <p>Birlikte salona yürüdük. O koltuğa yerleşirken ben mutfağa gidip iki bardak getirdim. Bacakları göz alıcıydı; göğüsleri de öyleydi. Yine de bedeniyle değil, bu bedenin bile geriye itemediği yüzüyle eşsiz bir varlık olduğunu kavrıyordum. Göz göze gelince cennet, bedenine bakınca da dünyevi hazlar; enfes bir kokteyl...</p>

  <p>Bardakları ona uzattım. Hasır çantasından çıkardığı madeni mataradan bardaklara içki koydu. “Başımız dertte öyleyse,” dedim. Değilmiş gibi güldü. “Seni hatırlayacak en az elli tanık çıkar.”</p>

  <p>Eliyle yanını gösterdi. “Korkma, kimse beni tanıyamaz. Hem belki Rıdvan’ı yakalarlar; o da itiraf eder.”</p>

  <p>Yanına oturdum; bacaklarına bakmamaya çalışıyordum, ama gözlerim aylarca önce Laleli’de bulduğu bir fahişeyi zar zor becerdikten sonra başka kadınla yatmayan bir başkasına aitti, söz dinlemiyordu. “Bence birileri Rıdvan’ı ihbar edecek,” dedim. “Ne dersin?”</p>

  <p>“Belki,” dedi. “Kim bilebilir ki?” Uzattığı bardağı aldım. “Şerefe.”</p>

  <p>Onlar kusmuştu, Rıdvan cezayı çekecekti. İlahi adalet! “İsmail’le, Yusuf’tan ne haber?”</p>

  <p>Cevabını beklemeden bardaktakini ağzıma boşalttım. İçki Kadir’in seveceği kadar sertti. Zeynep, “Hafta sonu birlikte paint-ball oynayacağız,” dedi. “Şu savaş oyunu. Ormanda iki takım halinde boyayla oynanıyor...” Bacaklarına dokunmak istiyordum, Rıdvan’ı kaderiyle bırakacağım için utanıyordum, sonu kötü bitecek bir serüvene dalmaktan korkuyordum. Dokunmadım, kaçmadım, sustum. “Orhan da gelecek.” O da kimdi? “Patron’la takılır çoğu zaman,” diye açıkladı Zeynep.</p>

  <p>“Motosikleti var mı?” Başını sallayıp bardağını tekrar doldurdu. Benden hızlı içiyordu. “İlginç arkadaşların var,” dedim.</p>

  <p>“Öyle,” dedi. Mine gibi güzel kokuyordu. “Hepsi birbirinden akıllı. İsmail altı yıl önce üniversite imtihanlarında on birinci olmuş. Yusuf da otuz ikinci. Ama o iki yaş daha büyük...”</p>

  <p>“Ya sen?” dedim.</p>

  <p>Bacaklarını kaldırmış sehpaya uzatacakken durakladı. Kötü zamanlama; başını çevirip sesini yükseltti. “Merak etme, kendime yetecek kadar aklım var.” Omzuma hafifçe vurdu. “Peki, sen?”</p>

  <p>“Ben budalalıktan emekliyim,” dedim. İçten bir kahkaha attı. O zaman sordum. “Hâlâ evli misin?”</p>

  <p>“Hayır.” Biraz düşündü. “Olsaydım benimle yatmaz mıydın?”</p>

  <p>Onu gördüğümden beri aklımdan sadece bu geçiyordu. Yine de sordum: “Yatacak mıyız?”</p>

  <p>Bu kez hemen cevap vermedi. Gülümsüyordu. Ama gülümsemesi ne kışkırtıcıydı ne de nazlı. Kendini sakınmayanlara özgü açık, cömert bir gülümsemeye benziyordu; parlaklığını yitirmeden sonlanınca Zeynep önüne döndü. Çantasının içine baktı. Aradığını bulamamış olacak, mırıldandı:</p>

  <p>“Eğer krem varsa yatacağız, yoksa, <i>vielleicht das naechste mal!</i><a href="../Text/dipnot.xhtml#Footnote0020" id="Feedback0020"><sup>[20]</sup></a>...” Anlamadım; Almanca konuşuyor olmalıydı. Almanca bilseydim de ne dediğini anlayamazdım. Kulağım, ağzım, gözüm yok olmuştu; sadece düşünceydim: Onunla yatma fikrinin etrafında dönen tutkulu düşünceler. Eli bir süre daha çantasının içinde gezindi. Doğrulduğunda avcunda bir şey vardı. “Yatıyoruz...” Uzattığı hokkaya benzer kutuyu aldım. “Islanma sorunum var. Krem kullanmadan olmaz. Canım acıyor...”</p>

  <p>Açık sözlülüğü utanç ve korku vericiydi. İnsanın yüzüne her şeyi söyleyebilecek, onu birkaç sözcükle çırılçıplak bırakacak birisiyle karşı karşıyaydım. Kremi geri verdim. İçkisini bitirince kalktık, yatak odam dediğim odaya geçtik.</p>

  <p>“Bir yatak ve bir sandalye. İşte ben buna sade döşenmiş oda derim.”</p>

  <p>Sözlerinde ne aşağılama ne de hayal kırıklığı vardı. Daha önce de böyle odalar görmüştü. Başka bir şey söylemedi. Onu seyrettiğimi bilerek yavaş yavaş soyunmaya koyuldu. Ne yaptığıma bakmıyordu; kendi başınaydı. Gördüklerim umduğumdan da ötedeydi: Çıplaklığı, güzelliğinden daha çarpıcıydı. Kaslı, spor yapmış, ışık ve gölgenin yarattığı benzersiz bir Tanrıça. Tanrıça’m üstündeki son parçayı da çıkarınca azarlayan bir sesle emretti:</p>

  <p>“Hadi!” Koşarak yanına gitmek istiyordum. Ama hareket edemedim. O zaman sesini yükseltti. “Annen mi sandın beni? Kendi başına soyunmalısın.” Yanına yürüdüm. Biraz bekledi, sonra annemmiş gibi kemerimi çözdü. Bir yandan konuşuyor, bir yandan da üstümdekileri çıkarıyordu. Hareket ettikçe cinsel çekiciliğinin şekil değiştirdiğini fark ettim. “Bir erkek için gerektiğinden daha yakışıklısın... Yakışıklı erkekleri sevmem.”</p>

  <p>“Neden?”</p>

  <p>“Kocam da çok yakışıklıydı.”</p>

  <p>Arkama geçmişti. “Kocan sana ne yaptı?”</p>

  <p>Soruyu duyduğunda gömleğimi çıkarıyordu, durdu. Göğüs boşluğundan fırlamış gibi duran sert memeleri sırtımda hissediyordum. “Çok kötü şeyler...”</p>

  <p>“Tamam,” dedim. “Gel anlaşalım: Sen annem değilsin, ben de kocan.”</p>

  <p>“Bunlar da neyin nesi?”</p>

  <p>Yara izlerini görmüştü. “Birisiyle tam iki gün, bıçakla dövüştüm,” dedim.</p>

  <p>Dövüşemezmişim gibi güldü. Nefesi boynumu gıdıklıyordu. Geriye döndüm. Gözleri gözlerimi içine alacak kadar genişlemişti. Sonra hiç ummadığım bir şey yaptı. Elini başına götürerek saçlarını koparıp yana bıraktı. Az daha çığlık atacaktım. Başı çıplaktı; dazlaktı. Loşluğun içinde parlak bir metal gibi parıldayan kafaya bakakaldım. “Yarın sarışın olacağım; gördüğünde kim bu diyeceksin.”</p>

  <p>Neden Plaza’dakilerin onu tanıyamayacağını söylediğini şimdi anlıyordum. “Saçlarına ne oldu?”</p>

  <p>“Kötü bir hastalık,” demekle yetindi. “Hadi, gel artık.”</p>

  <p>Ne kadındı ne de erkek. Daha da genişleyen alnını yüzünden ayıran düz, alınmamış kaşlarıyla başka bir türe benziyordu. Sırtüstü yanına uzandım ve kendimi ona bıraktım. Rahattı; gösteri yapar gibi sakin, tutkusuz bir tarzda başladı sevişmeye. Bir süre sonra ellerimi istedi, verdim. Keşfedildikçe yenilenen diri bir vücudu vardı. İyice sertleşince erkekliğimi kremle kaplayıp üstüme oturdu. Yine de içinde tirbuşonun mantara girmesi gibi zorla, adım adım ilerledim; iri gözlerini kapamış, yüzü küçülmüş, canı yanmış bir uzaylı vardı üstümde. Kasılmalarım sıklaşıp hareketlerim hızlanınca yüreklendirici bir sesle fısıldadı. “Hadi! Hadi aslanım, içime boşalt!”</p>

  <p>İşini bir an önce bitirip kurtulmak isteyen bir fahişe... Böyle düşündüm. Onu... Sonra her şey kızıl bir pusun ardına girdi; sıvımsı, akışkan bir kızıllık Kim bilir, belki de onu kasıklarımın üstünde zıplatırken tavana kadar fırlatıp ezmiştim, üstüme kanı dökülüyordu. Neredeyse bağıracaktım, ama daha korkutucu bir düşünceyle irkildim: Belki de kusuyordu. Kasıklarımın arasında, onun kuru çatlağının içinde tutuşan ateş, alev alev yanıyor, canım acıyordu. Ama acının kökleri ne denli derine uzanırsa, alacağım zevkin de o kadar yükseğe tırmanacağını fark ediyordum. Sonunda kurak toprağa düşen su gibi bedenime dağılan keskin hazla birlikte içimde biriken yedi aylık çığlığı bir solukta bağırarak boşalttım.</p>

  <p>Dakikalar sonra hazzın üzerime örttüğü uykumsu hareketsizlikten geri gelerek gözlerimi açtığımda Zeynep’i beni beklerken buldum: Duş almış, sırtını duvara dayamış, sigara içerken. Yine saçsız, yine uzaylı ve yine güzeldi. Asla yattığı erkeğin olmayan kadınlar gibi hemen uzaklaşmıştı. Uyandığımı görünce, “Beni şaşırttın,” dedi. Neden şaşırttığımı merak ediyordum, ama sormadım. “Bence çok kadınla sevişmemişsin.”</p>

  <p>O, sayısız erkekle sevişmiş bir kadın olarak söylediklerinden emindi. “Topu topu üç,” dedim. “İkisi orospuydu.”</p>

  <p>“Benimle üç etti,” dedi. Yüzüne baktım, ciddiydi. Bir zamanlar fahişelik yapmıştı. “Ellerinden belli: Ürkek! Sadece tek kadının hizmetine girmiş; hep aynı şeyleri yapıyor.”</p>

  <p>“Sen üstüme çıkan ilk kadınsın,” diye savundum kendimi.</p>

  <p>Benimle sevişmek hoşuna gitmemiş... Söylemek istediği buydu. Sigara içsem! Acaba Şeyda benimle sevişmekten hoşlanır mıydı? Ben sormadan Zeynep söyledi. “Ben hiç orgazm olmam.”</p>

  <p>Canı acıyor ve orgazm olmuyor!, ama yine de benimle yatmıştı. Göz ucuyla gümüş bir heykeli andıran bedenine baktım. Kulübe giriş ödülü mü? İsmail’le de yattın mı?” Duraksamadan başını salladı. Yatmamıştı. “Yusuf’la?” diye sordum bu defa.</p>

  <p>Tekrar başını salladı. Orhan’la yatıp yatmadığını sormadım. Ben susunca O konuştu. “Patron seni önemsiyor.”</p>

  <p>Tanrı’ya değil, Nihan’a borçlanmıştım. “Ya Orhan’ı?” dedim, elleri ellerimi bulurken. “Onu?”</p>

  <p>Zeynep, neyi ima ettiğimi anlamış gibi karşı koyarak başını salladı. “Patron erkeklerden uzak durur.”</p>

  <p>Ellerimi göğüslerine çekiyordu. “Ama Orhan’a oldukça yakın duruyor,” dedim.</p>

  <p>“Orhan hepimizden iyi korur onu,” demekle yetindi.</p>

  <p>Ben de üstelemedim. Erkekliğim derisi yüzülmüş gibi yanıyordu. Gider gitmez bakacaktım. Sigarasını söndürmek için kül tablası arıyordu. Ellerimi bıraktı. “Yarın işe başlıyorum,” dedim.</p>

  <p>“Bir daha yatmayacağız,” dedi.</p>

  <p>Peki, neden yatmıştık? “Nihan istediği için mi geldin?”</p>

  <p>Başını salladı. “Bir kadının ardından, hem de ayrıldığın kadının ardından Boğaz’a atlamışsın. Oysa erkekler aşağılıktır.”</p>

  <p>Sen değilsin; böyle diyordu. “Tamam,” dedim. “İşe başlayınca yatmayız.”</p>

  <p>“Oldu,” dedi. “Başka şeylerden söz edelim. Mesela seyahatlerden; ben günün birinde Uzak Doğu’ya gideceğim.”</p>

  <p>Peruğunu başına geçirse ona daha rahat bakacaktım. “Tamam,” dedim. “Alt katta kör bir kız var, ayak başparmaklarıyla kitap okuyabiliyor.” Güldü. Gülünce göğüsleri oynuyordu. “Üst katta da Selim diye biri oturuyor: O da her şeyi duyuyor; hatta kulağını yere dayayınca fayların kırılıp kırılmadığını bile söyleyebiliyor.”</p>

  <p>Yine güldü. “Palavra,” dedi sonra. “Diyelim ki fay kırılmıyor. O zaman ne duyuyor?”</p>

  <p>“Çatırtısını,” dedim. “Bir şey kırılmadan önce çatırdar.” Hâlâ gülüyordu. “Bak şimdi!” Sesimi hafifçe yükseltip seslendim: “Ey Selim! Bizi duyuyorsan gel kapıyı çal.”</p>

  <p>Çok beklemedik İki dakika sonra kapının zili çaldı. Zeynep’e döndüm. Şaşkın gözlerle bana bakıyordu. Acaba onunla bir kez daha sevişmek nasıl olurdu? Yüzüne baktım; o da sırtüstü düşmüştü.</p>
</body>
</html>
