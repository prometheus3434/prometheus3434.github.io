<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ALTINCI BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Ertesi gün, Mine’ye gidip, ‘sevdiğin adam ölüyor’ diyeceğim sabah, yine kapının zili çaldı. Tıraş oluyordum. Kadir? Melek ya da Mehmet? Sabunlu yüzüm ve midemdeki yumrukla kapıya yürüdüm.</p>

  <p>Selim’di. Yere bakıyor, bacaklarının üstünde sinirli sinirli yaylanıyordu. Sabahın bu saatinde inini terk etmesinin önemli bir nedeni olmalıydı. Bir cenaze töreni daha?</p>

  <p>“Hayır,” dedi. “Konuşmamız gerek.” Birlikte banyoya yürüdük. O yokmuş gibi tıraşa devam ettim. “Onu ne zaman göreceksin?”</p>

  <p>Kimi diye soracaktım, ama aynada gözleriyle karşılaşınca bunun aptalca bir soru olacağını kavradım. Her şeyin farkındaydı. “Daha telefon etmedim,” dedim. “Boşsa belki öğlen.”</p>

  <p>“Kaşif’in öleceğini söyleme. Bırak Mine istediğini yapsın.”</p>

  <p>“İstediği?”</p>

  <p>“Kocasından ayrılsın. Mine için Kaşife mezarına kadar eşlik etmek, o adamla birlikte olmasından çok daha iyi, inan bana.”</p>

  <p>Başımı salladım. “Belki öyledir, ama buna ablan karar vermeli.”</p>

  <p>Hem tıraş olup hem de başımı sallamamalıydım; çenemde beliren kanı yıkadım. Selim kollarını iki yana açtı. Öfkelenmişti, ama bu, üstünü başını parçalayacakmış gibi ellerini sürekli yakasında tutmasından daha iyiydi. Sonra öyle dururken, biri kulağına bir şey fısıldamış gibi birden gülmeye başladı. Gözlerindeki solucanların çukurlarından çıkmasını beklemeden bakışlarımı yüzüme çevirdim. “Çizimleri sen kontrol edersin, değil mi?”</p>

  <p>Onu anlamak zordu. Leş kargası mı, yoksa yazgısını bir dairenin ardına takmış bir çılgın mı? “Daha ölmedi,” dedim.</p>

  <p>“Aaa... ma... ma ya... ya yakın... da mer... meer... diven... lerden çı... çı... çıka... ma yacak.”</p>

  <p>Burnunu sıktım. “Bugün oylama var,” dedim. “Seçimlerin ertelenip ertelenmeyeceği belli olacak. Merak ediyordun...”</p>

  <p>Merakını yitirmişti; seçimlere artık aldırmıyor gibiydi. Tıraşım biter bitmez onu kovaladım. Midem daha şimdiden alev topuydu. Kahvaltı niyetine üç bardak su içtim. Kesik derindi; dininceye kadar epeyce kan akacaktı. Nihan’ı cep telefonumu aradığı numaradan aradım. Uzun uzun çaldırmama rağmen telefonu kimse açmadı.</p>

  <p>On buçukta Mine’yi aradım. Onu neden görmek istediğimi sorunca, “Tıbbi tavsiye,” dedim. Sözlerim komikmiş gibi güldü; gülünce onu biraz daha gülmesi için yüreklendirdim. Uzun süre gülemeyecekti, elinde fırsat varken gülsün istiyordum. Dadılık maceramı süsleyip püsleyerek anlattım; epeyce eğlendik. Oysa şafaktan önce idam mahkûmuna son yemeğini götüren bir gardiyan gibi hissediyordum kendimi. Gülme faslını bitirince, saat yarımda hastanenin önünde buluşmak üzere sözleştik.</p>

  <p>Çıkarken Kadir’e uğradım. Suratım onunkinden berbatmış. Çenemdeki yarayı görünce öyle dedi. O da Çehov’un oyunlarındaki mutsuz, taşralı, küçük burjuvaları andırıyordu.</p>

  <p>“Aşık olmak senin neyine, hele Mine gibi birine,” dedim. “İnsan ölmeden makul bir süre önce bu işleri bırakmalı.”</p>

  <p>Söylediklerime, öfkeme hak verirmiş gibi bakıyordu. Yine de derin bir iç çekti. “Geçmişi olan erkekler, nedense geleceği olan kadınları seviyorlar.”</p>

  <p>Geçmişi olan erkekler! Sırtüstü düşüp, yazgısıyla karşılaşanlar... Demek istediği bu muydu?. Başımı salladım. ‘Dostluk bir tür hamallıktır; ötekinin taşıyamadığı acılarını yüklenmek...’ Vicdanım mı, şeytanım mı olduğuna bir türlü karar veremediğim sese küfrettim, sonra Kadir’e döndüm. “Yine içmişsin,” dedim. “Bari ölmeden önce kendini biraz sevmeyi öğrenebilsen!”</p>

  <p>Ona haksızlık edenleri hep bağışlarmış gibi gülümsüyordu. Taşralı yüzü daha da belirgindi şimdi. “Bazen birini o kadar çok severiz ki, kendimizi sevmeyi unuturuz...”</p>

  <p>Önce kızı, sonra Mine... Haklıydı. Sesten sonra kendime de küfredip evden çıktım. Çıkarken Kadir arkamdan bağırdı: “Onu çok incitme!”</p>

  <p>Durup ona da küfrettim. Apartmanın önünde cep telefonum çaldı. Bibi ya da Aysel’se, ona da küfredecektim. “Alo, Deniz! Ben Dilek.”</p>

  <p>Sanırım berrak, arkasındaki çağrıyı gizlemeyen şeffaf bir sesti. “Adım Deniz değil,” dedim kızıl saçlıya.</p>

  <p>“Ne peki?”</p>

  <p>Gölgeye çekildim. Hâlâ küfretmek istiyordum. “Boş ver. Sen yine Deniz, de.”</p>

  <p>“Buluşalım mı Deniz?”</p>

  <p>Yanılmamıştım, sesi berraktı; hem de hayal kurmaya engel olacak kadar. “Buluşup ne yapacağız?”</p>

  <p>Alçaktan dökülen suyu hatırlatan bir sesle güldü. “Bilmem, ama nasılsa yapacak bir şeyler buluruz.”</p>

  <p>“Birbirimizi tanımıyoruz ki,” dedim.</p>

  <p>“Ben seni tanıyorum. Sen dadısın.”</p>

  <p>Her şeyi açıkça söylüyordu; gizlemeden. Böyle giderse ondan hoşlanacaktım. “Dün gece yanında dolanan adam?” dedim. “Ona ne olacak?”</p>

  <p>“Ya senin yanında dolanan o iki kadın?”</p>

  <p>“Onları becermiyorum,” dedim.</p>

  <p>“İyi ya,” dedi. “Beni becerirsin işte.”</p>

  <p>Ona boşuna açık sözlü dememiştim. “Beni neden...” kısa bir kararsızlığın ardından küçültücü anlamını göz ardı ederek, “Seçtin,” diye devam ettim. “Meteliksizin tekiyim.”</p>

  <p>“Ama sende gelecek var,” dedi. “Yakında ünlü olacaksın.”</p>

  <p>“Bu konuda uzmansın galiba.”</p>

  <p>“Öyle,” dedi. “Burnum iyi koku alır. Anlaşılan sen hiç dergi okumuyorsun.”</p>

  <p>“Ne dergisi?” deyince, tek tek dergilerin adlarını saydı. Sesi özgeçmişini özetleyen biri gibi istekli ve yönlendiriciydi. Saat on ikiyi geçmişti; sonunda magazin dergilerini bir yana bırakıp, “Tamam,” dedim. “Seni ararım.”</p>

  <p>Aslında yaşını da sormak isterdim ama, soru onu ön görüşme yapmadan işe alacağım gibi yorumlanabilirdi; bu yüzden sormadım.</p>

  <p>Hastanenin önüne vardığımda Mine’yi kapıda beklerken buldum. Beni fark edince eliyle işaret etti. Beyazlar içindeydi. Şeytanı kışkırtacak bir melek! Onu orada öyle görür görmez Kadir’e hak verdim. Onu sevseydim ben de boşalırdım; her şey peşine takılıp gider, kendimi sevecek bir şey kalmazdı içimde. Elini uzattı. Eliyle yetinmeden, sarılıp yanaklarından öptüm. “Hiç de hastaya benzemiyorsun, sadece çeneni kesmişsin,” dedi gülümseyerek. “Hadi gel, bir yere gidip bir şeyler yiyelim.”</p>

  <p>Yüzünde belirip sonra kaybolan ince gülümsemesi tırnak işareti gibiydi. Konuşmayı başlatıp sona erdiriyordu sanki. Biraz sonra güzelliğini solduracağımı, her şeyi değiştireceğimi ele vermemek için bakışlarımı yere çevirdim. Taksiye binip Cadde’de<a href="../Text/dipnot.xhtml#Footnote0026" id="Feedback0026"><sup>[26]</sup></a> bir yere gittik.</p>

  <p>Hayatımızda hiçbir kesinlik yoktu; hiçbir anında... Yol boyunca bunu düşündüm. Şeyda Karaköy’den vapura bindiğinde on beş dakika sonra boğulacağını biliyor muydu? Karşımdaki benzersiz kadın da birazdan hayatımızın ertelenmiş ölümlerle, ölüm haberlerinden ibaret olduğunu öğrenecekti.</p>

  <p>Mine’nin ardından rasgele bir şey ısmarladım. “Söyle bakalım, şu tıbbi derdini,” dedi. Midemin durumunu anlattım. Sözlerimi kesmeden dinledi, ama söylediklerimi pek önemsemedi. “Bir süre perhiz yap, geçer.”</p>

  <p>“Ciddi bir sorun,” diyerek üsteledim. “Basit bir mide bulantısı için gelmezdim sana. İlaç öneremez misin?”</p>

  <p>Kuşkuyla baktı; buraya midem için gelmediğimi biliyormuş gibi. “Pekâlâ...” Bir ilaç adı söyledi. “Ama haberin olsun; yan etkileri vardır: Sersemlik, uyku hali gibi. Bazen de kasılma, boyunda ve gözlerde yukarı doğru çekilme yapar.” Çirkin biri olmaya çalıştı, ama beceremedi. Taklit yeteneği olmadığından değil, ebedi güzelliğini bozabilecek bir ölümlü olmadığından. “Vuuuv... İğrenç bir durum...”</p>

  <p>Kâğıt peçeteye ilacın adını yazdım. Sonra Bibi’yi anlattım. Tedirgin bir tavırla beni dinledi. Güzellik başka kadınlarda bir süs gibi dururken, onda bir gereklilik olarak ortaya çıkıyordu. Farkına varıyordum: Güzel olmaktan başka hiçbir şey ona yakışmazdı.</p>

  <p>Garson yemekleri getirince tabaktakinin ancak tadına bakabildim. Yaz sıcağında, üstelik de midem yanarken neden omlet ısmarlamıştım? Cevabı sesten önce verdim: Budalalığımdan...</p>

  <p>Mine kahve içerken sordu. “Beni görmek istemenin tek nedeni miden mi?” İnkâr etmeden başımı salladım. Kahve sırasında ya da kahveden sonra; eninde sonunda söyleyecektim. “Sorun ne?” İçgüdüleri ona yol gösteriyordu. “Kadir, değil mi?” Ses, ‘Sus,’ dedi; bu kez dostum olmaya karar vermişti. ‘Belki kendisi bulur.’ Mine öfkeli bir sesle devam etti: “Bırak söyleyeyim; birlikte yaşamak istemiyor...” Küçümsenmiş, ama incinmemiş gibi güldü. “Boşanacağımı söylediğimden beri korkudan ne yapacağını şaşırdı. Gören de başına kalmaya çalıştığımı düşünecek.” Sonunda yüzüme bakmayı akıl etti. Sona gelmiştik. “Ne oldu? Daha ciddi bir şey mi?”</p>

  <p>“Daha ciddi,” dedim.</p>

  <p>“Hasta!” Başımı sevgilisinin boynunu kesen bir balta gibi eğip kaldırdım. Hiç duraksamadan hep beklediği o sonu dillendirdi. “Ölecek.” Ne ölecek dedim ne de başımı salladım bu kez. Titriyordu. Kuşku Tanrıça’ları da insanlaştırır: Gördüğümüz buydu. “Bir şeyler söyle!” diye inledi. Söyleyemedim. Tanrıça’dan insana, dönüşüm tamamlanmıştı; karşımda korkan bir kadın vardı artık: Tir tir titriyordu. Yıkılıştan önceki son safha: Öfke, inkâr... “Alçak!”</p>

  <p>Attığı ilk tokat burnuma geldi; ancak üçüncüsünü yanağıma isabet ettirebildi. Tokat atmaktan vazgeçince burnumdan akan kanı peçeteye sildim. Lokantadaki herkes donmuş, bizi seyrediyordu. Onu anlıyordum. Yazgısını tokatlıyordu; çünkü ben Azrail’in elçisi kılığında karşısında oturuyordum?</p>

  <p>“Karar vermeden önce bilmeni istedi.” Susturacak gibi doğrulunca sözlerimi çabucak bitirdim. “Benim gibi karşına geçer ve sana bakarsa, asla söyleyemeyeceğinden korktu,” dedim.</p>

  <p>Elini düştüğü kuyudan dışarı çıkmak ister gibi uzatmıştı; tutup öptüm. Sesi fısıltıyı andırıyordu. “Demek, gelecek rüyasının sona ereceği yer bu saçma sapan salata dükkânıymış...”</p>

  <p>Son yok, sonsuz acı var... İnsanlar anıt mezarlarda ölmüyor; anıt mezarlara gömülüyorlar... Bütün mezarların –anıtmezar ya da basit bir çukur– altı topraktır... Belki ona buna benzer şeyler söyleyebilirdim, ama sustum. Ölümü engellemediğini biliyormuş gibi hiç soru sormadı. On dakika kadar birbirimizin elini bırakmadan oturduk. O da sırtüstü düşmüştü. Lokanta boşalınca kalktık. Kadir’in mezarını buraya kazmayacaktık.</p>

  <p>Kapının önünde ayrıldık. Beraberliğimiz duyduğumuz hüznü daha da koyultuyordu. O taksiye bindi, ben kaldırıma saçılmış –suyun içine atılmış taşları andıran– gölgelerin üstünden seke seke yürüdüm. Bir alışveriş merkezine girip çıktım. Üzerimdeki Azrail’in habercisi kılığını bir an önce çıkarmalıydım. İlk rastladığım büfeden kâğıt mendil aldım; burnumdan hâlâ kan sızıyordu.</p>

  <p>İki dakika sonra telefonum çaldı. Aysel’di. “Ne yapıyorsun?” dedi.</p>

  <p>“Burnumu siliyorum,” dedim. Güldü. “Ciddiyim,” dedim.</p>

  <p>Burnuma aldırmadan anlatmaya koyuldu. Mail sayısı dört yüzü geçmişti. Bibi’nin mutluluktan havaya uçtuğunu söyledi. Eğer hayatları boyunca incir çekirdeğinden daha büyük bir lokma yutmamış sadık okurları olmasa zavallıcık ne yapardı? Midemdeki o zehirli ur yine uyanıyordu. Yutkundum. Aysel kıkırdadı. “Biliyor musun, mail gönderenlerin yarısından fazlası, Bibi’nin seni çıplak görüp görmediğini ya da öpüp öpmediğini merak ediyor.”</p>

  <p>“Patronuna söyle, beni çıplak göreceği tek yer bacaklarının arası olacak,” dedim; ben kıkırdamıyordum.</p>

  <p>Belki başka şeyler de söylerdim, ama Aysel sözümü kesti. Ciddileşmişti. “Dinle. Bibi çalışma günlerini haftada üçten beşe çıkardı... Tabii paran da artacak.”</p>

  <p>“Düşünürüm,” dedim.</p>

  <p>“Düşünme. Yarın sabah on birde Bibi’de ol!” deyip telefonunu kapattı.</p>

  <p>Onu tanıdığımdan beri ilk kez öfkeleniyordu. Bir eczane bulup Mine’nin adını verdiği ilacı aldım, sonra masaları kaldırıma yayılmış bir kafede bir süre oturdum. İlacın prospektüsünde Mine’nin sözünü ettiği yan etkiler sıralanıyordu. Günde üç kez, yemeklerden yarım saat önce... İlacı cebime atıp çay içtim. On dakika sonra burnumun kanaması durdu; Kadir’i aradım. Telefonu hemen açtı. “Söyledim,” dedim.</p>

  <p>“Ne yaptı?”</p>

  <p>Tokat attığından söz etmeden, “Hiç,” dedim. ‘Hiç’ de durumun dramatik kurgusuna uygun bir karşılık değildi. “Çok üzüldü.”</p>

  <p>“Sağ ol.”</p>

  <p>Ben ‘sen de sağ ol’ demedim. Bu hem budalalık hem de Tanrı’nın işine burnumu sokmak olurdu. Geriye yaslandım. Midemdeki o garip bulantı bedenimin efendisi olmaya niyetliydi.</p>

  <p>Kokuyu o sırada duydum. Çürümüş et kokusunu... Gözlerimi burnumun ardına takıp başımı kaldırdım. O! V karşımdaydı. Yüzü yine belirsizdi.</p>

  <p>“Beni nasıl buldun?” Aklıma ilk gelen soru buydu. “Beni mi izliyorsun?”</p>

  <p>Yüzünü neden göremiyordum? Cevap vermedi. Titriyordu. Kimseye benzemiyordu. Elleri –bakışları da– çölde aylarca güneş altında kalmış gibi kupkuruydu.</p>

  <p>“Biraz evvel alışveriş merkezinde kustum...” Az önce içine girip çıktığım mıydı? Kusmaktan, her gün yaptığı sıradan bir şeymiş gibi söz edişi görünüşünden daha mide bulandırıcıydı. “Dayanamıyorum; bazen lokantalara girip kusuyorum, bazen de alışveriş merkezlerinde...” Sayıklar gibi devam etti: “En çok şişman birisini görünce kusuyorum... Bu kez peşimdeler... Üniformalı bir adamın başından aşağıya kustum...” Yaydığı koku dayanılır gibi değildi. “Artık gazete okumuyorum; hele televizyon! Görünce gözlerimi kapıyorum...”</p>

  <p>Soluğu yatışınca, “Seni arıyorlar,” dedim. “Nihan’lar...”</p>

  <p>“Çürüyorum... Ellerine bir şey geçmeyecek.” Sonra kopma tehlikesini göze alarak başını salladı. “Yanıldılar,” dedi, inatçı sesiyle. “Bana haftada bir kez kusmak yetmedi... Olup bitene gözlerimi kapayamadım...”</p>

  <p>Karşımda dünyadaki yoksulluğun tüm hüznünü taşımaya yeltenmiş biri oturuyordu. Birden kâhin gibi irkildim: Öldürülecekti; bunu biliyor muydu? Belki uzun yaşamayacağını düşündüğümden çoktandır dilimin ucunda dolaşan o soruyu sordum. “Mide bulantın ne zaman ortaya çıktı?”</p>

  <p>Durdu. Hareketlerindeki akışkanlık kesintiye uğramıştı. Sonra garip –neredeyse yumuşak– bir sesle, “Geçen yıl,” diye başladı. “2002 Eylül’ünde. Gazetede okuduğum iki haberin ardından...” İki parmağını zafer işareti gibi uzatmıştı. “Haberin ilki üçüncü sayfadaydı: 26 Eylül 1999 tarihinde Ankara Ulucanlar Cezaevi’nde güvenlik güçlerince yapılan operasyonda 10 mahkûmun kurşun, sopa ve kesici aletlerle parçalanarak öldürülmelerinin ardından açılan davanın sonuçlandığını ve ölenlerin ailelerine 2.5 milyar TL’sı tazminat ödenmesinin karara bağlandığı yazıyordu. Yaklaşık 1500 Amerikan doları yani...” Parmaklarını parayı sayar gibi birbirine sürtüyordu. Olayı ben de hatırlıyordum; bir ara konuşulmuş, sonra unutulmuştu. “Aynı gazetenin ön sayfasında başka bir haber de vardı. Önemli bir haber; neredeyse manşetten vermişlerdi. Amerika Birleşik Devletleri’nde yaşlı bir kadın, McDonalds’lardan birinde, kendi hatası sonucunda eline döktüğü kahvenin kabul edilebilir sıcaklığın üstünde olması nedeniyle milyonlarca dolarlık tazminat almıştı...” Bağıracaktı, ama sesi de kurumuş, boğazına takılıyordu. “İki el, iki kol, iki bacak, iki göz, iki kulak, iki ciğer, iki...” Üzüntüden çıldırmış gibiydi, parçalanan bedenlerin parçalarını çifter çifter saydı. “Ve üstüne bir de can... Bütün bunların bedeli 1500 dolar. Yaşlı bir Amerikalının yanık tek eli ise 3 milyon dolar ediyor!” Midesinin üstüne kıvrılmak ister gibi ellerini karnına koyup eğildi. “İlk kez o gün kendi başıma kustum.” Kokusu iyice artmıştı. Alçak bir sesle mırıldandı. “Sende de başladı mı?”</p>

  <p>“Senin gibi olmayacağım!” dedim. Galiba bağırmıştım. Garson yaklaşmış, ona bakacağına şaşkın şaşkın beni seyrediyordu. Hesabı ödeyip onu uzaklaştırdım. “Sana benzemiyorum...”</p>

  <p>Yüzündeki kırışıklar hareket eden yılanın pulları gibi dalgalandı. Gülmeye çalışıyor olmalıydı. Ardından o lanetli kehaneti tekrarladı: “Ben de senin gibiydim...” Eli göğsündeydi. “Önce beynindekileri kusarsın... Sorun yok. Sorun yüreğinle kusmaya başladığında... O zaman duramazsın... Vicdan... Vicdanın varsa, kurtuluşun yok.”</p>

  <p>Kulağımın ardındaki ses aynı anda bağırdı. O zehirli sözcüğü, ‘vicdan’ı duyar duymaz: ‘Yazgın. Karşında geleceğin oturuyor.’</p>

  <p>Geleceğim, ölümü çağrıştıran gece gibiydi; kokan, çürümüş, toza dönüşmeye yüz tutmuş bir koyuluk. Şeytanım! Yerimden fırlayıp oradan uzaklaştım. Uzaklaştıkça yapışkan koku azaldı, ama midem karnıma sığmayacak kadar büyümüştü. Ses, çılgınlığın eşiğinde, sürekli bağırıyordu. ‘Vicdan, vicdanından kurtul!”</p>

  <p>Vicdan! Nihan söyleyinceye kadar varlığından kuşku duyduğum Tanrı’nın görünmez terazisi! Asıl seni kusmalıyım...</p>

  <p>On parçalanmış mahkûm, dört aç ve ölü bebek... Utancımın karanlığına gizlenerek eve kadar yürüdüm. Hava serinleyeceğine daha da ısınmıştı. Yüzümü yıkayıp biraz su içtim.</p>

  <p>Banyodayken kapı çalındı. Uyuyor ve kapıyı açıyorum... Bu evde sürekli yaptığım buydu. Yine kapıyı açtım, eşikte Kadir duruyordu. Onu, yakında öleceğini, en önemlisi Azrail’in habercisi olduğumu unutmuştum. Karnım davul gibi şişmişti. “Mine’yi bulamıyorum,” dedi sıkkın, endişeli bir sesle. “Telefonlara cevap vermiyor. Hastanede de yokmuş.”</p>

  <p>Hayal kuran, ama onları keşfetmeye cesareti olmayan birisine benziyordu. Hayatını pişmanlıklarının üstüne temellendirmeye çalışmış, ama bunu da başaramamıştı. Ayakta duruyor olması yanıltıcıydı; uzun zaman önce pişmanlığının üstünde tutunamayarak yere yuvarlandığını biliyordum. “Duymadın mı beni! Kayboldu!” dedi.</p>

  <p>İçeri girmesi için kapıyı açık bırakıp salona döndüm. Kusmak istediğim bir vicdanım vardı; derdim buydu. Arkamdan geldi. “Üzüntülü, şaşkın ve çaresiz,” dedim. “Şunun şurasında üç saat oldu. Ona hiç olmazsa yarım gün ver.”</p>

  <p>Biraz düşündü. Sonra, “Tamam,” dedi. “Sanırım sabaha kadar beklemeliyim...” Birer sigara içtik. Söndürürken sordum. “Sence vicdan dediğimiz ne?”</p>

  <p>Vicdansız rolünü oynayacak adamlardan değildi, ama yine de omuzlarını silkti. “Bilmem. Ağır bir yük mü? Belki... Nedense hayatın asıl amacı olarak varlığımızı onaylatmayı, belgelemeyi seçeriz... Bunun için sıradan insanın bulduğu yol çocuk yapmakken...”</p>

  <p>Elimi kaldırıp onu susturdum. “Yine aklımı karıştırıyorsun,” dedim.</p>

  <p>“Pekâlâ, vicdan acımak demektir ya da acıyabilmek... Nasıl, oldu mu? Anladın mı?”</p>

  <p>Başımı salladım; anlamıştım. “Vicdansızlar, acımasız olanlardır diyebilir miyiz?”</p>

  <p>“Kimsenin sadece kendine ait bir hayatı yoktur. Vicdansızlar, var sananlardır,” dedi Kadir. “Vicdanı olanlarsa, adaleti tutkularının Tanrı’sı yapanlardır, bunu unutma...”</p>

  <p>Alev almış sözleri kararsızlığıma tokat gibi çarptı. ‘Merak etme, vazgeçmeyeceğim,’ dedim, uyarmaya hazırlanan sese. Sonra Kadir’e döndüm. Belki iyi birisiydi, ama bunu öyle gizliyordu ki, gören onu kötü bile sanabilirdi. “Kadınları becereceğim... Tutkularımın Tanrı’sını kadınlar yapacağım; anladın mı?”</p>

  <p>Başını eğdi. Anlıyordu. Ellerini kaldırdı. “İstediğini yap.” Kapıya bakıyordu. Gidecek! “Çeneni mi kestin?” Başımı eğdim. Gitmeden şansını denedi. “İçelim mi?”</p>

  <p>“Hayır,” dedim. “Birisini bekliyorum.”</p>

  <p>Elleri zaten havadaydı, canın cehenneme der gibi sallayıp kapıya yürüdü.</p>

  <p class="bas2">2</p>

  <p>Hava kararırken Dilek’e telefon ettim. “Düşündüğümden daha önce aradın,” dedi. Belki dediği gibi erken davranmıştım, ama iyi yaptığım kesindi; midem onu telefonu elime alır almaz sakinleşmişti.</p>

  <p>İki saat sonra geldi. Altına bol keten bir pantolon giymişti, üstündeyse hemen hemen bir şey yoktu. Belki Zeynep kadar göz alıcı, Mine kadar güzel değildi, ama dişiliğini gözlerinde sergilemeyi biliyordu; tüm dişiliği dediğimiz o şeyi. Önce çenemdeki kesikle ilgilendi. Ardından çabucak evi dolaştı; daha önce yatak odamı görenlerin aksine espri yapmadı.</p>

  <p>Salona dönünce, “Ben içki severim,” dedi. “Hem de sertini.” Harika kalçaları vardı. Arkasına geçip sarılmaya çalıştım. “Önce içki,” dedi.</p>

  <p>Tek cümleyle iki şey anlatmayı becerebilen kadınlardandı. Sonrasına geçebilmek için Kadir’e gidip Bacardi’sini istedim. Meraklıymış gibi görünmek istemediğinden olacak, bir şey sormadı. “Bunu bir erkek için aldığımı sanma,” dedim. “Misafirim genç bir kadın; hem de fıstık gibi.”</p>

  <p>“Tutku senin,” dedi.</p>

  <p>Salona döndüğümde genç fıstığı eski konsolun önünde buldum. Aynadaki gözleri kendinden aldığı hazla parıldıyordu. ‘Kadın bedeni günah için yaratılmış; güzel olmasının nedeni de bu...’ Dilek’in duymayacağını bilsem kulağımdaki sese cevap verirdim. Sesle oyalanmadım; iyi koku alan kadını seyretmeye koyuldum. Sandığımdan da gençti; sürekli büyükmüş gibi görünmeye çalışmasından anladım bunu. İçkiyi yadırgamadan yudumladı. Her konuda fikrim var diyordu: İçki, giyim, moda, iyi lokantalar, mankenler... Fikirleri magazin dergilerinin içindekiler sayfasıyla sınırlıydı, ama bunu dert edecek değildim. Birazdan onu becerecektim; bu düşünce başımı döndürüyordu. Üstelik iki saattir –mideme yerleşmeye kararlı– o bulantıyı da hissetmiyordum.</p>

  <p>Dilek, on dakika boyunca hiç susmadan konuştu, ardından dar bir salonda konsolla pencere arasında gidip gelerek sahneye koyduğu gösteriyi –fikirlerinin sonuna geldiğinden olacak– bitirip oturdu. “Eee, biraz da sen anlat! Nasılsın bakalım?” “Öğreniyorum,” dedim.</p>

  <p>“Neyi öğreniyorsun?”</p>

  <p>“Acımasız olmayı.” Şaşıracak mıydı? “Kendimi ameliyat ediyorum.”</p>

  <p>Güldü. “Kendi kendini mi kesiyorsun?”</p>

  <p>“Evet,” dedim. “Vicdanımı kesip atıyorum.”</p>

  <p>“Vicdansız adamları severim. Ne istediklerini bilirler.” Ona doğru yürüdüm. Tam önünde durdum. “Ne oldu?”</p>

  <p>“İçkin bitti.”</p>

  <p>Ona verdiği sözü hatırlatıyordum. ‘Önce’yi bitirmiştik, ‘sonra’sına geçecektik. Yine gülümsedi. Gülümserken onu bekledim. Ayağa kalkıp peşimden yatak odasına geldi. Soyunurken –istediğini bedeniyle alanlara özgü pervasızlıkla– dümdüz gözlerimin içine bakıyordu. Hep somut düşünme alışkanlığında olanlara özgü bakışlar vardı gözlerinde. Çıplaklığı tarafsızdı; ne büyütmüş, ne de gençleştirmişti onu. Galiba kışkırtıcılığı çıplaklığında değil, giyinişindeydi. Elimi uzattım. “Müzik açamaz mıyız?” dedi.</p>

  <p>Salona gidip küçük el radyosunu getirdim. Yumuşak bir kadın sesi bulup yatağa sırtüstü yattı.</p>

  <p>“İki şey,” dedi ardından. “Birincisi: Sağımı solumu ısırıp, emmek yok. Bir yerimi kızartır, morartırsan canına okurum.” İkincisini sesini incelterek söyledi: “Sonunda dışarı çıkıp elime boşalacaksın. Avcuma; sakın unutma, yatağa değil, elime. Anladın mı?”</p>

  <p>Boşalacağım yeri öğrenmiş, ama önemini anlamamıştım. Başlamak için cevap vermemi beklediğini fark edince, “Anladım,” dedim. “Hem seni hem de avcunu becereceğim.”</p>

  <p>Sonra pek konuşmadık Üzerine eğildim. Teni serin ve pürüzsüzdü. Vücudunda hiç tüy yoktu; bir tane bile. Biraz öpüştük; göğüsleriyle oyalanmadan onu yüzükoyun çevirdim. Daha başından kalçaları ilgimi çekmişti. Acımasız, vicdansız, bencil biri olacağım... Bir yandan altımda hiç erkek eli değmemiş gibi duran genç bedeni öpüp okşuyor, bir yandan da kafamda büyüyen akıl karıştırıcı soruları cevaplandırmaya çalışıyordum.</p>

  <p>Birkaç dakika sonra yolumu yitirdiğimi fark edince Dilek kılavuzluğu ele aldı. Karşı koymadım. Benimle yatmak onun fikriydi. Hemen bu işte ne denli usta olduğunu kanıtlamaya koyuldu. Bir sanatçı gibiydi. Atak, tutkulu fırça darbeleriyle resim yapar gibi sevişiyordu. Dudaklarıma, omuzlarıma, boynuma, hatta belime kondurduğu öpücükleri ve dokunuşlarıyla bedenimi yeniden yaratıyor, parmaklarından akıttığı şehvetiyle rengârenk boyuyordu.</p>

  <p>Yüzü Nihan’a dönüştüğünde içine girdim. Ilık ve kaygandı, ama şaşılacak kadar esnekti. Asıl şaşkınlık ardından geldi; benden daha sabırsız olduğu açığa çıktığında. Hemen çığlık atmaya başladı. Kesik, güçsüz iniltileriyle oyalanmadım. Vicdanımı kusmak, içimi boşaltmak peşindeydim ben. Boynuna eğildim; belki kulak memesini ısırmama itiraz etmezdi. Soluk soluğaydı. Ona bu denli haz veriyor olmamı inandırıcı bulmuyordum. Bunu söylemek üzereydim, ama o benden önce davrandı.</p>

  <p>“Yaklaştın mı?” Etsiz, tatsız kulağını hafifçe ısırdım. Elini kasıklarımıza uzatıp, aramıza soktu. “Hadi canım,” Açıkça beni yüreklendiriyordu. “Elime, elime...”</p>

  <p>Bana kalsa daha oyalanırdım, ama beynim de bana değil ona itaat etti. İki üç sözle efendim olmuştu. Durum korkutucuydu, ama aldırmıyordum. Derinlerden gelen bir dip dalgasıyla ikiye büküldüm, ardından kendimi geriye iterek hazır bekleyen avcuna boşaldım. Benden daha çok çığlık attı. Oysa erkekliğimi kremimle kayganlaşan avcunun içinde hoyratça okşayan hareketli parmaklarının ucunda çıldırmak üzereydim. Nihan, diyecektim, son anda tuttum kendimi. Bedenimdeki tüm sıvıyı sağdıktan sonra beni iterek yana devirdi. “Harikaydı; anlaşılan uzun süredir boşalmamışsın.”</p>

  <p>Sözlerinin ardından doygun bakışlarını üzerimde tutarak avcundakileri dikkatle göğüslerine sürmeye başladı. İğrenç! Biraz bekledim. Hayır, o yapınca iğrenç görünmüyordu. “Ne yapıyorsun?”</p>

  <p>“Cilde iyi gelirmiş. Büyütürmüş de...” ‘Delisin’, diyebilirdim, ama demek yerine yana dönüp sigara aldım. “Aaa! Sırtına da ne oldu?”</p>

  <p>Yaraları görmüştü. Parmakları iki uzun kesiği izlerken, “Kaza,” dedim. “Cam saplandı.”</p>

  <p>İnanmamış gibi bekliyordu. Sigaramı yaktım. Başım döne döne uzaklaşıyordu. İçinde değil, parmaklarının ucunda ölmüştüm. Sağılmış, ama mutlu... “Bence boşuna çabalıyorsun,” dedi. “Sen kendini ameliyat filan edemezsin.” Başını sallıyordu. “O iş için yumuşaksın...”</p>

  <p>Nasıl anladığını sormadım. Belki yüzümde yazıyordu, belki bu yaşa kadar doğru dürüst sevişmeyi öğrenemememden çıkarmıştı. Kim bilir, belki de dediği gibi burnu gerçekten iyi koku alıyordu. Gerindim; hâlâ midem bulanmıyordu. Şimdilik bununla yetinmeliydim. “Sigara istemezsin, değil mi? Cilde iyi gelmez.”</p>

  <p>Başını salladıktan sonra sordu: “Bibi’ye nasıl bulaştın?” Bir yandan da giderek akışkanlığını yitiren sıvıyı eliyle göğüslerine yaymaya çalışıyordu.</p>

  <p>Onu sevmediğini bile bile, “Bibi’yi tanıyor musun?” diye sordum.</p>

  <p>“Hayır, ama Ercü’yü tanırım.” Biraz bekledi. “Bok herifin tekidir. Anasından başka hiçbir kadının onu sevmediğine yemin edebilirim.” Buna inanırdım. “Aslında bana yardım etti. Geçen Şubat’la Mayıs arasında, altı dergide fotoğraflarım yayınlandı. Tam dokuz kez de televizyona çıktım.”</p>

  <p>“Şimdi?”</p>

  <p>Omuzlarını silkti. “Bir süredir gündemde değilim. Senin rezil karı durumu çaktı; ödlek Ercü de telefonlarıma bile çıkmaz oldu.”</p>

  <p>“Anladım,” dedim.</p>

  <p>“Neyi anladın?”</p>

  <p>“Ercü’nün boktan, korkak olduğunu...”</p>

  <p>“Öyle... Yağcının tekidir. Mart’da İngiltere’ye gittik, orada bir adam vardı. Önünde nasıl yaltaklanıyordu, görmeliydin.”</p>

  <p>Nedenini bilmeden sordum; içgüdüsel bir merakla. “Ercü’nün yaltaklandığı şu adam, nasıl birisiydi?”</p>

  <p>Dirseklerinin üstünde doğruldu. Göğüslerini büyütmek için daha iki tümen adamı sağması gerekirdi.</p>

  <p>“Bilmem, otelin lobisinde, uzaktan gördüm onu. Tek hatırladığım, yüzünde büyük bir leke vardı,” dedi. “Koleksiyoncu muymuş ne! O gün çok pahalı bir keman almış. Adamın önünde Ercü’nün bir takla atmadığı kaldı. Galiba ondan borç aldı.”</p>

  <p>“Borç!”</p>

  <p>“O gün bana pahalı bir hediye verdi... Artık zenginim,” diyordu.</p>

  <p>Müzik değişmişti. Eğilip radyoyu kapattım. “Biraz daha içki ister misin?”</p>

  <p>“Ya sen?”</p>

  <p>İçkiyi getirdim. Dilek, Kadir’in <i>Denemeler</i>’ini bulmuş, sayfalarını karıştırıyordu. Kadehleri birbirine dokundurduk. “Demek kitap okuyorsun?”</p>

  <p>İnanmakta zorlanan sesine bakılırsa, okumayı tel üstünde yürümek kadar zor bir şey sanıyordu. İçkinin sonunda kolumu burnuna doğru uzattım. “Demek ünlü olacağım; kokusunu alıyorsun.” Başını salladı. “Peki, bunun sana ne yararı olacak?”</p>

  <p>“Sen ünlü olunca senden söz edilecek. Senden söz edilince, benden de sevgilin olarak söz edilecek...” Kaşlarımı kaldırdım. “Tabii önce birlikte olduğum sersemi sepetlemem gerekecek. Zaten geçiciydi.”</p>

  <p>Gülmem gerekirdi, ama gülmedim. Açık sözlülüğün de bir sınırı olmalıydı. “Ya sevgilim olmanı istemezsem?”</p>

  <p>Gülümseyerek omuzlarını silkti. “Bence istersin...” İnanılır nedeni vardı. “Şimdiye kadar herkes istedi...” Parmaklarını avını yakalamaya niyetli bir örümcek gibi kolumda aşağı yukarı dolaştırdı. “Neler yaptıklarını hatırlasana!”</p>

  <p>Benim hatırladıklarım söyledikleriydi. “Demek söz edilmek bu kadar önemli?”</p>

  <p>Hızlı hızlı başını salladı: “Bibi güzel bir kadın mı?” Cevabı benden önce o verdi. “Bana sorarsan, kart paçozun teki. Yine de en tepede. Neden? Çünkü sürekli kendinden söz ettirmesini biliyor. Sırrı bu. Dadı meselesini de bunun için tezgâhladı. Önemli olan güzel değil, sürekli konuşulan kadın olabilmek, anladın mı? Bu şehirde iki yılın sonunda sadece bunu öğrendim.” Başından sonra elini de salladı. “Anlayacağın güzel kadın çok; İstanbul, eşsiz güzellikte olup da, konuşulmayan kadınlar mezarlığı.”</p>

  <p>Magazin okuyucusu ve oyuncusuydu, ama annesinden hayatın gizlerini çözebilme yeteneğiyle doğmuştu. O sırada kapı çaldı. Kımıldamadım. Zil sesi art arda dört kez tekrarlanınca bana döndü.</p>

  <p>“Açmayacak mısın?” Başımı salladım. Her zil sesinin geleceği değiştirebileceğine inananlardandı. “Kim olduğunu merak etmiyor musun?”</p>

  <p>“Büyük bir ihtimalle yan komşum,” dedim. “Adı Kadir, az önce baktığın kitabı yazan adam. Onunla ilgili her şeyi biliyorum. Yakında ölecek ve galiba sevgilisi onu terk etti.”</p>

  <p>“İçkiyi aldığın mı?” Başımı salladım. “Garip herifin tekisin, ama seni sevdim.” Ben henüz karar vermemiştim, ama onu seveceğimden pek emin değildim. “Ne dersin? Tekrar yapalım mı?” Anlaşılan göğüslerini büyütmeye niyetliydi. Yapalım, dememi beklemeden üstüme geldi. Ona yardım ettim. “Sana bir sır. Sevişmeye başlamadan parmaklarımı emersen onlar da sana iyi hizmet eder.” Başımı salladım. “Neden uysal bir çocuk olmuyorsun?”</p>

  <p>“Parmaklar bana gözleri hatırlatır,” dedim.</p>

  <p>Beni anlamadı. O, gözleri gören kızların inandığı bir Tanrı’nın çocuğuydu. Melek, Zilan, Selim, Kadir, V... Yetim olmak... Edinmeleri gereken bilinç buydu. Tanrı onları yaratıp sonra –sarhoş bir denizci gibi– terk ederek tek başlarına bırakmamış mıydı? Geride ne kalmıştı? Anı yerine kutsal kitaplar ve peygamber dediğimiz sıkıcı kılavuzlar...</p>

  <p>‘Artık onlardan birisi değilsin. Unut onları...’ Sese kulak verip Dilek’in kendini sergilediği gözlerine döndüm. Hünerli parmakları, vicdanımı göğsümden koparıp atacağım acılı ameliyatın neşteri olabilirdi.</p>

  <p>Dakikalar sonra, kendi başına sevgilim olmaya karar vermiş çocuk kadının avcunda hazdan titreyerek ikinci kez çığlıklar atarken birden o perde yırtıldı. Tanımadığım bir yüz vardı karşımda.</p>

  <p>Dilek gittikten sonra Kadir’in kapısını çaldım. Uyumamıştı. “Küskünler oylamayı kaybetti; seçimler yapılıyor...” Ardından, “İçiyorum,” dedi, kutlar gibi. İçmeseydi şaşırırdım. Bacardi şişesini uzattım. Şişeyi geri çevirdi. “Sende kalsın. Nasılsa senin fıstık tekrar gelir.” Gelir ya da gelmez demedim. “Benimki galiba artık gelmeyecek,” dedi. “İçelim mi?”</p>

  <p>Öğleden sonra da sormuştu. Başımı salladım, kaşlarını alınmış gibi kaldırınca, “Artık vicdanım yok,” diyerek bitirdim sözlerimi.</p>

  <p>Hamlet’e benziyordu, ama Hamlet’in sözünü unutmuştu. <i>‘Vicdan hepimizi korkak yapıyor...’</i></p>

  <p>Geri dönüp yatağı topladım. Denemeler açık kalmıştı. Altı çizilmiş alıntıyı o sırada gördüm: <i>‘Umudun iki güzel kızı vardır: Öfke ve cesaret. Öfke, olanlara dayanabilmek, cesaretse değiştirebilmek için...’</i></p>

  <p>Güzel laftı. Acaba neden altı çizilmişti? Nedenini bilmiyordum, ama korkutucu bir sırrı çözmüşüm gibi ürperdim.</p>

  <p class="bas2">3</p>

  <p>Ertesi gün, Aysel’in dediği gibi saat tam on birde, köşesinde –bacakları gibi araladığı iki satırın arasında– sancısız bir doğumla beni dünyaya getiren kadının zilini çaldım. Kapıyı Fatoş yerine Aysel açtı; Bibi, merdivenlerden aşağıya inerek tebaasına iltifat eden bir kraliçe azametiyle arkasında duruyordu. İkisinin de yüzü garipti: Dikkat edince yüzlerinin gülümsemekten dolayı genişlediğini fark ettim. Bibi, içeri girmemi beklemeden Aysel’i kenara itip beni kendine çekti.</p>

  <p>“Evveet... İşte sevgili dadımız geldi.” Dudaklarımdan uzak durmaya dikkat ederek yanağımdan hafifçe öptü. “Başardık. <i>Baby Face</i>!” Çenemdeki kesikle ilgilenmemişti.</p>

  <p>Başarının büyüklüğünü yukarı, odasına çıkıp duvara –doğum ilanı gibi– asılmış kupürleri görünce kavradım. Tam sekiz ayrı gazetede haber olarak yer almıştı ‘erkek dadı’. Daha şimdiden dört televizyondan röportaj isteği vardı. İki magazin dergisi, şapkasız ve gözlüksüz fotoğrafım için Fatoş’a para teklif etmişti. Burnundan kıl aldırmayan ve genellikle politik yazılar yazan dört köşe yazarı bile habere ilgisiz kalmamış, kınadıkları olayı sosyolojik bir boyutta ele alarak eleştirmişlerdi.</p>

  <p>Bibi, “Olumlu ya da olumsuz, fark etmez,” diyordu. “Yeter ki haberin patırtısı olsun.”</p>

  <p>O da bu haftaki üç yazısını bana ayıracaktı. Sancısız, ama oldukça gürültülü bir biçimde kutlanan bir doğum olmuştu benimki. Bundan böyle gece gündüz siyah güneş gözlüğü takacak ve Bibi açıklayıncaya kadar kimliğimin gizli kalmasına dikkat edecektim...</p>

  <p>Tam karşımdaki kupürde, evvelsi akşam bardan çıkarken çekilen, Aysel’le Bibi’nin arasında utangaç bir tutuklu gibi göründüğüm fotoğrafa bakınca midem kısa bir an için kasıldı. Kulağımın dibindeki şeytanla aynı anda fısıldadık: “Vicdanın, vicdanım yok...”</p>

  <p>“Şimdi beni dinle.” Şeytanla vicdanımı bırakıp emirlerini almak için Bibi’nin karşısına geçtim. “Her şey iyi başladı. Böyle de gitmesini istiyorum.” Elimden tutup çocuğuymuşum gibi yanına oturttu. “Bu andan itibaren bir sürü kişi peşine düşecek, arayacak. Magazinciler, paparaziler, televizyoncular, şöhret avcısı kızlar... Hiçbirine benimle konuşmadan cevap vermek yok! Anladın mı?”</p>

  <p>Kızlardan ilkini iki kez becermemiş gibi, “Anladım,” dedim.</p>

  <p>“Herkes kim olduğunu bulmaya çalışacak... Eğer kendini çabuk ele verirsen, olay hemen küllenir... Biter. Magazin tüketilen bir şeydir; hem de çok çabuk. Bu yüzden azar azar verilmeli. Anladın mı?”</p>

  <p>Amin der gibi, “Anladım,” dedim yeniden.</p>

  <p>“Güzel. Adım adım ilerleyeceğiz... Bu olayı en az iki ay sürdürmeliyiz.” Aysel’e dönmüştü. Aysel başını onay verirmiş gibi eğince gülümsedi. “Herkes bizden söz edecek.” ‘Benden’ demek istiyordu, ama üzerinde durmadım. “Bu nedenle projemizi uygularken akıllı olmalıyız.”</p>

  <p>“Tamam,” dedim. “Peki, Berk ne olacak?”</p>

  <p>“Berk’e boş ver,” dedi Bibi. “Olay onu aştı.”</p>

  <p>Göğsümde ince bir sızı hissettim. Öfke benzeri bir titreme: Vicdanımın kalıntıları olmalıydı. Ya köpek! O neredeydi? Sonra köpeği de Berk’i de düşünmekten vazgeçtim. Kendimi düşünmeyi öğrenmemin zamanı gelmişti.</p>

  <p>“Pekâlâ, bu işten benim çıkarım ne olacak?” Bibi’nin yüzü geniş bir gülümsemeyle iki yana doğru yayıldı. “Sence bir iki reklam filminde bir rol kapabilir miyim?”</p>

  <p>Aysel’le birbirlerine baktılar, ardından ikisi birden, aynı anda kahkaha attılar. “Demek bebeğim, reklamlarda oynamak istermiş, öyle mi?”</p>

  <p>Bibi bir yandan gülüyor, bir yandan yanaklarımı okşuyordu. “Öyle,” dedim elini iterek. “Beş yıl önce iki kez oynamıştım.”</p>

  <p>“Tatlım, sen hiç televizyon seyretmiyor musun? Reklamlarda güzel erkeklere yer yok artık. Taşralı hödükler, varoşlu bitirimler revaçta.”</p>

  <p>“O zaman bu işten elime pek bir şey geçmeyecek,” dedim.</p>

  <p>Bibi ona dönünce Aysel elime neler geçeceğini saymaya başladı. “Alacağın para çalışma günlerine göre artacak. Bir sürü yere ücretsiz üye olursun. Bilinen, ünlü yerlerde yemek ve bazı barlarda içecek için tek kuruş harcamazsın. Hatta giyim masrafın bile düşer. Eğer bir de dizicilerin ilgisini çekersen...”</p>

  <p>Alacağım para iyi ya da kötü demeden Bibi’ye bakmaya devam ettim. Sonunda ayağa kalktı. “Tamam, eğer sözlerimi dinlersen ve işler de böyle giderse ayda bir binlik alırsın. Oldu mu?”</p>

  <p>Oldu demeden önce Aysel’e döndüm. Aysel açıkladı. “Bin dolar...”</p>

  <p>Biraz bekledim, sonra başımı salladım. “Bin beş yüz ve para peşin.”</p>

  <p>“Bin, yarısı peşin,” dedi Aysel.</p>

  <p>Ses, ‘iyi pazarlık, susup sabretmektir’ deyince arkama yaslanıp bir sigara yaktım. Bir ara bin dolarla kaç şişe süt alınabileceğini merak ettiysem de çabuk kurtuldum bu meraktan. Bibi çok geçmeden ayağa kalktı. Sevdiği oyun yarıda kalmış gibi suratı asılmıştı. “Tamam, paranı yarın kokteylden önce alacaksın.”</p>

  <p>Sigaramı söndürüp onu kendime çekerek öptüm. Dudaklarına epeyce yaklaşmıştım, ama bu kez itiraz etmedi. “Anlaştık,” dedim, pek sevinmiş görünmeden.</p>

  <p>Bibi ellerini birbirine çarptı ve hızla <i>Dadı Yaratmak</i> adını verdiği projenin safhalarını anlatmaya koyuldu. Önce köşesinin altında bana <i>Dadım Cevap Veriyor</i>, diye bir bölüm açacaktı.</p>

  <p>“Merak etme,” dedi hemen. “Gelen maillere cevapları Aysel’le ben yazacağız.” Az sonra Boğaz turu atacaktık Tekneyle, birlikte; birkaç mayolu resmimi çekeceklerdi. “Kadınlar kalçalarını merak ediyorlar,” diye açıkladı. Asıl büyük patırtı ay sonunda, yalnızca 25-40 yaşları arasındaki, Eylül doğumlu kadınlar için düzenlenecek <i>Dadıyla Doğum Günü Partisi</i> adlı toplantıda kopacaktı. Sözlerinin burasında keskin bir çığlık atarak cümlesini de kesip kopardı. “Ortalığın tozunu atacağız. Parti işi tutarsa, Ekim doğumlular için de yaparız.”</p>

  <p>“Neden 25-40 arası?” dedim. “Belki partime bütün kadınları isterim?”</p>

  <p>Bibi yine Aysel’e döndü. O zaman anladım. Her şeyi tasarlayan oydu. “Çünkü projenin hedef kitlesi 25-40 yaş arası, tercihen tek başına yaşayan, eğitimli, kent kökenli, çalışan ve satın alma gücü olan kadınlar...” dedi Aysel. Gülüyordu; büyük bir olasılıkla budalalığıma. “Belki sanatta, politikada neyin ölümsüz olacağı, geleceğe kalacağı konularında erkekler söz sahibi, ama bugüne, şimdiye kadınlar karar veriyor; bu tür kadınlar. Neyin moda olacağına, neyin satacağına, neyin değer kazanacağına, neden sıkılacağımıza, bizi neyin eğlendireceğine...”</p>

  <p>Aysel’in, ‘neyin’ diye, sürüp giden nutkunu dinlerken bir ara gözüm aynaya ilişti. Çenemdeki kesik hâlâ belirgindi, ama yüzümde –içimde büyüyen– utancın izi yoktu. Olsaydı da cevabım hazırdı: Ben kusarak ölmek istemiyorum; bu şehir kocaman bir pasta ve ben de bir ısırık alacağım...</p>

  <p>O sırada cep telefonu çaldı. Nihan, yorgun sesiyle karşımdaydı. “Beni aramışsın.”</p>

  <p>“Dün aradım,” dedim.</p>

  <p>“Yani!”</p>

  <p>İşim olduğunu, bitince arayacağımı söyleyip, “Allahaısmarladık,” dedim. Telefon, kapatır kapatmaz tekrar çaldı. Bibi’nin asılan yüzüne aldırmadan açtım. Bu kez de burnu iyi koku alan kadını buldum karşımda. Parmaklarını hatırladığımdan olacak, ürperdim. Ne var, ne yok demek için aramış. “İşim var,” deyip onu da başımdan savdım.</p>

  <p>Bibi buz gibi bir sesle, “Şu Allah’ın belası telefonu kapat, bebeğim,” dedi.</p>

  <p>Telefonu kapattım; bin beş yüz dolar için denize bile atardım. Birbirimize gülümsedik.</p>

  <p>Evde bir şeyler atıştırıp, Aysel’in çevrede gazeteci olup olmadığını kontrol etmesinden sonra Bebek’teki tekneye gittik. Fotoğrafçı bizi orada bekliyordu. Arada göğsüm ağrıdığında, dolarları, bedava yemekleri ve hakkında konuşulan birisi olacağımı hatırlıyordum.</p>

  <p>Aysel’i karada bırakıp açıldık. Zavallıyı deniz tutuyormuş. Mayolar kabindeydi, giyinip yukarı çıktık. Bibi, vücudumun beyazlığını görünce epeyce güldü. O tunç bir heykel gibi bronzlaşmıştı. Çıplaklığı kışkırtıcı değildi; arzu uyandırmıyordu. Dikkatlice bakınca asıl istediğimin onu becermek değil, canını acıtmak olduğunu fark ettim. Evet, canını yakacaktım; üstelik bunu yaparken sızlayacak bir vicdanım da olmayacaktı. Uzattığı güneş gözlüğünü gülümseyerek alırken bunları düşünüyordum.</p>

  <p>Çekimler üç saat sürdü. Bir makyöz çenemdeki yarayı makyajla kapattı. Sonuna doğru epeyce üşüdüm. Tekrar aynı yere döndük. Bibi, fotoğrafçıyı gönderdikten sonra geriye dönerek şapkayla, gözlüğü unutmamamı işaret etti. Yakındaki otelin barına gittik. İlk içki boyunca sessizdim. Bibi, neredeyse hiç ara vermeden cep telefonuyla konuştu. Sonuncusu Ercü’ydü. Gülüyordu, ama kızgınmış gibi sert bir sesle adama yarın akşamki kokteylden sonra eve gelmemesini söyledi. Konuşurken bana bakıyordu. Bitirince, “Aslında ona aldırmıyorsun,” dedim. “Onun kadar içen biri yatakta ne işe yarar ki?”</p>

  <p>Yine güldü; oysa cevabı mantıklıydı: “İşe yaramasını beklediğim yer yatak değil, bebeğim.”</p>

  <p>İkinci kadehe başladığımda mutluydum. Midem –bir iki hafif gerilmenin dışında– saatlerdir iyiydi. Yarın akşam Ercü karısının yatağına doğru yol alırken, ben cebimdeki bin beş yüz dolarla Dilek’in eline boşalıyor olacaktım. Kalkıp tuvalete gittim, Nihan’ı aradım. Sesi hâlâ yorgundu. Gece yarısına kadar evde olduğunu söyledi. Telefonu kapatıp bara geri döndüm. Aysel gelmişti. İkinci kadehi gülerek bitirdik. Soru üçüncü kadehte aklıma geldi. Ekim’in sonundan söz ettiklerinde. “İki ay sonra ne olacak?” dedim.</p>

  <p>Aysel’e bakıyordum, ama soruyu Bibi’ye sormuştum; o da biliyordu bunu. “Hiç,” dedi. “Yaşayıp gideceğiz.”</p>

  <p>“Yani yeni bir şey bulacaksınız,” dedim. “Yeni bir proje. O zaman da eskisini buruşturup bir köşeye atacaksınız.”</p>

  <p>Bibi uzanıp koluma dokundu. Ona döndüm. “Bizde işler böyle yürür. Sürekli yeni şeyler bulmalısın...”</p>

  <p>Yeni şeyler... ‘Şimdiki şey’ bendim; iki ay sonra –o da eğer şansım yaver gider, proje o kadar sürerse– ‘eski şey’ olacaktım. Dün olsaydı midem bulanırdı, ama bugün vicdansızdım; bulanmadı. “Anlıyorum,” dedim. “Magazin dediğimiz bu.”</p>

  <p>“Magazini küçümseme.” Kraliçe, sanki tehlikedeymiş gibi egemenliğini savunmaya koyuldu. “Magazin kristal bir aynadır; ülkemizin üstüne tutulmuş bir ayna. Hiç kimse, küçümseyen ve eleştirenler de dahil, magazinsiz yapamaz. Sporcular, işadamları, sanatçılar, yazarlar, hatta politikacılar. En büyük magazin yıldızları onlar değil mi?”</p>

  <p>Bıraksam listeyi Tanrı’ya kadar uzatacaktı. “Tamam, küçümsemem,” dedim, küçümsenmiş, modası geçecek bir proje olduğuma aldırmadan. Kristal aynasının içinde parıldayan kraliçeden Aysel’e döndüm. Annem Bibi’ydi, ama ayak işlerini o yapıyordu. “Karnım acıktı,” dedim.</p>

  <p>Bir şeyler ısmarladık. Hâlâ midemin bulanmaması mucizeydi. Yemeği bitirmeden telefonum çaldı. Karşımda Dilek’i bulacağımı bilerek tuşa bastım. O’ydu. “Naber?” dedi, küçük bir külhanbeyi gibi.</p>

  <p>“Başımda şapka, gözümde güneş gözlüğü var; yemek yiyorum,” dedim.</p>

  <p>“Buluşalım mı?” Bibi’ye baktım. Beni dinliyordu. “Yalnız değil misin?” Cevap vermeyince Dilek aceleyle söyleyeceklerini bitirdi. “Anladım, o cadıylasın... Neden işin bitince bana gelmiyorsun, sabaha kadar boşum. Adresi mesajla bildiririm.”</p>

  <p>Telefonu kapatıp açıklama bekleyen Bibi’ye döndüm. “Eski bir tanıdık.”</p>

  <p>“Dediklerimi unutma, peşine bir sürü parazit düşecek.” Uyarı bitince, emir için ellerini salladı. “Hadi çabuk olun. Saat dokuzda Akmerkez’de olmalıyım. Sevgili genel yayın müdürümüz kitaplarını imzalayacak...”</p>

  <p><br /></p>

  <p>Nihan’ın zilini çaldığımda saat dokuz buçuktu. Başım hafifçe dönüyordu, ama midem iyiydi. Kapıyı o açtı. Boyunu kısaltan uzun askılı bir elbise vardı üzerinde. Yüzü mezardan kalkmış gibi bembeyazdı. Saçlarının rengini keskinleştiren bu olmalıydı. Arkasına göz attım; Orhan’ı göremedim. “Yalnız mısın?” Cevap vermedi. “Yerinde olsam bu kapıyı boyatırım. Böyle berbat bir sarı görmedim. Kaz boku...”</p>

  <p>Kapının renginden söz etmedi: “Soyguna mı geldin?” Şapkayla gözlüğü çıkarıp içeri girdim. Zeynep kavanozunda tembel tembel yüzüyordu. Ortadaki yapboz toplanmıştı. Büyük bilgisayar açıktı. Sis gibi incelmiş, mavi bir bulutun arasında binlerce küçük ışık parıldıyordu. Nihan, büyülenmiş gibi ekrana baktığımı fark edince açıkladı: “İnternette bir site. 50 dolar verirsen, uzak galaksilerden bir yıldız satın alıp, kendi adını verebiliyorsun.”</p>

  <p>“Sen aldın mı?” diye sordum. Cevap vermedi. Almıştı. “Hangisi?” Birlikte ekrana yaklaştık. Parmağı sağ üst köşede okla işaretlenmiş –ötekilerden uzakta– iki yıldızdan, soluk olanını gösteriyordu. “Bu yıldızın adı Nihan mı, şimdi?”</p>

  <p>“Melek,” dedi. “Fethi, bana öyle derdi.”</p>

  <p>“Neden yanındaki parlak olanı almadın?”</p>

  <p>“Aldım; onun adı Fethi.”</p>

  <p>Ben ona bakıyordum, ama o bana değil, Fethi’ye bakıyordu. Yüzü beyaz, sesi cansızdı. “Kötü görünüyorsun,” dedim.</p>

  <p>Demek bütün gece çıplak gözle görünmeyen yıldızları seyretmişti. Eğilip sağ elimle ensesinden tuttum, kımıldamasına fırsat vermeden dudaklarından öptüm. Bunu neden yapıyordum? Belirgin bir fikrim yoktu; sanırım hep yapmak istediğim için, belki de direncinin zayıfladığını hissettiğimden.</p>

  <p>Önce şaşırdı, ardından –içgüdüsel bir tepkiyle– dudaklarıma karşılık verdi. Uzun süredir öpülmemişti. Bunu hemen anladım. Şaşkınlığı geçip aldığı haz utançla örtülünce, bedeninden umulmayacak bir güçle kendini geriye atarak yüzüme sert bir tokat savurdu. Sesi de eli gibi acı vericiydi. “Ne istiyorsun benden?”</p>

  <p>Yanağımı tuttum. “Nasıl başlarsa öyle gider... Bugün şansım tokattan açıldı.”</p>

  <p>“Neden geldin?”</p>

  <p>Savunma hattını orada kuracakmış gibi koridora kadar gerilemişti. “Ne zaman buraya gelsem, defol der gibi, böyle söylüyorsun,” dedim. Başımı salladım. “Bu hiç hoşuma gitmiyor.”</p>

  <p>“Defol!”</p>

  <p>“Tamam... Önce şunu dinle. Ercü, geçen Mart’ta genç bir mankenle İngiltere’ye gitmiş. Kız, Ercü’nün çok saygı gösterip, yaltaklandığı bir adamla karşılaştıklarını söylüyor orada. Adamın Ercü’ye para verdiğine de emin...” Koridorun ağzından masaya doğru geliyordu, ama ona bakmadım. Yıldızları seyrediyordum. Baksaydım kötü bir görüntüyle karşılaşacaktım: Avının kokusunu alan, gözleri parıldayan bir yırtıcıyla. “Adam antika koleksiyoncusuymuş,” diye devam ettim. “O gün çok değerli bir keman almış ve...”</p>

  <p>Başımı kaldırdım. Tenimde hissettiğim titreşim yüzünden. Nihan, sabit fikrinin etrafında salınıp duruyordu. O günün geldiğini biliyormuş gibi. “Ve?” dedi.</p>

  <p>“Adamın yüzünde leke varmış.”</p>

  <p>“Hayalet!” Bağırmıştı.</p>

  <p>“Belki hayalettir, belki değildir,” dedim. Sesim yumuşaktı. “Buraya bunu söylemek için gelmiştim.”</p>

  <p>Bir süre sustu. Kendine gelmek için derin derin soluk alıyordu. “Kızı iyi tanıyor musun? Yani tekrar görecek misin?”</p>

  <p>“Kızıl saçları var ve birazdan evine gideceğim,” dedim. “Becermeye...”</p>

  <p>“Otur!” Aslında oturmak değil, arkama bile bakmadan bir an önce çekip gitmek istiyordum. Ama oturdum. Şeyda’dan beri kararlı kadınların sözlerini dinlediğimden belki de. “Bu çok önemli bir ipucu olabilir.” Çabuk toparlanmıştı. “Bak şimdi; git ve o kızdan şunları öğren! İngiltere’ye hangi tarihte gittiler, hangi uçakla gidip, hangisiyle geri döndüler, hangi otelde kaldılar. Adam da aynı otelde mi kalıyordu?”</p>

  <p>Gözlerine değil, ağzına bakıyordum. Az önce bana sevilmek istemediğini anlatan ince dudaklarına. “Öğrenirim. Ama sonra sana borcum kalmaz. Ödeşmiş oluruz. Artık kendi başınayım.”</p>

  <p>“Yani?” İlle de bir cevap. Omuzlarımı silktim. “Ne değişti?” dedi.</p>

  <p>“Artık vicdanım yok,” dedim. “Acı çekmemenin en kestirme yolu, cehennemi kabullenmek.”</p>

  <p>Kabullenme der gibi başını sallıyordu. “Emin misin? Gerçekten yapmak istediğin bu mu?”</p>

  <p>“Yaşayan itaat edendir,” dedim. “Tanrı da bunu söylemiyor mu? İtaat et! Vicdanıma kulak verirsem, sonunda V gibi sürekli kusma illetine yakalanacağımı biliyorum. Oysa niyetim, dişlerimi geçirmişken bu kentten küçük bir parça koparabilmek.”</p>

  <p>Daha devam edecektim ama duvardaki denize uzanmış, temreni kayalardan dökülmüş garip ok kafamı karıştırıyordu. Acaba ona V’yi gördüğümü söylese miydim? Elini omzuma koydu. Aklımdan geçen her şeyi biliyor gibi bakıyordu. Söylemeyecektim. “Asıl şimdi acı çekiyorsun; farkındayım.”</p>

  <p>“Hayır,” dedim, inatla. “Belki yarın gazetede fotoğraflarımı görünce yaptıklarımdan biraz utanırım, ama o da geçer.”</p>

  <p>“Senin sorunun ne, biliyor musun? Hiç egon yok.” Hayatının önemli bir kısmını egosunu alt etmeye çalışarak geçirmiş birisi gibi yargısından emindi. “Şu kız,” diye devam etti: “Kızıl saçlı; nasıl birisi? Güvenilir mi?”</p>

  <p>“Ruhunu değil, bedenini veren kadınlardan... Ne görüyorsan o; yani, aldanma şansım ötekilere göre daha az.”</p>

  <p>“Bir şey içer misin?”</p>

  <p>“Yeterince içtim,” dedim. “Kahve istersem, aşağıdaki sokakta bir tane kahvehane var, hatırlıyorum.”</p>

  <p>“Teklife kahve de dahildi,” dedi. “Hadi gel, birlikte yapalım... Çenene ne oldu?”</p>

  <p>Sesi neredeyse koruyucuydu. Belki bu yüzden kendimi ağır bir yük gibi omuzlarımda taşıyarak peşinden mutfağa gittim. Beni elinin altından kaçırmak istemiyor... Alışık hareketlerle kahve yapışını izlerken böyle düşünüyordum. “Dadı meselesi dal budak salacak; öyle anlaşılıyor.”</p>

  <p>“Bibi olayı büyütecek,” dedim.</p>

  <p>“Becerikli olduğunu kabul etmeliyiz. Nasıl patırtı çıkaracağını iyi biliyor.” Ardından tekrar sabit fikrine döndü: “Kızın adı ne?”</p>

  <p>“Dilek,” dedim. “Soyadını bilmiyorum. Nisan ayındaki magazin dergilerine bakarsan bulursun. Genç, kısa kızıl saçlı ve ince yapılı.” O sırada kapı çalındı. Birbirimize baktık; onun gözleri de keşke çalmasaydı diyordu. Kahveden bir yudum aldım. Yine yumuşuyordum. “Kızdan istediklerini öğreneceğim, ama sonra el sıkışıp ayrılacağız. Herkes kendi yoluna.”</p>

  <p>Gözleri kısıldı. Öfke? Üzüntü? Belki başka şeydi. “Önce öğren, sonra bakarız.”</p>

  <p>Ayrılık kararını tek başına alamazsın... Böyle mi demek istiyordu? Belki, ‘alırım,’ derdim, ama Nihan mutfaktan çıktı. Belki de diyemezdim: Kendimi kandırıyordum. Beğendiğim, aşık olduğum kadınlar kararlı biri olmadığımı fark ediyorlardı. Aşık olduğum? ‘Ona aşık değilim,’ dedim, sinsi sese.</p>

  <p>Kapının açıldığını duyunca salona döndüm. Orhan, Zeynep ve İsmail; çete, tam kadro misafirliğe gelmişti. “Bu akşam bir işimiz var,” dedi Nihan.</p>

  <p>Demek onları kendisi çağırmıştı. Öyleyse evin gizliliği artık o denli önemli değildi. Hiç biri patronun evinde ne aradığımı merak etmişe benzemiyordu. “Herkese merhaba,” dedim.</p>

  <p>Zeynep’le İsmail selamıma karşılık verdiler, Orhan elini kaldırmakla yetindi. Nihan beni işaret ederek, “M bu akşam bize katılmayacak,” dedi. “Başka görevi var.”</p>

  <p>Aceleyle kahveyi bitirip şapkayla gözlüğü alarak Dilek’in evine doğru yola çıktım.</p>

  <p>Maçka’daki gösterişli apartmana vardığımda gece yarısına birkaç dakika kalmıştı. Dilek, kapıdan girer girmez boynuma atıldı. “Gördün mü, bir günde şöhret oldun?” Uzattığı dudaklarını öptüm. “Bunlar da ne?”</p>

  <p>Şapkayla gözlüğü çıkardım. Neredeyse çıplaktı, oysa giyinik olmasını yeğlerdim. “Gizleniyorum,” dedim.</p>

  <p>Onu aşan bir zevkle döşenmiş küçük bir dairede yaşıyordu. Dinlendirici renklerin hakim olduğu salondaki sehpanın üstünde biri dolu, öteki boş iki kadeh vardı. O içiyordu; şişeyi gösterince başımı salladım. “Çok, çok sorum var,” dedi.</p>

  <p>Soruların hepsi Dadı patırtısıyla ilgiliydi: Neler planlanıyordu, ne kadar sürecekti, Bibi başka neler düşünüyordu? Sorularını geçiştirdim. Bibi’nin benimle pek ilgilenmediğini, şimdilik tek isteğinin peşime düşecek fırsatçılardan uzak durmam olduğunu söyledim. Fırsatçı değilmiş gibi güldü. İçkisi bitmişti. “İçkin bitti,” dedim.</p>

  <p>Erkekleri anlama konusunda yetenekliydi. Elimden tuttu ve koridora yürüdük. Yatak odasının cırtlak renklerini görünce, emin oldum: Evin sadece bu odası ona aitti. Onun gibi birinin, renklerin gizini sadece iç çamaşırlarında arayacağını tahmin etmeliydim. Antre ve salona hakim olan o ince zevk, koridorda solmuş, burada da yok olmuştu. Soyunurken yandaki disk çaları açtı, sonra kulağıma eğilip ona ne yapmamı istediğini söyledi.</p>

  <p>Gözlerimin içine kadar kızardım, ama yine de dediklerini yaptım. Bu kez yüzükoyun yattığı yatakta, dişlediği yastığa lehimlenen dudaklarını aralayan sessiz, cansız iniltiler değildi; kalçalarına yaslanıp, boşalmamı istediği yere yavaş yavaş girerken, parmaklarım yerleştirdiği ıslaklığının içinde geziniyordu. Beni içine çektiği zevk kuyusunda art arda sarsılırken ben de onun kadar yüksek sesle bağırdım.</p>

  <p>Otuz iki yaşındayım; daha kadın bedeni, kadınlarla sevişme konusunda öğrenecek çok şeyim var... Sırtüstü devrildiğim yerde soluk almaya çalışırken bunları düşündüm. Harika bir kızı az önce –daha önce hiçbir kadını becermediğim bir şekilde– becerdim, yarın bin beş yüz dolarım olacak ve midem bulanmıyor... Ardından da bunları... “Nasıldı?”</p>

  <p>O göğüslerini kremleyememişti, ama halinden memnundu; neredeyse mutlu. Geçen seferkinin aksine bu kez kendisini öne alarak sevişmişti. Edepsiz yaratıcılığını öven bir sesle, “İyiydi,” dedim. “Çok iyiydi.”</p>

  <p>Kapıldığımız hazlar tenimizi saran nem gibi buharlaşınca, ikimiz de yeniden öğrenmek istediklerimizin peşine düştük.</p>

  <p>Dilek, “Seni kullanıyor,” dedi, Bibi’yi kastederek “Ama ileride, olay büyüyünce başka şansların da olabilir.” Yüzüne baktım. Onun da planları vardı. “Bibi medyada tek değil.”</p>

  <p>“Öyle,” dedim. “Şu başını kazıtan adam, karşılaştığımız gece yanında olan, o ne oldu?”</p>

  <p>“Sepetledim.”</p>

  <p>İstediğini istediği zaman sepetleyebilen biri gibi bakıyordu. Çocuksu bir kibri vardı. İnandığıma karar verinceye kadar öyle baktı; sonra gülümseyip yataktan kalkarak odadan çıktı; geri döndüğünde elinde dolu iki kadeh vardı. Yanıma oturdu; uzattığı kadehi aldım. “Biliyor musun, gözlerin çok güzel.”</p>

  <p>“Kızıl saçlıların gözlerimi beğendiğini biliyorum,” dedim.</p>

  <p>Öteki kızıl saçlıyı merak etmedi. “Birlikte olursak çok şey başarabiliriz.” ‘Çok şey’den neyi kastettiğini sormayı düşündüm, ama ses beni uyardı: ‘Hakkında konuşulmak...’ Gülümsedim. Dilek, onun dilinde gülümsemek evet demekmiş gibi atıldı. “Bence iki üç hafta bekle, olay iyice olgunlaşsın, sonra hangi televizyon programına katılsan en azından bir onluk kaparsın.” Onluk! Yine ses açıkladı: ‘On bin dolar...’ İşaret edince kadehimi uzattım; kadehini benimkine dokundurdu. “Ne dersin?”</p>

  <p>“Belki evet derim,” dedim. “Ama işbirliği yapacaksak önce birkaç soruya cevap vermelisin.”</p>

  <p>Neden Ercü’yle ilgilendiğimi bir türlü anlayamadı. Zaten ben de anlatmadım. Nihan’ın cevaplarını öğrenmemi istediği soruları sordum. Türk Hava Yolları’yla uçmuşlardı. Tarihler? Emin değildi; hatırlamıyordu. Sonunda Hyde Park’da çektirdiği fotoğrafın üstündeki tarih imdadına yetişti. 18 Mart’ta gidip, 22’sinde dönmüşlerdi. Otel sorun olmadı. Çünkü hatıra olarak bir sürü kibrit almıştı yanına. Yatağının yanındaki komodinin çekmecesinden çıkardığı, üzerinde adres ve telefon numarası yazılı küçük mavi kutuyu uzatırken endişesiz bir sesle sordu. “Karısına mı gammazlayacaksın?”</p>

  <p>“Hayır,” dedim. “Gammazlama yok.”</p>

  <p>“Peki, bana bir zararı dokunur mu?”</p>

  <p>Hem başımı, hem de kaşlarımı kaldırdım. Başkası olsam, beni de sepetlerdi, ama o ‘konuşulan kadın’ olmak istiyordu. Boş kadehini gösterdi. Başımı salladım. Bir kez daha sevişecek gücüm kalmamıştı; ona da böyle dedim. Göğüslerini sordu; “İkisi de güzel,” dedim. Bir ara büyütmeyi düşünmüş, ama ameliyattan korkuyormuş. Hem dini inançları da buna engelmiş. Ağzım açık ona bakakaldım. İstanbullu’ymuş, ama ailesinin kökleri Konya’ya uzanıyormuş. İki yıl öncesine kadar her ramazanda oruç bile tutarmış.</p>

  <p>Getirdiği dergilere, ajanslar için çektirdiği fotoğraflara baktıktan sonra, saat üçe gelirken uyuduk. Soyadı Solmaz’dı; Nihan’a söylemek üzere aklımın bir köşesine yazdım. Disk çaları kapatmadı. Tanımadığım bir kadının ince sesiyle birlikte uyuduk.</p>

  <p class="bas2">4</p>

  <p>Sabah saat onda gözlerimi açtım. Dilek, kulaklarında tıpa vardı –gözlerinde de maske– uyuyordu; yataktan kalktığımı fark etmedi. Giyinip sokağa çıktım. Bulutsuz, berrak bir gün vardı önümde. Midemi yokladım; iri solucan uykudaydı. ‘Vicdansızlık en iyi uyku ilacı...’ Başımı salladım. Ses, benim gibi, arada akıllı laflar ediyordu.</p>

  <p>Vapura binerken gazete aldım. Bibi’nin köşesinde mayolu kocaman bir resmim vardı. Gazeteyi hemen kapattım ve ancak dakikalar sonra Kadıköy’e yaklaşırken tekrar açtım. Bibi, Boğaz’da güneşlenerek geçirdiğimiz öğleden sonrasını anlatıyor ve haberi veriyordu: Sürpriz ve fotoğrafların devamı Pazar’a... Midemdeki o şey kımıldayınca gazeteyi yana bıraktım.</p>

  <p>Daha merdivenlerden antreye adımımı atmıştım ki, Kadir’in kapısı açıldı. Saatlerce gözetleme deliğinin başında beklemiş olmalıydı. Hemen konuşmaya başladı. Sabırsızlığı sesini tel gibi inceltmişti.</p>

  <p>“Çıkar şu şapkayı. Az kalsın tanımayacaktım.” Öfkeliydi de. “On iki saat demiştin. Yirmi dört saat oldu; hanımefendiden hâlâ haber yok. Yer yarıldı dibine geçti sanki.”</p>

  <p>Kolumdan tutup beni dairesine doğru sürüklerken sordum. “Ne yapmamı istiyorsun?” Soruyu duyunca durdu. Yolun sonu... Ne yapacağını bilmiyordu; alacağı cevaptan ötesini düşünmemişti. Onu zorlamamalıyım, ölecek, diye düşündüm; “Peki,” dedim. “Hadi gel.”</p>

  <p>‘Vicdanın yok,’ diye araya girdi ses; ‘unutma!’ Kadir kendini koltuğa atınca karşısındaki sandalyeye iliştim. “Hastanede de mi yok?”</p>

  <p>“Hiçbir yerde,” diye mırıldandı. “Ne hastanede ne de evde... Selim’e sordum, onu da aramamış. Cep telefonu da kapalı... Beni terk etti.”</p>

  <p>“Belki sakin bir kafayla karar verebilmek için bir yere gitmiştir,” dedim.</p>

  <p>Başını salladı. “Öleceğimi öğrendi, ama bana koşmadı... Eğer...”</p>

  <p>Devam etmeyince ‘eğer’i bıraktığı yerden aldım: “Eğer ona seçme hakkı verdiysen, sonuçlarına da katlanmalısın.”</p>

  <p>“Bunu bana nasıl yaptı?”</p>

  <p>Evham! O bulaşıcı yaşlılık hastalığına yakalanmış olmalıydı. “Ne yaptığını bilmeden, nasıl yaptığını bilemem; öyle değil mi?”</p>

  <p>Yüzüme baktı, sonra, “Öyle,” dedi.</p>

  <p>Öyle’de kaldık. Ben sigara yaktım, o istemedi. İhanete uğramış gibi bakıyordu. Ömrünün sonunda karşısına çıkan aşk, ölümünü unutturmuş, önüne geçmişti. Sıkıntıyla baktım. Kendisi olmaktan vazgeçmişti. Çok şey söylememiştim; topu topu üç dört cümleydi hepsi, ama söyleyebileceklerim bu kadardı. Sustum. İmdadıma zil sesi yetişti. Ben daha doğrulmadan Kadir kapıya varmıştı bile.</p>

  <p>Gelen Mine değil, Selim’di. Salonun ortasına kadar dik adımlarla yürüdü. Gözlerine bakmadım. O kimseye bakmıyordu; gözleri her zamanki gibi ayak uçlarındaydı. Hemen konuşmaya başladı: Okuya okuya ezberlediği bir ilanı tekrarlar gibiydi.</p>

  <p>“Melek’i ikna etmelisiniz, yoksa Mehmet’i bırakıp Eskişehir’deki akrabalarının yanına gidecek; dün bütün gece Umut’un telefonu çaldı. Yakında Zilan’la evleneceğim. Ulviye onlara ilişmekten korkuyor...” Sonra sözlerini noktaladı. “Seçimler olacak...”</p>

  <p>Oylamayı duymuştu. “Ya Mine?” dedim.</p>

  <p>“Bence her şey yolunda. Yarın gelecek.”</p>

  <p>Yan gözle Kadir’e baktım. Haber onu heyecanlandırmıştı. “Emin misin?” diye atıldı.</p>

  <p>Selim, “Eminim,” dedi. Tekrar bana döndü. “Telefon uzaktan geliyordu.”</p>

  <p>Sigaramı söndürdüm. Birisi ölüm ülkesine adım atmak üzere olduğunu unutup duran bir çatlak, ötekisiyse kendi kazdığı kuyuya düşüp sonra tekrar çıkan bir çılgındı. Üç gün önce olsa, onları akrabam olarak bağrıma basardım, ama durum değişmişti. Ben cehenneme teslim olmuştum, onlarsa hâlâ düştükleri yerde sırtüstü yatıyorlardı. “Ben gidiyorum,” dedim.</p>

  <p>“Melek ne olacak?”</p>

  <p>“Onunla Mine konuşsun,” dedim, Selim’e. “Nasılsa gelecek.”</p>

  <p>Sonra eve döndüm. Mutfakta bayatlamış bisküviler vardı; salona döndüğümde Aysel aradı. Beni akşam saat sekizde Taksim’den alacaklarını söylemek için telefon etmişti. “Ceket giymeyi, şapka ve gözlüğü unutma...”</p>

  <p>“Unutmam,” dedim.</p>

  <p>Dilek’i aradım. Yeni uyanmış. “Keşke yanımda olsaydın,” dedi.</p>

  <p>“Keşke,” dedim. Biraz konuştuk. Sepetlediği erkek arkadaşının galerisine uğrayıp kullanması için ona verdiği arabayı bırakacakmış... “Sana araba alamam,” dedim.</p>

  <p>Güldü. Hakkında söz edilen kadın olmak için her şeye razıydı: Fakirliğe bile. Konuşmanın ardından koltuğa oturdum. Gece boyunca arayan kimdi? Uysal merakımı aşındırarak bedenimi ele geçirmeye hazırlanan uykuya teslim olurken bunu düşünüyordum.</p>

  <p>Garip rüyalar gördüm. Çoğunda V vardı. Sonra İsrafil’in borusu çaldı; doğruldum ve önümde beliren gizli geçitten gün ışığına çıktım. Kapının zili bir kez daha çalmıştı.</p>

  <p>Antredeki karanlığı emen Zeynep’i zorlukla seçtim. Işık Tanrıçası’na dönüşmüştü. Onu görebilmek için gözlerimi birkaç kez açıp kapamam gerekti. Arkasındaki koyu karanlığın içinde İsmail ve Yusuf vardı. Kenara çekildim; içeri girdiler. Yusuf küçük bir bavul taşıyordu. “Patronu yakaladılar,” dedi, elindekini yere bırakınca. Zeynep’e döndüm. “Polisler,” diye açıkladı. “Bizi bekliyorlardı.”</p>

  <p>“Nerede?”</p>

  <p>“İkinci depoda.”</p>

  <p>Sanki birinciyi biliyormuşum gibi konuşan İsmail’e baktım. Kaşları oynuyordu. Yusuf bavulu masanın üstüne koydu. Açıklamayı yine Zeynep yaptı.</p>

  <p>“İçinde disketler ve belgeler var. Evini arayabilirler. Patron dönünceye kadar sende kalacak.” Büyük hasır çantasını açtı ve içinden çıkardığı beze sarılı bir paketi uzattı. “Bu da.”</p>

  <p>“Tabanca bizde kalsın!”</p>

  <p>Zeynep, İsmail’i geri iterek bağırdı. “Hayır, dedim sana.”</p>

  <p>Meydan okuyan iki düşmanı andırıyorlardı. Tartışmayı duymamış gibi silahı aldım. Üçü de yorgundu; ürkek gözleri bütün gece uyumadıklarını ele veriyordu. İsmail, Zeynep’e yaklaşınca Yusuf araya girdi. İsmail, hâlâ Zeynep’e bağırıyordu. “Eğer zenginlik silahla korunuyorsa, zenginliği silahla ele geçirmeye kalkışmanın nesi yanlış?”</p>

  <p>“Patron silah yok dediyse, silah olmayacak.”</p>

  <p>“Eğer dün gece silahı kullansaydık, bekçiyi sustururduk. O da yakalanmazdı.”</p>

  <p>“Susun!” İkisi de bana dönüp sustular. “Yukarıda her söylediğinizi duyan birisi var,” dedim.</p>

  <p>Zeynep, seviştiğimiz gün çalan zili hatırlamış gibi sesini alçalttı. “Bir şeyi açıklığa kavuşturalım. Patronu yakalamadılar; o, biz paçayı kurtaralım diye öne çıktı.”</p>

  <p>Sigara yaktım. Nihan eğer Zeynep’in dediği gibi davranmışsa, bu oldukça garipti. ‘Öyle’ dedi ses, ‘çok garip’. Reis, çetesini kurtarmak için kendisini feda etmiş! “Ya Orhan?” dedim. “O nerede?”</p>

  <p>“Dağa çıkmıştır ya da...” Üçümüz de ona dönünce Yusuf kendini savunur gibi ötekilerinde duyduğu kuşkuyu seslendirdi. “Ne öyle bakıyorsunuz? Siz de bu kadar saattir ortaya çıkmamasını garip bulmuyor musunuz?”</p>

  <p>“Orhan, Patron öl dese ölür.”</p>

  <p>Tartışma uzamaya yüz tutunca onları bir kez daha susturdum. Zeynep, olanları özetledi: Gece, piyasada uzun zamandır bulunmayan pahalı ilaçları, imal edildiği yerden alıp, kenar mahallelerdeki sağlık ocaklarının kapısına bırakmak için girdikleri ilaç fabrikasında tuzağa düşürülmüşlerdi. Nihan, karşılarına çıkan bekçiyi susturmak için silaha sarılan İsmail’i engellemiş, adam bağırarak yan binadaki polisleri çağırınca da, polisleri fabrikanın ikinci katına çekerek, ötekilerine kurtulmalarına yetecek zamanı kazandırmıştı. Üçü ayrı ayrı yollardan kaçarak eylem için çaldıkları arabanın yanında buluşmuşlardı. Orhan’a gelince, fabrikadan çıkarken arkalarında olmasına rağmen, otoparka ulaştıklarında ortadan kaybolduğunu fark etmişlerdi. İki saat sonra ikinci noktadaki buluşmaya ise ne Orhan, ne de Nihan gelmişti.</p>

  <p>“Belki Orhan değil, V’ydi,” dedim.</p>

  <p>Aptalca bir laf etmişim gibi üçü de birbirlerine baktı. Zeynep, “O olamaz,” dedi, kesin bir sesle. Ardından, “Patrondan ses çıkıncaya kadar ortadan kaybolacağız,” diyerek sözlerini tamamladı.</p>

  <p>Tabancayı konsolun üst çekmecesine koydum. Kahve yaptım, içtikten sonra beşer dakika arayla evden çıktılar. Bir vicdanım yokken bu aptalca oyuna karıştırılmama neden izin vermiştim? ‘Nihan’ı istediğinden...’ dedi ses. Başımı salladım. Dilek’e dilediğimi yapabilirken neden onu isteyeyim? Hayaletin izini sürmesine yarayacak bilgiler belki de hiç işine yaramayacaktı artık. Onu özleyecek miydim? Belki, ama boyumu aşacak işlerden uzak kalacağımı düşünmek rahatlatıcıydı.</p>

  <p>İsmail’in getirdiği bavulu açtım. Dediği gibi disketler vardı; birkaç da kitap. En üsttekini açtım. Bazı sayfalarda altları çizilmiş satırlar gözüme çarptı.</p>

  <p><i>“...Cizvitler Türkiye’de ilk misyoner okulunu açan gruptur. 18 Kasım 1583’te Karaköy’de açılan bu okul bugün de Saint-Benoit Lisesi adıyla faaliyetini sürdürmektedir... Kanuni tarafından Rodos’tan kovulan Malta Şövalyeleri Türklük’e ve İslamiyet’e kökten karşı bir örgüttür. Ancak ölümünden bir yıl önce bu tarikat Turgut Özal’a özel statü sağlayarak onursal üyelik beratı vermiştir... Vatikan’a bugün Opus Dei (Tanrının İşleri) örgütü hakimdir. Bu örgütün dünyada sayısız üniversitesi ve okulu vardır. (Nihan, parantezin içine bizde de benzeri bir örgüt var diye yazmıştı)... Papa II. John Paul, 21 Şubat 1998’de sessizce iki in pectore, yani GİZLİ KARDİNAL atamıştı. İN PECTORE gizli hizmetlerde çalışan ve fakat kendi ülkesinde kimliği gizlenen başka dine mensup kişilere verilen payedir. Bunlardan birisinin Çin’de, ötekisinin Orta Doğu’daki bir ülkede iktidar ve sermayeyle iç içe olarak yaşadığı düşünülmektedir... Priory of Sion. Bu örgüt tarihte sonradan çok ünlü olmuş kişileri önceden tespit etmiş ve yetiştirmiştir...”</i> Burada bir parantez daha vardı: (Bizdeki vakıf ve burs sistemi gibi.)</p>

  <p>Hayalet! Peşinde olduğu oydu. Sadece basında değil, kitaplarda, satır aralarında da arıyordu hortlağını. Kitabı içine koyduğum bavulu yatak odasına götürdüm. Sonra duş alıp, tıraş olmadan evden çıktım. Sıcak bir gün değildi; canlı bir kalabalığın karınca dizileri gibi yürüdüğü Taksim’e vardığımda serinlik artmıştı. Küçük kentlerin geceleri kendilerine aittir; büyüklerinkilerse herkese. Başkalarına cömertçe dağıttığı gecelerinden birisini bile bana vermemiş böyle bir kent, soğuk bir akşama hazırlanıyordu.</p>

  <p>Ortalık günbatımının ardından yakılan kızılımsı ışıklarla yeniden aydınlanırken, Bibi ve Aysel gelinceye kadar kendini benden esirgeyen kentin kalbinde hızlı hızlı küçük turlar attım; sekizi çeyrek geçe geldiler. İkisi de uzun, siyah gece elbisesi giymişti. Öne, şoförün yanına oturdum. Bibi gergindi, tiz sesle emirler yağdırıyordu. Az sonra sıra bana da geldi: “Şapkanı biraz öne eğ; fotoğrafını çekerlerken ne yapacağını biliyorsun, değil mi?” Başımı, çenem göğsüme değecek kadar eğdim. “Aferin... Aysel!”</p>

  <p>Aysel omzuma dokununca geri döndüm. Elinde bir zarf vardı; Bibi anlaşmanın şartlarına uyuyordu; zarfı aldım. “Sağ ol,” dedim.</p>

  <p>Bibi, tören ve kokteylin yapılacağı salona kadar Aysel’le konuştu. Yarından sonraki yazısında Dadı’nın maillere vereceği cevapları tartışıyorlardı. Arkama yaslanıp kolumu ceketimin cebindeki zarfın üstüne bastırdım. Cebimde para olması olup biteni doğruluyordu: İki haftada hayatım değişmişti; bunu Nihan’a borçluydum. Sanırım bu yüzden onu düşünmeye başladım. Saçma sapan düşünceler geliyordu aklıma; içinde bulunduğu duruma uymayan düşünceler: Gece elbisesi ona yakışır mı? Giyecek olsa hangi rengi seçerdi? Sevişirken ses çıkarır mı, yoksa sessizliğin koynunda mı devirirdi dağları?</p>

  <p>Bir süre sessiz kalıp kendime doğru büküldüm; ne heyecan ne de sükûnet vardı içimde. Midem? Hâlâ uysaldı. Bir ara gözlerimi kapayıp Dilek’i, erkeklere yönelik yeteneklerini sergileyişini –hiçbir ayrıntıyı atlamadan– hatırlamaya koyuldum. Daha sonra Bibi’nin sesi yükseldi: “Ne oyalanıyorsun?”</p>

  <p>Gözlerimi açtım; gelmiştik. İkisi de arabadan inmişti. Ben de indim.</p>

  <p>Salon kalabalıktı; içeri girerken patlayan flaşlara başımı eğerek karşılık verdim. Bibi, uzak, egzotik ülkelerde ele geçirdiği köleleriyle Roma’ya dönen muzaffer bir komutan gibi yanımda kararlı adımlarla yürürken sürekli gülümsüyor, arada bir durarak çevreyi saran kalabalığın içinden seçtikleriyle kucaklaşıp öpüşüyordu. Tören yürüyüşü boyunca onu seyrettim. Farklıydık: En azından ileriye bakışımızda: O büyük, bense küçük şeylerin içinde arıyorduk başarıyı.</p>

  <p>Zafer yürüyüşü kalabalığın sonuna varmamıza birkaç adım kala bitti. Tıpkı okun ete saplanması gibi önce hızla ilerlemiş, yumuşak dokunun ardından kasların direnişiyle yavaşlayarak durdurulmuştuk.</p>

  <p>“Rembrandt resim yaparken öldü. Gözleri açıktı ve gülümsüyordu.” Arkama döndüm. Çok zayıf, kara kuru bir adam, bana bakıyordu. Onu görünce kası da geçip kemiğe dayandığımızı anladım. Adam cevap vermeme fırsat vermeden devam etti: “Köylüydü; aşkı tanımıyordu. Bu yüzden ona sıkıntı çektiren ilk kadınla evlendi.” Gülümsemesi öyle inceydi ki, dudaklarının ucunda belirsizleşiyordu. “Pek de yanılmış sayılmaz: Aşk da son tahlilde sıkıntıdan başka nedir ki?”</p>

  <p>“Bilmiyorum; aşık da evli de değilim,” dedim.</p>

  <p>“Ben de ressam değilim.” Yandan, örste çekiçle dövülmüş kadar ince görünüyordu. Bir metal levhayla konuşuyor gibiydim. “Sıkılıyor musun, utanıyor musun?”</p>

  <p>Kim olduğumu biliyor... Bu keyfimi kaçırdı. “Sadece şapka ve gözlük takıp paramı alıyorum,” dedim.</p>

  <p>Adam, elinde yarısı boşalmış kadehle az ötede Bibi’yle konuşan elli yaşlarında, beyaz saçlı bir başka adamı gösterdi. “O da parasını alıp işini yapıyor, ama fiyatının senden pahalı olduğuna eminim.”</p>

  <p>Adamın küçümsemesinden payıma düşene aldırmadan, “O kim?” dedim.</p>

  <p>“Ötekilerden.” Adam, ne onları ne de ötekileri tanıdığımı anlayınca açıkladı. Aktör olsa mutsuzluğu iyi oynardı. “Günümüzde iki çeşit gazeteci var. Türk lirasıyla büyüyenler ve para birimimizi dolar sananlar... O dolarla beslenir; şimdiki görevi Irak’ta çıkacak savaşın çıkarlarımıza uygunluğunu anlatmak. Bizi savaşa katılmamız için ikna etmek. Oysa on gün öncesine kadar geleceğimizin Avrupa Birliği’nde olduğunu haykırıyordu yüzümüze.”</p>

  <p>“Şimdi fikrini mi değiştirdi?” dedim.</p>

  <p>Adam benimle konuşurken gözlerini Bibi’yle beyaz saçlının üstünde tutuyordu. Belki sarhoştu; belki de kendini çabuk tüketmiş birisiydi.</p>

  <p>“Amerika mı, Avrupa mı?” Kısa bir süre kararsız kalmış gibi sustu. “Seçmek zorunda kalırsa bence Amerikalıları seçer.” Sonra öfkeyle ekledi: “Soylu olana, soyluluğa düşman bunlar. Ama o soysuz bile sayılmaz. Çünkü soysuzluk da bir inanç gerektirir.”</p>

  <p>“Ya sen?” diye sordum. “Ne yapıyorsun?”</p>

  <p>“Casus değilim. Hükümet devirmekle bir ilgim yok. Müslümanların parasıyla da beslenmiyorum. Savaştan da hoşlanmam. Çay ve simit hikâyesini duymuşsundur; işte o nesilden birisi...” Art arda sıraladığı cümlelerden sonra nokta koyar gibi başını sallamayı ihmal etmiyordu. “Her şey mide bulandırıyor. Buna şapkan ve gözlüklerin de dahil.” Elini kaldırıp omzuma koydu. Şimdi Bibi’ye bakıyordu. “İnan bana, basın eskiden bu değildi... Türkiye de bu değildi.” Eli şaşılacak kadar ağırdı; sanki bütün bedeni avcunda toplanmıştı. Rahatsız edici birisi: Konuştuğunda hayatımızda neyin eksik olduğunu anlıyorduk. “Rembrandt’ın resimleri, Tolstoy’un romanları olağanüstüdür. Çünkü ikisi de yalan söylemeyi bilmiyordu. Bence önemli olan bu.”</p>

  <p>Işığın ruhunu ele geçiren Rembrandt’ın akrabası olmayı seçmiş ince adam bunları söyler söylemez işini bitirmiş gibi uzaklaştı. Yürürken yalpalamaması şaşırtıcıydı. ‘Gittiği yere kendisini götürmeyen birisi...’ Ses böyle dedi; ben! Üstü başı temiz olmasa, V konuşuyor derdim. Birkaç adım atıp sahibeme yaklaştım. İnce adamın casus dediği beyaz saçlı, kendini anlattıklarına kaptırmış, yüzü sıkıntı bulutlarıyla kaplanmış Bibi’ye doğru eğilmişti.</p>

  <p>“Amerika’nın Irak ve Saddam’la ilgili planlarının arasında Türkiye’de kendisine daha yakın duracak bir iktidar isteği var. İşte bu yüzden Ecevit hükümeti tasfiye olacaktır...” Adam bakınca ben de başımı salladım. “Zaten önce kriz ve af, şimdi de hastalığı... İşi bitti diyebilirsin...”</p>

  <p>“Öyle görünüyor,” dedi Bibi.</p>

  <p>“Bu kez askerlerden de yardım alamaz. Çünkü askerlerin stratejik müttefiki Amerika’dır ve Amerikalılar dar milliyetçilik güden bir hükümet istemiyorlar Türkiye’de. Şimdi gündemde Orta Doğu’nun büyük aktörlerce yeniden dizayn edilmesi var.”</p>

  <p>Hiç dostu olmamış: Kendine inanmak isteyen ve bu inancını her karşılaştığına doğrulatmak isteyen birisi gibi bakmasından çıkardım bunu. Sözlerini tamamladıktan sonra da bakışlarını üstümde tuttu. Korkaklar gibi onay bekliyordu; sadece kendisiyle beslenen, sadece kendi içine kök salmış birisi... “Aslında Ecevitler’i severim,” dedim. “Karısı olmasaydı hâlâ hapiste çürüyordum.”</p>

  <p>Bibi hemen, “Evet,” dedi. “Cinayetten yatıyordu.”</p>

  <p>Adam, söylediklerimize inanmamış gibi gülümsedi, ama yanımızda kaldığı birkaç dakika boyunca bir daha aynı konuya dönmedi. Uzaklaşınca, Bibi koluma vurdu. “Aferin bize. Birinden kurtulmak istedik mi bu numarayı yapalım, oldu mu?”</p>

  <p>Gülümsüyor, bir yandan da gizlemeye kalkışmadığı kışkırtıcı tavırla kolumu hafif hafif okşuyordu.</p>

  <p>Parmaklarını işaret edip, “Hoşuma gidiyor,” dedim. “Haberin olsun.” Elini geri çekmedi. “Ne o, işle oynaşı karıştırmaya mı karar verdin?” Cevabı gülümsemesi veriyordu: İstediğimi yaparım. Onu uyardım. “Bir sevgilim var.”</p>

  <p>“Bence sakıncası yok, olsun. Ama onunla ortalığa çıkarsan, bir yerde görünürsen, yarattığım gibi yok ederim seni. Bir gecede; anladın mı?” Başımı eğdim. Elini o zaman çekti. “Güzel. Bu iş bitinceye kadar dişini sık.” Birbirimizden uzaklaştık Aysel yanında uzun saçlı, yakaladığı herkesin yanağını sıkarmış gibi bakan esmer bir kadınla yanımıza yaklaşıyordu. Bibi telaşla, “Buradan uzaklaş,” dedi. “Yılışık sana çengel atmaya niyetli...”</p>

  <p>Yılışık bana çengel atmadan oradan uzaklaşıp dans eder gibi salınan kalabalığın arasına çekildim. İçki de buldum. Bir süre kendi başıma içtim. Bana gülümseyerek selam verenlere ben de selam veriyordum. Geniş, ama yapay bir kardeşlik denizinin ortasındaydım. On dakika kadar sonra, dalgaların üstünde tatlı tatlı inip çıkarken arkamdan kalın, tanıdık bir ses yükseldi. “Demek yeni balon sensin?”</p>

  <p>Geriye döndüm. Üç dört kişinin arasında durmuş, elini kolunu sallayan iri yarı bir adamdı konuşan. Bir patatesle bir gorilin çiftleşmesinden doğmuşa benzeyen bu garip görünüşlü adamı önce tanıyamadım. Sonra sesi öne çıktı ve karşımdaki yüzü şişik adama bir isim buldu: Selami Balat! Ünlü televizyoncuyu böyle hatırladım. Elinde dolu tutmayı sevmediği belli olan büyük bir kadeh vardı. Yanındaki kadın yüzümü iyice inceledikten sonra başını sallayarak onu onayladı. “Evet Selami abi... Bu o, Dadı.”</p>

  <p>Selami Balat, geride kalmalarını işaret ederek yanındakilerden ayrılıp yaklaştı. Kulağıma eğilince yoğun bir alkol kokusu yüzümü yaladı. “Bir beşlik!”</p>

  <p>Beşlik! Bu kez beş bin dolar demek istediğini anladım. Karşımda Bibi ve beyaz saçlının diliyle konuşan –ötekilerden– birisi vardı. Biraz bekleyip sordum: “Karşılığında ne istiyorsun?”</p>

  <p>Yüzü daha da genişledi. Gülümsemesi onu annesine mi, yoksa babasına mı benzetiyordu, çıkaramadım.</p>

  <p>“İtiraf...” dedi. “Senden istediğim o Betül denilen karının bu işi nasıl baştan aşağı düzmece bir mizansenle kotardığı... Psikoloji Merkezi falan filan uydurmaca... Programıma çık, bu iş nasıl gelişti, anlat. Açıkla!” Tekrar güldü. Galiba daha çok patatese benziyordu. Ama asıl garip olan sağ elinin hareketleriydi: Konuşurken, avcunu yukarı dönük tutarak, karnından dışarıya doğru, yere tohum serper gibi savuruyordu. “Elin ayağın düzgün. Bakarsın, seni televizyon yıldızı yaparım.”</p>

  <p>“Desene her şey elinde.” Selami Balat bu kez bir adım gerileyip’, ellerini iki yana açtı. Tohum ekmeyi bitirmişti. “Peki, Bibi’ye verdiğim söz ne olacak?” dedim.</p>

  <p>“Boş geç... Betül boş bir hayal; çok geçmeden kaybolacak. Onu Cantürk yarattı. Halkımızın balık etinde, açık tenli kadın becerme umudunu gıdıklamak için tasarlanmış bir proje o.” Kimse tarafından yaratılmamış, kendi kendisini tasarlamış birisi gibi bakıyordu; o, bütünüyle Selami Balat’ın eseriydi. Yine de özgüvenini iradesinden değil, iri bedeninden aldığını düşündüm. İçki kokusunu birlikte sürükleyerek tekrar yaklaştı. Sol elini uzatıp çenemden tuttu. Konuşurken karşısındakine tuzak kuran birisi olduğunu ele veren patlak gözlerini gözlerime dikmişti. “Sen doğru tarafı seçebilecek birisine benziyorsun.”</p>

  <p>Elini iterken, “Belki seçerim,” dedim. “Tabii doğru taraftaysan.”</p>

  <p>Eğer bu herifle biraz daha konuşursam midem tekrar bulanacak... Böyle düşündüm. Ses –adetinin aksine– araya girip cevap vermedi. Sanırım herifin önerdiği para yüzünden dili tutulmuştu. Selami Balat’a gelince, o, sözlerimi ününe yönelik bir küçümseme gibi aldığından olacak, öfkeli bir sesle önemini anlatmaya koyulmuştu.</p>

  <p>“Beni tanımıyorsun sen aslanım. Ben kimim, biliyor musun? Ben...” Kendini merkeze alıp eliyle geniş bir daire çizdi. “Ben etrafta temsilcilerini gördüğün basını ve medyayı demokratikleştiren bir savaşçıyım. Bir şövalye... Sözü seçkinlerin elinden alıp halka, varoşlara, bu kentin nüfusunun çoğunluğunu oluşturanlara teslim ettim... Etrafa bir bak: Reklamlara, şarkılara... Ne görüyorsun?” Sustum; çünkü cevabı o biliyordu: “Dün nasıldı, bugün nasıl? Artık seçkinlik zırvalarına son; züppelik, bilmişlik yok... Söz varoşların; sıradan insanların...” Kibirli içtenliği, sevimsizliğine bıçaksı bir keskinlik ekliyordu. Etkileyiciliğinin sırrı bu olmalıydı. “Oscar Wilde, herkes çamurun içindedir, ama ben yıldızlara bakıyorum, demiş. Ben Selami Balat, ayaklarıma bakıyor ve bununla da iftihar ediyorum.”</p>

  <p>Yoksullara kürsü sağlamış bir savaşçı! Varoşların şövalyesi. Acaba onları seviyor muydu? Dikkatle adamı süzdüm. İtici ve gürültücü övünmesi gorilden çok hindiyi andırıyordu. Palavracının tekiydi. Yoksullar bir tarafa, karşımda kimseyi sevmemiş, hatta sevmeye kalkışmamış birisinin durduğuna kalıbımı basardım: Üzerinden atlayamayacağı kadar büyük laflar eden, ama küçük adımlarla yürüyen bir sahtekâr.</p>

  <p>“Öyleyse çok para kazanmanın alçaklık olduğuna inanıyor olmalısın,” dedim.</p>

  <p>Çok şaşırdı. Tam bir patatesti şimdi. Yoksullardan yana olmakla, zenginlikten nefret etmeyi hiç yan yana getirmemiş, birlikte düşünmemiş olmalıydı. Belki de iki ayrı şeyi aynı anda düşünemiyordu. Aysel, kalabalığın arasından birdenbire belirip çıkmasaydı, benle başlayıp, yaptım ettimle devam eden bu konuşma belki daha da devam ederdi. Aysel –Bibi’nin rolünü devralmıştı– çocuğunu yabancılardan kaçıran öfkeli bir anne gibi kolumdan tutup beni Selami Balat ve ekibinin arasından çekip aldı.</p>

  <p>Bibi de öfkeliydi. “Nereye kayboldun?” diye tısladı.</p>

  <p>“Uzaklaş dedin, uzaklaştım.”</p>

  <p>İyi ki başkası değildim; olsaydım ve kendimi izleseydim, midem bulanırdı. Ses, ‘sus’ dedi. Ben de kolumu cebimdeki paranın üstüne bastırıp sustum. Bibi konuşuyordu: “Senden ne istiyormuş o görgüsüz yabani?”</p>

  <p>“İş teklif etti. Televizyondaki programına çıkarsam iyi para verirmiş...” Ses, ‘on bin de’ dedi. Başımı salladım. Bu çok olurdu. “Yedi bin beş yüz dolar,” dedim.</p>

  <p>“Alçak!”</p>

  <p>“Belki... Ama senden cömert,” dedim.</p>

  <p>Başını sallama sırası Bibi’ye gelmişti. “Seninle pazarlık edeceğimi sanma,” dedi.</p>

  <p>Az önce Selami Balat’ın yaptığı gibi, gözlerinin içine baktım. Yerlerimizi değiştirseydik?</p>

  <p>“Sen olsan ne yapardın?” Hemen cevap vermedi. Dürüstlüğü –kendinde değil– başkalarında sevenlerdendi. Güldüm. Tabii ki beni satardı. “Merak etme,” dedim, sesin ‘aptal,’ diye mızıldanmasına aldırmadan. “İki ay boyunca anlaşmamıza uyacağım.”</p>

  <p>Bibi, “Belki üç de olur,” dedi. Ses haklıydı; dürüstlüğümden yararlanacaktı.</p>

  <p>“Anlaşmayı uzatmak istersen yeni teklifle gelmelisin,” dedim.</p>

  <p>Güldü. Kararsız bir gülüştü bu. Ben de güldüm. Oysa benimki cesaret veren bir gülümsemeydi. Bibi yan taraftaki küçük gruba katılınca içkime döndüm. Sürekli biçim değiştiren kalabalığın içinde bir ara gözüme ince adam çarptı. Aysel’e sordum. Eski bir gazeteciymiş; sendikacı. “Dinozorun teki,” diye ekledi. “İşi gücü dürüstlük manifestosu hazırlamak, basın ahlâk ilkeleri üstüne vaaz vermek.”</p>

  <p>O da dürüstlükten modası geçmiş bir şeymiş gibi söz ediyordu. Gördüğüm en küçük, en çelimsiz, en ince dinozoru kalabalığın içinde bir süre izledim. Yalnız ve hüzünlüydü. Olağan yaşama inanmayan, bu tür yaşamın dışında kalmış birisi gibiydi. Nedense onu sevdim. Aklımı karıştırmadan, yüreğimle; öyle ona uzaktan bakarken. Rembrandt dediğinde neden ona And Dağları’nda, ağla güneşi yakalamaya çalışan o köylülerden söz etmemiştim? ‘İyi kazımamışsın...’ Sesti.</p>

  <p>“Ne oldu? Neden göğsünü tutuyorsun?”</p>

  <p>“Bir parça kalmış,” dedim, beni endişeyle süzen Aysel’e. “Ameliyat olmuştum da.”</p>

  <p>“Ameliyat mı, nerenden?”</p>

  <p>“Vicdanımdan,” dedim. Giderek bana kızıyor... Bakışlarından bunu çıkardım. Anlayamıyor, anlayamayınca da öfkeleniyordu. “Biliyor musun? Rembrandt ve Tolstoy hiç yalan söylememişler...”</p>

  <p>“İkisi de aptalmış o zaman,” dedi. “Yalan olmazsa nasıl yaşarız? Hayatımızı kolaylaştıran bir araçtır yalan.”</p>

  <p>Bibi o sırada geri geldi. Yüz hatları kalınlaşmış, aşağıya doğru sarkmıştı. Aysel’e bakmadan doğruca bana yürüdü. “Çabuk koluma gir ve gül!”</p>

  <p>Koluna girdim, ama gülmedim. Bibi, ortalıkta dolaşan garsonu çağırıp tepsiden iki kadeh aldı. Sert içki sevmediğimi söylememe kalmadan –önce dokundurarak, sonra da vuruşturarak– kadehleri yudumladık. Bir ara vücudunu benimkine yasladı; gereksiz kahkahalar atıyordu. Aysel’e baktım. Olup bitenin farkındaydı; sol tarafı işaret ediyordu. Dönünce Ercü’yü ve o edepsiz burnunu gördüm. Yanında çok şişman bir kadın vardı. Bibi’nin öyle birini kıskanması için budala olması gerekirdi. Sonra Ercü gibi bir adamla yatan herkesin budala olduğunu hatırlayarak gülümsedim.</p>

  <p>“Ne sırıtıyorsun?”</p>

  <p>Cevap vermedim; mantığını içgüdüsü boğazlamıştı. Bibi’nin içgüdüsünün peşinde bir süre Ercü’nün bizi görebileceği yerlerde gezindik. Onu güldürmek için kulağına eğilip Selami Balat’ın annesinin bir patates, babasınınsa goril olduğunu söyledim. Gülmedi; belki de gürültüden ne dediğimi duymamıştı. Bu arada ben kalçalarımın güzelliğiyle ilgili birkaç iltifat aldım. İkinci kadehin ortasında bir ara kendimi Bibi’nin o garip kahkahalarına eşlik ederken yakaladım. Ondan sonra sustum ve And Dağları’nı düşündüm. Ta ki ağzında sıcak çamur varmış gibi geviş getirerek konuşan ünlü işadamıyla karşılaşıncaya kadar.</p>

  <p>Adamın kuvvetli bir çenesi, ama hayal gücü yoksunu bakışları vardı. Kadir’in tanımıyla, biz budalaların bankalardaki paralarını ‘teşvik’ adıyla cebine atarak zenginleşenlerdendi. Siyasilerin beslemesi... Adam, Bibi’ye iltifat ettikten sonra –ancak Bibi’yi hayal kırıklığına uğratacak kadar kısaydı bu iltifat– çenesini geniş hareketlerle çevire çevire şikâyete başladı.</p>

  <p>“Memleket eyi idare edilmor...” Kriz yoksullardan çok onu vurmuştu. Ağzını doldurarak yeminler ediyordu: Bir gecede servetinin yarısını yitirmiş, “böyök para” kaybetmişti. “Ben...” Ü’leri ö, i’leri e olarak telaffuz ediyordu. “Deyeyim bir, sen de eki melyar dolar,” uçup gitmişti.</p>

  <p>Konuşurken, paralar tavana doğru uzaklaşan kuşlarmış gibi ardından ağlamaklı gözlerlerle elini sallıyordu. ‘Bir milyar dolarla kaç bebek, kaç yıl, her gün süt içer?’</p>

  <p>Sesin bana sorduğu soruya boş verip, ülkemizin en yoksul zengininin koluna dostça dokundum. İyi ki vicdanım yoktu; olsaydı ona acıyabilirdim. Hatta midem bulanabilirdi. Yine de adam, seçimlere gidilmesinin yararları konusunda ateşli bir nutka başladığında üzerine kusmanın nasıl olacağını düşünmedim değil.</p>

  <p>Patırtı kokteylin ardından yapılan törenle sona erdi; saat on bire doğru. Neredeyse salondaki herkes ödül aldı. Bibi’nin payına da iki büyük tabak düştü. Birisini Şişli’deki bir kız orta okulunun öğrencileri vermişti. On üç yaşındaki kızların oluşturduğu bir jüri... Bu, ama daha çok da Bibi’yle Aysel’in içten sevinci beni bayağı şaşırttı. Demek gençliğe inanıyorlardı? O zaman anladım: Popülerlik, toplumun budalalığıyla beslenen bir şeydi.</p>

  <p>Geldiğimiz arabayla geri döndük. Ben yine öne oturdum; onlar tabaklarla arkaya. Bibi neredeyse hiç konuşmadı. Bu haliyle Selami Balat’ın sözünü ettiği erotik projenin yıldızına pek benzemiyordu. Evliliği biterken yakalandığı hastalıktan hâlâ kurtulamamıştı. Taksim’de arabadan inip dolmuşla karşıya geçtim. Serinlik soğuğa dönüşmüştü; eve doğru yürürken cebimdeki dolarları düşünüp ısınmaya çalıştım.</p>

  <p>Apartmanın önüne gelince içeri girmeden önce ön cepheyi süzdüm. Kadir’in ışığı açık, Selim’in dairesiyse karanlıklar içindeydi. ‘Kadir öldükten sonra yıkılır,’ dedi ses. Nedense binanın da yaşlı dostum gibi ömrünü tamamladığını düşünüyordu. Otomata basmadan sessizce merdivenlerden çıktım; dairemin kapısını açtım, ama içeri girmeme kalmadan arkamdaki kapı aralandı. Kadir’i görmek için geri döndüm. Eşikteki ışıklı çerçevenin içinde yorgun, incinmiş ve küçülmüş bir kadın duruyordu: Nihan! Ona doğru bir adım attığımda arkasında bir totem gibi hareketsiz bekleyen Selim’in uğursuz suratını seçtim. Korkutucu gözleri, gelişimden nasıl haberdar olduklarını açıklıyordu.</p>

  <p>Nihan, onu kolundan tutuncaya kadar ne kımıldadı ne de konuştu. Arkasındaki büyücü tarafından uyutulmuş gibiydi. “İyi misin?” diye sorduğumda da cevabı o değil, Selim verdi.</p>

  <p>“Telefonun yine uzun uzun çaldı.”</p>

  <p>“İyi misin?” dedim tekrar. Nihan başını salladı. Selim’e döndüm. “Ya Kadir!”</p>

  <p>Selim, “Uyuyor,” dedi. Sonra “Yani sızdı,” diye düzeltti. “Arkadaşını kapıda kalmaktan ben kurtardım; telefonun çaldığını o da duydu. İstersen sor.”</p>

  <p>Konuştuğunda o korkutucu hava dağılıyor, karşısındakinde acıma duygusu uyandıran savunmasız birisi çıkıyordu ortaya. Nihan’ı –kolunu bırakmadan– karşı daireye geçirdim. Selim peşimizden gelmedi. Nihan, ancak koltuğa oturup, uzattığım sigarayı yakınca, duman donmuş dilini çözmüş gibi konuşmaya başladı. Yine de kurduğu cümleler kısaydı. “Disketler için geldim... Telefonlar riskli... Uykusuzum...”</p>

  <p>Sözlerinin ardından kesik kesik öksürmeye başladı. Çok öfkeli! Ellerini karnına bastırmıştı: Midesi de ağrıyor. Yemek yememiş olmalıydı.</p>

  <p>Şapkamı çıkarıp mutfaktan su getirdim; istekle içti. Sonra bir paket hazır çorba buldum, sıcak suyla karıştırdım; onu da içti. Gözleri koyulaşmıştı; yaşamın ışığı soluklaşmış... “Sana kötü mü davrandılar?” Başını salladı; öyleyse? “Ne oldu?”</p>

  <p>“Tuzağa düşürdü...” Başını önüne eğdi. Bir köylü gibi –gizlemeden– acı çekiyordu. Sormama kalmadan, “Orhan,” dedi.</p>

  <p>Yanına oturdum. İhanetin ‘etmek’ kısmını bilen bedeni, şimdi ‘edilmeyi’ öğreniyordu. Gizli bir titremenin eline geçmişti. Omuzlarını tutmama karşı koymadı. “Nasıl serbest kaldın?”</p>

  <p>Yine “Orhan,” dedi. Ardından açıkladı. “Askerler, her şey çok önceden planlanmış; ta başından. Yanıma yerleştirmişler onu.” Askerler! Geriye çekildim. “Tuzağı kuranlar onlar...”</p>

  <p>Susunca kaldığı yerden devam ettim: “Ama polis seni bıraktı, öyle değil mi?”</p>

  <p>Başını sallıyordu. “Bedeli var... On ay önce geri çevirdiğim işi bu kez yapacağım.”</p>

  <p>Yüzüne bakakaldım. Karşımdaki bu çocuksu kadın nasıl olup da insanı şaşırtacak –hatta korkutacak– bu denli garip şeyler buluyordu her seferinde. “Ne işi?” diye mırıldandım.</p>

  <p>“Anlaman zor,” dedi. Ama nedense sonra açıkladı: “Bir şifre üstünde çalışacağım. 128 bitlik bir SSL sistemi.” Çektiği acıyı bir kenara bırakmıştı, “Anlayacağın uzun iş,” dedi.</p>

  <p>Sonra asker olduğunu düşündüğü adamlarla ilk kez –sözlerinin burasında durdu; belki de asker değillerdi, çünkü hepsi sivildi– Fethi’yle ayrıldığında karşılaştığını söyleyerek anlatmaya koyuldu. Birkaç şifre çözme işinde onlara yardım etmiş, sonra Hayalet’in peşine düşmek için birlikte çalışma önerilerini geri çevirerek onlardan ayrılmıştı. Ta geçen Ocak’a kadar; Ocak’ta yabancı bir elçiliğin bilgisayarına girme işinden bu yana onlardan uzak duruyordu; çalışma önerilerini sürekli reddetmişti. Şimdi...</p>

  <p>“Öyleyse her şeyi biliyorlar,” dedim. “Plaza işini, Melih Döner’i...”</p>

  <p>O sırada cep telefonu çaldı. Arayan Dilek’ti; açmadan telefonu kapattım. “Sanırım biliyorlar,” dedi; gözleri sabitti, önüne bakıyordu.</p>

  <p>“Orhan size ne zaman katıldı?”</p>

  <p>Artık önemi yokmuş gibi elini salladı. Haklıydı; yoktu. Akıllılar da tuzağa düşer... Bunu ses mi fısıldadı, ben mi düşündüm, bilmiyordum. Farkında olduğum tek şey ciğerlerimin güçlü bir gülme isteğiyle dolup taştığıydı. Ama gaz gibi kabaran kahkahayı içimde tuttum; gülmedim. “İstersen bu gece burada kal,” dedim.</p>

  <p>Kalırım demedi, ama onu kaldırıp banyoya götürmeme de karşı koymadı. Hareketleri donuktu. Sıcak suyu açıp, az kullanılmış bir havluyla temiz bir tişört uzattım; ikisini de aldı. Salona dönüp Dilek’i aradım. Öfkeliydi; telefonu neden yüzüne kapattığımı anlatmam zor oldu. Hapishaneden çıkan birini misafir ettiğimi söyledim. Sorunca, “Erkek,” dedim.</p>

  <p>Geceyle ilgili sormak istediği soruları ertesi gün buluşunca cevaplayacağıma söz verdikten sonra telefonu kapattım. Öğle yemeği için sözleştik. Aysel haklıydı; doğrunun yarısı bile dert açıyordu insanın başına.</p>

  <p>Nihan, on beş dakika sonra salona döndü. Aklından yayılan o parlak ışıltı hâlâ gözlerine geri dönmemişti. Benliği, bedeninin uzak bir köşesine göçmen gitmiş gibiydi. Elimle yanıma gelmesini işaret ettim. Üstündeki dizlerini örtmeyen tişört göğüslerini belirginleştirmişti. Sağ tarafıma oturdu. Bir sigara yakıp uzattım.</p>

  <p>“Ben hapiste yıllarca yattım, ama ilk geceyi hiç unutmadım.” Yüzüme bakmıyordu. “İlk gece kopma noktasıdır; olağan yaşamdan başka bir hale geçiş. Suyun buz olması, demirin erimesi gibi...”</p>

  <p>“Dilek’le konuştun mu?”</p>

  <p>Hâlâ Hayaletin peşindeydi. “Konuştum,” dedim.</p>

  <p>Sonra öğrendiklerimi aktardım. Konsolun gözünden aldığım kibriti de eline tutuşturdum. Sigarasını içmiyordu; ben bitirdim. Kül tablasını yana koymak için ayağa kalktığımda mırıldandı: “Gitmek, uzaklaşmak istiyorum; efendim ayaklarım olsun, peşine takılayım diyorum.”</p>

  <p>Söylediklerinde içtendi: Eli yerine ayaklarına bakmasından anladım bunu. O zaman sordum: “Hayatımız dediğimiz şey nedir?” Başını salladı; bilmiyordu. “Kadir’e sordum; ‘Hayatımız yaptıklarımızmış,’ öyle dedi.”</p>

  <p>“Belki öyledir,” dedi bu kez.</p>

  <p>“Peki, ya hayaller? Hayallerle bir hayat edinebilir miyiz?” Uzun bir sessizlik. “Bir süredir And Dağları’ndaki o köylüleri düşünüyorum,” dedim. “Şu gerdikleri ağlarla güneşi yakalamaya çalışan insanları...”</p>

  <p>“Uykusuzluktan ölmek üzereyim...”</p>

  <p>“Kesinlikle bir vicdanın var... Ballıkaya’dan döndüğümüzde böyle demiştin. Hatırladın mı?” Hatırlamış gibi başını salladı. “Sanırım artık yok.”</p>

  <p>Bana inanıyor muydu? İnanmıyordu. “İstersen artık şu dadı meselesini bırakabilirsin,” dedi.</p>

  <p>“Hemen değil,” dedim. “En az on bin dolar kazanabilirim bu işten.” Kalkıp ceketimin cebinden elli dolar aldım. “İşte!”</p>

  <p>Bir süre paraya baktı. “Ne yapacağım bunu?”</p>

  <p>“Bana da bir yıldız almanı istiyorum.”</p>

  <p>Uzun uzun yüzüme baktıktan sonra parayı aldı. “Demek yıldız istiyorsun!”</p>

  <p>Başımı salladım. “Adı Umut olacak.”</p>

  <p>Geldiğinden beri ilk kez güldü. “Vicdanın yok, ama yıldız istiyorsun!”</p>

  <p>Değerim vereceğim cevaba bağlıymış gibi bakıyordu. Vicdanla yıldızları birbirinden ayırarak, “Yok,” dedim, inatçı sesimle. Çünkü onlarınki gibi değildi vicdanım. Güçlü bir belleği vardı; unutmuyor, acılı anıları silmiyordu. Belki silemiyordu. “Benimki yeteneksiz,” dedim.</p>

  <p>Söylediklerimi araştırmaya niyetlenmedi. “Peki,” dedi, uysalca. “Dediğin gibi olsun...” Ayağa kalkmaya davrandı. “Uyumalıyım.”</p>

  <p>“Bekle,” dedim.</p>

  <p>Yatağın çarşafını değiştirdikten sonra onu yatak odasına götürdüm. Yatacağı yeri görünce hıçkırır gibi güldü. Sonra dönüp gözlerini –söyleyecek bir şeyi varmış gibi– yüzüme dikti. Söylemesi için bekledim; başını sallayınca ışığı kapattım. Odadan çıkarken söyledi: “Dün ilk kez daireyi kapatmış... Kadir’in yerine ben baktım.”</p>

  <p>Selim! Beni uyarıyordu. Vakit geliyor... Odadan çıktım.</p>

  <p>Telefon iki saat sonra çaldı. Unuttuğum sesi duyduğumda uykuya teslim olmuştum. Divandan sıçrayarak doğruldum. Siyah ahize, felaket habercisi gibi çığlıklar savuruyordu. Belanın tükürük saçan ağzı. “Alo...”</p>

  <p>İnce, bütün yaşamını erkeklerin ardında geçiren gölgeli kadın sesi uykunun tülümsü zarını yırtıp attı. “Firdevs?” dedim.</p>

  <p>Çekingen ses, “Benim abi,” dedi. “Annem hastalandı.”</p>

  <p>Erkeklerle –ona sorulan sorulara verdiği cevapların dışında– konuşmaya alışkın olmadığından, ne olup bittiğini öğrenmem için bir sürü soru sormam gerekti. Tansiyonu düşmediği için hastaneye kaldırmışlardı annemi. Sürekli dalgınmış; sık sık da bayılıyormuş. Sessizliği uzayınca annemim sağlığından daha çok merak ettiğim şeyi sordum: “Beni istedi mi?”</p>

  <p>Biraz düşündü, sonra, “Hayır,” dedi.</p>

  <p>“Peki,” dedim.</p>

  <p>Ardından telefonu kapattık Aramızda en fazla iki yüz kilometre vardı. Oysa ses deniz aşırı bir kentten geliyormuşçasına uzaktı. ‘Gelirim’ dememiştim; Firdevs de ‘gel’ dememişti.</p>

  <p>Annemi sonunda ölümle buluşturacak hastalık haberini böyle duymuş oldum. Aslında bu benim de sonumla ilgili bir haberdi. Belki aynı şekilde ölecektim; genetik miras yoluyla edindiğim ince damarlar günün birinde birdenbire çatlayacak, beynimi kan basacak, hiçbir zaman berraklaşmamış düşüncelerim kızıl sıvının içinde boğulup gidecekti. Ölüm bu muydu? Bir daha düşünememek, sonsuz unutuş!</p>

  <p>Güldüm. Sonum Rembrandt’ınki gibi olmayacaktı. Sigara yaktım; ölümümü ilk kez tasarlıyordum: Oysa bu ne denize atladığımda, ne de Recep’in bıçağı arkama saplandığında gelmişti aklıma. Annem! Beni doğuran ve ölümümün ipuçlarını veren zayıf, silik kadın...</p>

  <p>“Ne oldu?”</p>

  <p>Sıçrayarak döndüm. Nihan, salon kapısında, arkasından vuran ışığın önünde yarı çıplak bana bakıyordu. Suçüstü yakalanmışım gibi, “Telefon,” dedim. “Kız kardeşimmiş.”</p>

  <p>“Uyuyamıyorum.”</p>

  <p>Bunu söyledikten sonra kımıldamadan bekledi. Bekleyişinin iki kutbu vardı; biri çekiyor, öteki itiyordu. Hareketsizliği bulaşıcıydı, ben de ona uydum. Kışkırtıcı sessizliği mayalanmış, kabarmıştı; içine sığmıyordu: Dışa dönük, rahatsız edici, neredeyse gürültülü...</p>

  <p>Neden sonra, onu isterken durmanın anlamsızlığını kavradığımda bekleyişinin neye gebe olduğunu görmek için yanına gittim. Yüzü gecenin karanlığında bile beyazdı. Saçlarının şafak rengiyse belirsizleşmişti. Elini uzattı. Zayıf, kararsız çekimin peşinden onu yatak odasına kadar izledim.</p>

  <p>“Duvar kenarına sen geç,” dedi. Dediğini yapınca yanıma oturdu. Ne zaman karar vermişti, bunu hiç öğrenemeyecektim. Konuşmadan, sevişme isteğini böyle açığa vururmuş gibi, kararsız kollarını boynuma doladı. Utanç, tebeşir beyazı yanaklarını kızartmıştı. Onu utandıran şeyi kulağıma fısıldadı. “Bunu yapmayalı çok oldu.”</p>

  <p>Yine de onu öperken dudaklarında iz bırakan öteki erkeklerin ona neler öğrettiklerini, nasıl sevilmek istediğini keşfetmeye çalıştım. Çok beklemem gerekmedi: Birkaç kez öpüştükten sonra ona asla sahip olamayacağımı anladım. Bir süre beceriksizce birbirimize sarılmaya çalıştık. Dokunuşları kararsızdı. Sahip olmak istemediğini, kimseye ait olmayacağını anlayınca sarılmaktan vazgeçip üstündeki tişörtü çıkardım. Bedeninin çiğ bir duruluğu vardı. Küçük, aşığını doyurmayacak bereketsiz göğüslerine dokundum. Bir süre sonra ritmi kaçırmış gibi durduk. Birbirimizin gözüne bakamıyorduk. Bir türlü birlikte çalamadığımız parçayı baştan alacaktık.</p>

  <p>Karşı koymadan, istediğim gibi yüzükoyun yatağa uzandı. Aynı yöne bakmayan bir sevişme olacaktı; ben ne istediğimi biliyordum, o ise karakoldaki hücrede yitirdiği uykunun peşindeydi. Kendini isteksizce sunan beyaz kalçalarına yaklaşırken haftalardır sakındığı bedenini –istersem hoyratça– ele geçireceğimi, hayatın, sonunda düşlerimi taklit etmeye karar verdiğini, birazdan onursuz varlığımı hazzın dar, kaygan vadisinde dolaştıracağımı biliyordum.</p>

  <p>Onu öptüm, ama dudaklarım hazzın peçelerini açamadı. Gözlerini sıkı sıkıya kapatmıştı. Sonra sahip olacağım kadının o değil de, benim yarattığım başka bir kadın olduğunu anladım: Düş varlığın sonu!</p>

  <p>Sevişmemizin ortasında garip bir şey oldu. Bedeni giderek saydamlaştı. Önce bir şey seçemedim, ama sonra her şeyi gördüm; acılarını, anılarını, korkularını, hatta ruhunu. İçi paramparçaydı. Onu izinsiz seyrettiğim için utandığımdan bir şey sormadım. Hiç bir şey görmüyormuşum gibi baktım. Onu ilk kez öptüğümde düşündüklerim doğrulanıyordu: Sevilmek ona acı veriyordu. Hemen fark etmememin ya da yadırgamamın nedeni, bunu bilmediğim bir biçimde yapıyor olmasıydı.</p>

  <p>Sevişmemiz kendimizi ele vermeden bitti. Güçsüz –gençliği geriye itip, yaşını ortaya çıkaran– kasılmalarla, neredeyse hiç ses çıkarmadan orgazm oldu. Bedeni şehvet duygusunu yitireli çok olmuştu; uzak, sisli bir anıya dönüşmüştü sevişmek Ben de ona uyarak sessizce boşaldım.</p>

  <p>Birbirimizin olmamış, sadece çiftleşmiştik. Bir şey söylemeden tişörtü giyerek arkasını döndü ve sarılmamı ister gibi vücudunu benimkine yaklaştırdı, ardından birkaç kez kesik kesik öksürdü, sonra da suya dalar gibi –yeniden kavuştuğu– uykusuna dalıp gitti.</p>

  <p>Bu keyfimi kaçırdı. Konuşuruz diye düşünmüştüm. Ne kadardır bir erkekle yatmamıştı? Belki Orhan’la da böyle geceler geçirmişti. Bu daha da kötü bir düşünceydi. Sonra sese kulak vererek aklımı temizledim. Bir dost ihanet ederse kendimize yeni bir dost ediniriz. Dost! İyimserlikten vazgeçmiyordum. Belki de kendine bir uşak arıyordu. Hiç gerçekten aşık olmuş muydu? Az bir ihtimal diye düşündüm. Yüreğinin önünde yüksek bir duvar vardı: Egosu.</p>
</body>
</html>
