<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">İKİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Ah, gerçek bir yetişkin olabilsem! Çocukluğu ve gençliğiyle tüm bağlarını koparmış, borçlu olduğu, özleyeceği her şeyi tüketip bitirmiş birisi olarak yaşama tam şu anda tekrar başlayabilsem. Ama boşuna; çoğumuz, umutsuzca ülkesine geri dönmeye çalışan, geleceği aslında geçmişi olan zavallı Odysseus’a<a href="../Text/dipnot.xhtml#Footnote0007" id="Feedback0007"><sup>[7]</sup></a> benzeriz. Her geri dönüş hikayesi, gelecek olarak geçmişimizi seçmektir aslında. Yine de geçmişin bu denli belirleyici olması saçmalık değil de ne? Yemyeşil, gür bir ormanın çorak bir yamaçta büyümesi mümkünse, geçmişi olmayan bir gelecek edinmek de neden mümkün olmasın? Birazdan, iki hafta önceki gibi kapı çalınacak, açacağım ve Nihan, bana geçmişi olmayan bir gelecek uzatacak. Onu Kadirle buluşturmamın karşılığı bu...</p>

  <p>Bu nedenle Mehmet’i dinlerken –tıpkı uzun bir bekleyişin ardından nefis yemekler yiyecek bir obur gibi– gelecek tadıyla ürperiyordum. O, abisiyle ablasının bitmek tükenmek bilmeyen kavgasını anlatıyordu: Yıkılmasına karar verilen apartmanın yerine ne yapılacak? Sorun, tabii bizim de sorunumuz, buydu. Kadir, ortada kalmamızı önlemek için olacak –birinin taraftarlığını, ötekisinin korkusunu kullanarak– iki kardeşe sık sık yıkmak istediklerinin aslında demokrasi olduğunu söylese de, artık yapabileceğimiz pek bir şey kalmamıştı.</p>

  <p>Abisi modern, çok katlı bir apartman isterken, ablasının, kocasının isteğine uyarak konak tarzı bir binada ısrar etmesi çatışmanın görünürdeki nedeniydi. İki değişik yöne bakan, iki ayrı ve aykırı zevk? Kadir’e göre bu, geri fondaki bir Doğu-Batı çatışmasından çok, iki huysuzun tepişmesiydi. Ya da kadınlığını otuz beşinden sonra ancak başına türban geçirip, Sultanbeyli’de beyaz eşya ticareti yapan bir ticaret erbabıyla evlenerek elde edebilen yaşı geçkin bir kızla, ilericiliğini kız kardeşi evlendikten sonra keşfeden ve bunu mesleki başarısızlığını maskelemek için kullanma densizliğini sürdüren bir despotun mücadelesi. Kadir, “Sorunun ideolojikmiş gibi görünmesine bakma sen; tamamen kişisel,” demişti bir keresinde. “Tıpkı, Stalin’le Troçki’nin arasındaki gibi. Ama hangisi Stalin, bilmiyorum...” Sonra ölçüyü aştığında hep yaptığı gibi, “Teşbihte hata olmaz,” deyip gülmüştü.</p>

  <p>Mehmet, Kadir’in sesini bastırarak, “Ben asıl Zilan’la annesine üzülüyorum,” dedi. “Abim, ömür boyu kira anlaşmasının iptali için dava açacağını söylüyor. Zilan’ların ellerindeki kağıdın hukuki geçerliliği yokmuş. Babam, sekizde bir hisseyi Leyla Bacı’ya hatır için, hastayken, ona baktığı için bedelsiz vermiş. Verirken aklı başında değilmiş...”</p>

  <p>Hukuk! “Peki, ablan ne diyor bu işe?” diye sordum. Allah korkusunu ağzından merdivenlerde bile eksik etmeyen ablasının ne dediğini dudakları değil, omuzları anlatıyordu. Onun gözü de abisininki kadar doymazdı. “Demek dört ay ölüm orucunda yatmış hasta bir kızla annesini kapı dışarı edeceksiniz? Öyle mi?”</p>

  <p>Sözlerim Mehmet Ahali’yi, sanki öteki bacağı da kırılmış gibi acıyla irkiltti. “Hayır, ben razı gelmedim. Gerekirse onlara para verelim dedim...”</p>

  <p>Ahali! Abisinin –utandığından– değiştirdiği soyadı ona ne kadar da uyuyordu. Silik biri değildi; rengi solmuş demek daha doğru olurdu. Bir sürü şey yitirmişti, ama en önemlisi bacağı değil, merakıydı. On beş yıldır hiç tartılmadığına, boyunun kaç santim olduğunu unutalı yıllar olduğuna bahse girerdim. Sakatlığını bile göz rengi gibi tartışmadan kabullenmişti.</p>

  <p>Yaklaşınca telaşla bakışlarını kaçırdı. Gözlerinin gerisinde bir yerde sakladığı boyun eğişini, sonunda –bütün hayatı boyunca yaptığı gibi– ablasıyla abisine evet diyeceğini görmeyeyim diye. Aslında onunla ortak bir yazgımız vardı. İkimiz de niyetlerimizin kurbanıydık: Ben kötünün, o ise iyinin...</p>

  <p>Bu yüzden ne yapsak boş; en çok altı ay sonra bu bina yıkılır ve karşımdaki şu çaresiz budala da ablasının ona yakıştırdığı eltisiyle, Sultanbeyli’deki bir salonda dört başı mamur bir düğünle evlenir... Müstakbel gelinin hiç görmediğim yüzünü ayrıntılarıyla çizebilirim bile. Aslında herkes yapabilir bunu. Türbanının altında kalan belirsiz bir boşluk; örtüsü olan, ama çizgileri olmayan, insanı en çok kendisine benzeten parçasından, yüzünden vazgeçen bir kız. Saçsız yüz, maske değil midir? Aynı maskeyi giyen sayısız kızdan birisi... Onu seviyordum, ama yine böyle düşünmekten alıkoyamadım kendimi.</p>

  <p>“Eğer ille evleneceksen Melek’le evlen,” dedim yine de.</p>

  <p>Hemen yüzü kızardı. “Nereden çıktı şimdi bu?”</p>

  <p>“Ondan vazgeçme,” diye üsteledim. “Onu yalnız bırakma.”</p>

  <p>“Bırakmıyorum,” dedi. Acılı sözcükler ağzından son sözleriymiş gibi dökülüyordu. “Buraya gelmeden önce onu yukarıya, Zilan’a çıkardım. Selim, çizim yapıyormuş; bitinceye kadar yanında kalmasını istedi.”</p>

  <p>Çizim! Mükemmel daireler! Acaba eğer bir gün başarırsa, o zaman ne yapacak? Cevapla oyalanmadım; bu, geleceğe, hem de oldukça uzak bir geleceğe ait bir soruydu. Bir kekemenin sözcükleri gibi titrek ve kesik çizgilerle çizdikleri, daire bir yana, bir elipse bile benzemiyordu. Bugünün sorusu, çizdiklerini kim kontrol edecek? Kadir!</p>

  <p>Sorumu Kadir diye cevaplayınca Mehmet’i kendi utancıyla bırakıp, benimkini peşim sıra sürükleyerek pencereye yürüdüm. Bu kentte dostum diyebileceğim tek kişinin güveninden –belirsiz bir gelecek hayaliyle– hiç tanımadığım birisi için hayasızca yararlanmıştım.</p>

  <p>Zil o anda çaldı; hayasızlığımın değil, hayasızlığıma aldırmadığımın farkına vardığımda. Mehmet’i yakınmasıyla bırakıp, kapıyı açtım. Nihan: Yüzünde hiç bir şey yoktu: Ne bir gülümseme ne bir vaat. Yalnızca sesi vardı: “Akşama görüşürüz, yedide.” Uzattığı kağıdı aldım. Bir adresti. “Beylerbeyi’nde,” dedi, ben sormadan.</p>

  <p>Sonra gitti. Gözlerindeki o ince parıltı dışında yüzü bomboştu. Ya iş? Karşıya geçip Kadir’in zilini çaldım; kapı az sonra aralandı.</p>

  <p>“Gel, gel...” Demek bekliyordu. İçeriye girdim. Yüzünde, hayatı boyunca yüklendiği alaylardan yorgun düşmüş o bezgin gülümsemesi vardı. “Şöyle geç...”</p>

  <p>“Senden ne istiyormuş?”</p>

  <p>“Biraz bilgi,” dedi. “Hocası arkadaşımdı; birlikte yaptığımız araştırmayı şimdi o sürdürecekmiş.” Omuzlarını silkmek istiyordu, ama vazgeçti, gücü yoktu. Kasları da gülümsemesi kadar yorgundu. “Aslında pek yararım oldu diyemem.” Konuşurken arkasını dönünce içimdeki sesi duydum: Gizlediği bir şeyler var. “İçki?”</p>

  <p>İstemiyordum. O da içmemeliydi. “Mine’ye içmeyeceğine söz verdim,” dedim.</p>

  <p>“Gözetimdeyim, öyle mi?”</p>

  <p>“Bir bakıma,” dedim. “Bilirsin, onu senden daha çok severim.”</p>

  <p>Yüzünü döndü. Hastaneden çıktığından beri eskisinden daha yorgun görünüyordu, ama bu pek bir şeyi değiştirmemişti; hâlâ, herkesi kendinden aşağıda görme hakkı bağışlanmış biri gibi bakıyordu. Nedenini biliyordum. Bir seçkinin sahip olması gereken en önemli özellik vardı onda: Horgörü. Bir hafta boyunca yattığı odada başucunda bekleyen Azrail’in orağı bile kibrini budayamamıştı. “Yaşlılık dediğimiz, bedenin paslı ihaneti. İçki işte bu pası dağıtıyor.”</p>

  <p>“Garip biri değil mi?” dedim, yaşlılığına ve beni horgörmesine aldırmadan. “Sence güvenilir biri mi?” Çatlamış dudaklarını büzmüştü. “Yirmi beş yaşında, ama sanki yetişkin biriymiş gibi laflar ediyor.”</p>

  <p>“En az otuzunda,” dedi Kadir. Sonra başını sallar gibi içkisini bir yudumda boğazına devirdi. “Onun seksenlerin sonunda, lisedeyken matematik olimpiyatına katıldığını hatırlıyorum. En az on beş yıl oldu.”</p>

  <p>“Olimpiyat mı?”</p>

  <p>“O kız büyük bir olasılıkla bütün hayatımız boyunca görebileceğimiz en zeki, en akıllı insan.” Aynanın önündeki sehpaya ikinci kadeh için yürürken başını kendini inandırmak ister gibi sallaması gülünçtü. “Sıra sende, Mine başka neler söyledi? Durumum nasılmış?”</p>

  <p>Öleceğini, onunla asla sevişemeyeceğini düşünüyor demeden, “Endişeleniyor,” dedim.</p>

  <p>“Endişe, endişe, endişe... Kuzum, bir doktor nasıl olur da bu kadar kaygılı olabilir? Gençliğimde otuz yaşındaki bir kadına kötülük yapmış olmalıyım ki Tanrı şimdi beni otuz yaşındaki bir kadınla cezalandırıyor.”</p>

  <p>“Ne oldu şimdi?” dedim.</p>

  <p>Kollarını açtı. “Zina! Hanımefendi zinaya takmış. Sevişmenin yaratıcı şehvetiyle ürpermek; doygunluğun ardından gelen o engin huzur ve uykulu sevecenliğiyle sarhoş olmak!.. Söyler misin kuzum, bunları karısından ya da kocasından başka birisinde bulduğu için bir insanı nasıl suçlarsınız? Bu büyük uyum, bu eşsiz buluşma zina diye küçümsenip, karalanabilir mi?” Güler gibi yaptı. Yaşlı sahtekar; aldatmaya çalışıyordu beni. Acı çektiğini görüyordum. “Evli kadınlar böyledir işte. Bütün hayatları boyunca aşkı aradıklarını söylerler, bulunca da arkalarına bakmadan kaçarlar. Hem de hangi yöne? Kocalarına; onları hayatları boyunca mutsuz edecek erkeklere. <i>La Donna é Mobile</i><a href="../Text/dipnot.xhtml#Footnote0008" id="Feedback0008"><sup>[8]</sup></a>...”</p>

  <p>Mine’yle yatmak istiyordu! Bu, yatmamış olmalarından daha şaşırtıcıydı. “Ona biraz vakit ver,” dedim. “Kadınlar için sevişme önemlidir. Erkekler fışkırmakla yetinirlerken onlar her seferinde çocuk sahibi olmayı göze alıyorlar...”</p>

  <p>Söylediklerimi aptalca mı, yoksa uzun mu bulmuştu? Oysa bunları ciddi bir dergide okumuştum. İçkisiyle geri gelip, tam karşımda durdu.</p>

  <p>“Söyler misin kuzum, onun gibi bir Tanrıça bende ne buluyor?”</p>

  <p>Sorusu ve çatlaktan sızan bir su gibi yüzüne yayılan merakı öyle içtendi ki, kahkahamı yutamadım. O da –sanki kuru kuruya gülemezmiş gibi– içkiyle boğazını ıslattıktan sonra bana katıldı. Dostça güldük. İçkinin ona güç verdiğini kabul etmeliydim. Mehmet, içeriye girip yakınımıza kadar gelmişti, ama biz ona aldırmadan gülmeye devam ettik. “Bilemem,” dedim. “Belki bir gün bunu ona sorarım.”</p>

  <p>“Peki ya bana ne demeli? Kadınlardan pek hazzetmem. Yemek sevmem, kalabalık sevmem, gezmeyi sevmem...” Mehmet’e eğildi. “Galiba hiç bir şey sevmiyorum ben...” Mehmet, kahkahalarımız onu boğacakmış gibi kendini dışarıya attı sonunda. “Sana bir sır; benimle yatmaya razı olan ilk kadın bir hemşireydi. Bilirsin, hemşireler yardımseverdir...”</p>

  <p>Gülmeme ara vermeden, “Doktorlarla hemşireler akraba sayılır,” dedim. Adımları onu tekrar içkiye götürüyordu. Uyardım: “Yeter artık!”</p>

  <p>Başını salladı. “Gülmek sana hiç yakışmıyor; çünkü o yakışıklı çehrene bir şey katamıyor; gülme, bizim gibi çirkinlere bağışlanmış bir armağan.” Yaklaşmıştı; içkinin, teninden hiç çıkmayacak kokusunu duyuyordum. “Kahkahanın kattığı sevimlilik olmasaydı şu surata kim bakardı.”</p>

  <p>Bakılmaz dediği yüzüne baktım. Haklıydı. “Benden söz etti mi?” dedim.</p>

  <p>“Nihan mı?” Başımı salladım. “Sadece bir kez; nasıl bir oyuncu olduğunu sordu. Tabii, bilmiyorum, dedim.” Önce sustu, ardından yüzümdeki merakı cevapladı: “Seni hiç seyretmedim; öyle değil mi?”</p>

  <p>“Seyretmedin,” dedim. “Aslında 26 kişinin dışında, kimse seyretmedi. İki temsilde bu kadar seyirci vardı.”</p>

  <p>Kapıya yürüdüm. Arkamdan seslendi: “Aktörlerin, mutsuzluğu oynayışında hüzün olmalı, gerçek hüzün. Görkemli bir keder; edebi tadı olan, teatral bir gösterişle ortaya konan... Ama üzülme, gerçek hüzne kapılmanın ne kadar zor olduğunu biliyorum ben.”</p>

  <p>Alçak kaçık! Hüznü bile –hem de zavallı bir aktörle– paylaşmaya niyeti yoktu; bir hamlede nasıl da ikiye bölüp, değerli olanını kendine ayırmıştı.</p>

  <p>Yine de öfkem kısa sürdü. Kapıdan çıkarken haklı olduğunu itiraf ediyordum: İs gibi her tarafa bulaşan, iz bırakan bir hüzün edinememiştim hiç. Hep su gibiydi benimkiler; hemen dağılıverirdi. Saat? Altı; şimdi mi çıksam? Eğer hüznün teatral sergilenişini ölçü alacaksak, en iyi oyuncu Selim’di. Sokak kapısı aralıktı. Mine’nin Kadir’e aşık olmasının nedeni, Kaşifin içkiyle edindiği hüznün baş döndürücü niteliği miydi yoksa?</p>

  <p><br /></p>

  <p>Nihan’ın adresini verdiği lokanta Beylerbeyi’nde, Boğaz kıyısındaki bir yalının alt katında, beklediğimden çok daha gösterişli bir yerdi. Caddeden denize kadar, küçük havuzların üstündeki tahta köprülerden geçerek yalıya ulaşan, iki yanı renkli ışıklarla süslü yol boyunca pek bir şey düşünmedim. Bahçe bugüne değil, Lale Dönemi’nin masalsı zamanına ait gibiydi.</p>

  <p>Ama ben gerçeklerle ilgileniyordum. Sonunda bir işim olacak mı? Aklımda bu vardı.</p>

  <p>Onu dipte, açık pencerenin önündeki masada buldum. Kendinden çok daha iri bir bedene yakışan iştahla önündekileri yemekle meşgulken. Ayağa kalkmayınca garsonun durduğu tarafa geçip masaya oturdum.</p>

  <p>“Merhaba,” dedi hemen. “Midem gerçek efendimdir benim; ona kulak vermeyi zorla öğretti bana. Ağrıdı mı, yemeliyim.” Garsona döndü. “Misafirimize de o buğulamadan hazırlar mısın?... İçki?” Bu kez bana bakıyordu. “Ben içmem.”</p>

  <p>“Tamam,” dedim. “Bu akşamlık içmezsem ölmem.”</p>

  <p>Gülümsedi; belki bir gün gülümsemenin ona hiç yakışmadığını söylerdim. Buraya sık geliyor olmalıydı. Yemek ısmarlarken garsona bir dost gibi davranışından çıkarmıştım bunu. Öyleyse parası var! ‘Yoksullarla karşılaştığında verecek paran yoksa, en iyisi yüzlerine karşı bağırmaktır. Hafife alınmadıklarını, önemsendiklerini düşünsünler diye. Zenginlerle karşılaştığında ise onları mutlu etmek istiyorsan, servetlerini hatırlat...’ Kendini yoksulluğun yıkık duvarlarının ardında altmış beş yıl umutsuzca savunmuş ve ömründe topu topu üç akıllı laf etmiş babamın en önemli nasihatine uyup paradan söz etse miydim? O benden önce davrandı. “Nasılsın?”</p>

  <p>“Midem ağrımıyor,” dedim. Hata etmiştim; gülecekti. “Konuşma iyi gitti mi?” diye sordum. Hızlı hızlı birkaç kez, istediğini elde etmiş gibi başını gülümsemesinin üstüne eğdi. “Dostum çatlaktır, ama iyi, güvenilir bir adamdır.”</p>

  <p>“Üniversiteden, araştırma fonlarındaki paraları zimmetine geçirdiği için istifa etmek zorunda bırakıldığını biliyor muydun?” Bilmiyordum. Geriledim; yüzüm de asılmış olmalıydı. “Galiba haber hoşuna gitmedi!” dedi.</p>

  <p>“Hoşuma gitmeyen, söyleyiş tarzın,” dedim. “O adamı hem sever, hem de önemserim.”</p>

  <p>Nihan, öfkelenmeme aldırmadan, yansız, süngerle nemi emilmiş o sesiyle devam etti: “Sanırım kızı yüzünden; peşinde bir sürü alacaklı varmış.”</p>

  <p>Ondan hoşlanmayacağım... Gitme vakti çabuk gelmişti. Yazık, oysa buğulama balık severdim.</p>

  <p>“İşin doğrusu şu: Kendine acımayı bir türlü öğrenemeyen birisi o! Sorunu bu,” dedim. “Kendine acıması gerekirken, hep kızına acıdı; son ana kadar onu terk etmedi. Etmeliydi, ama edemedi. Neden? Çünkü onda bizlerde olmayan bir şey var: İnatçı, kesintisiz bir acıyabilme yeteneği.” Sonra o yolun ortasında, adının Kadir’den Kaşif’e dönüştüğü o on dakikayı düşünerek doğruldum. “Belki akıllısın, ama seni sevmedim.”</p>

  <p>“Gidiyor musun?”</p>

  <p>“Bildin,” dedim.</p>

  <p>“Otur!” Oturur muyum; bilmiyordum, ama oturmak istemiyordum. Biraz bekleyip, “Tarzlarımıza alışmalıyız,” dedi.</p>

  <p>Sesi pek değişmemişti. “Öyle mi? Neden alışacakmışız?”</p>

  <p>“Çünkü kalıcı dostlukların gıdası alışkanlıklardır,” dedi.</p>

  <p>Güzel laftı; benim aklıma gelmezdi! “Dost olmamız için önce içtenliğine inanmam gerekir.”</p>

  <p>“Tamam,” dedi. “Hadi otur.” Sesi değişmişti; derin kuyunun dibindeki suya çarpan bir taşın çınlamasını hatırlatıyordu; neredeyse hüzünlüydü. “Biliyor musun, gerçekten dostlarına bağlısın sen.” ‘Öyleyimdir’ demedim. “Demek içtenliğime inanmak istiyorsun? İstediğin bu ha?”</p>

  <p>Uzatmamalıydım; çünkü daha iş konusuna gelmemiştik. Oturdum. Önündeki tabağı ileriye itti. Uzun bir konuşmanın başındaydık. “Dinliyorum,” dedim.</p>

  <p>“Hikâye, küçük bir kızla babası hakkında. Şöyle başlıyor: Baba, altıncı yaş gününün hemen ertesinde küçük kızıyla annesini terk ediyor. Tam da ona hayran kızı, onun için okuyacağı uzun, çok uzun bir şiiri yarım saatte ezberine almayı başardığında... Baba böyle birden ortadan yok olunca kız şiiriyle yapayalnız kalıyor. Sonra kız, aylarca babasını görmüyor. Aylarca, her gece, babası döndüğünde okuyacağı o uzun, çok uzun şiiri unutmamak için duvara karşı ezberden tekrarlıyor...”</p>

  <p>“İlginç bir hikâye,” dedim, anlatmaktan vazgeçer gibi duraksayınca.</p>

  <p>Aslında vazgeçmiyor, anlatıcılığı bırakarak kendisi oluyor, hikâyedeki yerini alıyordu: “Hiç bir şey anlamamıştım; neden gitmişti? Annem bütün sorularımı cevapsız bıraktı. Derken altı ay sonra, bir pazar sabahı babamı gördüm. Bir pastanede, yanında güzeller güzeli, iri, harika mavi gözleri olan benim yaşlarımdaki bir kızla pencerenin yanındaki masada oturuyordu. Karşı kaldırımdan, büyülenmiş gibi dakikalarca onları seyrettim. Sonra dudaklarım kıpırdamaya başladı; kendimi tutamıyordum. Seyrederken bir yandan da yağmur altında şiirimi okuyordum; ama babam dışarıya bakmıyor, sık sık gülümseyerek o mavi gözlü kızla konuşuyordu. Oysa evde suratı hep asık olur, benimle pek konuşmazdı. Neden sonra, o uzun şiiri hiç takılmadan sayısız kez tekrarlamamın ardından kalktılar. Onları Moda’daki bir apartmana kadar izledim. O gün eve dönerken aylardır aradığım cevabı, babamın bizi neden terk ettiğini bulmuştum... O kız yüzünden; kızın güzelliği, en çok da gözlerindeki o mavilik için...”</p>

  <p>Sözlerine ara verdi. Küçük gözlerinin içindeki ışıltı keder miydi? Emin değildim. Hüznünü fark etmem onu değil, beni utandırıyordu. Gözlerimi kaçırdım. O zaman devam etti.</p>

  <p>“Sonraki altı ay boyunca babamı tekrar eve geri getirecek gözler edinmek için gece gündüz mavi şeylere baktım, mavi gözlükler taktım, fındık gözlerim büyük görünsün diye yüzümü sürekli pudraladım... Ama babam dönmedi.” Anlatıyor, anlattıkça sesi değişiyordu. Artık ezberlediği o şiiri, dizelerinin içindeki bazı sözcükleri uzatıp vurgulayarak, sanki babası benmişim gibi okuyordu. “Günlerce, haftalarca, aylarca ağladım, sonra bir gece son çare olarak gözlerime mavi boya sıktım; tabii az daha bu yüzden kör olacaktım.”</p>

  <p>Bir kez daha sustu. Artık masaya geldiğimdeki kız değil, başka birisiydi. Varlığı, bilinmeyen topraklar gibiydi; ürkütücü, uzak, soğuk ve sisli.</p>

  <p>“Bitmedi; on yaşındayken babam ve iri mavi gözlü üvey kızıyla bir daha karşılaştım: Vapurda; onlara doğru yürüyünce babam beni gördü ve kıpkırmızı kesildi... Sonra? Sonra yanındaki daha güzelleşmiş kızıyla uzaklaştı. Bu defa şiiri okuyarak peşlerine takılmadım; sadece meraklanmıştım... Babamın gerçekten utanıp utanmadığını merak ediyordum...” Sigara isteyince, paketi uzattım. “On üçümde mavi lens takmaya başlamıştım ki, annem bir sabah gelip babamın öldüğünü söyledi... Evinin balkonundan kendini atmış. Picasso’dan 82 yıl sonra ben de mavi dönemimi o gün kapattım.” Sigarasını yaktım. “Kıssadan hisse: Kızlarını terk etmeyen babaları ben de severim.” Durdu. “Ne dersin, artık sen de beni sevebilecek misin? Dost olur muyuz?”</p>

  <p>Oldukça içten bir hikayeydi. Ama hâlâ oyuncu olamayacağını düşünüyordum; hüznü gerçek değildi.</p>

  <p>Yine de, “Bilmiyorum, ama deneyebiliriz,” dedim. Yani, balığı yiyecektim. Sigarayla beceriksizdi; sık sık külünü düşürüyordu. Dost olabilirmişiz gibi bakınca sordum: “Ya bana bulacağın iş?”</p>

  <p>İşle ilgilenmedi. “İnatçı, kesintisiz bir acıyabilme yeteneği... Böyle dedin, değil mi; bu ne demek?”</p>

  <p>Bilmiyordum. “Bilmiyorum,” dedim. “Bildiğim, böyle bir yeteneğimin olmadığı. Ben babama acımayı on dokuzumda bıraktım.”</p>

  <p>“Ya o kadın?” dedi birden. “Şu denize ittiğin? Ona acımaktan vazgeçmiş miydin?” Barışın sonu! Onun gibi birisiyle asla dost olup, balık yiyemezsin. Budalanın tekiydim. “Öfkelendin mi?”</p>

  <p>‘Öfkelendim’ demek yerine, “Zevkle baban olabilirim,” dedim.</p>

  <p>“Yapma,” dedi duman saçarak. Sigara içişi –daha doğrusu içemeyişi– berbattı. “Hikâyeyi bir de senin ağzından dinlemek istedim.”</p>

  <p>“Hikâye yok,” dedim.</p>

  <p>Dar omuzlarını boynuna çekince bedeni küçük bir üçgene dönüşmüştü. “İçtenliğini kanıtlamazsan iş de yok, çeteye de giremezsin.”</p>

  <p>“Çete mi?”</p>

  <p>“Evet,” dedi. “Dedim ya, reisim ben.”</p>

  <p>“Bu iş için çok ufak tefeksin.”</p>

  <p>“Napolyon da çok kısaydı,” dedi. “Hem savaşları askerler değil, generaller kazanır.”</p>

  <p>Garson, muhtemelen az sonra yemeden bırakıp gideceğim balığı önüme yerleştiriyordu. “Demek soygun yapacağız?”</p>

  <p>“Hayır, kusup, bir hayaleti arayacağız,” dedi. “Hadi ağzını kapa da balığını ye! Yoksa soğuyacak.”</p>

  <p>Şaşkınlıktan çenem aşağıya doğru sarkmış olmalıydı. Yüzü yine beyaz, yine dilsizdi: Belki sandığım gibi kötü biri değil diye düşündüm; parlak zekâsının kurbanı oluyordu; onun kadar akıllı olursan, herkesi aptal sanman olağandı. Bir hayalet ve... “Kusmak mı?” diye sordum yine de.</p>

  <p>“Yakında görürsün,” dedi.</p>

  <p>Kusan bir çete! Çelimsiz bir general! Bunları düşünerek balığı yemeğe koyuldum. ‘Oysa kalkıp gitmen gerekir...’ Bunu bana Şeyda konusunda akıl veren o ses söylüyordu. Şu kendi başına kaldığında içimde çığlık atan ses.</p>

  <p>Tadını alamadan balığı bitirdim. O, sabırla beni bekledi. Generalmiş! Yoksa o da kaçık mıydı? Deha ile deliliği ayıran sınırın oldukça silik olduğunu, sık sık birbirlerinin maskelerini taktıkları doğru değil miydi? Yemek bitince, “Pekâlâ,” dedi. “Şu işi bitirelim.”</p>

  <p>Şu iş dediği, Kadir’e edip kendime etmediğim itiraftı. “Kim söyledi?” diye sordum.</p>

  <p>“Adın soyadın vardı; biz de araştırdık,” dedi.</p>

  <p>Gözlerini kısmıştı, yani gülümsüyordu. Oysa dudaklarının dışında yüzü kıpırtısızdı. Uzatmadım. “Ona acıyıp acımadığımı hâlâ bilmiyorum. Ama denize düştüğünde ilk düşündüğüm, sonunda özgürlüğüme kavuşacağım oldu. Onu itmedim. Ayrılmaya kararlı olduğumu anlayınca kendisi atladı.”</p>

  <p>“Ama tanıklar arka güvertede, yağmurun altında ikinizin bağırarak kavga ettiğinizi gördüklerini anlatmışlar... Madem öyleydi, mahkeme sırasında neden onu itmediğini söylemedin?” Bunları nereden öğrendi? “Savcının iddianamesine karşı, hakime, söyleyecek bir şeyim yok, demişsin. Neden kendini savunmadın?” Kararsızlığımı fark edince beni yüreklendirdi. “Hadi, yarım kalmış itiraf yalandan farksızdır.”</p>

  <p>“Suçu kabullendim, çünkü...” Kadir’e anlattıklarımı ona da tekrarladım: “O akşamüstü onu terk edeceğimi söylediğimde Şeyda’nın denize atlayacağını biliyordum... İsteseydim onu engelleyebilirdim...”</p>

  <p>“Denemişsin, arkasından kendini denize attığına göre.”</p>

  <p>Atladım, ama bekledikten sonra. Kadir de ben de bekledik. O on dakika, bense en fazla altmış saniye... “Kendimi aşağıya bıraktığımda çok geçti,” dedim. “Onu bulamayacağımı biliyordum.”</p>

  <p>Neştere dönüştürdüğü bakışlarını uzun uzun, içimi dışarı çıkararak, üstümde dolaştırdı. Sonunda göğsümde durduğunda, “Kim ne derse desin, bir kalbin var,” dedi. “Hem de oldukça yumuşak.” Eğer af çıkmasaydı, o kalp hapishanede çürüyecekti. Bunu biliyor muydu? “O kadın sana ne yaptı?”</p>

  <p>Ne yaptı? Acı veren cevabı bulup söyledim: “Hep el altında tuttu; tıpkı elini sildiği bir havlu gibi. Görünüşte dört yıl boyunca kesintisiz sevgiliydik, ama hiç birlikte yaşamadık. Buluşur, gezer, sevişirdik; sonra o evine giderdi... Beşinci yılın başında –tiyatrodan atıldığım gün– ayrıldık: Babası onu evlatlıktan reddetmekle tehdit ettiği için beni terk ediverdi; adamın ne idüğü belirsiz İznik’li bir işçinin, orta oyuncusu oğluna verecek kızı yokmuş...”</p>

  <p>Hikâyeyi keseceksem burada kesmeliydim. Ama o izin vermeyecekti: “Sonra?”</p>

  <p>“Tam bir buçuk yıl onu görmedim. Ben süründüm, o zengin bir avukatla evlendi. Sonra, babam hastalandığında İznik’e dönmeye karar vermiştim ki, tekrar karşıma çıktı; kocasından ayrılıyormuş, bensiz yapamayacağını söylüyordu. Onu bırakamadım. Ertesi hafta babam öldü...”</p>

  <p>“Ona neden inandın?”</p>

  <p>Çünkü sevince aptalların hayal gücü genişler. “Ona aşıktım,” dedim.</p>

  <p>“Sonra,” dedi.</p>

  <p>“Kocasıyla tekrar barıştı.” Sesim zayıflıyordu. “Ama benden de ayrılmak istemiyordu... Nefret ettiğini söylediği kocasını bırakıp birlikte yaşamamızı önerdim; hiç düşünmeden reddetti.” Tekrar göz göze geldik. “Bir süre de öyle devam etti... Sonra düşünmeye başladım: Beni sevmiyor; sahibim olmaktan, beni el altında bulundurmaktan hoşlanıyor... Yanında kendimi değersiz, aşağılık biri gibi hissediyorum... Durmadan onu becermemi, yüzümü gözlerinin önünde tutmamı istiyor... Evlenelim, dedim son kez. Sadece baktı. İşte o anda ayıldım: Bakışları tanıdıktı; babasınınkilerdi: Ondan kurtulmazsam hiç bir şey yapamayacaktım. Askere gitmeye karar verdim. O gün vapurda ona bunu söylüyordum.”</p>

  <p>“Demek ayrılacağını duyunca kendini denize attı?” Başımı salladım. Nihan bir süre düşündü, sonra, “İnsanlar garip,” dedi. “Birlikte yaşayacak kadar sevemedikleri birisi için ölmeyi kabulleniyorlar!” Omuz başları yerine dönmüştü, ama hâlâ dar omuzlu sayılırdı. “Desene, küçümseyen, horgören Romalı’lar gibiymiş seninki: Kölelerinle sevişebilir, ama onlarla asla evlenemezsin...” Derin bir soluk aldı. “İlişkine aldanış demek yanlış olmaz sanırım,” dedi sonunda.</p>

  <p>“Aldanış?”</p>

  <p>“Bence seninki de aşktan çok, kestirmeden sınıf atlama isteği. Babası da niyetini anlamış; şanssızlığın bu.” Her balık ısmarladığına hakaret edemez. Bunu ona söyleyecektim. “Dedim ya, önemi yok. Önemli olan içtenlik sınavını geçmiş olman.”</p>

  <p>“Yani, bana iş ayarlayacak mısın?” Başını sallayınca tekrar sordum: “Nasıl bir iş bu?” İçimden gülmek gelmiyordu, ama güldüm. “Silah kullanmam gerekecek mi?”</p>

  <p>“Silahın, yüzün olacak,” dedi. “Diyelim ki eski mesleğine döndün; baba rolü oynamaya ne dersin?”</p>

  <p>Baba rolü! Hâlâ eğleniyordu. Elinde değildi, zekâsı dilini köleleştirmişti. Sordum: “Oyuncu? Öyle mi?” Gülmeden başını eğdi. Ama ben güldüm. “Peki, hangi tiyatroda?”</p>

  <p>“Önce kısa bir eğitimden geçeceksin,” dedi.</p>

  <p>Neden ben de biraz eğlenmeyeydim. “Peki, ya şu kusma meselesi... Eğitimin mi, oynayacağım rolün mü parçası?”</p>

  <p>“Eğitimi bir psikoloji merkezinde, psikiyatrlar ve psikologlar gözetiminde alacaksın,” dedi. Ciddiydi. “Erkek çocuklarını tek başlarına büyüten, çalışan kadınlara sağlanan bir hizmetle ilgili. Böyle çocuklara yetişkin erkek modeli olacaksın. Onlara, olsaydı, abileriyle, babalarıyla nasıl ilişki kuracaklarını öğreteceksin.” Yine ağzım sarkmış olmalıydı. “Evet,” diye üsteledi. “Böyle bir program var. İnan bana.”</p>

  <p>Ona İnanmak! “Başka seçeneğim var mı?” dedim. Oysa böyle demek yerine erkek çocuklara modellik yapma fikrine gülebilirdim; hele ‘yetişkin’ sıfatına, buna bir ay boyunca hiç ara vermeden gülebilirdim. Garson masayı temizliyordu. Nihan, tatlı yiyip yemeyeceğimi sorunca başımı salladım. “Bir şey unutmadık mı?” Sormadan baktı. “Şu arayacağımız Hayalet? Kimdir, ne iş yapar? Hiç ipucu vermeyecek misin?”</p>

  <p>Sesimin alaycı tınısını fark etmiş, ama aldırmıyormuş gibiydi. Oysa yüzü genişlemişti. Dikkatli bakınca durakladım; yüzündeki ifade ciddiyetti.</p>

  <p>“Sadece orta boylu, esmer olduğunu biliyoruz. Bir de yüzünde bir leke olduğunu... Bunun ötesinde ne adı var, ne de bir fotoğrafı.”</p>

  <p>“Öyleyse varlığı kesin değil.”</p>

  <p>Nihan inatla, “Kesin,” dedi. Sesi çocuğunkini andırıyordu; doyumsuz, hatta hırçın. Bir dindar gibi, hiçbir kuşkunun bulandırmadığı gözlerini üzerime dikmişti. “Komşun, Hayalet’in varlığını onayladı.”</p>

  <p>O zaman Kadir’le neden görüşmek istediğini anladım. Belki gülmemem gerekirdi, ama güldüm. Ne de olsa akıl gerektirmeyen, ondan daha iyisini becerebileceğim bir şeydi bu. “Peki, bu Hayaleti neden arıyoruz? Rakip çetenin reisi mi?”</p>

  <p>Durakladı. Duraksamasının nedeni şaşırmasıydı. “Bir anlamda evet... Aferin sana.”</p>

  <p>Aferin! Bu bir övgü değildi, aksine... “İnsanları küçümsüyorsun,” dedim.</p>

  <p>‘Küçümsemiyorum’ demeden, “İnsanları sevmek için kimseye söz vermedim,” dedi.</p>

  <p>Tanrı’ya inanmıyordu. İç dünyasının kapıları da kilitliydi. Bir türlü mavileştiremediği küçük gözlerinden anladım bunu. Ruhuna erişebilmek için bedenini ele geçirmenin şart olduğu kadınlardan birisi duruyordu karşımda... Onunla sevişmek! Düşünceyi hemen aklımdan uzaklaştırdım. Bu, tıpkı ölüm gibi, edinilmez bir anıydı. Sorun neydi? “Akıllı olmak nasıl bir şey?” dedim.</p>

  <p>Sustu. Belki soru sormadığımı, onu ayıpladığımı fark ettiğinden. Cevap vermeyince yana dönüp pencereden dışarıya, dokuz bin yıl önce keskin bir buzulun ince bir dereden, seyrine doyum olmaz bir su yoluna dönüştürdüğü Boğaz’a baktım. Kırk dakikadır sadece karşımdaki çocuk kadını seyretmişim. İfadesiz, küçük, pudralanmış yüzünde ne bulmuştum? Soruma bir cevap ararken bir başka soru dilimin ucundan kurtuldu. “Kimsin sen?”</p>

  <p>Zor, çok zor, onun kadar akıllı birinin bile cevaplandıramayacağı soruyu bulmuşum gibi irkildi. Kaşlarının aşağıya inmesi, gözlerini gizlemesi ele veriyordu tedirginliğini.</p>

  <p>“Kim olduğumu bilmiyorum doğrusu,” dedi. “Ama kim olmak istediğim konusunda bir fikrim var.” Sormadım; nasılsa söyleyecekti. Onun gibi kendini beğenmişler bir kere soyunmaya başladılar mı, duramazlar. “Bir fotoğraf görmüştüm. Peru’da, And Dağları’nda çekilmiş,” diye devam etti: “Şafakta, aşağıdaki vadilerden yükselen güneşi yakalamak için iki yüksek tepenin arasına geniş bir ağ geren köylüleri gösteren... İşte, o köylülerden biri olmak için çok şeyler verirdim...” Ardından gerçek bir pişmanlıkla sözlerini noktaladı. “Keşke onlarınki gibi bir düş gücüm olsaydı...”</p>

  <p>Düş! Zihnimizin o kontrol edilemez akışkan durumu. Düş kurmak saf bir mutluluk özlemi mi, yoksa mutsuzluğumuzun bir sonucu mu?</p>

  <p>“Düş kurmaya tiyatroda alışmıştım, ama sonra hapishanede vazgeçtim,” dedim. “Bana sorarsan mutluluk zararlı; uyuşturucu gibi alışkanlık yapıyor...”</p>

  <p>Tam o sırada, ben ‘yapıyor,’ derken, o öksürmeye başladı. Sadece çıkardığı ses değil, yüzünde kasılmayla birlikte birdenbire beliriveren yaşı da şaşırtıcıydı: Benden büyük, çok daha büyük! O, And Dağları’nın soğuğunda üşüyüp, yardım çığlıklarına benzeyen bir sesle öksürürken ben bunları düşünüyordum. Aklı, zekâsı mı yaşlandırmıştı onu?</p>

  <p>Birkaç dakika kadar öyle öksürdükten sonra göğsünü yatıştırınca, “Ciğerlerim pek sağlam sayılmaz,” dedi. Farkındaydım. “Neyse, sonuna gelmiştik zaten.”</p>

  <p>Hesabı ödemek için garsona eliyle işaret etti. Belki babasıyla o mavi gözlü kızı izlerken ıslandığında yakalandığı bir öksürüktü onunki. Ötede ihtiyar garson, saygılı bir tavırla başını sallıyordu. Para ödemeyecektik. Gerçek bir çete reisi vardı karşımda. Nihan, sanki bunu bekliyormuş gibi ısrar etmeden, “Kalkalım mı?” dedi.</p>

  <p>Ya iş! “Ne zaman çalışmaya başlayacağım?”</p>

  <p>“Hemen yarın,” dedi, beni şaşırtacak haberi sona bırakmış gibi. “Bu akşam arkadaşların bazılarıyla tanışacaksın. İyi çocuklardır.”</p>

  <p>Hemen yarın ve bu akşam! Kalkıp bahçeye çıktık; gece masalsı tülünü çıkarmış, daha aydınlıktı şimdi. Havuzun üstündeki ikinci köprüde boyunun oldukça kısa olduğunu fark ettim. Boyu omzumdan aşağıda kalan her canlıya şefkat duymuşken, ondan çekiniyordum. Bu beni güldürdü. Tam köprünün üstündeyken, arkasından çekilmiş gibi birden geriye dönerek durdu. “Çok, ama çok zor bir şey...”</p>

  <p>Başkası olsa yanımdaki küçük kadının neden söz ettiğini anlayamazdı. Ama ben anlıyordum. Akıllı olmaktan söz ediyordu. Aklı, kendisini de korkutuyor... Düşünce, alaycılığına hükmeden o küçümseyici, sivri dilli zekâsına karşı, güvenilir bir yandaş bulmuşum gibi rahatlatıcıydı. Henüz dost değiliz; bunu da biliyordum. Göz göze geldiğimiz o kısa an süresince dostluğu aramadığını hissetmiştim çünkü.</p>

  <p>Bahçe kapısından gürültülü caddeye çıkıp, karşı taraftaki küçük bir arabaya kadar birlikte yürüdük. Arabaya binmemi işaret etti.</p>

  <p>“İçerdekiler kim olduğunu biliyorlar. Git, tanış onlarla. Dedim ya, iyi çocuklardır.” Omuzlarını silkti, ama anlamsız bir çabaydı onunki. Omuz başları çok uzağa savrulmadı, öksürük onu yormuştu. “Bu akşam, çetenin ne yaptığını öğreneceksin.”</p>

  <p>Sonra arkasını dönerek yürüdü. On metre kadar geride kasklı, iri yarı birinin kullandığı siyah bir motosiklet onu bekliyordu. Belki garip çete reisini daha bir süre şaşkınlıkla izlerdim, ama arabanın kapısı açılmıştı. Çaresiz bindim.</p>

  <p>Arabada, arka koltukta bir kız, önde ise iki erkek vardı. Kızın yanına yerleşir yerleşmez hayatım boyunca gördüğüm en güzel yüzlerden birisiyle karşılaştım. Üstelik düz kaşlarının erkeksi bir ifade verdiği bu yüz, gülümsüyordu da.</p>

  <p>“Merhaba, ben Zeynep.” Kız, karşısındakini teslim alan gülümsemesini yüzünde tutarak eliyle ön koltuklarda oturanları da tanıttı. Belli belirsiz bir şivesi vardı. “Yusuf, bu da İsmail.”</p>

  <p>“Adım İsmail benim, ama balina avcısı değilim.”<a href="../Text/dipnot.xhtml#Footnote0009" id="Feedback0009"><sup>[9]</sup></a></p>

  <p>Direksiyondakinin sözlerine ötekiler gülünce ben de onlara katıldım. Tam önümdeki Yusuf, geriye dönmüş, kafesin ardındaki garip bir hayvanı seyrediyormuş gibi merakla bakıyordu; hoşlanmadığı bir tür olduğuma karar verince omuzlarını silkti. Sıkıcı bir yüze iliştirilmiş sinsi gözler. Daha söyleyeceklerini duymadan karar verdim: Onu sevmeyecektim.</p>

  <p>“Vay be, gerçekten çok yakışıklıymışsın. Yoksa güzel mi demeliyim.” Yüzünü daraltan sırıtışı iticiydi. “Seni Z ile yan yana izlemek soluk kesici...”</p>

  <p>“Sen ona bakma.” Zeynep’e döndüm. Herif sinir bozucuydu, ama yanımdaki mahlûk konusunda haklıydı. Simsiyah saçlar, bembeyaz bir ten ve yemyeşil gözler. Burnu belki biraz büyüktü, ama güzelliğini ona özgü kılıyordu. Üstüne yapışan dar siyah pantolon bacaklarının çıplak olduğunu düşündürüyordu. Konuştuğunda sesinin ipeğimsi dokunuşuyla okşanmışım gibi ürperiyordum: “Birbirimizi, eğer adlarımız sessiz harfle başlıyorsa ilk harfleriyle, sesliyle başlıyorsa adlarımızın ilk sessiz harfiyle çağırırız. Ve eylem koyarken sadece bu harfleri kullanırız...” Derse başlamıştık; Zeynep, sözcükleri birbirinden iyice ayırarak açıklamasını sürdürdü: “Yusuf, Y, İsmail, sesliyle başladığından, ilk sessizi, S’yi seçiyoruz, sen, U olmayacağından, M oluyorsun... Anladın mı?”</p>

  <p>Başımı salladım. “Sen Z’sin, o S, bu Y ve ben M’yim...” Adlar kolaydı, ama eylem sözcüğü midemi bulandırmıştı. Yine de Zeynep’in gözlerinin içinde bir meşale gibi yanan yüreklendirici gülümsemesine karşılık verdim. “Sanırım aklımda tutabilirim... Peki, ya Nihan? Ona N mi diyorsunuz?”</p>

  <p>Cevap Yusuf’tan geldi. Bu kez ciddiydi. “Ona Patron deriz... Zaten o eylemlere pek katılmaz.”</p>

  <p>“Ya,” dedim. “Peki, Patronunuz ne iş yapar?”</p>

  <p>“Kriptolojist.” Anlamayacağımı biliyormuş gibi, “Yani, şifre çözümüyle ilgilenen matematik dalı,” diye açıkladı Yusuf.</p>

  <p>Yanılmamıştım, ondan hoşlanmayacaktım... Yusuf’un sıkıcılığından kurtulmak için yana dönerek Zeynep’in göz alıcı güzelliğine sığındım. Burnu profilini bozmuyordu; çünkü güvenilir insanlarda rastlanan geniş bir alnı vardı. Aylardır ilk kez bir kadının teninde saklı hazları hatırlıyordum. Bu aklımı daha da karıştırıyordu. “Ne yapacağız? Afiş filan mı asacağız?”</p>

  <p>Sorum öndekileri güldürdü; galiba Zeynep’i de. Cevabı, yüzünü tam göremediğim İsmail verdi. “Biz öyle kaba eylemler koymayız. İşlerimizi incelik ve zekâyla yürütürüz.”</p>

  <p>Belki susmak en iyisiydi. Sustum; Zeynep de ne yapacağımızı anlattı. Eylemin hedefinde geçmiş yıllarda büyük bir işveren kuruluşunun yönetiminde yer almış, oldukça tanınmış bir adam vardı. Erdemli diye bilinen, saygıdeğer ve tabii çok da zengin bir işadamı... Ama herkesten gizlediği bir kusuru vardı kurbanımızın; küçük kızlar...</p>

  <p>“Yani, sübyancı,” dedi Yusuf. “Biz de onu cezalandıracağız...” İsmail, Yusuf’un sözlerini keserek konuşmaya katıldı. “Ama sübyancı olduğu için yapmayacağız bunu; yanlış anlama. Adamımız, temiz toplum kampanyasında en önde yer almasına rağmen vergi kaçırmış; yakınlarını da dolandırmış. Bu kadar da değil. Asıl neden...”</p>

  <p>İsmail susunca ötekilere baktım. Sormamı bekliyordu; ikisi de. Zeynep’in gözlerini seçtim: “Asıl neden ne?”</p>

  <p>Üçü birden aynı anda şarkı söyler gibi bağırmaya başladı. Tabii bir şey anlamadım. Yine de şamata tam bir şenlikti. Baküs<a href="../Text/dipnot.xhtml#Footnote0010" id="Feedback0010"><sup>[10]</sup></a> şenliklerinde sarhoş olmuş gibi şehvetle gülüyorlardı. İsmail sonunda az önce bir ağızdan söylediklerini tek başına tekrarladı:</p>

  <p>“Yuh! İyi diye anılmayı, iyilikten yüksek tutana, yuh!”<a href="../Text/dipnot.xhtml#Footnote0011" id="Feedback0011"><sup>[11]</sup></a>. Ne demekti bu? “İyi olmayı, iyilikten üstün tutana yuhhh!” Hepsi deliydi; bundan başka bir şey gelmiyordu aklıma. İsmail, yanılmadığımı kanıtlamak ister gibi coşkuyla bağırmaya devam ediyordu: “Bu zat her bayramda yüzlerce çocuğu giydirir, yüzlerce insana da yiyecek dağıtır... Ama bunları hep kameraların, fotoğraf makinelerinin önünde yapar. Poz poz fotoğraf çektirip, televizyonların haber saatlerinde, her kanalda boy boy yayınlatır. Fazilet ve erdemin timsali kahramanımız telaşla ve yüksek sesle şunu ilan etmektedir aslında: Ey ahali, bana bakın, ben ne kadar iyi birisiyim, benim gibisi yoktur. Karşıma dizdiğim yoksulların, açların gözlerindeki minnete bakın... Böyle demektedir. Ama bu sözde iyiliği, kendi cebinden mi, yoksa şirketinin vergisi ödenmemiş kazancından mı yaptığı belirsizdir...”</p>

  <p>Yani? “Yani, sırf bunun için mi?” dedim. Zeynep şaşkınlığımı anlayamıyormuş gibi başını eğmişti. Ben anladım: O da deliydi. “Peki, ne yapacaksınız? Bu yüzden adamı dövecek misiniz?” Kimse cevap vermedi. “Mürekkep! Üstüne mürekkep mi atacaksınız?”</p>

  <p>Önce üçü de birbirine baktı, sonra Zeynep, yatıştırıcı gülümsemesiyle ortak cevabı seslendirdi: “Üstünü kirleteceğimize emin olabilirsin.” Bu onları tekrar uzun uzun güldürdü. Sonunda Yusuf bir alışveriş merkezinin adını haykırdı. “Plazaya, marş marş...” Kılavuz oydu. “Aramıza hoş geldin arkadaş,” dedi, omzuma vurarak.</p>

  <p>‘Hoş bulduk’ demeye niyetim yoktu; demedim de. Uzun bir yolumuz vardı. Küçük araba bizi başına geleceklerden habersiz görgüsüz ve sahtekâr zengine, Gaziosmanpaşa’ya götürürken, Zeynep’in güzelliğinin çevreye yaydığı dinginliğin içine çekildim. Onları çok ciddiye almadan idare edebilirdim; belki de sadece eğlenmeyi seviyorlardı... Ama kim ne derse desin, bir bakış açıları olduğunu kabul etmeliydim. Hınzırca olsa bile.</p>

  <p>Plaza kalabalık ve sıcaktı. Üst kattaki büyük boşluğa rasgele atılmış, birbirinin içine geçmiş masalardan cam kenardakilerden birini seçip oturduk. Ben de dahil, içerideki herkes Zeynep’i seyretmeye koyulmuştu. Vücudu da, yüzü gibi, bakışları emip bırakmıyordu. Tanrı’nın doyumsuz zevkler alıp vermek için tasarladığı kadınlardandı. Birkaç dakika sonra Yusuf kahveleri alıp gelince, İsmail kahveyi geri çevirerek konuşmaya başladı. Gözlerini dünyaya son kez bakıyormuş gibi açmıştı. İri bir burnu, bu burnun üstünde kelebek kanatları gibi sürekli hareket eden geniş kaşları vardı... Ciddiden çok, komik bir yüzdü onunki:</p>

  <p>“İşte, ekonomik krizin pençesinde kıvranan ülkemizden küçük ve sigara dumanlarıyla kaplı bir manzara. Manzaramız ucuz parfüm, ter ve istek kokuyor. Şu güzel genç kızlara ve bıçkın delikanlılara bakın; hepsi satılık. Çünkü hepsi aç. Öyle anlaşılıyor ki, uğruna yüz binlerce şehit verdiğimiz kutsal ve obur vatanımız bu yıl o geniş bağrına birkaç yüz aç evladını da basacak.”</p>

  <p>Alay ediyor... Hayır, daha çok öfkeliydi. Soluk kaşlarının, burnunu da alıp havalanacakmış gibi sık sık açılıp kapanmasından çıkarıyordum bunu.</p>

  <p>“Yine başladın, bırak şu komünistliği,” dedi Yusuf, İsmail’in konuşmasını bölerek Ama İsmail komünistliğe sıkı sıkıya sarılmıştı: “Mart 2001’den beri ayda ortalama 5 bin kişi işini kaybediyor. Anneler babalar, kızlarını satıyorlar. Mallaparte’nin<a href="../Text/dipnot.xhtml#Footnote0012" id="Feedback0012"><sup>[12]</sup></a> <i>Deri</i>’sinde anlattığı gibi...”</p>

  <p>Zeynep elini kaldırınca hepimiz ona döndük. “Keser misin?” İsmail hemen sustu. “İşte, adamımız geliyor.” Zeynep’in bakışlarını izleyerek merdivenlere döndüm. Sahnede yerini almakta olan adam elli beşlerinde, dinç, hatta yakışıklı birisiydi; çevresine bakmadan, peşindeki korumaya benzeyen iri yarı iki kişiyle birlikte, kenardaki masalara doğru –bir alıcı olduğunu belli eden güvenli– adımlarla yürüyordu. “Aç köpek, nasıl da etrafa bakıyor,” dedi Zeynep. İrkildim; sesi ilk kez o ipek kılıfından sıyrılmıştı, bıçaksı bir keskinliği vardı.</p>

  <p>Hepimiz adamı izliyorduk. Sadece biz değil, etraftaki masalarda ikili üçlü gruplar halinde oturan –kendilerini zenginliğin cömert kollarına atmaya kararlı– kızlar da inceliyorlardı adamı. Yan tarafta, fırıl fırıl dönen gözleri ve sinirli kahkahalarıyla pazarlığa katılmaya çalışan birkaç eşcinsel de vardı. Zavallı, birazdan başına gelecekleri bilseydi! ‘Ya sen’ dedi, kulaklarımın arasında gezinip duran ses. ‘Ondan ne farkın var?’ Haklı; olacaklar hakkında ben ne biliyorum ki?</p>

  <p>Zeynep, neler olacağına ilişkin ipuçları vermek ister gibi kahvesini yarım bırakarak ayağa kalktı ve içerideki bütün gözleri peşine takarak, kendinden emin adımlarla adamın masasına doğru yürüdü. Kurbanımızın korumaları yandaki masaya yerleşmişti. Zeynep adama yaklaştıkça çevredeki yüzlerin tek tek öfkeyle asıldığını görüyordum. Genç kızlar, eşcinseller, travestiler; herkes Av Tanrıçası’nı andıran bu muhteşem kadınla boy ölçüşemeyeceğini kavrıyordu. Yenik gözler geri çekilince İsmail’e döndüm: “Eylemi ya da her neyse, Zeynep mi yapacak?”</p>

  <p>Cevabı Yusuf verdi: “O sadece yemi oltaya takacak.” Yem? “Sola dön!” Dediğini yapıp sola döndüm. “McDonalds’ın önündeki kızı görüyor musun? İşte o. Adam, o kızı istiyor.”</p>

  <p>Bakışlarımı deneyimli bir fahişe gibi davetkâr gülücüklerle adamın yanına yerleşen Zeynep’ten sola çevirdim. Evet, küçük kızlardan söz etmişlerdi, yine de bu kadar küçüğünü görmeyi beklemiyordum. “Neden?” dedim.</p>

  <p>İsmail “Ne neden?” dedi.</p>

  <p>“Çok küçük, üstelik de üstü başı kir içinde. İnsan... neden buradan, pislik içinden seçiyor?”</p>

  <p>“Çünkü zenginler hep yoksulların ırzına geçerler,” dedi İsmail. “Zenginler zenginleri becermezler; onlarla evlenirler. Zenginliğin penisi kuru, çatlak bir vajinada bir kez daha anlam kazanmaya hazırlanıyor. Tanık olduğumuz bu. Yoksulluğun becerilmesi...”</p>

  <p>Hepsi deliydi, ama en kitabi olanı karşımda duruyordu. Biraz daha konuşursa, ne kaşı kalacaktı, ne de burnu. “Ne olacak?” diye sordum; meraktan çok onu susturmak için.</p>

  <p>Yusuf, “Her şey Patron’un planladığı gibi giderse, şenlik,” dedi. Patron? Nihan’ı unutmuştum. “Birazdan Zeynep küçük kızı alarak, alt kattaki, kullanılmayan eski tuvalete indirecek. Ardından bizim sübyancı da onlara katılacak...” Şaşırdığımı görünce sıkıcı yüzü daha da daraldı. “Sakin ol, Patron’a güven; bitmedi... Zeynep, bizim sübyancıyla kızı orada baş başa bırakıp çıkar çıkmaz, devreye yeni bir aktör girecek....” ‘Kim’ diye sormama kalmadan, “Bekle,” dedi, sabırlı olmamı ihtar eden bir sesle.</p>

  <p>Sigara yakarak geriye yaslandım. Zaten yapacak başka bir şey de yoktu. Beş dakika sonra Zeynep, masadan kalkarak köşede onu bekleyen küçük kıza doğru yürüdü. Bakışlar bir kez daha merak ve tedirginlikle onu izliyordu. Kızla birlikte merdivenlere yöneldiğini görünce herkes rahatladı. Üç dakika sonra adam yandaki korumalarına eliyle beklemelerini işaret ederek doğruldu. Her şey Yusuf’un dediklerine uygun gelişiyordu. Bağırıp adamı uyarsam? İş bulma umuduna güle güle; iki yüz kilometre ötedeki unutulmuş gölün bulanık sularına katılan hayata merhaba...</p>

  <p>Merhaba derken düşüncelerim yakında çalan bir cep telefonunun tiz sesiyle bölündü. Yusuf’unkiydi. Açmasını bekledik</p>

  <p>“Evet... Tamam. Üç...” Yusuf oldukça kısa süren konuşmasının ardından telefonunu kapatır kapatmaz İsmail’e döndü. “Duydun, Z, üç diyor.” Z! Başlamıştık İsmail aynı fikirde değildi; başını salladı, “Üç dakika uzun. Ya alçak herif hızlıysa, kızı...” Yusuf, öfkeyle İsmail’i susturdu. “Patron’un dediklerini hatırla; sana ne deniliyorsa onu yap!”</p>

  <p>Sihirli sözcük, Patron’du! Duyar duymaz, İsmail hemen saatine eğildi. Gergin üç dakika boyunca onlarla birlikte bekledim. İsmail, sürenin sonunda kendi telefonunu çıkarıp tuşa bastı. Çok beklemedi.</p>

  <p>“Alo, Rıdvan... Kim mi? Bir dost diyelim... Hayır... Dinle... Dinle be kardeşim! Adamın biri kız kardeşini eski kenefte düzüyor... Kim olduğumu bırak oğlum... Bir dost, de sen. Adam çoktan işe koyuldu. Evet, aşağıda...”</p>

  <p>Telefonu kapatınca Yusuf’la birlikte ayağa kalktılar. Baktıkları yöne döndüm; pide satan dükkândan koşarak çıkan genç bir adamı izliyorlardı.</p>

  <p>“Oldu,” dedi Yusuf, yüzünü incelten o gülümsemeyle. “Yem oltada, balık da yemi yuttu; bundan sonrası Rıdvan’a kalmış.” Bana döndü. “Saymaya başlayın bakalım, bay M. Elliye kadar.”</p>

  <p>M benim! Ciddi olduklarını anlayınca saymaya başladım. Bitince de başımı eğdim. Birlikte merdivenlere yöneldik. Bu işin adamın üstüne mürekkep atmaktan daha ciddi bir durum olduğunu yavaş yavaş kavrıyordum.</p>

  <p>Zeynep’i alt katta, merdivenlerin başında bulduk. “Rıdvan içeri girdi,” dedi, bizi görür görmez. Rahattı. Saatine göz attı. “Yakında çıkar.”</p>

  <p>Dediği gibi oldu; çok beklemedik Az sonra yandaki kapı sert bir şekilde açıldı. Uzun boylu, yüzü çıban izleriyle delik deşik olmuş genç bir adam, elinden tuttuğu küçük kızı sürükleyerek dışarıya çıkardı. Rıdvan’dı bu. Yeni aktör, yukarıya yönelmek yerine, yanındaki küçük kızı iteleyerek çıkış kapısına doğru koşar adım uzaklaşırken Zeynep yüzündeki gülümsemeyle başını eğdi. O zaman anladım: Eylem bitmemişti, yeni başlıyordu; Rıdvan’ın boşalttığı sahnede yerimizi alacaktık.</p>

  <p>İçeriye İsmail ve Zeynep’in ardından girdim. Tuvalet loş ve pisti. Çoktandır kullanılmadığından ortalığı garip bir koku sarmıştı: Çürümüş et, çöplük ya da nemli halı... Çoğu kırık, sırrı dökülmüş aynalı bölümden tuvaletlerin bulunduğu kısma geçerken, kaçmamı engellemek ister gibi geriden gelen Yusuf’un kapıyı kilitlediğini duydum. İsmail hâlâ en öndeydi, tek tek kontrol ettiği kabinlerden üçüncüsünde birden durdu ve titreyen bir sesle bağırdı: “Burada!”</p>

  <p>Bize doğru dönünce irkildim. Komik yüzü, korkutucu bir maskeye dönüşmüştü; hırslı bir avcının, can almaya hazırlanan bir yırtıcının yüzüne. Kapıya önce Zeynep, sonra da iterek önüme geçen Yusuf yaklaştı. Zeynep mutlu, Yusuf’sa öfkeliydi. “M!” Zeynep’in el işaretini izleyerek onlara yaklaştım.</p>

  <p>Kabinin içinde gördüklerim şaşırtıcı, ama daha çok dehşet vericiydi. Yukarıdaki o zengin, dikkatle korunan ulaşılmaz adam, başı klozetin yanına sıkışmış, ayakları öne doğru uzanmış, yerde savunmasız yatıyordu. Altında pantolonu yoktu; hafifçe yağ bağlamış beyaz, temiz karnında, kanamasını durdurmak için iki eliyle bastırdığı büyük yara, kırmızı bir gül gibi açmıştı. Çıplak butlarından dışkısı sızıyordu. Kesik kesik öksürüyor, öksürdükçe sidiği cılız bir fıskiye gibi dışkısının üstüne dökülüyordu. Kabinden yayılan dayanılmaz koku, içerideki o çürümüş et kokusunu bile bastırmıştı. Bunları görür görmez fark ettim: Kokan ne tuvalet ne de dışkıydı; adamın korkusu kokuyordu.</p>

  <p>İlk harekete geçen İsmail oldu. Öfkesi yanındaydı. “Obur domuz! Dernek tok karnına becerecektin kızı... İdam mahkûmlarına asmadan önce neden yemek vermediklerini şimdi anladın mı?” Bir yandan konuşuyor, bir yandan da sessiz çığlıklarla yardım isteyen adamın dışkısına basmamaya dikkat ederek duvara, cebinden çıkardığı iri uçlu kalemle –arabadayken kutsal bir ağıta benzeterek bir ağızdan söyledikleri– o cümleyi yazıyordu. ‘İyi diye anılmayı, iyilikten yüksek tutana yuh!’</p>

  <p>Mide bulantısı ve kokuyla daha da koyulaşan –balon gibi şişiyordu da– dehşet duygusuyla Zeynep’e döndüm.</p>

  <p>“Ona yardım etmeyecek misiniz?” Bana bakmadı bile. Cinselliğin, doğurganlığın, hayatın simgesi olabilecek göz alıcı varlığı, yakın ölümün habercisi gibiydi. İlk kez o anda fark ettim: Boyumdan epeyce büyük bir şeye, duymadığım, parçası olmayan bir öfkeye bulaşmıştım. Zeynep’in erkeklerce kim bilir kaç kez zevkle öpülmüş dudakları doygun bir mutlulukla kımıldadı: “S, sıra senin.”</p>

  <p>İsmail, tensel bir hazzın eşiğindeymiş gibi titreyen bedeniyle Zeynep’e döndü. Gözleri paha biçilmez bir armağanla ödüllendirilmiş gibi, minnet duygusunun yaktığı o parlak ışıkla aydınlanmıştı. Sırada ne var? Ben böyle düşünürken İsmail işaret parmağını ağzına sokup, yerde kanlı dışkısının içinde titreyen adamın suratına doğru eğildi ve art arda öğürerek kusmaya başladı. Her şey birden dondu; koku, dehşet duygusu, gerçeklik, zaman ve hatta hayal gücüm... İsmail’in ağzından fışkıran kahverengimsi sıvı yerdeki adamın yüzünden, boynundan magma gibi akarak yerdeki pisliğe karışıyordu.</p>

  <p>Birden fark ettim: Hayatım boyunca bu anı aşacak hiç bir şey görmemiştim, göremezdim de. Şeyda’yı bulmayı mı, yoksa bulmamayı mı umduğum o bulanık, akıntılı denizin dibinde geçirdiğim birkaç dakika bile, bir buçuk metre ötemde olup bitenlerin yanında parkta yapılan bir gezintiden farksız sayılırdı.</p>

  <p>Neredeyse dakikalarca kustu İsmail. Az önce neden kahve içmediğini şimdi anlıyordum. O işini bitirince yerini Yusuf aldı. O kısa kustu. Daha kıvamlı, daha yeşildi ağzından saçılanlar. Kabine ardından Zeynep girdi. İğrenerek arkamı döndüm; iki nedenle: Biraz daha baksaydım ben de kusacaktım ve Tanrı’nın saf güzelliğe inanmamız için bize armağan ettiği bir varlığın böylesine kirlenmesine dayanamazdım.</p>

  <p>Zeynep, öğürtüleri dinip kabinden çıkınca doğruca bana geldi. Korkuyla başımı salladım. “Tamam,” dedi. “İlk seferinde kimse kusamaz... Pekâlâ, gidiyoruz...”</p>

  <p>Şimdi şivesi daha belirgindi. Kolunu tuttum. “Onu bu halde mi bırakacaksınız?”</p>

  <p>“Şansı varsa korumaları bulur...”</p>

  <p>Koşar adım Plaza’dan çıktık. Üçü de değişmişti; en azından yüzleri: Mutluydular; Yusuf’un o sıkıcı, dar yüzü bile katlanılabilir bir resme dönüşmüştü. Arabaya bindik. İsmail gülümseyerek eyleme son noktaya koydu: “Kusma Kulübü’ne hoş geldin.”</p>

  <p>Hepsi deliydi; hem de zırdeli. Arkaya yaslanınca belki birazdan ölecek adama hiç acımadığımı fark ettim şaşkınlıkla. ‘Onlardan uzak durmalısın...’ Çığlık kafamın içinde kafatasıma çarpa çarpa söndü. Kıvrılıp kendi üstüme büküldüm. Zeynep sevinçli sesiyle önce öndekilere seslendi.</p>

  <p>“Tam patronun dediği gibi; olayı 12 dakikada toparladık.” Sonra kulağıma eğilip, “Yarın sabah seni evinden alıp işine götüreceğim,” dedi. Ağzı kokmuyordu; hâlâ dünyanın en güzel kadınıydı. “Olanlardan kimseye söz etmeyeceğine eminim. Ne de olsa artık sen de işin içindesin...”</p>

  <p>İşin içinde olmak! Beni bu yüzden yanlarına almışlardı. Suç ortaklarımı şaşkın gözlerle seyrediyordum. Çok geçmeden fark ettim: Suç ortaklığından da öte bir şeydi bu. Edinemediğimi söylediğim hayatım değişmişti.</p>

  <p class="bas2">2</p>

  <p>Beni İskele’ye bıraktılar; öyle istedim. Olup bitenleri düşüne düşüne evin yolunu tuttum. Attığım her adımda Nihan’ın bana yanlış rol biçtiğini daha iyi anlıyordum. Kâh peşime takılan, kâh önüme geçen, zaman zaman da yanımda yürümeyi seçen kararsız ikizim, çocuklara modellik yapabilecek bir yetişkin değildi. Yetişkinlik bir tarafa, vitrinlerde arada göz göze geldiğim adam kafası karışık, tedirgin ve korkmuş birini andırıyordu. Yüzümün o halini görünce adımı bile değiştirmeyi düşündüm. Böyle kimseye umut veremezdim; hele kendime, hiç. Ama asıl rahatsız edici olan, o kabinde kendi dışkısı içinde yüzen adamın yüzüyle, Şeyda’nın babasının yüzünün sürekli yer değiştirmesiydi.</p>

  <p>Bir kahveye girip gece yarısı haberlerini izledim: Arapsaçına dönmüş politika; seçim olacak mı, olmayacak mı tartışmaları? Başbakan ölüyor mu? Bu tür, bir sürü saçmalık... Cinayetten söz eden yoktu. Biraz yatıştım: Onun kadar ünlü bir adam ölseydi, mutlaka televizyonda haber olurdu.</p>

  <p>Yorgun apartmanımızın ön cephesinde tek tük ışık vardı. Kadir’in salonunun lambası birkaç saat önce geri çevirdiğim içkiyi bulabileceğimi haber verir gibi yanıyordu. Kapı, çalar çalmaz hemen açıldı. Yüzünün yeşile çalan rengi, yaşlı feylesofun yorgunluğunu ele veriyordu. İçeri girmemi işaret etti. “Mine’yi kızdırdım,” dedi hemen.</p>

  <p>“İçki istiyorum,” dedim.</p>

  <p>“İçki mi? Demek önemli bir şey oldu?”</p>

  <p>Ona anlatsam! İçimdeki ses, hayır deyince, “İş buldum,” diye cevap verdim.</p>

  <p>“Oooo! Bu iyi haber. Hem de oldukça...” Elime tutuşturduğu kadehi aldım. İş hakkında hiçbir şey sormadı. Az sonra da anlatmaya koyuldu. Derdi vardı: Mine. “Yukarıya çıktı...” dedi telaşla. “Selim’in, belki de Zilan’ın yanına, bilmiyorum... Üstelik de bu gece boştu. Kocası yurt dışındaymış...” İçki hem sertti hem de berbat bir tadı vardı. “Sence gidip onu buraya getirmeli miyim? Ne dersin?” Çoğu ayyaş gibi saplandığı konudan bir türlü uzaklaşamıyordu. “Bir türlü karar veremedim.”</p>

  <p>Elimdekini gösterdim. “Bu ne?”</p>

  <p>“Bacardi,” dedi, çabucak.</p>

  <p>“Bu mereti nasıl içiyorsun?”</p>

  <p>Sorum onu öfkelendirmişti; sadece bu konuda gücü vardı: “İçki seçme, içkiden tat alma konusunda bugün geldiğim yerin ardında, otuz yıllık bir emek ve binlerce litrelik bir geçmiş yatıyor, yakışıklı çocuk.” Daha söyleyebileceği bir sürü şey olmasına karşın acemiliğimle pek oyalanmadan tekrar Mine’ye döndü. “Biliyor musun, bir sanatçıyla bir kadın birbirlerini değerlendirirlerken asla aynı cömertlikle davranmıyorlar. Bugün bunu keşfettim... Sanatçı, sevgilisini, güzelliklerin imbiğinden süzdüğü yaratıcılığının parıltısıyla coşmuş bir hayal gücüyle değerlendirirken, kadın, sanatçıya kısıtlı deneyimleriyle, ahlâki ve toplumsal dayatmaların baskısıyla bakar...”</p>

  <p>Bu kadar ağdalı lafları nereden buluyordu? “Ne olduğunu bir de benim anlayacağım dilde anlatsan,” dedim.</p>

  <p>“Gelecek hafta, bütün eski sevgililerimi bir masanın etrafında toplayıp yemek yemekten söz ettim ona...” Gülecektim, içkinin o ekşimsi tadı engel oldu. Ne coşkun hayal gücü! “Bir şey gizlemedim ki, onu da çağırdım.”</p>

  <p>Bu kez güldüm. İmbikten parıltılı sözcükler süzdüğünü söylediği o sanatçıya benziyor muydu, bilmiyordum. Ama komikti. “Nereden çıktı bu ahlâksız fikir?”</p>

  <p>“Aha!.. Sen de mi dostum! Ahlâka göre mi yaşamak, yaşamımıza göre yeni bir ahlâk mı edinmek?” Sesi, önemli laflar edeceği zamanlarda olduğu gibi teatral bir ton almıştı. “İşte bütün mesele bu. Ahlâkımızı geliştirmeliydik, geliştiremedik oysa. Aksine budayıp, güdükleştirdik: Evlilik ya da sadakatle sınırlanmış bir ahlâk, eninde sonunda iktidarsızlığa dönüşmeye mahkûmdur. İyilik, kötülük ve cezalar... İşte, ahlâk dediğimiz bu; türümüzün devamını tehlikeye sokar böylesi bir ahlâk...”</p>

  <p>O tuvalette iyice sersemlemiştim, şimdi de aklım bütün gece boyunca çözemeyeceğim bir şekilde karışmak üzereydi.</p>

  <p>“Bir an önce yazmaya başlamalısın,” dedim. Yoluk kaşları havaya kalkmıştı. “Neden mi? Aklındakiler zehirli; ve gerektiğinden fazla düşünce var kafanda. O kalın kafan, supabı bozuk düdüklü tencere gibi. Yakında patlayacak. Onlardan kurtulmalısın. Sorunun bu. Benden söylemesi...”</p>

  <p>Bir an ayılmış gibi baktı. Bana değil, arkamdaki bir yere. Onu böyle uzaklara bakarken görünce hep tedirgin olurdum. Sonra birden atıldı: “Demek yazmalıyım; peki, sen kitaplarımı okudun mu?” Öfkesini bir adım öteye taşıdı. “Herhangi birini?”</p>

  <p>Belden aşağıya vuruyordu. “Bir gün okuyacağım,” dedim. “Mine dördünü de verdi.”</p>

  <p>“Bir gün, bir gün ve yine bir gün...” Gözleri çok çok uzaktaydı. Yine de bakışlarımı kaçırdım. “Bir gün diye bir şey yok, Dorian<a href="../Text/dipnot.xhtml#Footnote0013" id="Feedback0013"><sup>[13]</sup></a>. Bir gün dediğimizde, hiçbir gün, asla demek isteriz aslında... Bir gün eşittir bin gün, beş bin gün. On beş bin gün...” Bıraksaydım yüz bin güne kadar gidecekti. “Kızına,” dedim. “Ben sadece yazmanı söyledim. Eğer Mine’ye kızgın...” Onu bırakıp gideceğimi haber veren sesimi duyunca sakinleşti. Gözleri de gittiği o yerden geri döndü.</p>

  <p>“Eğer günün birinde aşkı en saf biçimiyle anlatabilecek bir öyküyle karşılaşırsam, ancak o zaman tekrar yazmaya başlayacağım.” Elini salladı; sallayınca da içkisi döküldü. “Hoş, böyle bir şey mümkün mü, bilmiyorum. Aşk, günahkârlığın bağrında boy atar, zinayla gelişip büyür, ihanetle de olgunlaşır. Şehvetse yaratıcılığın mahmuzudur; şehveti olmayan bir yazar hiçtir...”</p>

  <p>“Biliyor musun,” dedim. “Kesinlikle ahlâksızın tekisin.”</p>

  <p>“Hıh! Kadınlara tecavüz etmeyen bir Zeus düşünebiliyor musun? Eğer Tanrı’ların başı şehvetli birisi olmasaydı o hayran olduğumuz yarı Tanrılarımızın hiç biri dünyaya gelmezdi.” Konuşmasında o beğendiği Oscar Wilde tarzı bir yapaylık vardı. “Ahlâksızlığa gelince! Ne zaman biri bu sözcüğü seslendirse, ona doğayı hatırlatırım.”</p>

  <p>Doğayı bırakıp başımı salladım. “Bütün bu zırvaları, Mine’ye de söylemedin, değil mi?”</p>

  <p>Gözlerine baktım. Budala! Söylemişti. Şimdi yeşil gözlü iyilik perisinin neden kızdığını anlıyordum. Hak da veriyordum.</p>

  <p>“Aslında gözüne girmek istediğim Mine; beni önemsesin istiyorum,” dedi sahneden inmiş sesiyle. “Hoş bir buluşma olacaktı; hepsiyle...”</p>

  <p>‘Hepsiyle’ dedikten, sonra sustu. Göz gözeydik, ama o uzak bakışları şimdi de içine doğru çevrilmişti. ‘Vedalaşıyor...’ Bunu ben anlamadım. İçimdeki ses fısıldadı. ‘Hepsiyle’ el sıkışıp gidecek...</p>

  <p>“Hasta mısın?” dedim. Beni şaşırttın... Geri dönen bakışları öyle diyordu. “Belki kötü oyuncuyum, ama çoğu budala gibi sezgilerim güçlüdür.” Kaçmaya çalışıyordu; arkasından yürüyüp kolundan tuttum. Hastalığı ne kadar ciddi? “Mine’nin haberi var mı?”</p>

  <p>Önce pencereyi araladı, sonra çok şeyi şimdiden kabullenmiş sesiyle cevap verdi: “Babası biliyor... Ama söylemeyeceğine söz verdi.” Çok ciddi... Kolumu omzuna attım, sonra bu kadarının yetmeyeceğini düşünerek içtenlikle sarıldım. Babama sarılamamıştım; şimdi borcumun bir kısmını ödeyebilirdim. Sessiz bir mırıltıyla vasiyet eder gibi mırıldandı: “Mine’ye söylersen, seni lanetlerim, bilesin. Bırak sahneye çıkmayı, bir daha tiyatronun önünden bile geçemezsin...”</p>

  <p>“Söz,” dedim. Belki sormamalıydım, ama ona sarılmış olmam bana oğul hakkı veriyordu. “Neyin var?”</p>

  <p>“Kansermişim...” Biraz başım ağrıyor der gibiydi. “Doğrusu bana kalsa, yıllarca bu kadar uğraştıktan sonra şöyle tek vuruşlu, esaslı bir kalp krizini tercih ederdim. Ama olmadı, beceremedim; anlaşılan dostumuzu yeterince yoramamışım.” Yakında alamayacakmış gibi derin, uzun bir soluk aldı. “Aslında pek de şaşırtıcı değil: Annem, babam ve kız kardeşim kanserden öldüler... Ailece kansere aboneyiz anlayacağın...”</p>

  <p>Sözlerini bitirince seyretmediği gece manzarasından salona döndü. Kolumu omzundan çektim; yazgısı tarafından aldatılmış dostum yorgun adımlarının ardından içki sehpasına doğru yürüdü. Kalp krizi yerine kanserden ölecek birisine içme diyecek değildim. Ona eşlik bile edebilirdim. Kadehimi uzattım. “Bundan olmasın.”</p>

  <p>“Anlaşıldı,” dedi. “Bacardi için daha çok toysun.” İçkiyi getirdiğinde yüzümü işaret etti. “Merak etme; gideceğim yerde çok tanıdığım olacak. Hem sıcağı severim, biliyorsun...”</p>

  <p>O cehennemden söz ederken, ben toy toy gülümseyerek ikinci kadehi yudumladım. Bıçak yarasından ölmediyse, üç kaçığın kusmuğuyla şimdiye mutlaka boğulmuş olan adamı bırakıp, yakınımdaki ölü adayına döndüm. Bedeni artık canlılığını değil, cansızlığını barındırıyordu. Birlikte oturduk. Hepimiz bir gün ölecektik, ama onun ‘bir gün’ü yarın kadar yakın duruyordu. Pek konuşmadık Aklı başında olsaydı ona zenginliğin suç olup olmadığını sorardım.</p>

  <p>Saat bire doğru oturduğu yerde sızdı. Divana uzatıp, üstünü örttüm. Üşümüş gibi duruyordu. ‘Toprağın altına girince tir tir titreyecek...’ “Kapa çeneni,” dedim sese. Önce güneşi yakalamayı düşleyen kadın, şimdi de o! İkisi de yorucuydu.</p>

  <p>Mine gece yanında kalmalıydı. İçkiyi bitirinceye kadar divanın karşısında oturdum ve yıllarca önce, bir akşamüstü, bir ilkokulun yıkık dökük müsamere salonunda başlayan parıltılı rüyamın sona erişini –ölecek dostumu seyrederek– hüzünle izledim. O gün doğan küçük, yakışıklı Prens hiç büyüyememiş, hükümdarlığının sınırları hiç İznik’in küçük kenar mahallesinin ezan sesleriyle belirlenen sınırlarının dışına uzanamamış, hiçbir zaman bir kral çocuğu olamamıştı. Babası, hep geçim sıkıntısı çeken bir işçi: Böyle doğmuş, böyle kalmıştı...</p>

  <p>Biraz daha orada öyle oturup düşünmeye devam etseydim, asıl istediğimin oyuncu olmak değil, başkası, kendimden farklı birisi olmak olduğunu da itiraf edecektim. Budalaydım. Bunu ufak tefek akıllı bir kadının söylemesinden önce kavrayamadığım için... ‘Mine’yi bul...’ ‘Tamam,’ dedim sese. Ayağa kalktım, bütün bunlardan sonra hiç olmazsa yarın bir işim olacak mıydı?</p>

  <p>Selim, yine zili çalmama fırsat vermeden kapıyı açtı, ama kendisininkini değil, karşı daireninkini. Arkaya döndüm. Zilan’lardaydı. Sorusuyla birlikte beklemişti beni. “Sızdı, değil mi?”</p>

  <p>İrkildim. “Hayır,” dedim, çabucak. “Uyudu.” Başka ne duymuştu? Gözlerinde yine o kör solucanlar vardı. Her ihtimale karşılık onu uyardım: “Dilini tut.”</p>

  <p>Güldü. Ne zaman sırıtsa başı sallanıyordu. “Artık bana inanıyorsun.” Belki, ama ona biat etmeyecektim. “Sence seçim olacak mı? Yoksa küskün milletvekilleri erteletmeyi başaracaklar mı?” Omzumu silktim. Garip bir merakı vardı. Faylar, şimdi de seçimler. “İnşallah ertelerler... Yoksa Ulviye’nin saygıdeğer kocası milletvekili olacak. Gelecek hafta başvuracakmış.”</p>

  <p>“Bilmiyorum,” dedim.</p>

  <p>“Milletvekili olursa sence apartmanı yıkabilirler mi?”</p>

  <p>“Yıkamazlar,” dedim. “Bunları kafana takma.”</p>

  <p>Hâlâ eşikteydi; içeriye girmem için onu itmem gerekecekti. Adım atınca, “Yine tanımadı,” dedi küskün sesle.</p>

  <p>Omzundan hafifçe yana ittim. “Korsakof<a href="../Text/dipnot.xhtml#Footnote0014" id="Feedback0014"><sup>[14]</sup></a> hastaları her şeyi unuturlar; unuttun mu?” Unutmamıştı. Yine de yüzünü astı. “Olaya olumlu tarafından bak,” dedim. “Her karşılaştığında sana tekrar aşık olan bir sevgilin var. Sizinki her gün yenilenen bir sevda.”</p>

  <p>Onu kapıda bırakıp içeriye girdim. Ortalık her zamanki gibi loştu. Mine, Zilan’ın yanındaydı, Leyla ise ortalıkta görünmüyordu. “Selam,” dedim.</p>

  <p>Zilan, beni görür görmez sağ eliyle bozkurt işareti yapmaya çalıştı. Unutmadığı tek şey buydu; hapisteyken gardiyanlar, her karşılaştıklarında eğer bu işareti yapmazsa onu annesiyle görüştürmeyeceklerini söyleye söyleye zorla kazımışlardı beynine. Üstündekiler uçup gittiği için beyninin dibindekiler açığa çıkmıştı. Şimdi içeriye girenleri böyle selamlıyordu. Elini tutup aşağıya indirdim. “Merhaba Zilan.”</p>

  <p>Nedense her seferinde adını söylemeyi alışkanlık edinmiştim. Aslında buna gerek yoktu. Kendisiyle ilgili bilgileri açlık grevine başladığı andan beri hiç unutmamıştı; en başta da adını. Yanındaki defteri alıp, fotoğrafımın bulunduğu sayfayı açtım. Sık sık karşılaştıklarını bir albümde toplamak Selim’in fikriydi; Zilan böylelikle gerektiğinde bizi yeniden tanıyabiliyordu. “U... muut.” Başımı salladım. Gülümsemeye çalıştı. “Bak, karın...”</p>

  <p>Elini izledim. Bir sürü küçük fotoğrafın yapıştırıldığı duvarı işaret ediyordu. “Bugün yeni birini daha kaybetmişler,” dedi Mine. Sesi zayıflamıştı. “Gencecik bir kız.”</p>

  <p>Selim, salonun büyük duvarını ölüm orucunda ölenlerin gömüldüğü özel bir mezarlığa çevirmişti; on beş günde bir –bazen üç haftaya da çıkabiliyordu ara– ölen yeni birinin fotoğrafı ekleniyordu bu kimsenin ziyaret etmediği şehitliği. Dünyanın ilk ve tek düşey mezarlığındaki fotoğraf sayısı doksan civarındaydı. Selim, uzun ve hassas hesaplamalardan sonra doksan kişilik yer daha olduğuna karar vermişti duvarda. Üç ay önce, ölümlerin arası birdenbire kısalınca, sayının iki yüzü geçmesi halinde yeni yüzlere yer kalmayacağından endişelendiğinde, kendi duvarını da fotoğraflara açmaya karar vermişti. Şimdilik rahattık; ölüm hızı normale dönmüştü. Ölümler bu şekilde sürdükçe 2005 yılına kadar yer sıkıntısı yaşamayacaktık</p>

  <p>Saçlarını okşayınca Zilan gülümsemeye çalıştı. 33 kilodan geri dönmeye çalışan bir kız için hâlâ güzel bir yüzü vardı. Daha doğrusu, gözleri vardı; yüzünün çoğu 106 günlük açlık grevinde eriyip gitmişti. Selim’in hesaplarına göre her gün düzenli olarak 250 gram vermişti. Zilan, “Karın,” diye tekrarladı.</p>

  <p>Açlığın belleğinde açtığı boşlukları o anda uydurduklarıyla doldurmasına hepimiz alışmıştık. “Merak etme, Tomurcuk<a href="../Text/dipnot.xhtml#Footnote0015" id="Feedback0015"><sup>[15]</sup></a>, sana haber vermeden evlenmeyeceğim,” dedim.</p>

  <p>Selim gelince Zilan’ı ona bırakıp Mine’yle mutfağa geçtik. Leyla hastanede nöbetteydi. Ocakta çay vardı. “Seni elçi olarak mı yolladı?” dedi. Başımı salladım. “Hâlâ zıkkımlanıyor mu?”</p>

  <p>“Uyuyor,” dedim. O çay içecekti; ben “İstemem,” dedim. “Öfkelisin...”</p>

  <p>Mine omuzlarını silkti, kızgınlık onu on beş yaş gençleştiriyordu. “Kızgınım... Ben ona bu gece birlikte kalabiliriz diyorum, o Bülent’e atıp tutuyor.”</p>

  <p>Ahlaksız tekliften haberim yokmuş gibi, “Her erkek sevgilisinin kocasına kızar,” dedim. “Bu erkek bir feylesof olsa bile... Ne dedi?”</p>

  <p>“Kocanız, İngiliz Muhipleri Cemiyeti’nin<a href="../Text/dipnot.xhtml#Footnote0016" id="Feedback0016"><sup>[16]</sup></a> üyesi, bunu biliyor muydunuz hanfendi?”</p>

  <p>Pek bir şey anlamamıştım. Mine, “Bülent, bir heyetle Brüksel’e gitti,” diye açıkladı. “Avrupa Birliği için lobi yapmaya. Geziyi, Avrupa’ya Katılım Hareketi düzenlemiş...” Hatırladıkça öfkesi artıyordu; çayını içmeyecekmiş gibi geriye itti: “Bu adam kadar yabani birisini görmedim... Hepimiz mandacıymışız...”</p>

  <p>“Onda ne buluyorsun?” Tokat yemiş gibi geriye sıçradı. Aylardır dilimin ucunda zorlukla tuttuğum soru sonunda ortaya çıkmıştı işte. Sorarsam utanırım sanmıştım, ama o kadar utanmıyordum. “Yani...” dedim.</p>

  <p>Ama ‘yani’den sonrası gelmedi. Mine’nin gözlerine de bakamıyordum. Aptalca bir soruyla kendimi garip bir saçmalığın içinde hareketsiz bırakmıştım. Sonunda sakız gibi yapışkan, uzayıp, bir türlü kopmayan sessizliği Mine bitirdi.</p>

  <p>“Bir kadın bir erkeği neden sever? Bunu bilen var mıdır?” Gözlerimin içine bakıyordu. Şeyda’yı hatırlayıp başımı salladım. “Hayatımda her şey vardı: Mutlu bir çocukluk, sevgi dolu bir aile, zenginlik, başarı...” İnanmıyormuş gibi gülerek devam etti: “Bunlara güzellik ve başkalarının kıskanacağı bir kocayı da ekleyebiliriz. Ama ne eksikti, biliyor musun?” Bilmiyordum; zaten geriye de pek bir şey kalmamıştı. “Hayal gücü,” dedi. “Yaşamımda hayalin hiç yeri yoktu. Bilmiyorum, hayaller senin için o kadar önemli olmuşlar mıdır? Yamaçta erken açmış gelinciği rüzgârlardan korumak için önüne taşlardan küçük duvar ören, geceleri soğuktan buruşmasını engellemek için mendilden çadır yapan, gölü görsün diye önündeki çalıları yolan birisinin varlığını düşünemezdim... Ta ki, Selim, taşındığı apartmanda böyle bir adamın yaşadığını söyleyinceye kadar.” Elini uzatıp omzuma dokundu. “Beni anlıyor musun?”</p>

  <p>Zengin gözlerine bakınca kavradım; anlayış değil, onay bekliyordu. “Anlıyorum,” dedim.</p>

  <p>“Günleri bilmez; bugün hangi gün diye sor, karıştırır. Ama saçımı ucundan bir santim kestireyim, hemen fark eder.” Başını inançla salladı. “Hiç bir erkek onun baktığı gibi bakmadı bana. Hangi erkek sevgilisinin sesindeki bin ayrı tonu tek tek ayırt eder: Mutlu, mutsuz, dinç, yorgun, umutlu, umutsuz, sakin, telaşlı, bugün güzelim, bugün çirkinim, seni özledim, beni özle, çıplağım, ayaklarım üşüdü, açım, uykum var... Ve tabii bir de o illet, bıktırıcı zekâsı...”</p>

  <p>Zekâdan sonra sustu; gözlerimi ocağın üstünde bir kedi gibi gırlayarak kaynayan çaydanlığa çevirdim. Buharın çıkardığı ses mutfağa huzur yayıyordu. Ağlayacaksa, gözyaşlarına eşlik etmek istemediğimden, telaşla konuyu değiştirmeye çalıştım. Aşağıda ölüm ırmağının kıyısına uzanmış adamın sırrını saklamak taş gibi ağırlaşıyordu. Sessizlik iyice uzayınca, “Şimdi çay içerim,” dedim.</p>

  <p>Çay içtik. Bitirirken bu kez o sordu: “İş bulmuşsun?” Kuşkuyla yüzüne baktım. “Kim söyledi?”</p>

  <p>“Selim,” dedi.</p>

  <p>Evet, gerçekten duyuyordu. “Kardeşin beni korkutuyor,” dedim.</p>

  <p>“Nasıl yani?”</p>

  <p>“İki kat aşağıda konuşulan her şeyi duyduğunu söylüyor; fayları dinliyor,” dedim, bu korkmam için bir nedenmiş gibi. Sonra sormamam gerektiğini bile bile sordum. “O gece; iki kadını yakaladıklarında, neler olduğunu sana hiç anlattı mı?”</p>

  <p>Mine bir süre bekledi. Onu anlıyordum: Kendinden sonra kardeşini de ele verip vermemeyi tartıyordu. Neden sonra –gizini ancak Kadir’in çözeceği bir tonla– konuşmaya başladı:</p>

  <p>“Bölük pörçük... Ancak anlattıklarını birleştirirsen bir şeyler çıkıyor. Ama fotoğraf yine de net değil...” Yüreklendirmek için gözlerindeki yeşilliğe katıldım. “Anladığım, çatışmadan çıktıkları gece korucular geç vakit manganın üslendiği köye gelmişler ve kızları ellerinden alıp terk edilmiş okula götürmüşler... Selim’le onbaşı engel olmaya çalışmışlar, ama adamlar hem kalabalıklarmış, hem de öfkeli. İki gün önce köylerini basıp on iki kişiyi öldüren gruptan olduklarını söylüyorlarmış kızların...”</p>

  <p>Mine susunca kaldığı yeri hatırlattım: “Kızlar...”</p>

  <p>“Kızların çığlıkları... Kulaklarını parçalayan çığlıkları...”</p>

  <p>Anlatacaklarını bitirmişti; devam etmedi. Kardeşi adına –sanırım kadın erkek, hepimiz için– utanmayı seçerek sustu. Anlıyordum: Altı yıl önce o çaresizlik insandan hayvana dönüştürmüştü Selim’i. Ben de çılgın zavallının kulaklarını insan kulağından kedi ya da köpek kulağına çeviren o derin utancı paylaşarak karşımdaki kadının sessizliğine katıldım. Utanç taş gibi ağırlaştı. “Buldum,” dedim.</p>

  <p>“Ne buldun?”</p>

  <p>Yarın başlayacağım işi anlattım; şaşırmış görünmedi. “Demek annen bekleyecek?” Başımı eğdim. “Kaç sene oldu görüşmeyeli?”</p>

  <p>Hapisten çıkıp, Sivas’a sevk edildiğimden beri... “Neredeyse üç yıl,” dedim.</p>

  <p>“Özlemiştir.”</p>

  <p>Kibar kadın: Sen özlemedin mi, diye de sorabilirdi. “Öyle,” dedim. “Mutlaka özlemiştir.”</p>

  <p>Çayın altını kapatıp salona çıktık. Duvara bakınca kimsesizler mezarlığının önünden geçiyormuşum gibi ürperdim. Toprağı kabarık yeni mezarın sahibi, aydınlık yüzlü genç bir kızdı. Zaten ölenlerin çoğu kız... Bu doğru değildi, ama Selim söylediği için öyle kabul ediyorduk. Acaba kulaklarının giderek daha da keskinleşmesinin nedeni de bu muydu? Kız ölüm oranı... Kızlar onu değiştiriyordu; elini tutup uyutmaya çalıştığı sünger gibi bir beyni olan kızsa, onu hiç birimizin olmadığı kadar insan yapıyordu.</p>

  <p>Zilan, “Şeyhmuz!” diye mırıldandı ona gülümsediğimi görünce.</p>

  <p>Geldiğimde bir fotoğrafın kocası olmuştum, şimdi sıra Güneydoğu’da, bir dağda, belki de çoktan ölüp gitmiş abisi olmaya gelmişti. Mine’yle birlikte dışarıya çıktık. Yatışmıştı; sivri dilli sevgilisine sarılmaya gidiyordu. Antrede arkamdan seslenen Selim’i duyunca durakladım. Mine beklemedi.</p>

  <p>“Benim suçum.” Neden söz ediyordu? “Eğer kulaklarım biraz daha keskin olsaydı korucuların geldiğini duyabilirdim...”</p>

  <p>Pişmanlık... Gözlerine bakmamaya çalışarak ona sarıldım, sonra Mine’nin ardından aşağıya indim. Ona düş gücü hediye eden adamın sandığından da çabuk öleceğini söylesem! Kadir’in lanetinden korkmam için bir neden de yoktu artık. İçimdeki, küçük prens de can çekişiyordu, birkaç ay sonra onu da yukarıdaki duvara gömebilirdim... ‘Mezarlık çok dik,’ dedi içimdeki ses: ‘Ziyaretçiler kayıp düşebilirler...’</p>

  <p>Yatmadan önce bir kez daha televizyona baktım. Cinayet haberi yoktu.</p>
</body>
</html>
