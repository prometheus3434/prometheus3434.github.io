<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">SEKİZİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Bulantı sabaha kadar devam etti: Ne bardak bardak su içmem, ne de dolarları yeniden cebime yerleştirmem karın boşluğuma yayılan sinsi yangını söndüremedi. Durum hem akıl karıştırıcı, hem de rahatsız ediciydi: Midemde kaynayan bir kazan, tenimde alev gibi yanan bir soğuk. Bir de ses vardı tabii ki: Gece boyunca, ‘ölmeden cehenneme gitmeyi becerdin, becerdin...’ diye bağırıp duran. Sese aldırmadım. 200498, 200498, 200498... Günün ilk ışıklarını, adını birkaç saat önce parayla satın aldığım o donuk yıldızın numarasını tekrarlayarak bekledim. Nasılsa uzaya göçecektim, yerçekiminden ve vicdan denilen o derin kuyudan uzağa, hiç bir bulantının bana erişemeyeceği bir yere yerleşecektim.</p>

  <p>Utanç nöbeti içinde kaskatı kesilmeliydim, ama kesilmedim. Aksine, sokaktaki sesler gün ışığı gibi belirginleşir belirginleşmez, karnımda süren isyanı bastırmış, rahatlamış bir şekilde kapıyı açtım ve antreye çıktım. Kapıcı ay sonuna kadar Kadir’in gazetesini bırakmaya devam eder diyordum. Haberlere göz atıp vakit biraz ilerleyince Dilek’i aramayı planlıyordum. Kim bilir, belki buluşur ve...</p>

  <p>Boş umut! Kadir’in eşiğinde gazete yoktu, ama merdivenin başında bir sürpriz beni bekliyordu. Leyla! Konuşmak istediğini söyleyince içeriye çağırdım. Başını salladı; gelmeyecekti. “Bir sorun var.”</p>

  <p>Sorunun ne olduğunu sormadım. Sorsaydım nasılsa ‘Selim’ diyecekti. Leyla, olayı kısaca özetledi. Sabah, nöbetten dönüp Zilan’ı almak için zilini çaldığında, Selim onu kapıdan kovmuştu. “Sesi tehdit edici ve öfkeliydi,” dedi.</p>

  <p>Birlikte yukarı çıktık. Bir ara ona kızını dün o kaçıkla evlendirdiğimi söylemeyi düşündüm, ama bu endişelerini daha da arttırmaktan başka bir işe yaramayacaktı. Kapının önünde Leyla’ya evine geçmesini işaret ettim. Önce yanımda kalacakmış gibi bekledi, sonra kilidi açıp içeriye girdi; kimseye karşı koyamayacak kadar yorgundu. Onu iki küçük çocukla terk eden hayırsız koca, yıllarca süren yoksulluk, erkeksiz geçen bir ömür, biri dağlarda öteki beyninin karanlık dehlizlerinde yitip giden iki çocuk, yıllarca baktığı yatalak adamın verdiği sözü tutmak istemeyen varisler, şimdi de Selim! Başına gelmeyen kalmamıştı; kasırgadan kurtulan yedi canlı denizciye benziyordu.</p>

  <p>Kapı kapanınca, Selim’in zilini çaldım.</p>

  <p>Her zaman daha sahanlığa adım atar atmaz açılan kapı, bin yıllık bir mezar gibi sessizdi. Yarım dakika bekleyip zili tekrar çaldım; açılmayınca bu kez beyaz düğmeye basıp parmağımı üstünde tuttum.</p>

  <p>Kapı çok geçmeden telaşlı kilit sesinin ardından aralandı. Selim’in yüzünü görünce şaşırdım. Gözlerinden dolayı; neredeyse bir çocuğunki kadar ışıltılıydı. Karşısındakinin ruhunu ele geçirmeye niyetli o rahatsız edici bakışlar kaybolmuştu. Fısıltıyı andıran bir sesle, “Gürültü etme,” dedi. “Zilan uyuyor.”</p>

  <p>Üstünde sadece bir şort vardı. Zilan? Onun da çıplak olabileceği düşüncesi beynime bir çivi gibi battı. “Kapıyı aç,” dedim, kararlı görünmeye çalışarak. “Daireleri kontrol etmeye geldim.”</p>

  <p>Yüzü genişledi. Şimdi de gülümsüyordu; hem de daha önce hiç görmediğim bir biçimde.</p>

  <p>“Çizmedim ki.” Direncinin zayıfladığını, karşı koymayacağını anlayınca kapıyı itip içeriye girdim. Doğru söylemişti; salondaki tuvallerin ikisi de boştu. Ona dönünce, “Üstümü değiştiriyordum,” diye açıkladı çıplaklığını. “Aslında ben de seni görmeye gelecektim.”</p>

  <p>Yerde, aceleyle çıkarılmış, toplanmadan bırakılmış üniforma vardı. “Bunlar da ne?”</p>

  <p>“Bütün gece nöbet tuttum,” dedi, sonra sormama kalmadan ekledi: “Zilan rahat uyusun diye...”</p>

  <p>Silahı da var mı? Sessizliğinin içine çekiliyordu. “Cevap versene,” dedim.</p>

  <p>“Bir şey sormadın ki?”</p>

  <p>‘Artık düşünceleri okuyamıyor...’ dedi ses. ‘Belki kulakları da duymuyordur?’ Neden! Ses, ‘Vicdan azabından kurtuldu,’ diye cevapladı sorumu.</p>

  <p>Öyleyse! “Niyetin ne?” dedim.</p>

  <p>Acele ederek giyindi, masanın üstünden bir şey alıp uzattı. Bir fotoğraf makinesiydi. “Fotoğrafımı çeker misin?” Şaşkınlığım yüzümden okunuyor olmalıydı; çekmeyeceğimi sanarak, telaşla açıkladı: “Sadece bir resim: Göğsümün yukarısından al...”</p>

  <p>“Schopenhauer yasalarına göre evlenmek için fotoğraf gerekmiyor,” dedim.</p>

  <p>Duvarın önüne geçmişti bile. Çaresiz, dediğini yaptım. Makineyi dikkatle geri aldı. “Zilan’ın eve gitme zamanı geldi,” dedim, yumuşak, onu kışkırtmayacak bir ses tonuyla. “Leyla işten döndü.” Başını salladı; evet, değişmişti: Ne öfkesi, ne de gözleri eskisi kadar inatçıydı. “Uzatma,” dedim.</p>

  <p>“Uyuyor, anlamıyor musun?”</p>

  <p>“Evinde uyusun!” Bir süre birbirimizi süzdük. “Artık sesleri duymuyorsun, değil mi?” dedim.</p>

  <p>Cevap vermeden yatak odasına doğru yürüdü. Duymuyordu. Onu izledim, ama iki adım sonra eliyle durmamı işaret etti. İsteğine uydum; ne de olsa Zilan, Tanrı’nın gözünde karısı sayılırdı.</p>

  <p>Beş dakika sonra onunla döndü. Kulakları sağırlaşan savunmasız çılgını salonun ortasında yeni bakışlarıyla bırakıp, Zilan’la yan daireye geçtik. Leyla, kızını odasına götürdü. Geri döndüğünde hazırladığı çayı içtik. Duvardaki mezarlıktaki son üç resim bir alt sıraya geçmişti ama nedense üst sırada, en sağda bir yer unutulmuş, boş kalmıştı.</p>

  <p>İkinci bardakta Leyla’ya Şeyhmuz’dan hiç haber alıp almadığını sordum. Korkuyla irkildiğinin farkındaydım. Durumu açıklamak için Melek’in Mehmet’le evlenmeyi düşündüğünü söyledim. Başını salladı. Bu evet miydi hayır mıydı, belirsizdi. “Hayırlısı olsun,” dedi ardından.</p>

  <p>Üçüncü bardağı geri çevirdim ve aşağıya indim. Dilek’i aramak için vakit hâlâ erkendi. Bir şeyler yemeye çalıştım, ama midemden korktuğumdan, birkaç bisküviden sonra vazgeçtim.</p>

  <p>Sonunda saat ona gelirken Dilek’i aradım. Telefonu uzun uzun çaldırmama karşın açılmadı. Birkaç kez denedim; sonuç aynıydı. Duymuyor olmalı... ‘Ya da açmıyor...’ Düşüncelerimin arasına giren sinsi sese kulak vermemeye çalışarak bir sigara yaktım. Aşağıdan yükselen gürültüyü de o sırada duydum. Birileri bağıra çağıra yukarı çıkıyordu. Öfkeli ziyaretçileri görmek için kapıyı açtım.</p>

  <p>“Alçak!” Karşımdaki Bibi’ydi. Aysel’i Bibi’nin çığlığından sonra fark ettim. Tam arkasındaydı. “Seni uyarmıştım...”</p>

  <p>Donup kaldığımdan, Bibi’nin attığı yumruktan kaçamadım. Eli bir köylü kadınınki gibi ağırdı. Dudağım kanayacak... Böyle düşünürken Bibi elini bir kez daha savurdu. Bu sefer tokadı seçmişti. Üçüncüsünden, salona geri çekilerek kaçmayı başardım. Önde o, arkasında Aysel peşimden içeri geldiler. Kraliçe çıldırmış gibiydi; avaz avaz bağırıyordu: “Sana orospulardan uzak dur demedim mi? Bu ne?”</p>

  <p>Sorusunun ardından elinde salladığı gazeteyi suratıma çarptı. Bir ara karşılık vermeyi düşündüm. Ama onu buraya kadar getiren öfkesi, haklı oluşunun kanıtıymış gibiydi. Aysel kapıyı kapatırken gazeteyi yerden alıp açtım. Çok satan bir gazetenin magazin ekiydi ve ön sayfa baştan aşağıya Dilek’le birlikte görüldüğümüz fotoğraflarla kaplıydı. Akmerkezde, Çırağan’daki barda: Gülüşür, öpüşür ve koklaşırken...</p>

  <p>Gazeteyi katladım. Aklıma söyleyecek başka bir şey gelmiyordu. “Beni aldattı,” dedim.</p>

  <p>Bibi, “Sen de beni,” diye kükredi. “Hem de kiminle!” Onu köklerine, taşraya, büyüdüğü mahalleye geri götüren öfkesi başını döndürmüştü. “Geberesice herif, bir çuval inciri bok ettin!” Uzattığım gazeteyi buruşturup yere fırlattı. “Aldığın maillerin yüzde sekseni kadınlardan geliyordu. Sence bundan sonra kaçı onları böyle bir sürtükle aldatan dadıyla ilgilenir? Ha, söyle bakalım!” Üstüme eğildi. Nefesi içki kokuyordu. “Sadece beni değil, bütün o budala karıları da aldattın. Ama işin de bitti. Bundan sonra bir hiçsin.” Bir hiçle konuşmaya değmezmiş gibi sözlerine ara verip Aysel’e döndü. “Bu ahmağa yeni projemizden söz etsene!”</p>

  <p>Aysel, sahneyi Bibi’den almaya hevesli görünüyordu. Onun da elinde bir tomar gazete ve dergi vardı; işlediğim suçun ek kanıtları. “Yarından itibaren yeni adamımız, internette chatle tam 25 kadını baştan çıkaran genç olacak... Şimdi yolda; İzmir’den buraya yıldız olmak için geliyor. Kadınlara onu vereceğiz...”</p>

  <p>Bu fikir de ondan çıkmıştı. Emindim. Beni buruşturup çöp tenekesine atmasına aldırmıyordum. İtirazım, bunu zevk alarak yapmasıydı. Ses uyarmasaydı aklıma gelir miydi, bilmiyorum. Sanırım gelmezdi. Bibi’ye döndüm.</p>

  <p>“Sevgili yardımcın evvelsi gece onu becermemi istedi, istediğini yapsaydım tuzağa düşmeyecektim, ama öteki sürtük daha güzeldi.” Sonra ayağa kalkıp masanın üstünde duran şapkayla gözlüğe uzandım. “Hadi, bunları alıp arabanızı çekin.”</p>

  <p>Önce Bibi, elindekileri yere attıktan sonra da Aysel çıkıp gitti. Aysel sahtekârın tekiydi. Bibi’yse en azından bir konuda haklıydı: Budalanın tekiydim. Rüyam gerçek çıkmıştı; bir güzel dayak yemiştim.</p>

  <p>Önümde yere saçılmış gazete ve dergilerin hepsinde Dilek vardı. Gülen, öpücük gönderen, göz alıcı, şuh kızıl saçlı... Başarmıştı. Artık sadece güzel değil, sözü de edilen bir kadındı.</p>

  <p>O sırada kusmak istedim; Dilek’in başardığını, geleceğe hazır bir kadın olduğunu düşünürken. Bu korkutucu bir istekti...</p>

  <p class="bas2">2</p>

  <p>İkisi gittikten sonra ağzımdaki o pas tadıyla utancımın üstüne kapanıp, bütün gün evde kaldım. Akşam, saat dokuzda, midemdeki başıboş kasılmalar büyük bir patlamanın habercisi doğum sancıları gibi düzene girer girmez dışarıya çıktım. Ne doğuracaktım?</p>

  <p>Bir de zonklayan dudağım vardı. Bir süre sokaklarda amaçsızca yürüdüm. Yorulunca bir bank bulup oturdum. İnsanı kirleten karanlık kararsızdı: Şehrin üstüne is gibi yağıyor, ama yere, ışığa yaklaştıkça tıpkı baharda serpiştiren kar gibi eriyiveriyordu. Mevsim değişiyor... Bu düşüncenin ardından vapurla Beşiktaş’a geçtim, sonra Maçka’ya doğru yola koyuldum.</p>

  <p>Apartmanı çok aramadan buldum. Hatırladığım gibiydi: Kişilikli, sağlam görünüşlü taş cephesi vardı. Kapıyı çevreleyen süslere bakılırsa, bina 1940’larda yapılmış olmalıydı. Önünde durduğumda saat on birdi; yorulmuştum. Biraz bekledim, sonra erken olduğunu bile bile şansımı denemeye karar verdim.</p>

  <p>Dilek, tahmin ettiğim gibi evde değildi. ‘Çaldığı ünün tadını çıkarıyor...’ Alaycı ses, ‘Bekleyeceksin...’ diye devam ederken apartmandan çıkmış karşıdaki okula doğru yürüyordum. Sese sık sık kızıyordum, ama ona alışmıştım; geveze de olsa, yalnızlığımı yoldaşlığıyla seyreltiyordu.</p>

  <p>Uzun, yatay binanın önündeki çukurda su gibi birikmiş gölgenin içine çekildim ve art arda yaktığım sigaralarla, durumu açıklamayan, çoğu kendine acıyan dilenci bir benlikten yükselen düşüncelerle vakit öldürdüm. Bir başkası gibiydim: İhanete uğradığım, kendimi doğumun eşiğinde hissettiğim için mi değişmiştim? Yoksa yıllarca sonra elime geçirdiğim fırsatı heba etmenin sersemliği miydi üzerime çöken? Sonra durumu olduğu gibi gördüm; bütün çıplaklığıyla: Üçüncü kez kentin döl yatağından aşağıya yuvarlanıyordum; başımın dönmesinin nedeni buydu.</p>

  <p>Üşüdüm de. Saat birde yerimden kalkıp apartmanın girişini gözden kaçırmadan sokak boyunca yürüdüm. Her şeyi daha dramatikleştiren yırtık gazeteye üçüncü sokak lambasının altında rastladım. Hava durgundu, yine de nereden çıktığı belli olmayan bir rüzgâr onu önüme kadar savurdu. Haberin yarısı öteki parçada kalmıştı, ama trajedi önümdekindeydi: ‘Küçük kız kardeşini pazarlayan katil, tutulduğu hapishanede utancından kendini asarak intihar etti...’ Rıdvan!</p>

  <p>Midemin üstüne kıvrılarak öğürdüm. Çöp tenekesini karıştıran iki kedi korkuyla kaçıştı. Rastlantının zamanlaması korkutucuydu. Bir şeyler yapmalıyım...</p>

  <p>Düşünce, yürüyüşten geri dönüp tekrar gölgelere karışırken tıpkı suyun dar bir çatlaktan sızıp, uzayarak damlaması gibi beynimden kopup yavaşça dilime düştü: Kaçmalıyım... Annemi... görmeye... gidebilirim...</p>

  <p>“Gidebilirsin...”</p>

  <p>İrkildim; korkudan çok şaşkınlıkla. Çünkü konuşan o tanıdık ses değildi. Üstelik fısıltı her zamanki gibi kulağımın arkasından değil, yan taraftan gelmişti. Sola dönmeden kokuyu duydum.</p>

  <p>Dönmeden bağırdım: “Hayır!”</p>

  <p>Çığlığıma, “Buradayım,” diye karşılık verdi, kokusu olan ses.</p>

  <p>Başımı inatla sallayınca beynimde yüzen düşünceler dilime kaydı: Orada değil; solumda kimse yok... Sadece kaygılarım; bedenimden kazıyıp attığım, çoktan çürümüş bir organın kokusundan yayılan korkular var koyuluğun içinde...</p>

  <p>Ses, ‘İkizinim,’ diye devam etti. ‘Geleceğinim.’</p>

  <p>Açım, açlıktan dolayı hayal görüyorum... V diye biri yok... Böyle düşünürken birden sesin sahibinin gerçek kimliğini kavradım: Bu, V’nin varlığından da korkutucuydu. Karanlık sularda karşıma çıkmayan o büyük oyuncu sonunda yanı başımda belirivermişti. Gazeteyi önüme seren de oydu.</p>

  <p>“Yapma! Kim olduğunu, beni tekrar o derin çukurun içine iteceğini biliyorum...” Kâh mırıldanarak, kâh susarak birkaç dakika bekledim. Ses ya da Şeytan susmuştu. Sessizlikten cesaret alarak sordum: “Neden şimdi? Neden daha önce değil de.</p>

  <p>Aslında korkmuş, titriyordum. O sırada cep telefonum çalmasaydı, çığlık atacaktım. Zil sesiyle sıçrayarak doğruldum ve gölgenin içinden sokak lambasının ışığına attım kendimi.</p>

  <p>“Ne yapıyorsun?”</p>

  <p>Korkuyordum, ama Nihan’ın nemli, ağlamanın eşiğindeki sesi beni ele geçirmekte olan korkuyu yatıştırmaktan uzaktı. Soruyu gecenin bu saatinde bir başkası sorsaydı gülerdim ama o sorduğu için gülmeden, “Yarın sana uğrarım herhalde,” dedim.</p>

  <p>“Zeynep kavanozun dibinde yatıyor; öldü,” diye fısıldadı.</p>

  <p>Demek ağlamıştı. “Rıdvan da,” dedim.</p>

  <p>“Sabaha kadar çalışacağım...”</p>

  <p>İstediğimi bana getireceksen istediğin zaman gelebilirsin... Ne zaman bunu söylemek istese “sabaha kadar çalışacağım” diyordu. Telefonu kapattım. Rıdvan’a kimsenin aldırdığı yoktu. Art arda öğürdüm. Gölgeye geri dönemezdim. Tekrar sokağın başına doğru ilerledim. Bir şeyler yemeliyim... Açlıktan dolayı kâbus görüyordum.</p>

  <p>‘Seni şimdi buldu, çünkü satın almaya değecek bir hayatın olacak...’</p>

  <p>Ses'imi duyunca karanlıkta bir dosta rastlamışım gibi sevinçle titredim. O bir tanıdıktı; yakın tanıdık hem de. Ama sevincim uzun sürmedi; sesin ima ettiği o korkutucu gerçeğin dehşetiyle bölündü: ‘Gerçek bir vicdan... Hayatını şeytanın gözünde değerli kılan şey bu...’ Edineceğim zenginliği fark edince durakladım. Cebimdeki paketi bulup bir sigara çıkardım. Ellerim titriyordu. Ses, ‘Kötü cerrahsın,’ diye devam etti. ‘Belki de ondan hiç kurtulamamıştın.’</p>

  <p>“Belki de,” dedim ve sigarayı yaktım.</p>

  <p>Dilek, yarım saat sonra, beşinci sigarayı yakarken geldi; eski sevgilisine bir türlü iade edemediği arabasıyla. Sigaranın ucunu koparıp pakete koydum. Dilek, on beş metre ötede farları kapattı, kapıları kilitleyip dikkatle kontrol etti, sonra binaya doğru yürüdü. Apartmanın girişinde kaybolur kaybolmaz koşmaya başladım.</p>

  <p>Onu asansörde yakaladım. Yaklaştığımı görür görmez düğmeye art arda basarak kapıyı kapatmaya çalıştı ama kanatlar birbirine kavuşmadan, son anda yan dönerek içeri girmeyi başardım. Hırsız sonunda elimdeydi. Katın düğmesine uzanırken göz göze geldik. Çığlık atacakmış gibi ağzını açmıştı. Sonra vazgeçip gülümsedi. Kim olsa aynı şeyi söylerdi: Sözü edilen kadın olmak onu daha da güzelleştirmişti. Şaşırmış ve korkmuştu, yine de hiç olmadığı kadar çekici görünüyordu.</p>

  <p>Asansör hareket ettiğinde soluklarını düzene sokmuş, kendini toplamıştı bile. “Kusura bakma; seni kapkaççı sandım,” dedi gülümseyerek. Pantolonu, kazağı; üstündeki her şey dardı. “Her zamankinden değişik görünüyorsun.” Parmağını uzatıp dudağımdaki şişkinliğe dokundu. “Yüzün genişlemiş...” Hiç olmazsa bir mazeret bulmuştu. “Ben de seni arayacaktım.”</p>

  <p>Onun gibi gülümsemeyi başarıp başarmadığımı bilmiyordum; midem kasılıyordu. Sırıtıp, “İşte karşındayım,” dedim.</p>

  <p>“Bana kızgın değilsin, değil mi?” Cevap oradaymış gibi gözlerimin dibine bakıyordu. “Ajansın fikriydi; daha doğrusu menajerimin. Bilirsin bu işler...”</p>

  <p>Bilmiyordum, ama işte öğrenmiştim. “Arayıp ne diyecektin?” dedim.</p>

  <p>Çok düşünmedi. Her yüzsüzün gibi onun da heybesinde bir sürü yalan vardı. “Selami Balat, bütün gün onunlaydım. Bu yüzden arayamadım seni. Birlikte programına çıkmamızı öneriyor. İyi para verecekmiş. Bak...” Çantasından bir kartvizit çıkarıp uzattı. “İşte telefonu. Al, al. İstersen arayıp sorabilirsin.”</p>

  <p>Kartviziti bakmadan cebime koydum. Asansör durmuştu. Dilek, kapıyı aralamadan önce başını hafifçe döndürüp bedenini geriye itti. Gözlerini kıstıkça sesi kışkırtıcı bir tona bürünüyordu: “İyi ki geldin; senin için ne yapabilirim?”</p>

  <p>Aptalca bir soruydu. Kasıklarıma yasladığı kalçaları neler yapabileceğini haber veriyordu. Geri çekilip, “Belki su ikram edebilirsin,” dedim.</p>

  <p>Yine güldü; oysa şaşırmıştı. Arkasından yürüdüm. Kapıyı açtı; birlikte içeri girdik. “Salona geç. Şimdi geliyorum.”</p>

  <p>Ben salona geçtim, o koridora kayboldu. Biri salonda yemek yemiş, tabakları, bardağı, dokunmadığı ekmeği sehpanın üstünde bırakmıştı. Kül tablası da doluydu. Aşağıda içemediğim sigarayı burada bitirebilirdim. Ucu siyahlaşmış izmariti paketten çıkardım...</p>

  <p>Ama yakamadım. Ensemde bir şey patladı ve sigarayla birlikte sehpanın üstüne uçtum. Cam kırılsaydı hapı yutmuştum... Düşünce sese dönüşmeden ikinci darbe belime indi. Ancak o zaman Dilek’in beni sopayla dövmekte olduğunu anladım. Ensemdeki kaslar taşlaşmıştı; başımı kımıldatamıyordum; bütün bedenimi çevirerek, yerde zorlukla geriye döndüm.</p>

  <p>Yanılmışım... Elinde sopa olan Dilek değildi. Üstü çıplak olan adamı dazlak kafasından tanıdım. Dilek’e rastladığım gece yanında görmüştüm onu. Görünüşü –gecenin geç saatinde üzerinde sadece bir külot varken elindeki beysbol sopasını savurup duran bir adamdan daha– garipti; özellikle de gözleri: Sanki beyninin içinde bir şey patlamış, basıncın etkisiyle parçalanmış, yuvasından aşağıya düşmek üzereydiler. Beni hırsız mı sanmıştı? Ben gözleriyle oyalanırken adam küfrederek sopayı yeniden savurdu. “Karı kılıklı puşt...”</p>

  <p>Yuvarlanarak divanın yanına kaçtım. Kim olduğumu biliyordu. Ya delirdiğini? Sehpa gürültüyle parçalandı; camlar havada uçuşarak etrafa saçılınca birden durumu kavradım: Beni öldürecekti. Niyeti bu olmasa bile bunu birazdan, dördüncü vuruşta yapacaktı. Tabancayı o zaman hatırladım; belki de ses fısıldamıştı cebimde olduğunu.</p>

  <p>Gerisi kolay oldu. Silahı ceketimden çıkarır çıkarmaz adam bütün öfkesini tüketmiş gibi durdu. Dilek arkasındaydı, elimde beliren tabancayı görünce kapıya doğru koşmaya çalıştı; bağırıp onu da durdurdum. Kel kafa elindeki sopayı yere düşürdü, bir süre üçümüz de kımıldamayı göze alamadan bekledik</p>

  <p>Sonunda yerden kalkmayı başardım. Kramp ensemden omuzlarıma inmişti. Koridoru işaret ettim. Üçümüz birlikte adamın elindeki sopayla fırladığı yatak odasına gittik. İçerisi gece on kişi yatmış gibi dağınıktı. Soluklanmak için duvara yaslandım.</p>

  <p>Dilek ince, sinir bozan bir sesle ağlıyordu; “Zırlamayı kes,” dedim.</p>

  <p>Aslında ağlamakta hiç de haksız sayılmazdı. Hakkında konuşulmaya başlandığı, gazetelerde boy boy resimlerinin yayınlandığı unutulmaz ilk gün istediği gibi sona ermeyecekti. Ben ünümü çalan hırsızla meşgulken, adam elimde silah olduğunu unutmuş gibi telaşla yatağın yanındaki komodine seğirmişti. Tabancayı ardından doğrulttum. Bir süre ne yapmaya çalıştığını çözmeye çalıştım. Dilek de benim kadar şaşkındı. Adam komodine –bir karınca yiyen gibi– burnunu uzatarak eğilince durum açıklığa kavuştu. Kafası hâlâ iyiydi; Dilek’le eve geldiğimizde çektiği tozu bitirmeye niyetlenmiş olmalıydı. Sonunda kafatasının içinde neyin patladığı açığa çıkmıştı.</p>

  <p>Onun yaptığı gibi arkadan yaklaştım. Sopam yoktu; ben de tabancanın kabzasıyla vurdum: Onun gibi üç kez; kafasına. Alçak herif üçüncüsünde komodinin üstüne yığıldı. Ödeşmiştik. Aslında onun benden daha şanssız olduğunu söyleyebilirdim. Tozu yine çekememişti; benimse elimde bir tabanca vardı.</p>

  <p>Tabancayla Dilek’e döndüm. Titriyordu; gerileyip elini kaldırdı. “Ne olur yüzüme vurma!”</p>

  <p>Kızıl saçı bile parlaklığını yitirmişti. Yüzü, gözü her şeyi bembeyazdı. Tek sermayesini yitirme korkusu ödünü koparmıştı. Tabancayı cebime koydum. “Kim bu herif?” dedim; hâlâ soluk soluğa idim.</p>

  <p>“Yiğit, Solar’ların oğlu,” dedi, Solar’ları herkes bilmek zorundaymış gibi.</p>

  <p>“Şu zengin sevgilin mi?”</p>

  <p>Dilek’in aşağı yukarı hızla sallanan başı, ayaklarımın dibinde baygın yatan kokainmanın düşündüğümden daha zengin olduğunu anlatıyordu. Bu, yatışmaya yüz tutmuş öfkemi yeniden alevlendirdi. Ayağımla itip adamı ters çevirdim. Kafasında cam çatlağına benzer, derin bir yara açılmıştı. Midem bulanıyor, kulağım, süt içemeyen çocukları avutan o acıklı ninniyle uğulduyordu. Acele etmeden ayakkabıma bulaşan kanı adamın çıplak bedenine sildim, sonra bütün gücümle kaburgalarına iki tekme attım. Uzun bir süre başı ağrıyacak, nefes alırken ciğerlerine batan kırık kaburgaları da canını epeyce yakacaktı.</p>

  <p>Derin bir soluk aldım. Ninni susmuştu.</p>

  <p>Dilek’i önüme kattım, salona döndük. Ona zarar vermeyeceğimi anladığından korkusunu kontrol edebiliyordu. Kararsızlığını yenebildiği anlarda gözlerine iliştirdiği kışkırtıcı davete rastlamamak için yüzüne bakmıyordum.</p>

  <p>“İkramda kalmıştık,” dedim. “Su verecektin.”</p>

  <p>Bu kez elinde bardakla geri geldi. Suyu içtim. Midem biraz yatışmıştı. “Yemin ederim, evde olduğundan haberim yoktu,” dedi, uzattığım bardağı alırken. “Anahtarı var; istediğinde...”</p>

  <p>Elimi kaldırınca gerileyerek sustu. Yüzünü canı gibi koruyordu. Oysa ben bir türlü içemediğim sigaranın peşindeydim.</p>

  <p>İzmarit, düşürdüğüm yerde, cam kırıklarının arasında duruyordu; Dilek’in şaşkın bakışları altında alıp yaktım. Duman genzimi yakarak içime doldu: Ağzıma, nefes boruma, ciğerlerime, hatta midemle gözlerime. Zihnim açılıyordu. Sıra geceyi noktalamaya gelmişti. Cebimden, yere düştüğümde kıvrılıp buruşan fotoğrafları çıkardım.</p>

  <p>“Geçen Mart’ta Ercü’yle birlikte Londra’ya gitmiştiniz. Hatırladın mı?” Dilek, konunun birdenbire değişmesinden şaşırmıştı, umutla başını salladı. “Bu iki fotoğrafa iyi bak! Ercü’ye para veren hangisine benziyor?”</p>

  <p>Fotoğrafları gösterdim; tereddüt etmeden yaşlı olanı işaret etti. Nedense ben Hayalet’i genç olan diye düşünmüştüm. “Acele etme,” dedim. “Bir daha bak!”</p>

  <p>Başını kendinden emin bir biçimde sallıyordu.</p>

  <p>“Eminim, o.”</p>

  <p>“Eğer...”</p>

  <p>“Hayır, o. Yemin ederim!” Öyleyse Nihan sonunda Hayalet’ini bulmuştu. Ya ben? Cam kırıklarını yerden aldığım dergiyle süpürüp divana oturdum. Bitkindim. Ellerim titriyor, acı, hoyrat bir el gibi sıvazlayarak sırtımda dolaşıyordu. Sigarayı düşürecektim, söndürüp saate baktım: İkiyi çeyrek geçiyordu. Dilek, “Yorgunsun,” dedi, umut dolu sesiyle. Haklıydı; yorgundum. Yine de divanda çok oyalanmadan ayağa kalktım. “Seni rahatlatmamı ister misin?”</p>

  <p>Sesi birini içine almaya hazırlanıyormuş gibi boğuklaşmıştı. Bunu nasıl beceriyordu? Az önce korkudan tir tir titreyen kadın gitmiş, yerine, yetişkinlerin dayanamayacağı o çocuk kadın gelmişti. “Gidiyorum,” dedim.</p>

  <p>O da ayağa kalmıştı. Acele etmeden lambayı kapatıp, abajuru açtı; ardından durduğum yere doğru yürüdü.</p>

  <p>“Peki, Selami Balat’ın önerisine ne diyorsun?” Tam karşımdaydı. Göz göze geldik. Bu işaretmiş gibi bakışlarını benimkilerden ayırmadan dizlerinin üstüne çökerek elini fermuarıma götürdü; bir yandan da konuşuyordu. “İyi para kazanabilirsin. Bibi’nin verdiğinin üstüne çıkacağına söz verdi.” Parmaklarının ne kadar hünerli olduğunu unutmuştum. “Ooo! Birisi beni özlemiş...”</p>

  <p>‘Birisini’ bırakıp çabucak soyundu. Bedeni hatırladığım kadar biçimli, hatırladığımdan da diriydi; neredeyse el değmemiş. Dizlerini, üstündeki cam kırıklarına aldırmadan divana koydu, iki eliyle duvara dayanarak kalçalarını geriye doğru uzattı. Bir adım atıp biçimli yuvarlaklara yaklaştım. Başını geriye çevirmişti: Merak, istek ve ihanet; bakışlarında hepsi vardı. Hayasızlığı en az yüzsüzlük kadar ona yakışıyordu. Hemen neler yapmam gerektiğini anlatmaya koyuldu: “Acele etme; yavaş yavaş gir... Ensemden tut; sağ elini nereye götüreceğini biliyorsun...”</p>

  <p>‘Biliyorsun,’ dedi ses. Bağırıyordu. ‘Hadi becer onu.’</p>

  <p>Kalçalarına yaslanıp, ensesinden sıkıca kavradım. Parmaklarımı boynunda hissedince zevkle mırıldandı: “Sağ elin.”</p>

  <p>Uzaktan uzağa hâlâ duyduğum o katlanılmaz ninniler, Rıdvan, Bibi, kesik kulaklı ölü ayılar, kollarında süt güğümleri taşıyan kadınlar, ırzına geçilen, tekrar tekrar kör edilen âmâ kızlar, bir kedinin 2500 dolarlık bok kutusundan daha az değer biçilen 1500 dolarlık parçalanmış bedenler, dik bir mezarlıkta yatan karnı aç ölüler... Her şeyi duyuyor, görüyor ve hatırlıyordum.</p>

  <p>Kasıklarıma tırmanan krampın üstüne büküldüm ve ses, ‘Hayır,’ diye bağırırken sanki içine girmişim de fışkırıyormuşum gibi önümdeki biçimli, çıplak sırtın üstüne kusmaya başladım. Dilek’in ne olduğunu anlaması biraz zaman aldı; çünkü bütün dikkati kasıklarının arasındaki o dar, pürüzsüz yarıkta yıkamamı beklediği sağ elime odaklanmıştı.</p>

  <p>Çığlık atmaya başladığında aklını başından alan sağ elimle ağzını kapattım ve içimi boşaltmaya devam ettim: Sarsıla sarsıla, sanki orgazm oluyor, yeni bir hayat yaratıyormuşum gibi. Sonra garip bir şey keşfettim. Kustukça göğsümde bir kuyu açılıyordu. Arada sesimi de duyuyordum, ama çoktan cılız bir fısıltıya dönüşmüştü: ‘Hayır, hayır, yapma...’ Giderek uzaklaşıyor gibiydi. O zaman anladım: En eski dostum, veda ediyordu. Korkuyla hıçkırdım. Tek başıma kalacaktım. Kirpiklerimin arasındaki loşlukta bekleyen koyu gölgeyi de o sırada gördüm. ‘Şeytan! Her şey doğrulanıyor mu?’ Sesimi son kez duyuyordum. Gerçek bir vicdan mı ediniyordum? Yandaki aynada bizi seyreden V’ye rastlayınca korku ve utançla gözlerimi kapattım.</p>

  <p>Neden sonra gözlerimi açtığımda V’yi değil, Dilek’i gördüm; kasıklarımın arasından divana yığılmıştı. O da değişmiş, ünlü bir kadından, çıldırmanın eşiğindeki histerik bir zavallıya dönüşmüştü.</p>

  <p class="bas2">3</p>

  <p>Dilek’in evinden çıktıktan sonra Osmanbey’e kadar yürüdüm; orada şoförü uyuklayan bir taksi bulup Taksim’e geçtim. Midem yatışmasına yatışmıştı, ama sırtımda akşamüstü gölgesi gibi büyüyerek yayılan acı, ayakta durmamı engelleyecek kadar keskinleşmişti. Serin gece, sabaha doğru ılınırken bir bankta oturup bir süre dinlendim. Bir ara üç tinerci çocuk yaklaşıp para istedi; saat beşe geliyordu. Cebimde ne varsa çıkarıp verdim. O sırada aklıma geldi. Bütün gün bir şey yememiştim. Ara sokaklardan birinde çorba içtim, biraz da ekmek kabuğu atıştırdım. Sırtımdan sonra bu kez de Bibi’nin şişirdiği dudağım zonklamaya başlamıştı.</p>

  <p>V gibi olmayacağım, Şeytan’la pazarlık yapmayacağım... Kustuğum aklıma geldikçe böyle mırıldanıyor, olanları unutmayı seçiyordum. Göğsümdeki kuyunun derinleşmesini engellemek elimde mi? Tekrarlayıp durduğum soru buydu. Kadir’le konuşmalıydım. Ensemdeki ağrı kasları dondurunca açık bir büfeden su aldım ve yüzümü yıkadım. Yatsam! Evet, bir an önce yatmalıydım. AKM’nin yanından dolmuşa bindiğimde saat altıya geliyordu. Bibi’nin köşesinde yaptığı anonsu önümdeki yaşlı adamın gazetesinde gördüm. ‘Yüzyılın Sanal Çapkını...’</p>

  <p>Beni –okkalı bir yumrukta– işten atan Kraliçe, yeni yıldızının doğumunu süslü cümlelerle okurlarına böyle duyuruyordu. Gençten, aptal suratlının tekiydi Bibi’nin kadınlara sunmaya hazırlandığı yeni adam. Adını bile bilmediğim zavallıya aptal diyerek haksızlık ettiğimi fark ettim. Acaba on gün önce beni gördüğünde o ne düşünmüştü?</p>

  <p>Eğer gideceksem neden bu akşamüstü gitmeyeyim... Fikir, Nihan’ın sokağına saptığım sırada aklıma geldi. Bir türlü içemediğim sigarayı söndürürken. Ağzımın tadı değişmişti. Eve otuz metre kala alacakaranlıkta kapıdan çıkan iki erkek hızlı adımlarla sokağın öteki yönüne doğru uzaklaştı. Geçen seferkiler miydi? Aldırmıyordum; akşama gerçek annemi görme düşüncesi heyecan vericiydi.</p>

  <p>Kapıyı Nihan değil, Zeynep açtı. Nedense şaşırmadım. Selam vermeden dudağımı işaret etti. “Bu da ne?”</p>

  <p>Peruğu sarıydı. Gülümsüyordu, ama güzelliği o göz alıcı parlaklığını yitirmişti. Nihan’ın kapıya yaklaşmasını bekledim. “İşten atıldığımı bildiren tebligat,” dedim.</p>

  <p>İkisiyle de öpüşmedim; dudağım zonkluyordu. İçeriye girdim. Zeynep, Nihan’a dönüp, “Ben gidiyorum,” dedi.</p>

  <p>Onları kapıda bırakıp salona geçtim. Masanın üstündeki kavanoz boştu. Cenaze kaldırılmıştı. Bilgisayar da kapalıydı. İki dakika kadar yas sessizliğinin içinde bekledim. Nihan kapıyı kapattıktan sonra geldi. “Zeynep’ten önce çıkanlar Yusuf’la İsmail miydi?”</p>

  <p>“Onlardı,” dedi.</p>

  <p>“Cenazeye mi katıldılar?”</p>

  <p>Cevap vermedi. Ben de balık konusunu deşmedim; Rıdvan’dan da söz etmeyecektik. Vicdanımızı bir yana bırakarak, entelektüel öfkemizle yargıladığımız zengin sübyancının âdeta zorla katili yaptığımız esrarkeşi unutacaktık.</p>

  <p>Ama sonra fikir değiştirmiş gibi, “Artık birlikte değiliz,” dedi. “Vedalaşmaya gelmişler.”</p>

  <p>“Ya Zeynep?” dedim.</p>

  <p>“O inatçı,” dedi.</p>

  <p>“Anlaşılan çeteyi dağıtıyorsun.” Omuzlarını silkti. Galiba bir çetesi olduğunu hiç kabullenmemişti. Cebimdeki fotoğrafı uzattım. “Buymuş.”</p>

  <p>Fotoğrafa baktı, ama almadı. Bir an geri dönüp kaçacağını düşündüm. Elleri de titriyordu. “Emin misin?”</p>

  <p>“Dilek emin,” dedim.</p>

  <p>“Ama doğru söylediğini bilemeyiz, değil mi?” Hâlâ kararsızdı. “Belki de...”</p>

  <p>Fotoğrafı eline tutuşturdum. “Yalan söyleyecek durumda değildi. Bana inanabilirsin.” Parmaklarının ucuyla aldığı fotoğrafla bir heykel gibi karşımda bekliyordu. O zaman anladım: İnanmak istemiyordu. Hayatının amacını elinden alıyordum. “Kim bu adam?”</p>

  <p>“Sanayici,” dedi. “Bir sürü uluslararası büyük şirketin de temsilcisi olduğu söyleniyor. Vatikan’la da ilişkileri var.” Sonra adını da söyledi. “Sadık Tamer. Ortalıkta görünmeyi sevmiyor. Fotoğrafını buluncaya kadar akla karayı seçtim.”</p>

  <p>Masanın önündeki koltuğa oturdum. “Sen sonuca bak. Demek ki hayaletlerin de fotoğrafı çekiliyormuş.”</p>

  <p>Nihan, “Dillere destan bir yalısı var,” diye devam etti. “Bir arkadaşından ona miras kalmış! Anlaşılan yalı Hayalet’ten Hayalete geçiyor. Profili aradığımız adama çok uyuyor.” Fotoğrafı masaya bıraktı. Kahve pişirse... “Neyse, sonunda somut bir şey ele geçirdik.”</p>

  <p>“Senden başka kim var bu işin içinde?”</p>

  <p>“Hiç kimse?” Şaşırmıştı. “Başkası olduğunu da nereden çıkardın?”</p>

  <p>“Söylediklerinden,” dedim. “Aradığımız, geçirdik... Mız, dik... Çoğul eki bunlar.”</p>

  <p>“Yalnızım. Lafın gelişi...” Yalan söylemeyi beceremeyen gözlerine baktım. “Öyle bakıp durma. Dedim ya, yalnızım.”</p>

  <p>“Belki de birisiyle konuşuyorsun.” Gözleri büyüyordu. Öfkelenecek! Öfkesine aldırmadan sordum: “Fethi’yle mi?”</p>

  <p>Onunla, demedi. “Kimseyle konuşmuyorum; saçmalama.”</p>

  <p>“Ben Şeyda’yla tam üç yıl konuştum,” dedim. Bağırmaya hazırlanıyordu. Ondan önce davrandım. “Kahve içerim.”</p>

  <p>Bir şey söylemeden mutfağa gitti. Geriye yaslanıp gözlerimi kapattım. Becerebilseydim uyurdum. Bir süre İznik’i, annemi düşündüm; sonra sırtımdaki ağrı bıçağa dönüşünce doğruldum. Eve dönünce yüzükoyun yatmalıydım.</p>

  <p>Nihan, birkaç dakika sonra elinde kahveyle döndü. O içmiyordu. Karşımdaki tabureye oturdu.</p>

  <p>“Teşekkür ederim.” Göz göze geldik. Bunu hak ettiğimi düşünüyor olmalıydı. Elimi salladım. “Fethi benim yüzümden öldü,” deyiverdi birden.</p>

  <p>Hiçbir soruyla bölmeyeceğim itirafına başlıyordu. Anlatmaya içeride mi karar vermişti? Birden onu bir daha görmeyeceğimi düşündüm. Önce eski dost, sesim, şimdi de küçük çete reisi; vedalaşma gecesi...</p>

  <p>“Hayalet’in peşine düştüğünü, tehlikede olduğunu biliyordu.” Dua eder gibi başını sallamaya başladı. “Eğer onu incitmemiş olsaydım, eminim kendisini korurdu...” Sigara istedi, yakıp verdim. “Evde ölü bulunduğu gün beni yatakta birisiyle yakalamıştı.” Dumanı içine çekince öksürdü. “Hayır, intihar etmedi; eminim. Ama kendini korumadı da. Çünkü ölmek istedi... Yetişkin erkeklere duyduğum öfkeyi ondan çıkardım.”</p>

  <p>Ben olmasam ağlardı. Epeyce sustuk. Sonra sordum: “Şimdi ne yapacaksın?” Cevap vermedi. Hâlâ başını sallıyordu. “İsmail’le Yusuf’u göndermekte acele ettin.” Fotoğrafı işaret ettim. “Onun gibilerle tek başına baş edemezsin.” Duayı bitirmişti. “Yerinde olsam Orhan’ı bulurdum,” dedim. Hıçkırır gibi güldü. İnatçının tekiydi. “Öyleyse geriye bir tek ben kalıyorum.” Ben de güldüm. “Beylerbeyindeki o lokantada dost olacağımızı söylediğinde sana inanmamıştım oysa.”</p>

  <p>“Ne oldu? Hani sen boyundan büyük işlere bulaşmazdın?” Şaşırmıştı.</p>

  <p>Artık kusuyorum demedim. “Bakarsın bir vicdan edinirim.” Bir süre yüzüme baktı, sonra otururken bacaklarını yere değdiremediği yüksek tabureden kalkıp boynuma sarıldı. “Yapma,” dedim. O da beni şaşırtıyordu. “Sırtım ağrıyor.” Kollarını çözmedi. Belki gözyaşlarını saklıyordu. “İstersen çeteyi yeniden kurarız.”</p>

  <p>“Denedim,” dedi. “Akıllılar isyan etmiyor.”</p>

  <p>“Bu iş akıllılarla olmaz,” diye fısıldadım kulağına “Bize yardım edecek aç ve yoksulları bulmalıyız. Vazgeçmeyecek olanları. Vicdanı olanları... Çetenin ideolojisi akıl değil, vicdan olmalı.”</p>

  <p>“Artık çok geç,” dedi.</p>

  <p>Göründüğünden de küçüktü. Kollarımın arasında kaybolmuştu; bedeni de, başı da, kulakları da. “Askerler yüzünden mi?” dedim. Onlar yüzünden demedi. “Şifre kırma işi ne zaman bitecek?”</p>

  <p>Geriye çekildi. Ağlamamıştı. Biliyorum, ağlayacağını düşünmem aptallıktı, ama kuru gözleri nedense hayal kırıklığına benzer bir duygu uyandırdı içimde.</p>

  <p>“Artık git!” dedi. Düşündüm; haklıydı. Uzun bir yol vardı önümde: Önce eve, ardından İznik’e. Kalktım; sarılmayınca kapıya yürüdüm. O sırada sordu: “Paran var mı?”</p>

  <p>Çetesini dağıtmıştı, ama hâlâ reislik taslıyordu. Başımı salladım. İnanmamış gibi bakınca, “Kıdem tazminatı aldım,” dedim.</p>

  <p>Gülümsemeden elimi tuttu. Tutuşundan anladım: Babası onu sevsin diye gözlerini maviye boyayan, And Dağlarının yamaçlarına ağ geren köylülerin hayal gücünü kıskanan kadını son kez görüyordum. Artık tek kişilik çetenin reisiydi. O sırada hatırladım; Hayalet’i vuracaksa bir tabancaya ihtiyacı olacaktı.</p>

  <p>Silahı cebimden çıkarıp uzattım.</p>

  <p>Zeynep, sokağın sonunda bekliyordu. Onu görünce şaşırmadım. Köşeye varmamı bekleyip arabanın kapısını açtı; yanına oturdum.</p>

  <p>“Eve mi gidiyorsun?” Başımı salladım. “İyi,” dedi. “Yolda konuşuruz.” Hareket eder etmez hemen konuya girdi: “Patronu terk etmemeliyiz. Tek başına bırakamayız onu...” Yan gözle onu süzüyordum. Sadakati gösterişsiz, ama uzun solukluydu. “Budala İsmail, onu askerlerle işbirliği yapmak ve yılgınlıkla suçladı... Ne yapsaydı yani? Başka seçeneği mi vardı?”</p>

  <p>Vardı diyecekmişim gibi endişeyle bana dönmüştü. “Bilemem, orada değildim.” Kaza yapacaktı. “Yerinde olsam önüme bakardım,” dedim.</p>

  <p>“Yani?”</p>

  <p>“Az önce ben seninle olurum dedim, istemedi.”</p>

  <p>“Öfkeli de ondan.” Elini salladı. “Ötekileri boş ver, ama Orhan’ı affedemiyor.” O da öfkeliydi; elinde bir kamçı olsa, arabasının canına okuyacaktı. “Bir süre sonra yatışır, tekrar başlarız...”</p>

  <p>Çeteyi yeniden kuruyormuşuz gibi başımı salladım. Sonra pek konuşmadık Evin önünde durduğunda cep telefonunu çıkarıp benimkini aradı. “Numaramı kaydet. Bir gelişme olursa haberleşiriz.”</p>

  <p>İnerken ona sarıldım. Avustralya’ya gitmeliler... İkisi için. de en iyisi buydu. Ama bir türlü gidin diyemedim. Belki onu çocuk acısı çeken bir anneye benzetemiyordum.</p>

  <p>Zeynep, güneş ışığı arabayı bal kabağına döndürecekmiş gibi hızla uzaklaşırken ben apartmana girdim. İçerisi yemek yerine is kokuyordu. Merdivenleri teker teker çıktım. Sırtım kopmak üzereydi.</p>

  <p>Melek, ilk katta, araladığı kapının eşiğinde öne eğik bir soru işareti gibi bekliyordu. Ayak sesimden tanımıştı beni. Sesim olsaydı, kulaklarıyla görenlerin yaşadığı bir tımarhane burası derdi. “Leyla’yla konuştun mu?”</p>

  <p>“İçeri girelim,” dedim.</p>

  <p>Elini uzatıp beni durdurdu. “Konuştun mu?”</p>

  <p>“Konuştum,” dedim. Dik dik, gözlerimin dibindeki gerçeği görüyormuş gibi bakıyordu. Bu yüzden bir şey saklamadım. “Sen olsan ne derdin? Oğlunun yaşadığını itiraf etmek, onca belayı tekrar başına musallat etmek demek olmaz mıydı?”</p>

  <p>“Yaşıyor demedi yani.”</p>

  <p>Başını salladım. Sonra, “Demedi,” dedim.</p>

  <p>Geri çekilip kapıyı suratıma kapattı. Bir süre zili çalıp çalmamak arasında gidip geldikten sonra vazgeçip yukarı çıktım.</p>

  <p>Yatağa yüzükoyun uzandım. Selim ne yapıyordu? “Geldim,” diye bağırdım. Yarım saat sonra, dalmadan önce emin oldum. Artık kulakları duymuyordu.</p>

  <p>Hepimiz değişiyorduk. Bu düşünceyle irkildim; şimdi, şu anda, V’ye benzemekten, kusma illetine yakalanmaktan eskisi gibi korkup korkmadığımı sorsalar, bilmiyorum, derdim.</p>
</body>
</html>
