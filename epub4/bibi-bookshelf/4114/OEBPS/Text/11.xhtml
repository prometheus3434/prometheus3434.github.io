<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ON BİRİNCİ BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Aralık’ın ilk haftasında, Ümraniye sapığının son kurbanına tecavüz ederken yakalandığı, Türk güzelinin Londra’da Dünya Güzeli seçildiği gün, geç vakit telefon çaldı. Sehpaya doğru yürürken sıraladım: Kadir, Mine, Zeynep ya da Firdevs! Tuşa annemin ölüm haberini alacağım kaygısıyla bastım. “Alo,” diyen sesin sahibi bir kadındı; hemen hastaneye gelmemi isteyen kibar bir kadın. “Kadir?” dedim.</p>

  <p>“Evet,” dedi kadın. Yabancıya çalan bir şivesi vardı. “Ona göz kulak olmanız gerekiyor. En yakını sizmişsiniz.” Mine diyecek oldum. “Doktor hanım düşük yaptı,” deyip telefonu kapattı.</p>

  <p>Önce Mine’nin düştüğünü sandım. Tüyler ürperten gerçeği sokakta taksi bulmak için koşuştururken kavradım. Tanrı ya da Şeytan, dostuma son kez oyun oynamıştı. Önümde duran arabaya bindiğimde, “İnşallah kız değildir,” diye mırıldanıyordum.</p>

  <p>Hastanenin girişinde derdimi anlatmam epeyce zaman aldı. Danışma bankosunun gerisinde oturan, günün her saatinde uyuklayan birine benzeyen genç adam, ne Mine’yi ne de Kadir’i tanıyordu, ne de o adda iki hastanın varlığından haberdardı. Sonunda hastanenin sahibinin kızı demeyi akıl ettim, o zaman ayıldı.</p>

  <p>Çıkarıldığım üst katta Mine’yi göremedim; dinleniyormuş. Beni arayan doktor olanları özetledi: Mine’nin kanaması öğleye doğru başlamış, saat ikide düşük yaptığı anlaşılmıştı. Önce Mine’nin isteğine uyarak Kadir’e haber vermemişler, ama her üç saatte bir karısını arayan –aslında kızını yokladığını biliyordum– Kadir, durumu, Mine’nin ısrarla çalan cep telefonunu sonunda açan birisinden öğrenmişti.</p>

  <p>“Hastaneye geldiğinde çok sarhoştu,” dedi kadın. Şivesi düzelmiş gibiydi. “Sinir krizi de geçirdi.”</p>

  <p>Kadir’in yattığı odaya girdim. Pencerenin önündeki yatakta kolları bağlı, yatıyordu. Doktor, yatağın kenarında oturan adama çıkmasını işaret etti. “Kusar ya da öfke nöbetine kapılırsa şu zile basın. Ve onu yormamaya çalışın!”</p>

  <p>Başımı salladım; kadınla adam odadan çıktılar. Ağzıma maske taktıktan sonra yatağa yaklaştım. Kadir uyumuyordu. Uzaklara bakan gözleri her şeyi görmek ister gibi irileşmişti. Başkalaşmıştı! Ne görmek istiyordu? Gözlerinden sessizlik ve sonsuz bir yalnızlık yayılıyordu odaya. Sonra resim belirginleşti: Kendi çölünde kaybolmuş birisini seyrediyordum.</p>

  <p>Yanındaki sandalyeye oturdum; elini tutup, “Ben geldim,” dedim. “Yanında olacağım.”</p>

  <p>“Sakın çocuğum olmaya kalkma,” dedi, beni bekliyormuş gibi. “Tanrı hepsini bir bir öldürüyor.” Acısını böyle bir dizeye dönüştürebilen adama ne diyebilirdim ki? “Galiba aramızda kan davası var... Ama Azrail’ini gönderdiğinde apışıp kalacak. Ona hiç bir şey bırakmayacağım. İçimi bomboş bulacak. Toprağına girmeden her şeyimi boşaltacağım...”</p>

  <p>Tanrı’yla mı konuşuyordu o çölde? Hafifçe elini sıktım. Bağlı olmasaydı elini çekerdi. Karaya sürgüne gönderilmiş, hayatının kalanını kıyıdan denizi seyrederek geçirecek bir gemici; o kadar çaresizdi. Üzerine eğilince saçlarının yarısının dökülmüş olduğunu fark ettim. Onu başkalaştıran bu olmalıydı. “Mine iyiymiş,” dedim.</p>

  <p>“Ama ben değilim,” dedi. “Ona bir daha tohum veremem...”</p>

  <p>Sonra sustu. Görünmeyen bir el, gözlerinden kulaklarına doğru ince, gümüş renkli çizgiler çiziyordu: Elimi silgiymiş gibi yanağına götürdüm. Gözyaşları buz gibiydi. Hayatım boyunca hiç güçlü bir unutma isteği edinmemiştim; tokatçı malmüdürünü bile dikenli bir anı gibi hep belleğimin derinliklerinde bir yerde korumuştum. Ama bu anı, oğlu olmamam için beni uyaran dostumun usul usul ağladığı 8 Aralık’ın ilk dakikalarını unutmak için her şeyimi verirdim. Haklıydı; o, sağır bir Tanrı’nın çocuğuydu.</p>

  <p>Sabaha kadar yanında kaldım. Ne kustu ne de öfkelendi; hiç de konuşmadı. Zaten konuşsaydı da duyamazdım: Tavandaki o uzak çöldeydi. İkimiz de –vahşi hayvanlara özgü– yalnızlığımıza çekilip güneşin doğmasını bekledik</p>

  <p>Sabah saat 7’de doktor tekrar odaya geldi. İğne yapacaklardı. Aşağıya indim, kantinde biraz süt içip bisküvi yedim. Sıra sigaraya geldiğinde Leyla belirdi yanımda. Mine, kendini toparlamış, beni görmek istiyormuş. Çaresiz sigarayı söndürüp peşine takıldım.</p>

  <p>Mine’nin yattığı yer hastanenin en üst katındaki, özel bölümdeydi. Odaya girdiğimde yanında babası vardı; oğlunun ölümünden sadece üç hafta sonra Azrail’in ikinci ziyaretinden dehşete düşmüş adam, beni görmemiş gibi yatakta doğrulmuş bir şekilde yatan kızını aceleyle öpüp, Leyla’yla birlikte dışarıya çıktı.</p>

  <p>“Çok üzgünüm.” Hıçkıran Mine böyle dedi. Hüznüm, soluk, kan kaybetmiş bir kadının da güzel olabileceği düşüncesiyle bölünürken ona sarıldım. “Ne olur benimle birlikte gel! Yalnız başıma ne diyeceğimi bilmiyorum.”</p>

  <p>Onu tekerlekli sandalyeye oturttular; hemşire yol gösterdi, ben de ittim. Kadir’in ellerini çözmüşlerdi; kolları serbestti. Sağına Mine sarıldı; solunu ben tuttum. Mine inleyerek ağladı. Yürek parçalayıcı bir durumdu. Kadir, Mine’nin hüzünlü bir şarkıyı andıran hıçkırıklarını duymamış gibi gözlerini hiç açmadı. O çölün derinliklerinde bir yerlerdeydi, emindim. Mine’yi teselli etmedi; çünkü kızını ondan çalanın kimliğini biliyordu. Yanlış tarafla anlaşma yapmıştı.</p>

  <p>Zavallı dostum! Yazgısının sıradağlarını aşmaya çalışmış, ama başaramamıştı. Hem Tanrı, hem de Şeytan, ikisi de bir bebek hayaliyle kandırmışlardı onu.</p>

  <p><br /></p>

  <p>9 Aralık’ta ikisi de taburcu olup, eve çıktılar. Aynı gün öğleden sonra Leyla ile Zilan apartmandan taşındı; avukat-milletvekili işbirliği sonunda Kürtleri evden atmayı başarmıştı. Yardım etmeye, bavullarını aşağıya indirmeye çalıştım, ama yarı yolda bundan vazgeçtim. Gücüm iki ay öncesine göre çok azalmıştı. Zilan, eşyaların yüklendiği kamyona öncülük eden taksiye bindiğinde yine bozkurt işareti yaptı. Elinde Selim’in fotoğrafını görünce mezarlık aklıma geldi. Araba hareket ettikten sonra hızlı adımlarla az önce boşaltılan daireye çıktım. Elektrik sayacının üstünde, Leyla’nın evde bulunmadığı zamanlarda Selim’in kullandığı bir anahtar olurdu; onunla içeriye girdim. Resimler, Selim’inkinin dışında duvarda yapıştırıldıkları gibi duruyordu. Sessizliğin içinde bekledim. Terk edilmiş, bir daha kimsenin ziyaret etmeyeceği, belki de yakında yıkılacak mezarlık hüzünlü bir sessizliğin içinde son ziyaretçisini ağırlıyordu.</p>

  <p>Duvardaki fotoğrafları ancak üç kez –yarı yolda– şaşırıp yeni baştan aldıktan sonra sayabildim. 98 kişi yatıyordu mezarlıkta. Belki de 97’ydi, dördüncü kez saymadım. Fikir, sigara içerken aklıma geldi. Odaları araştırdım, ortalıkta üstüne çıkabileceğim bir şey yoktu; bunun üzerine yan tarafa, Selim’in dairesine geçtim. Mühür sökülmüş, kırık kilitse henüz değiştirilmemişti. Tuvalleri, şövaleleri antreye çıkartıp, salonda bulduğum sandalye ve küçük bir kutuyla mezarlığa geri döndüm.</p>

  <p>İş düşündüğümden yavaş ilerledi. Öncelikle resimler –kâğıda basıldığından, bazıları gazeteden kesildiğinden– inceydi ve çoğunun arkasına bol yapıştırıcı sürülmüştü; böyle resimleri duvardaki boya tabakası ya da sıvayla birlikte söküyor, yırtılmamaları için dikkatli çalışmam gerekiyordu. Sonra bu iş için o kadar da ince olmayan anahtarımı kullanıyordum.</p>

  <p>Ulviye, alttan ikinci sıranın ortasında geldi; koltuğunun altında bir seccade, elinde bir tespihle. Beni orada bulmak, üstelik de duvarı kazırken görmek onu nedense şaşırtmamıştı. Bir süre birbirimizi süzdük, sonra ikimiz de kendi işimize döndük. Ben mezarlıktaki ölüleri tek tek duvardan çıkarıp kutuya yerleştirdim, Ulviye, arkamda namaz kılıp dua etti. Şeytan mı kovuyor, yoksa o da ölüleri mi uğurluyordu, çıkaramadım.</p>

  <p>Şövaleler, tuvaller ve kutuyla aşağıya indiğimde saat altıya geliyordu. Ulviye, ben terk edilmiş daireden çıkıncaya kadar gözleri kapalı, Kadir’i aldatmış, Selim’i çıkamayacağı pişmanlık kuyusuna itmiş Tanrı’sına vecd içinde dua etti. İyice yorulmuştum. Akşama kadar sırtüstü yattım ve 98 kişiyi nereye gömeceğimi düşündüm. Aklıma birbiriyle çelişen fikirler geliyordu. Sonunda Zeynep’i aramaya karar verdim.</p>

  <p>Bir saat sonra beni evin altındaki caddeden aldı. Hem alımlı hem de bakımlı görünüyordu; sanki bir davete gidecekmiş gibi giyinmişti.</p>

  <p>“Giderek zayıflıyorsun,” dedi, yanına yerleştiğimde. Çok da çabuk yoruluyordum. O da beni aramayı düşünüyormuş. “Sabah Orhan telefon etti,” diye açıkladı, neden aramayı düşündüğünü.</p>

  <p>Yüzüne bakmaya devam ettim; cümlesini tamamladı: Telefonu açmamıştı. Onu ne için aradığımı anlatınca önce güldü, sonra ölülere saygısızlık yaptığını kavramış gibi şıklığıyla uyuşmayan gizli bir utançla sustu. “Gömmek, denize atmaktan, ya da yakıp küllerini savurmaktan daha iyi bir fikir bence,” dedi, neden sonra.</p>

  <p>Kutuyu –plastik bir torbaya sarıp– Çamlıca Tepesi’nde, kenti ve Boğaz’ı gören bir noktaya gömdük. Hava yukarıda daha da soğuktu. Zeynep, arabaya dönüş yolunda ellerindeki çamuru silkelerken birden kolumu tuttu. Durduk. Beni ilk kez görüyormuş gibi bakıyordu. “Sana ne oldu? Bambaşka birisi olup çıktın.” Elini omzuma attı. Gülümsüyor muydu? “Avustralya’ya mutlaka birlikte gitmeliyiz.”</p>

  <p>“Bakarız,” dedim.</p>

  <p>İnce ayakkabıları, şık kıyafeti çamur içindeydi. Ama karşı konulmayacak kadar çekici görünüyordu. Park yerine vardığımızda sulu bir kar başladı. Koşup, kendimizi arabaya attık.</p>

  <p>Arabada Orhan oturuyordu. Zeynep çığlık attı; ben geriledim. Orhan’ın yüzü daha da yaşlanmıştı; altmışlarındaki birisi gibiydi. Elini kaldırıp, boğuk, birbirine dolaşmış kalın halatları hatırlatan sesle konuştu. “Nihan’ı bulduk.” Bu yüzden mi ihtiyarlamıştı?</p>

  <p>Bir saat sonra morgda Zeynep’le birlikte –sarılamadığımızdan birbirimize dokunarak– önümüzdeki metal masada üstü örtülü küçük cesede bakıyorduk. Ölüm sanki onu küçültmüş, boyunu –mavi gözler edinmek için şiirler okuduğu günkü kadar– kısaltmıştı. Hastabakıcı örtüyü kaldırınca önce Zeynep başını salladı; annesi gibi sevdiği küçük kadını hemen tanımıştı. Ben çıkaramadım; yüzünü kaplayan rengin koyuluğundan: Her zaman beyaz olan teni mosmordu. Masada yatan garip cesedin Nihan olduğunu küçük, ölürken daha da kıstığı gözlerinden çıkardım.</p>

  <p>Zeynep, kusmak için Orhan’ın kolunda dışarıya koşarken, ben, savcı yardımcısına cesedin Nihan Arbaş’a ait olduğunu söylüyordum. Adamın sürekli hareket ettiğinden insanı tedirgin eden bir ademelması vardı. “Başınız sağ olsun,” demesinden cesaret alarak, masanın ayak ucuna ilerleyip örtüyü kaldırdım.</p>

  <p>Boyundan büyük işlere kalkışan düş avcısının ayakları yoktu; ikisi de dizlerinin altından kesilmişti. Ben de koşar adım kendimi dışarıya attım.</p>

  <p>Olanları Orhan anlattı; morgdan sonra gittiğimiz bir barda içki içerken. Yüzü ifadesiz görünüyordu, saklamaya çalışsa da kanlı, dibe çökmüş gözleriyle yüzüne çivilenen üzüntüsü acısını ele veriyordu. Nihan’ı –cesedini demek istiyordu– Yusuf’u konuşturarak bulmuşlardı. İhanet eden, patronunu katillerine götüren oydu. Ümraniye yakınlarında, bir çöplükte teslim etmişti onu.</p>

  <p>“Desene, her önüne gelen çeteye bir casus yerleştirmiş...”</p>

  <p>Orhan, sözlerime aldırmamış gibi yarım diliyle açıklamasını sürdürdü. Bu anlattıklarına ayrı bir dehşet havası veriyordu. Cinayeti daha da karmaşık bir hale getiren, Yusuf’un kimlere hizmet ettiğini bilmemesiydi. Bir yıl önce yaklaşmışlardı ona; görevi Nihan’ın yaptıklarını bir telefon numarasına aktarıp, parasını almakla sınırlıydı. Zeynep sorunca, numarayı kontrol ettiklerini söyledi. Telefon alınırken uydurma bir ad ve adres verilmiş, yaklaşık bir buçuk ay önce de hat iptal edilmişti. Sonra Zeynep’le ikimizi iliklerimize kadar titreten haberi de verdi. “Nihan’ı tam on gün ellerinde tutmuşlar...”</p>

  <p>Zeynep, ona işkence yapılmış gibi, “Peki, kimler?” dedi, inleyen bir sesle.</p>

  <p>Orhan bu soruya cevap vermedi. Üstleri gibi o da Nihan’ın üstünde çalıştığı şifre çözme işi için öldürüldüğünü düşünüyor olmalıydı. Katilin kim olduğunu söylemeden önce bir kadeh daha içmesini bekledim.</p>

  <p>“Onu Hayalet öldürttü,” dedim, kadehi masaya bıraktığında. “Tıpkı daha önce ustası Fethi’yi ortadan kaldırttığı gibi.”</p>

  <p>O ana kadar Zeynep’e bakarak konuşmayı yeğleyen Orhan, daha sözlerimin ortasında bana döndü. Onunla karanlıkta karşılaşmak istemem... Göz göze gelince bunu düşündüm. Önce ağzından anlamsız homurtular döküldü; heyecanlanmıştı. Neden sonra, “Hayalet diye biri yok,” dediğini anladık. “Kimse onu bulamadı.”</p>

  <p>Bağırmıştı, ama sesi şilep düdüğünü andırıyordu. Geride koyu sesli bir kadın kendi kendine caz söylüyordu. İçeride bizden başka sadece iki kişi vardı; ikisi de bize dönmüştü.</p>

  <p>“Buldu,” diye üsteledim. “Yaklaşık iki ay önce...” Zeynep’e dönüp sözlerimi bitirdim. “Adaşının, ona hediye ettiğin balığın öldüğü gece. Onunla vedalaşıp çıkmıştın...”</p>

  <p>Zeynep üstüme atılacakmış gibi öfkeyle bakıyordu. “Neden bize söylemedin?”</p>

  <p>“Karar Nihan’ındı,” dedim. “Kime güveneceğine o karar verdi.”</p>

  <p>Orhan araya girerek, “Haklı,” dedi. Ama hâlâ bana inanıp inanmaya karar vermiş değildi. “Hayalet’in kim olduğunu biliyorsun, değil mi?” Biraz bekledim. Açıklamalı mıydım? Sonra başımı eğdim. “Kim?” Söyleyeceğimi sanıyorsa aldanıyor... Canım sigara istiyordu. Orhan koyulan, daha da kalınlaşan sesiyle bir şeyler mırıldanıp tekrar sordu: “Kim dedim?”</p>

  <p>“Çok, çok zengin biri; hiç ortalıkta görülmüyor. Eğer adını üstlerine bildirirsen bizimkilerle birlikte kendi hayatını da tehlikeye atarsın. Nihan, her yerde kulağı ve kolları olduğunu söylerdi.” Sigaramı yakıp omuzlarımı silktim. “Olanlara bakılırsa dediklerinde haklı olduğunu söyleyebiliriz.” Orhan’la Zeynep birbirlerine baktılar. İkna edecektim. Devam ettim: “Onu yakalasanız bile asla Nihan’ın cinayetiyle ilgisini kanıtlayamazsınız...”</p>

  <p>Bir süre kadının geceyi daha da karartan sesini dinledik Onlar içkilerini yudumladılar, ben sigaramı bitirdim. Sonunda sessizliği Zeynep böldü. “Peki, ne yapacağız? Bırakalım Hayalet efendi saltanatını sürdürsün mü?”</p>

  <p>Orhan, bir fikri varmış gibi öne eğildi. “Ya o değilse?”</p>

  <p>İkna olmuştu. “Konuşturur, anlarsın,” dedim. “Değilse, bırakırsın gider. Hayalet’se...”</p>

  <p>Epeyce sustum. Zeynep tekrar atıldı: “Hayalet’se ne?” dedi.</p>

  <p>“Bana verirsin,” dedim. “Ona Nihan’ın ayaklarını soracağım.”</p>

  <p>Dümdüz Orhan’a bakıyordum. Ne düşündüğümü bakışlarımdan çıkarabilecek birisiydi o. Zeynep küçük bir çığlık attı. Orhan sadece, “Tamam,” dedi; beni anlamıştı.</p>

  <p>Sonra dışarıya çıktık. Zeynep arabaya bindi, ben Orhan’la kaldım. Elini uzatmıştı. Sıkmadım. “Bunu neden yapıyorsun? Yani sen onlara benzemiyorsun...”</p>

  <p>“Galiba zenginlikten ve zenginlerden hoşlanmıyorum,” dedim. “Unutma, onu bana vereceksin. Söz mü?”</p>

  <p>Biraz bekledi, sonra, “Söz,” dedi.</p>

  <p>Ben de elini sıkıp ona Hayalet’in adını söyledim. “Sadık Tamer...”</p>

  <p>On saniye kadar sustu. İsmi bir daha unutmamak için beynine kazıyordu. Ardından, “Tek başıma soruşturacağım,” dedi ve hızlı adımlarla uzaklaştı.</p>

  <p>Her adımında omuzları aşağıya doğru sarsılarak düşüyordu. Ağlıyor muydu? Yanılmamıştım; Nihan’a aşıktı.</p>

  <p>Zeynep gece bende kaldı. Birbirimize sarılarak uyumaya çalıştık. Nihan’ın soyadının Arbaş olduğunu biliyor muydu? Gerçek yaşı kaçtı? Ona hiç Fethi’den söz etmiş miydi? Ve o soru: Bana bir kahin gibi sonumu söyleyecek V’nin yerini biliyor mu?</p>

  <p>Hiçbirini sormadım; o da birkaç kez dilinin ucuna gelmesine rağmen kesik bacaklar konusunu açmadı. Tir tir titriyordu. Sonra el ele tutuşunca benim de onun gibi titrediğimi fark ettim. Ağlamak istiyordum, ama bir türlü ağlayamadım. Midem de bulanmıyordu; çukuru öfke doldurmuştu. Ayşe üçe bölünmüştü; Nihan ikiye.</p>

  <p><br /></p>

  <p>Nihan’ın üçte ikisi ertesi gün defnedildi. Cenaze işlerini Orhan ayarlamıştı. Ama nedense ne camiye, ne de mezarlığa geldi. Gelseydi, görürdük; çünkü tabut çukura indirilirken sadece Zeynep’le ikimiz vardık; bir de birkaç sivil. Başından sonuna kadar saygı duruşundaymış gibi kımıldamadan, konuşmadan beklediler. Galiba üçü de askerdi...</p>

  <p>Saat iki gibi Zeynep’le ayrıldık. Baloya gidecek gibi giyinmiş, ama art arda iki cenazeye katılmıştı. Garip bir 20 saatti; neredeyse 100 kişiyi toprağa vermiştik.</p>

  <p>O öğleden sonra Mine’yle Kadir’e gittim. Mine odasında, Kadir ise salonda yas tutuyordu. Ortalıkta dolaşıp duran hemşireyse evi hastaneye çevirmişti. İkisiyle de bir süre konuştum. Ama Mine’nin dölyatağından kayıp gidiveren cinsiyeti belirsiz cenin, kurdukları kırılgan dünyayı tuzla buz etmişti. Kadir, maskeyi çıkarmamı işaret edince dediği gibi yaptım. Pek konuşmadık Hava kararınca ikisi de birbirinden habersiz gece eve dönmememi, orada kalmamı istediler. “Olur,” dedim. Artık aynı yerde yalnız kalmaya katlanamıyorlardı.</p>

  <p>Sonraki yirmi günü neredeyse onlarda geçirdim. Mine bir hafta sonra, kendini toparlar toparlamaz, tekrar hastanedeki işinin başına döndü. Evde bulunmasının bir yararı olmayacaktı zaten. Kadir onu sürekli kendinden uzakta tutuyordu; birkaç denemeden sonra –Kadir tedaviye devam etmeyi reddedince– pek üstelemeden geriye çekildi. Sonuca razı olmuş, belki de çekilmez bir hal alan evdeki hayattan bıkmıştı.</p>

  <p>Kadir’i Ayvalık’taki küçük evini devretme isteğinden, yeni yılda Avustralya’ya göçeceğimi söyleyerek vazgeçirdim. Bu bahaneyi öne sürmekle aptallık ettiğim çok geçmeden ortaya çıktı. Kadir, gideceğimi duyduktan sonra sanki bir insanın ne kadar hızlı ölebileceğini kanıtlamak ister gibi kendini tamamen bıraktı. Önce derisi koyu sarı bir renk aldı, ardından gözleri kimsenin geriye getiremeyeceği kadar derinlere çekildi. Günden güne küçülüyordu. Asıl sorunsa ağrılarıydı; zaman zaman dayanamayacağı kadar artıyordu. Öyle ki, bazen yanında kendimden geçmiş uyuklarken çığlığıyla sıçrayarak uyanıyor, onu acısının üstüne kıvrılmış buluyordum.</p>

  <p><br /></p>

  <p>Kadir, yılbaşına doğru bir öğlen –hava, bahara özgü garip, parlak bir güneşle aydınlanmıştı– saçları döküldükten sonra giymeye başladığı siyah beresini düzeltip Boğaz’da gezinti yapmak istediğini söyleyerek ayağa kalktı. Niyetini anlamak için gözlerini aradım; tabii ki bulamadım. İkisi de çukurun içindeki kurşuni siste kaybolmuştu.</p>

  <p>Şaşırtıcı olan isteği değil, görünüşüydü: Hasta olmadan önceki kadar güçlü gözüküyordu. ‘Evet’ demeden önce Mine’yi aradım. Umduğumun aksine, gezintiye karşı koymadı; hatta bir ara bize katılmak isteyeceğini düşündüm, ama sonra araba göndereceğini söylemekle yetindi. Bazılarımız ölüme dayanamaz, bazılarımız daha dirençlidir... Böyle düşündüm. Ben annemin başucunda epeyce alıştırma yapmıştım.</p>

  <p>Hemşireyle birlikte Kadir'i kat kat giydirip arabaya bindirdik Yanına oturunca irkildim: On yaşlarında bir çocuğu andırıyordu. Hastalığını yaşadığı –ölümünü beklediği– yerden ayrılınca ne denli zayıflayıp küçüldüğü birden ortaya çıkıvermişti. Artık bir Ladin değildi; yaprakları dökülmüş, dalları kırılmış, kurumuş, kırık bir ağaç gövdesini andırıyordu. Korkuyla ona bakıyordum. Ceset sadece tabutta olağandır; sanki büzülmüş, içine doğru çekilmişti.</p>

  <p>Yola çıktıktan az sonra ille de tekne, dedi elindeki zarfı göstererek. Yanında bir milyara yakın nakit para vardı. Deniz motorlarından birisiyle kısa bir pazarlık yapıp, onu teknenin ön tarafındaki camlı bölmeye oturttum. Yerine yerleştikten sonra, “Hadi Boğaz’ı keşfedelim,” dedi neşeyle.</p>

  <p>Artık bir kaşif değildi; yine de tekne yavaş yavaş Karadeniz’e doğru çıkarken Üsküdar’ı, Salacak’ı, Kuzguncuk’u ilk kez görüyormuş –bizi ilgiyle izleyen kaptana her an ‘şurada dur, karaya çıkacağız,’ diyecekmiş– gibi meraklı gözlerle seyretti. Arada dudaklarından tek tük cümleler dökülüyordu, ancak asıl yaptığı bakmaktı; öyle ki, gözleri bile saklandığı kuyudan çıkmış, son keşif gezisinin kılavuzları olmuştu. O zaman anladım: Elli beş yıldır insanı keşfetmeye çalışan, gezegenin üstündeki durumunun sadece bir varkalış, bir tutunma sorunu olmasına boyun eğmeyen, belki de bu yüzden Tanrı’yla Şeytan’ın gazabını üstüne çeken hasta adam, yaşadığı kentle vedalaşıyordu.</p>

  <p>Susup, veda törenini sessizce izlemeye koyuldum. Hava, törene izin vermek istiyormuş gibi hâlâ güneşliydi. Kuzguncuk’tan sonra yaklaşmamı işaret etti. Yanına iliştim; sesi canlıydı, ama sözlerindeki hüzün insanın içini kıyıyordu:</p>

  <p>“55 yaşındayım ve ölüyorum. Oysa Tanrı, 40’ında ölen babamdan da en az 30 yıl borçluydu bana,” dedi, sonra kaderci bir tavırla omuzlarını silkti. “Hayat dediğimiz aslında bir bekleyiş. Benimki umduğum kadar uzun sürmedi, hepsi bu. Bu kadar basit her şey.” Olacaklara razıydı: “Biliyor musun, Tanrılık acımasızlık gerektiriyor. Belki de Tanrı, sandığımızın aksine bahtsızdır...”</p>

  <p>Hıçkırmamak için zor tuttum kendimi. Herkesi affetmişe benziyordu: Tanrı’yı bile. Birden yaratıcısıyla barışmak istediğini düşündüm. Elini hafifçe sıktım. “Dönelim mi?”</p>

  <p>Başını salladı. Son anda berraklaşan zihni bir ırmak gibi akıyor, gizleyemediğim dinleme hevesim onu konuşmaya zorluyordu.</p>

  <p>“Çocukken Tanrı’yı sevmek için ne kadar gayret etmiştim...” Belli belirsiz gülümsedi. “Yeteneksizin tekiyim; sevebilseydim sorun kalmayacaktı.” Anılarla yüklü bir iç geçirdi. “Sevmek zorunda olduğun birini sevememek insana ne dayanılmaz acılar verir, bilemezsin...” Cehennemin kapısında, ah, kendimi inancın koruyucu duvarlarının ardına atabilseydim, diye mi düşünüyordu? “Zavallı yavrucak...”</p>

  <p>Tanrı’dan değil, kızından söz ediyordu ve Tanrı’yla konuşuyordu. Onu uyardım. “Bir rahiple konuşur gibi konuşuyorsun,” dedim. “Sadece günahlarından söz ediyorsun. Ya erdemlerin?”</p>

  <p>Erdemi yokmuş gibi başını salladı. “Mine’ye de söyledim; unutma, gözlerimi kapamayacaksınız. Ölürken günahlarımı hatırlayacak kadar dürüst olabilmeyi diliyorum...”</p>

  <p>Suçlu olmak yerine günahkâr olmayı seçmişti. Cezalandırılmak yerine bağışlanmak için mi? Yüreğim acıyla burkuldu; önünde kalan zamanının tek gerçeği ölüm, yıllarca dik tuttuğu başını eğecek miydi? On dakika kadar konuşmadı. Beykoz önlerine geldiğimizde tekrar derin bir iç çekti.</p>

  <p>“Seçecek olursan geçmişi seç. Çünkü geleceğin en parlak olanının bile sonu ölümdür. Hayat hayırsız bir sevgili gibi, onu en çok istediğin anda terk eder insanı...”</p>

  <p>Haklıydı; o kadar büyük bir gerçekti ki, Tanrı bile ölüme saygı gösteriyordu; kimseye ölümsüzlük vermediğinden belli değil miydi bu? Bunları düşünürken birden şimdiye kadar Tanrı’ya hep ikiyüzlü davrandığımı fark ettim: Kurallarına uymadan cömertliğinden, koruyuculuğundan yararlanmayı ummuştum.</p>

  <p>Cenneti hatırlatan bir günde kendi tasarladığı cehenneme doğru yol alan benzersiz adamı izledim cevap vermeden. Hiç unutmayacağım sözler eden yaşlı çılgını! Yine de ona –saklamaya çalıştığım gözyaşlarıyla– bakarken seyretmekte olduğum ‘ölümü özleyen adam’ tablosunda bir şeylerin eksik olduğunu kavrıyordum. Galiba hiç yetişkin olmamıştı. Ölümünü acıklı kılan, seyredende zamansız olduğu duygusunu uyandırması olabilir miydi?</p>

  <p>“Ah kalp, nasıl da direnen bir varlıksın sen? Bu utancı ne kadar sürdüreceksin?”</p>

  <p>Bu son sözleri oldu. Yolculuğu da sürdürmek anlamsızlaşmış gibi geri döndük. Yolda söylediklerini düşündüm: Sevemediği kızının yüzünden edindiği –Mine’nin rahminde tutunamayan kızıyla da kurtulmayı planladığı– utancını...</p>

  <p>Eve vardığımızda –çölden bıkmış gibi– deniz gören divanda yatmak istedi. Mine’ye telefon edip salona döndüm; artık uyumasını beklemekten başka işim kalmamıştı. Bir ara ortada duran –hâlâ bitiremediğim– kitabı elime geçti. Kalan sayfalara göz attım; içinde gelecek tasarladığı tek bir cümle bile yoktu. Belki de hepimizi aldatıyordu; öleli çok olmuştu. Kendisi dışında herkese acımayı başarmıştı. Kızına, Zilan’a, Selim’e, Melek’e, duvardaki ölülere ve adını asla öğrenemeyeceğimiz o Afrikalı bebeğe...</p>

  <p>On beş, ya da yirmi gün sonra, ama en geç iki ay içinde ölecekti. Yine de o akşamüstü merdivenlerden inerken o gece –yılın son günü– bizi terk edip gideceğinden habersizdim. Bu yüzden Mine sabaha karşı hastaneden arayıp öldüğünü haber verince deprem olmuş gibi şaşırdım.</p>

  <p>İlk tepkim, “Neden?” diye bağırmak oldu. Sonra verdiğim sözü hatırladım. “Gözlerini kapatmayın!” diye inledim.</p>

  <p>Yazgısına, yıllarca taşıdığı utanca ve Tanrı’yla Şeytan’ın işbirliği edip üstüne saldığı onca acıya direnen kalbi sonunda –umduğu gibi– durmuş, ayakları olmayan Mavi Kuş, gezegene düşmüştü.</p>

  <p>Cezalandırılacak mı, bağışlanacak mı? Bu soru iki gün sonra yeni yılın ilk gününde tabutu karlar altında mezara indirilirken hâlâ cevaplanmamıştı. Kime gözlerini sorduysam, bana çıldırmışım gibi baktı. Havaya bakılırsa –kar tipiye çevirmişti– cehenneme gidiyordu. Leyla, laf arasında, Kadir’in Mine’nin uyku haplarının hepsini içerek öldüğünü söyledi. Sevinmiş gibiydi. O zaman biraz teselli buldum. Kaşif, cehennemine Şeytan’ın elini tutarak girmek yerine, adına yakışır bir gözü peklikle, bir fatih gibi dalacaktı.</p>

  <p>Haberi gazetelerden duyanların da katılmasıyla cenaze epeyce kalabalık oldu. Yıllarca sonra Mine’nin de gömüleceği aile mezarlığını en son Mine’yle ben terk ettik; kol kola, birbirimize yaslanarak. Gizli gizli ona öfkeleniyordum: Bir kız çocuğu ummuştuk, yerine Kadir’in ölümünü doğurmuştu.</p>

  <p>Düşüncelerimden utanç duyarak onunla eve gittim. Oraya da epeyce gelen oldu. İnsanların, bir türdeşi toprağın altına çürümeye bırakılır bırakılmaz yemek yiyebilmesi şaşırtıcıydı. Bir süre köşeye çekilip tabaklarındakileri silip süpürenleri seyrettim. Kar, Kadir’i yutan toprağı örtmek ister gibi aralıksız yağıyordu. Sonunda, gece dokuzda Mine, ortalığa bakan kadın ve benden başka kimse kalmadı. Doğanın en güzel resmi, onu ortaya çıkaran çerçevesini yitirmişti; yüzü, unutulmuş, tapınılmaktan vazgeçilmiş bir Tanrıça’nın yüzü gibi uzaklaşmış, uzun kirpikleri, yas tülleri gibi bu yüzü kapamıştı. Bu yüzden, “Yatacağım,” deyince, sabaha kadar orada kalacağımı söyledim.</p>

  <p>Sabaha karşı ikide, bir fısıltıyla gözlerimi açtım. Önce şurasına burasına binlerce şekilsiz hayaletin iliştirildiği karanlığı, sonra Mine’yi gördüm; ince, sisimsi bir loşluğun ardında ayakta duruyordu; sallanıyordu da. Uyandığımı fark edince hıçkırdı.</p>

  <p>“Üşüyor... Orada üşüyor...” Üşüyen oymuş gibi kollarını göğsünde kavuşturmuş, titriyordu. Yanına gidip sarıldım. Çıldırmıştı. Durmadan aynı şeyi tekrarlıyordu: “O çok üşür, çok üşür... hatırlasana...”</p>

  <p>Acı, bizi birbirimizin ikizi yapıyordu. Birbirimize eşlik eden hıçkırıklarla acının dölyatağından yeniden doğuyorduk.</p>

  <p>Mezarlığa ancak dörtte varabildik Mine arabada bekledi. Ben karları temizleyip, taze toprağı getirdiğimiz battaniyelerle sıkıca sarmaladım. Ah, bir de uzanıp gözlerini açabilseydim.</p>

  <p class="bas2">3</p>

  <p>Üç gün sonra evde sırtüstü yatmış, gazetede Ercü’nün kara para aklama yüzünden gözaltına alındığını okurken Mine telefon etti. Sesi uzak ve gergindi; biraz da utangaç. En geç iki ay içinde yurtdışına –eski kocasının varlığı nedeniyle sürekli ertelediği ihtisas sonrası eğitimi için– gideceğini haber vermek için aramıştı. Daha ikinci cümlesinde bunu yüzüme söylemek yerine neden telefonu tercih ettiğini anladım: Kadir’i mümkün olduğunca çabuk unutmak istiyor! “Belki gelecek hafta bir ara yemek yeriz,” deyince, İznik’e döneceğimi söyleyip, ona iyi yolculuklar diledim.</p>

  <p>O hafta Çarşamba günü bu kez Zeynep aradı. Sesi telaşsız, ancak meraklıydı. “Orhan, aramanı istiyor.”</p>

  <p>Verdiği numarayı hemen çevirdim. Orhan, kalın sesi, yarım bıraktığı sözcüklerle haberi verdi. “Haklıymışsın, oymuş.”</p>

  <p>“Emin misin?” Boğazım heyecandan çatlak toprağa dönüşmüştü. Sözcükler su gibi kayboluyordu. “İtiraf etti mi?”</p>

  <p>Telefon, sesini mekanik bir tona dönüştürdüğünden söyledikleri iyice anlaşılmaz olup çıkıyordu. Önce ‘şoför’ü, sonra ‘Patron’u’ seçtim; ardından da ağzında geveleyip durduğu cümleyi: “Şoförü, Nihan’ı hatırlıyor; eve getirildiğini görmüş... Ne oldu?”</p>

  <p>Elimdeki telefonu düşürmüştüm. “Buradayım,” dedim. “Ya o! O, nerede?”</p>

  <p>Kısa bir sessizliğin ardından beklediğim cevabı verdi. “Ballı...”</p>

  <p>Ballıkaya demek istiyor olmalıydı. “O kulübede mi?”</p>

  <p>Orhan, “O kulübede,” dedi.</p>

  <p>“Sağ mı?”</p>

  <p>“Sağ...” Ardından düşüncelerimi okuyormuş gibi uyardı: “Buraya çıkamazsınız, yol çamurlu, kaygan; kar var.”</p>

  <p>Saatime baktım. Eğer Zeynep hemen gelirse iki saat sonra yolun alt kısmında olabilirdik</p>

  <p>“Geliyoruz; sakın ona dokunma,” dedim. “Söz vermiştin.” Bir şeyler dedi, ama homurtularının arasında ezilen sözcükleri anlamadım. “Sapağa yaklaştığımızda telefon ederiz, gelir bizi alırsın...” Sonra itiraz etmesine fırsat vermeden tekrarlayıp, telefonu kapattım: “Unutma, söz verdin.”</p>

  <p>Ellerim titriyordu, Zeynep’in numarasını ancak üçüncü deneyişimde tuşlayabildim.</p>

  <p>İki buçuk saat sonra Ballıkaya yolundaki bir girintide durdurduğumuz arabada sigara içerek Orhan’ı bekliyorduk. Hava kararmak üzereydi; yağış yoktu, ama önüne ayazı da katan masalsı bir sis dağdan aşağı bir çığ gibi yuvarlanıyordu. Zeynep tedirgindi; kopmaya hazır bir tel gibi gerildiğini sorduğum sorulara verdiği kısa ve ters cevaplardan anlıyordum. Telefon ettiğimde bizim de Nihan gibi tuzağa düşürüleceğimizi tekrarlayıp durduğundan silahı yanıma almıştım. Aslında haksız da sayılmazdı. Orhan’ın bize anlattığı hikâyede, Yusuf’un oynadığı rolün yerine onu koymak bile nasıl bir tehlikeyle karşı karşıya olduğumuzu anlamaya yeterliydi.</p>

  <p>“Neden hâlâ gelmedi? Telefon edeli bir saat oldu.”</p>

  <p>Sisi işaret ettim. “Yukarıda daha da yoğun olmalı.”</p>

  <p>Zeynep inatla başını salladı. “Bizi bir kere kazıkladı; neden tekrar yapmasın?”</p>

  <p>Neden tekrar yapmayacağını söyledim. “Nihan’a aşıktı.”</p>

  <p>Açıklamanın onu ikna edip etmediğini öğrenemedim, çünkü o sırada sis mavi bir ışıkla yarıldı ve siyah, büyük bir jeep ortaya çıktı. Farı yakıp söndürdüm. Bir tanka benzeyen araba yavaşlayıp, yanımıza park etti. Silahı Zeynep’e uzattım. “Ben inip bakacağım.”</p>

  <p>Orhan’la iki arabanın ortasında buluştuk. Görünüşü korkutucuydu: Üzerindeki her şey siyahtı. Farların ayaklarının dibinden önüme kadar uzattığı gölgesi bir devi andırıyordu. “Yukarıda sis var, ama alçalıyor,” dedi, yanına vardığımda.</p>

  <p>Zeynep’le arasına girmemeye çalışarak sağında durdum. “Senin arabaya geçelim.”</p>

  <p>Elini kaldırdı. “Benden bu kadar. Gerisi size ait...” Sonra nedenini söyledi. “Emirsiz yapamam...” Konuşması neredeyse düzelmişti, ya da kulağım o halatımsı sesine alışmıştı. Emirsiz neyi yapamayacağını sormadım. “Arabayı alın...” dedi. Uzattığı şeyleri de aldım. İki çift eldivendi. “Önce bunları takın ve asla elinizden çıkarmayın. Jeepi işiniz bitince Cadde’de Zeynep’i aldığımız pastanenin yakınında bir yere bırakın. Arabada ve kulübede sigara içmeyin; başınıza da ön koltuktaki bereleri takın, saçınız dökülmesin. Ben sizin arabayı Zeynep’in evinin önüne bırakırım. Anahtarını posta kutusundan alır.”</p>

  <p>“Yaa Hayalet?” dedim.</p>

  <p>“O olduğu kesin. Sorgulamadım, sadece paketledim. Dayanıklı birisine benziyor.”</p>

  <p>Söyleyecek başka bir şey kalmamıştı. Eldiveni takıp arabaya yaklaşarak Orhan’ın anlattıklarını Zeynep’e tekrarladım. Gözleri çevremizi saran sis gibi bulanıktı. “İstersen geri dön,” dedim.</p>

  <p>Cevap vermeden arabadan indi. Birlikte Orhan’a doğru yürüdük, önünde durunca Zeynep birden elindeki tabancayı salladı.</p>

  <p>“Bana bak bok suratlı, sigortalıyız. Eğer bizi tekrar tuzağa düşürmeye niyetin varsa bil ki, peşine düşecekler var...”</p>

  <p>O kadar çekiciydi ki, savurduğu tehditler gözlerinden, bedeninden yayılan ışıltılar yüzünden inandırıcılığını yitiriyordu. Orhan belki gülümsemişti, ama biz bunun gülümseme olduğunu anlayamadık; tebessümün izleri sözlerindeydi. “Kim peşime düşecek? İsmail mi, müşterilerin mi?”</p>

  <p>İkisinin arasına girdim. Orhan uzatmadan Zeynep’in arabasına geçti. Jeepteki bereleri alıp tekini Zeynep’e uzattım. İki dakika sonra Orhan uzaklaştı, biz de elimizde eldivenler, başımızda bereler, tepeye doğru yola çıktık. Yol kaygandı, canım da sigara içmek istiyordu. Susuyorduk; tek ses arabanın homurtusuydu: Sessizliği bir tef gibi çalıyordu.</p>

  <p>“Sandığımdan daha yürekliymişsin,” dedi Zeynep, sonunda. “Oysa hepimiz seni biraz yumuşak bulmuştuk ilk gördüğümüzde.” Sık sık yutkunuyordu. “Korkmuyor musun?”</p>

  <p>‘Korkmuyorsun,’ dedi bir ses. Sağa sola savrulan farlardan yayılan ışıkla dilimlenen korkutucu gecede birden sevinçle ürperdim. Sesim geri mi dönmüştü? Hayır; cümlenin gerisi bir başkasının varlığını haber veriyordu. ‘Sona geldin.’ Bu daha kararlı, daha berrak bir sesti ve kulağımın ardından değil, başka bir yerden geliyordu; daha aşağılardan.</p>

  <p>“Cevap versene!”</p>

  <p>Şaşkınlıkla Zeynep’e döndüm. Güzelliği büzülmüş, yüzünün yarısını kaplayan açılmış gözlerine toplanmıştı.</p>

  <p>“Sona varmak,” dedim. “Midemi, içimi dolduran gerginlikten kurtulmak, bir şeylerin çözüleceği umudu ve öfke; hissettiklerim bunlar.”</p>

  <p>Sesin peşine düştüğümden olacak arabayı iki kez kaydırdım. Bunun üzerine direksiyona Zeynep geçti. İyi de oldu; altımızdaki canavara sahip olmakta benden daha becerikliydi. Kendimi çok yorgun hissediyordum. Yukarı doğru tırmandıkça sis şaşılacak bir hızla azaldı, hava neredeyse yeniden aydınlandı. Sürekli son olmasını dilediğim virajlardan birisine girerken Zeynep konuşmayı yarım bırakmış gibi tekrar başlattı. “Sormayacak mısın?”</p>

  <p>“Neyi?” dedim.</p>

  <p>“Müşterilerimin kim olduğunu.” Ona döndüm. Yaşayacağı çağı şaşırmış, savaşsız kalmış öfkeli bir Tanrıça’ya benziyordu. Sormayacaktım. Başımı iki yana salladım. “Avustralya’ya gitmek için epeyce para gerekiyor. Ama dediği gibi...”</p>

  <p>Elimi uzatıp dudaklarının üstüne koydum. Bir an devam edecekmiş gibi araladı, sonra vazgeçip parmaklarımı minnetle, hafifçe öptü.</p>

  <p>On dakika sonra kulübeye vardık ve birdenbire tekrar karanlık çöktü; batıda kalan son ışık demetiyle aramıza yarım saattir tırmandığımız tepe girmişti. Görüntü korkutucuydu: Üzerlerinde yer yer kar bulunan iri çamlar, tutsak düşen hükümdarlarını kurtarmaya gelmiş devler gibi tahta yapıyı çepeçevre sarmıştı. Beş dakika kadar arabada bekledik Ortalıkta kimsenin olmadığına kanaat getirince Zeynep’e arabayı arkaya park etmesini söyledim.</p>

  <p>Ayaz dışarıda keskin bir ustura gibi iki yana salınıyor, ormanın derinliklerinde bir yerde rüzgâr kâğıt gibi hışırdayarak esiyordu. Kulübeye önce ben girdim. İçeride sağlam, güvenilir bir sessizlik vardı; dayanacak kadar kalınlaşmış bir hareketsizlik. Orhan, mum gibi sadece çevresini aydınlatan gaz lambasını yanık bırakmıştı; şöminede de hâlâ ateş vardı. Dışarıdan bacanın dumanını görmemiş olmamız şaşırtıcıydı. Birkaç adım attıktan sonra paketi gördüm. Şöminenin yakınına çekilmiş masanın arkasına boylu boyunca yere uzatılmıştı. O ve sessizliğin dışında kulübe boştu.</p>

  <p>Geriye dönüp Zeynep’i içeriye çağırdım.</p>

  <p>Birlikte Hayalet’in ayaklarını çözdük, adamı sürükleyerek kulübenin ortasındaki ahşap dikmeye yasladık, sonra da ağzındaki bandı çıkardık Gücüm tükenmek üzereydi. Zeynep şöminenin yanındaki lambayı getirip, adamın yanındaki sandalyeye koydu. Işık üstüne düşer düşmez tanıdım onu. Dilek’in seçtiği fotoğraftaki adamdı. Düşündüğümden daha ufak tefekti ve yarı aydınlıkta bile fark edilecek kadar esmerdi; başındaki saçlar da iyice azalmıştı. Yüzündeki yaraya benzer uzun leke hemen fark ediliyordu. Garip bir duyguyla ürperdim. Adamda nedense Kadir’i hatırlatan bir şey vardı; belki elleri ve yüzündeki yaşlılık çilleri yüzünden böyle düşünüyordum.</p>

  <p>Önce o konuştu. Emretmeye alışık yankılı, kasvetli bir sesi vardı; ancak konuşması şaşılacak kadar sakindi. “Siz de o kukuletalı adamla birlikte misiniz?”</p>

  <p>Biz onu görebiliyorduk, ama onun karanlığın içinde bizi seçmesi zordu. “Öyle diyebilirsin,” dedim. Biraz bekledim. Başka soru sormayınca ben sordum. “Demek Hayalet sensin?”</p>

  <p>“Hayalet mi?” Adam gülüşe benzer uzun bir soluk verdi. “Görmüyor musunuz? insanım ben! Hayalet olsaydım beni yakalayabilir miydiniz?”</p>

  <p>“Pekâlâ, Vakfın başkanı, istersen böyle de diyebiliriz.”</p>

  <p>Adam biraz düşündü. Neyi gizleyip, neyi açıklayacağını tartıyor gibiydi. “Ha şu mesele... Bir ara eğitim işleriyle ilgilenmiştim... Benden ne istiyorsunuz?”</p>

  <p>Bir: Güçlü sinirleri vardı. İki: Duruma uymayacak kadar da kibardı. Üç: Ondan ne istediğimizi biliyor olmalıydı. “Belki bize para teklif edersin?” dedim.</p>

  <p>Beklemeden, “Etmeyeceğim,” dedi. Başını uzatmış, karanlığı delmek ister gibi dik dik bakıyordu şimdi. “Arkanızda duran bir kadın olmalı. Kokusundan tanıdım. Calyx; o benzersiz çiçek kokteyli... Burada pek bulunmaz. Yurt dışından almış olmalı; ya da sık sık dışarıya giden dostları var. Ya da orta yaşlı erkek hayranları...”</p>

  <p>Zeynep yaklaşıp kulağıma eğildi. Adamın dediği gibi üzerinde –o ana kadar fark etmediğim– çiçek kokusu vardı. Fısıldadı: “Uzatma. Hadi, ne yapacaksan yap da, gidelim buradan.”</p>

  <p>“Neden para teklif etmiyorsun?” dedim.</p>

  <p>“Para peşinde olmadığınız belli,” dedi Hayalet.</p>

  <p>“Peki, sence neyin peşindeyiz?”</p>

  <p>“Siz söyleyeceksiniz!” Rahatsız bir biçimde kımıldadı; dik durmakta zorlanıyordu. “Bekliyorum. Ama sanırım...”</p>

  <p>Sözlerini yarım bırakınca Zeynep atıldı: “Sanırım ne?”</p>

  <p>Adamın dudakları belli belirsiz kıvrıldı. Duruma uymasa da gülümsüyordu. “Evet, yanılmamışım, bir kadın; hem de uzun boylu ve çocukluğunu yurt dışında geçirmiş bir kadın.”</p>

  <p>Zeynep, şivesine aldırmadan soruyu tekrarladı. “Söylesene, neyin peşindeymişiz?”</p>

  <p>“Bir bakalım! Hımm...” Düşündüğümüzden daha mı soğukkanlıydı, yoksa daha geveze mi? “Belki Matisse’imin peşindesiniz. Yoksa Stradivarius’un mu?”</p>

  <p>Kemanından ne pahasına olursa olsun vazgeçmeyeceğini hissettiren endişeli sesinin kendini ele verdiğinden haberi yoktu.</p>

  <p>“Bilemedin,” dedim. “Ne tablo ne de keman; biz ufak tefek bir kadının peşindeyiz...” Dayanamayacaktım; cebimden sigara çıkarıp yaktım. Adam konuşma arzusunu yitirmiş gibi susmuştu. Ona hak veriyordum. Yerinde olsam, ben de susardım. “Adı Nihan’dı,” dedim. Vakfın en parlak bursiyerlerinden birisi; onu tanımaman imkânsız.”</p>

  <p>Adam başını salladı. İnkâr edecekti. Güldüm. Ben de inkâr ederdim.</p>

  <p>Zeynep birden tekme atacakmış gibi öne çıktı. Sessizliğe dayanamıyordu bu gece. “Boşuna inkar etme, aşağılık herif; şoförün itiraf etti. Onunla yalında baş başa yemek yemişsin. Öldürülmeden hemen önce.”</p>

  <p>Adam çok düşünmedi. Gözlerinde zeki olduğunu ele veren o şey vardı: Esneklik. “Ha şu matematikçi... Evet, çok akıllıydı. Ona bir şey mi olmuş?”</p>

  <p>Öldüğünü duymamış gibi bilmezlikten geliyordu. “Çok akıllıydı,” dedim.</p>

  <p>Adam, “Ama garip ilişkileri ve garip fikirleri vardı...” diye karşılık verdi. Hızlı konuşuyor, sözü Nihan’ın ölümünden uzak tutmaya çalışıyordu. “Beni lütfen sandalyeye oturtabilir misiniz?” Vücudu iyice yana doğru bükülmüştü. “Saatlerdir yerlerde sürünüyorum. Belimde de...”</p>

  <p>“Önce sorulara cevap vermelisin,” dedim, yakınmasını ağzına tıkarak. “Nasıl fikirleri vardı?”</p>

  <p>Adam başını salladı, sonra fikir değiştirip anlattı: “Vakfın kuruluş amacını yitirdiğini, yönünü değiştirdiğini söylüyordu. Amacımız eğitim değil, her şeyi kontrol etmekmiş. Mutlak iktidar! Ne demekse? Vakfın kayıtlarına ulaşmış, bir sürü yandaş da edinmiş; bildiğiniz hizipçilik. Hatırı sayılır sayıda bursiyerin kafasını karıştırmayı başarmıştı...” Sesini yükseltti. “Gizli servislerle de ilişkisi olduğu söylenmişti. Zaman zaman böyleleri çıkar. Şu veya bu nedenle. Sanırım onu ustası...”</p>

  <p>Hatırlamakta zorlanıyormuş gibi duraklayınca, “Fethi,” dedim.</p>

  <p>“Evet, Fethi... Siz de bursiyer misiniz?”</p>

  <p>“Ben mi?” Az daha kahkaha atacaktım. “Ben budalanın tekiyim,” dedim. Zeynep’e doğru bakıyordu. “Benimle buraya geldiğine göre o da pek akıllı sayılmaz...”</p>

  <p>“Peki, Vakfın amacı nedir?”</p>

  <p>Adam budalalarla konuşmazmış gibi bir süre Zeynep’i süzdü. Ama inancı baskın çıktı. Dinini saklayamayan bir sofuya benziyordu.</p>

  <p>“Bizler saf aklın yüceliğine inanırız. Irk, din, milliyet, sınıf ve her türlü ideolojiyi reddederiz. Bu kavramlar insanları bölmekten başka bir işe yaramıyor. İnsanlığı ancak akıl birleştirebilir...” Vakfa katılma törenindeymişiz gibi coşkun, tek taraflı bir heyecanla amaçlarını anlatıyordu. “Bunun için de bütün dünya üzerindeki akılların bir çatı altında toplanması, ortak gaye için birlikte kullanılması gerekiyor. Akıl, dünyayı birleştirme projesine yardım etmeli.”</p>

  <p>“Ya da uşaklık,” dedim. “Belki de istediğiniz aklı, amacınız için bir uşak, bir araç olarak kullanmak. Peki, siz yöneticiler; bursiyerleriniz kadar akıllı mısınız?”</p>

  <p>Adam başını salladı. “Onlar kadar akıllı olduğumuzu söylemek pek doğru olmaz sanırım. Ama yöneticilik yolu her bursiyere açıktır. Zamanla...”</p>

  <p>Elimi kaldırıp Hayalet’i susturdum. “Peki, hiç yoksul bir Vakıf yöneticisi var mı? Mesela sen?”</p>

  <p>Adamın kararsızlığını yenmesi kısa sürdü; gülümsedi. Bulduğu cevap hoşuna gitmişti. “Akıl, zenginliktir.”</p>

  <p>“Yani, yok,” dedi Zeynep. “Bir grup uyanık, akıllıları sömürüyor, anlayacağın.” Bana dönmüştü. “Bence herif bizi oyalıyor. Birilerini beklemediği ne malum?”</p>

  <p>Üç ay önceki tutkulu savcı şimdi –aynı mahkeme salonunda– tedirgin bir kadını andırıyordu. Sigaramı çatıyı tutan orta dikmeye bastırarak söndürdüm, izmariti cebime koydum. Sıra bir budala olarak aklımı karıştıran sorudaydı. “Peki, sizce aklın kılavuzu nedir? Onu yönlendiren ne olmalı?”</p>

  <p>Adam hiç duraklamadan, “Mantık,” dedi.</p>

  <p>Başımı salladım. İkiyüzlülüğü utanç vericiydi. Mantığı, zenginlik diyemediği için seçmişti.</p>

  <p>“Bilemedin.” Merakla bakan gözlerine doğru eğildim ve yeni sesimin kulağıma fısıldadığı sözcüğü tekrarladım. “Vicdan; aklın kılavuzu vicdan ve merhamet olmalı.” Zeynep de meraklanmıştı, dikkatle dinliyordu. “Acımayı öğrenememiş, merhametsiz akıl, korkutucudur. Bize gereken, inatçı ve sürekli bir acıyabilme yeteneği...”</p>

  <p>Sustum; başım dönüyordu. Üşümüştüm de. Ancak soğuk bu kez içimden gelmiyor, Hayalet’ten yayılıyordu. Adam buz gibiydi; soğukkanlılığının kaynağı da bu muydu?</p>

  <p>“İlkeleri, kuralları olmayan bir yöntem sizinki. Acıma, merhamet gibi duygular kişiyi zayıflatır. Akıl ve mantık etle tırnak gibidir.” Ona ne yapacaksam gönül rahatlığıyla yapacaktım. Düşünce beni rahatlattı. Gülümsedim. “Beni bırakmalısınız,” diye devam etti adam. “Amacınız Vakfı tartışmaksa, bunu daha uygarca, daha rahat mekânlarda yapabiliriz.”</p>

  <p>“Hiç kimseye acımıyorsunuz değil mi?” Cevap vermedi. “Hastalara, sakatlara, yaşlılara, yoksullara...” Başını sallıyordu. “Acımanızı mantıkla gemliyorsunuz. Acıma asla masraflı olmamalı...” Başını daha hızla salladı. “Bence acıyamıyorsunuz... Sorununuz bu. Çünkü...”</p>

  <p>Zeynep bir adım atıp suratına doğru tükürünce sustum; adam hayal kırıklığını gizlemeden sordu: “Bunu neden yapıyorsunuz?”</p>

  <p>Ona nedeni ben söyledim. “Bebekler ve anne babaları için.”</p>

  <p>“Hangi bebekler?” dedi adam; ilk kez şaşırmış görünüyordu.</p>

  <p>“Açlıktan ölen bebekler...”</p>

  <p>Sonra yüzlerini görmediğim, saçlarını okşamadığım, ama kulaklarımı dolduran çığlıklarından tanıdığım aç bebeklerin adları eski bir şiirin iç burkucu, hüzünlü dizeleri gibi birden belleğimde beliriverdi. Dudaklarım aralandı:</p>

  <p>“Nisan 2002: Zonguldak; 1.5 aylık Damla, açlıktan öldü. Mayıs 2002: Bursa; az beslenme nedeniyle sütü kesilen, fakirlik nedeniyle 30 günlük yavrusuna süt de alamayan anne M, kendini işsiz kocasının kravatıyla astı... Mayıs 2002: Adana; yanındaki iki küçük çocuğuyla birlikte intihar eden eşi ve yavrularını baraj gölünde arayan S.B’nin, cesetleri çıkarma işlemi için 1.5 milyar TL.’sına ihtiyacı var.”</p>

  <p>Tam burada Zeynep de bana katıldı. Şiirin gerisini –iki kişilik– budalalar korosu olarak akıllıların reisine bakarak birlikte okuduk:</p>

  <p>“Haziran 2002: Eskişehir; 8 aylık Kader, çaya banılarak verilen ekmeği yiyemediği için açlıktan öldü... Eylül 2002: Samsun; parasızlık nedeniyle çocuğuna okul önlüğü alamayan C.C, kendini asarak intihar etti...”</p>

  <p>Adam birden inler gibi ince bir çığlık attı. Bebeklerin acıklı şiiri içine sığındığı buzu eritmişti. “Benim suçum değil! Kimsenin değil. Yüce Tanrı’nın takdiri bu. Ne yazık ki Tanrı babamız eşitlikten yana değil!”</p>

  <p>“Sus!” diye bağırdım. “Tanrı, babamız değil. Onu biz yarattık. O da çocuğumuz. Ama siz zenginler yakında onu da açlıktan öldüreceksiniz...”</p>

  <p>Günlerdir sırtımda taşıdığım yorgunluk ağrıya dönüşmüş, göğsüme tırmanıyordu. Soluk soluğaydım. Yeni sesim kulağıma bir şeyler fısıldıyordu, ama onu duyamıyordum. Zeynep’e döndüm.</p>

  <p>“Gel benimle.” Hayalet’i bırakıp dışarıya çıktık. “Arabayı işaret ettim. “Çalıştır ve beni bekle.”</p>

  <p>Zeynep arabaya binince arka taraftaki sundurmaya yürüdüm. Balta oradaydı. Alıp kulübeye döndüm. Sıra günlerdir beklediğim ana gelmişti. Eğilip gözlerimi gözlerine diktim. Hayalet’in yüzü daha da kararmıştı.</p>

  <p>“Nihan’ı neden öldürttün?” Gözlerini kaçıracak mıydı? Kararsızdı. “Boyu en fazla bir elliydi. Küçük bir kızken babasına şiir okuduğunu biliyor muydun?” Bilmiyordu. “Ve eğer ona vakit verseydin belki beni sevebilirdi,” dedim.</p>

  <p>Gözlerini çevirdi. İnkâr edecek bir şey kalmamış gibi. “Kimsenin suçu değil. Birkaç işgüzar yüzünden paniğe kapılmış ve kaçmaya çalışırken trenin altında kalmış. Kaza yani...”</p>

  <p>Herkesi güldürürdü anlattığı öykü; çocukları bile. Kulağına eğildim. “Ayakları nerede? Buraya bunu öğrenmek için geldim.”</p>

  <p>Adam, “Bilmiyorum,” diye mırıldandı.</p>

  <p>İkimiz de sustuk. Sonra Hayalet başına gelecekleri kabullenmiş gibi gözlerini içeriye doğru çekti. Kadir’e benziyor... Böyle düşünmek işimi zorlaştıracaktı.</p>

  <p>“Ayakları,” dedim yeniden. “Nerede? Eğer nerede bulacağımızı söylemezsen seni de ayaksız gömecekler.” Aklıma gelen düşünceyle güldüm. “Vakıf, hem başsız hem de ayaksız kalacak.”</p>

  <p>Adam tekrar karşı koyacakmış gibi doğruldu. “Beni öldürseniz bile yerime bir başkası gelecek... Faydasız; anlamıyor musunuz, Vakıf ebedidir...”</p>

  <p>Haklıydı. Bir umut vardı yine de. “Belki, ama bakarsın yeni Hayalet’i de bir başkası öldürür. Önemli olan Hayalet’lerin yok edilebileceğinin kanıtlanması...”</p>

  <p>“Suçum o kızı öldürmek mi? Kimse o kazayla bir ilişkim olduğunu kanıtlayamaz; asla.”</p>

  <p>Haklıydı. “Asıl suçun zenginliği korumak. Zenginliğin bekçiliği,” dedim. “Zenginlik bu gezegenin üstündeki en tehlikeli hastalık, mutlaka yok edilmeli.”</p>

  <p>Sözlerim onu duraklattı. “Saçmalık bu,” dedi. Bağırmıştı. O zaman hakkında anlatılan her şeyin doğru olduğuna inandım: Zenginliği ölümünün eşiğinde bile savunmaya kararlı olmasından. Aslında akıllıların değil, zenginlerin başkanıydı. “Yoksulluğu ortadan kaldıracak olan zenginliktir,” diye kararlı bir sesle karşı koydu.</p>

  <p>Palavraydı. “Palavra,” dedim. “Yoksulluğu yaratan zenginlik... Bunu benimki gibi babası olan birisinden iyi kim bilebilir? Zenginlik var oldukça yoksulluk da kalacak. Üstelik zenginliğin vicdanı yok. Bebeklerin ölmesine izin veriyor... Ve Vakfınız bu zenginliğin devamı için yoksulluğun aklını devşiriyor, çalıyor. Bizim aklımızı; vicdanın, acımanın, merhametin aklını. Vakıf dediğin, özetle bu. Nihan’ın, Fethi’nin keşfettiği, sizin birer hırsız, soyguncu olduğunuzdu.”</p>

  <p>Adam, söyleyecek sözü bitmiş gibi, “İnanç, inanç,” diye mırıldandı.</p>

  <p>Balta mı, göğsümdeki ağrı mı daha keskindi? Hayaletin ağzını bantla kapatıp baltayı kaldırdım. Korkusu, dudaklarının üstünde çiğ taneleri gibi parıldıyordu. Yapabilecek miydim? Gerçekten Nihan’ın kuşkulandığı gibi bir tarikatın ya da uluslararası sermayenin kurduğu çetenin sorumlusu muydu, karşımdaki bu ufak tefek, savunmasız adam? Belki öyleydi, belki değildi, ama çok zengindi. Bunu biliyordum. Bebekleri hatırladım. Hâlâ duyduğum o acıklı ninnileri beni dünyanın en haklı kişisi yapıyordu: Yoksulların direnme hakkı; bir işçi çocuğu olduğumu da hatırlıyordum. Ağrı beni öldürecekti. Yine de mırıldandım:</p>

  <p>“Zenginlikten nefret etmek! Bundan daha kutsal inanç olamaz. Artık yeni bir efendim var.” Hükmü kulağıma o fısıldadı: “Şiddet, bazen adaletin ve yasaların temeli olur...”</p>

  <p>Ses susunca dudaklarım aralandı ve haftalarca önce okuduğumda beni neden ürperttiğini çözemediğim, Kadir’in altını çizdiği o cümle dökülüverdi:</p>

  <p>“Umudun iki güzel kızı vardır: Öfke ve cesaret. Öfke, olanlara dayanabilmek, cesaretse değiştirebilmek için.” Adam ne dediğimi anlamıştı. “Adım Umut benim ve hem öfkem, hem de cesaretim var artık...”</p>

  <p>V’nin yok dediği, onu bulunca keşfedilecek sırrı şimdi biliyordum: Cesaretti; yapma cesareti... Titreyerek ayaklarını işaret ettim. “Vedalaş...”</p>

  <p>Ve aylarca önce Nihan’a bulduğunda ne yapacağını sorduğum adamın önce suratına kustum, sonra baltayı indirdim. V’nin kokusunu da tam o sırada duydum. Ağrı o anda kesildi.</p>

  <p>Dışarıya, ayazın hüküm sürdüğü mavi geceye çıktığımda ağlıyordum; mutluluktan. Zeynep, balığınkileri andıran gözleriyle beni bekliyordu. Dünya hiç görmediğim kadar geniş ve büyüktü. Yıldızları da fark ettim; aralarında benimkinin de bulunduğu ışıltılı inci tanelerini. Hatta bir yerlerde bir kuş öttü. Geriye döndüm, kurşuni bir gölge gecenin devasa bekçilerinin, ağaçların arasına geri çekiliyordu.</p>

  <p>İstanbul’a kadar hiç konuşmadık. Zeynep, yol boyunca dikkatle önünü süzdü; ben, belli etmemeye çalışarak sanki V’yi görecekmişim gibi durmadan arkaya baktım.</p>

  <p>Arabayı Orhan’ın dediği gibi pastanenin yakınlarındaki bir sokağa bıraktık. Zeynep, ne arabada ne de vedalaşırken kulübede neler olduğunu sordu. Eve, saatlerce yürüdükten sonra döndüm. Yorgunluğum buharlaşmıştı. O kulübeden çıktığım andan itibaren peşime takılan, ama her geriye dönüşümde ortadan kaybolan gölge girebilsin diye kapıyı açık bırakarak salona ulaştığımda sarhoş gibiydim. Işığı yakmadan pardösümü koltuğa bırakıp doğruca mutfağa yürüdüm. Bir dakika sonra elimdeki suyla geri dönmüştüm.</p>

  <p>Oradaydı; konsolun önündeki koyuluğun içinde. Gizlerle dolu mezarındaki uykusundan uyanıp gelmiş gibiydi: Doğmamış, yaratılmış... Onu görür görmez böyle düşündüm. Aynada kendini seyrediyordu. Boyu uzamış gibiydi. Konuşmuyordu, ama ortalığı garip bir homurtu kaplamıştı. O zaman sessizliği yönetebildiğini anladım. Suyu masaya bıraktım.</p>

  <p>Neden sonra hükmettiği sessizliği usulca böldü. “Uzun bir yolculuktan döndüm... Yorgundum, ama şimdi mutluyum...”</p>

  <p>Bu gece bedensel cılızlığına uymayan güçlü sesi vardı. Bardağı masaya bıraktım. Onu beşinci kez görüyordum; varlığı şaşırtıcı olmaktan öte, olasılık dışıydı. Vicdanının açtığı o derin çukurda derinlere inmiş olmalıydı; geri dönemeyeceği kadar dibine. ‘Bir vicdan gezgini!’ Gezginliğinin ardında çoraklık yerine zenginlik olduğunu şimdi keşfediyordum. Halinden,şikayet etse de her şeyi tutkulu bir kadercilikle yaptığı seziliyordu.</p>

  <p>“Artık hiç uyumuyorum.” Uykudan unuttuğu bir şeymiş gibi söz etmişti. İçinde nereye gizlediği belli olmayan bir enerjiyle birden canlanarak, “Kavrayışım genişledi,” dedi.</p>

  <p>Kusan bir vicdan! O zaman, insandan daha değerli bir varlığa dönüşmekte olduğunu anladım. Daha önce bu hiç aklıma gelmemişti; ne budalaydım! Onu ilk gördüğümde bir sürüngene benzetmiştim. Oysa o, ruhsal başkaldırıyla yetinmemiş, insanı aşmaya çalışmış, –güçsüz büyülerle yaratılmış olsa da– kurtarıcı bir düşe dönüşmeyi amaçlamıştı.</p>

  <p>“Az önce ben de kustum,” dedim, gerisini anlatmadan. Sesim onunkini andırıyordu. “Rezil bir yaratığın suratına.” Kim olduğunu biliyormuş gibi yüreklendirici bir tavırla başını salladı; yüzü hâlâ aynaya dönüktü. Suyu içiyordu. “Garip ama içim mutlulukla dolu.” Sonra o garip rastlantıları hatırladım. “Biliyor musun, bazen seni o kadar yakınımda hissediyorum ki...”</p>

  <p>Devam edecektim, edemedim: V geri döndü ve geniş bir adım atıp pencereden sızan ışığın önüne geldi. Orada buluştuk. Yüzünü aylar sonra ilk kez görüyordum; gülümsüyor muydu? Bardağı bırakıp elimi uzattım. Sonra... Sonra!</p>

  <p>Sonra güçsüz bir çığlık attım. Karşımda kendim duruyordu; ruhsal ve bedensel ikizim: Gerçeği kavrar kavramaz önce korkuyla ürperdim, sonra o okyanus kadar geniş, içinde binlerce renk taşıyan, ince ezgilerle süslü altın mutluluk bütün bedenimi ele geçirdi. V bendim...</p>

  <p>Soluklarım yatıştığında beynimde o soru yankılanıyordu. Sonunda farkıma varıp, beni değerli bir varlık yapan Tanrı’mıydı? Cevabı o benzersiz ses verdi: ‘Hayır.’ İçimi derin bir minnet kaplıyordu. Değerimin farkına varan bendim; kendimdim: Olağanüstü bir olaya tanıklık etmiş, gerçek doğumumu bu karanlık salonda kendim gerçekleştirmiştim.</p>

  <p>Yarım saat sonra telefon çaldı, açtım. Firdevs’ti; annemin ölümünü haber veriyordu. Yarın öğlen orada olacağımı söyleyip telefonu kapattım. Annem ölmek için –sevecen bir sabırla– vicdanımla buluşarak yeniden doğmamı beklemişti. Beni ne kadar sevdiğini bu kadar geç fark etmem ne talihsizlikti.</p>

  <p>Usul usul ağlayıp Zeynep’i aradım. Sorunca, V’nin aylarca önce öldüğünü söyledi. Nihan tembih ettiği için benden saklamıştı. Bu, neden V’yi birden aramaktan vazgeçtiklerini de açıklıyordu. Her şey apaydınlıktı şimdi: Zavallı V’yi sadece bir kez görmüştüm. Telefonu kapatmadan Zeynep’e onunla Avustralya’ya gitmeyeceğimi söyledim. Şaşırdı: “Peki, ne yapacaksın?”</p>

  <p>Göğsüme, V’den bana miras kalan, artık korkmadığım vicdanıma dokundum. Önünde eğilebileceğim, uğruna adaklar sunabileceğim insancıl bir efendinin kulu olmuştum. Vicdanımı tutkularımın Tanrı’sı kılıp, “Kusacağım,” dedim. “Yapmak istediğim bu.”</p>

  <p><br /></p>

  <p style="text-align: right;"><i>Kasım 2002-Ağustos 2003</i></p>

  <p style="text-align: right;"><i>Ankara-Karaburun</i></p>
</body>
</html>
