<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="bas1">ONUNCU BÖLÜM</p>

  <div class="sekil"><img alt="" src="../Images/sekil.jpg" /></div>

  <p class="bas2">1</p>

  <p>Sabaha karşı ikide, haftalarca önce sırtımdaki sopa izleriyle terk ettiğim eve yüreğimin altındaki çukurla geri döndüm. Üşüyordum, ama içeriye girmek istemiyordum; bir türlü dökemediğim, içimde biriken gözyaşlarıyla bekleyerek bir süre apartmanı süzdüm. Düş kırgınlarına kol kanat geren yaşlı bina ölümün hüzünlü rengini kuşanmıştı. Yanılmıştık; kendi cennetini arayanların sığınağı değil, cehenneme göçmeden önce mola verdikleri son duraktı burası. Önce Şeyhmuz, ardından Selim... Ve sıralarının gelmesini bekleyen geç kalmış ölüler: Zilan’la Kadir. Sonra o düşünce! Ya ben? Kendimi ne zaman ruhumun iskelesinden kendi cehennemime uğurlayacaktım? Sonra o sözü hatırladım: ‘Her ölüm kendi ölümümüzün habercisidir...’ Bunu Kadir mi söylemişti? Hatırlamıyordum.</p>

  <p>Bir taksi sokaktaki matemi parçalayarak önümden geçtikten sonra demir kapıyı itip içeriye girdim. Antre, merdiven otomatın sarımsı ışığında olduğundan daha yıpranmış, eski görünüyordu. Basamakları ikişer ikişer çıkarak dairemin kapısını açtım. Ev havasızdı; çantayı yere bıraktım. Toz ve kokusu, beyaz is gibi her tarafa sinmişti.</p>

  <p>İlk işim yatak odasına gidip, üstüme çıkardıklarımdan daha kalın şeyler geçirmek oldu. Zarfları salona geri döndüğümde gördüm. Kapının altından atıldığında salonun girişine, yere bıraktığım çantanın yanında kadar savrulmuşlardı! Biri beyaz, ötekisi sarıydı. Önce sarı olanı açtım; zarfın içinde kırmızı renkte bir banka hesap cüzdanı vardı. Merakla sayfaları çevirdim. Selim, dün, adıma açtırdığı hesaba tam 22 milyar yatırmıştı. Şaşkınlığım sürerken beyaz zarfı da açtım: Selim bana bakıyordu; altındaki beyaz bantta siyah rakamlarla 1975-2002 yazan fotoğrafıyla; benim çektiğim fotoğrafla, neden çektirdiğini şimdi anladığım fotoğrafıyla...</p>

  <p>Koltuğa çöktüm ve soluk alışım düzene girinceye kadar kımıldamadan zarfları süzdüm. Elimde Selim’in vasiyetnamesini tutuyordum. İki küçük zarfa sıkıştırdığı vasiyetini... Dudaklarımı aralayan boğuk çığlığı ezmek istedim, ama başaramadım; saatlerdir tıkalı olan göz pınarlarım birden açıldı ve hıçkıra hıçkıra ağlamaya başladım. Kahrolası çılgın, ablası ve Kadir dururken neden beni seçmişti? Onu çok tanımıyordum; hiç de anlamamıştım.</p>

  <p>Yorulunca sustum; saat üçe geliyordu. Hesap cüzdanını cebime yerleştirdim, beyaz zarfı alarak üst kata çıktım. Selim’in dairesinin kapısı mühürlenmişti. Leyla’nın zilini çaldım. Kapı epeyce sonra açıldı. Mehmet, uykulu gözlerle beni süzüyordu. Konuşmadan birbirimize sarıldık. Leyla, ötekilerle birlikte hastanedeydi, o Zilan’a bakmak için kalmıştı.</p>

  <p>Zilan salondaydı; gözlerine bakılırsa o da uyumamıştı, ama gözlerine ne kadar güvenebilirdik, emin değildim. Beni görür görmez elini kaldırıp ünlü işaretini yaptı. Mehmet’e onu yatırmasını söyledim. Odasına giderken, “Umut, Umut,” diyerek gülümseyince, yanına gidip bir türlü dolduramadığımız, çökük yanaklarından iki kez öptüm. Birisi benim içindi, öteki ise ona yirmi iki milyar bırakan kocası için.</p>

  <p>Zilan’la Mehmet'in salondan çıkmasından sonra zarfın içinden Selim’in fotoğrafını çıkarıp, alttan ikinci sıranın en sağındaki boşluğa yapıştırdım. Selim, son sıraya geçerken tartışmasız bütün mezarlığın en iyi köşesine bilerek kimseyi gömmemişti. Pencereden dışarısının görüldüğü bir yerdi bıraktığı boşluk.</p>

  <p>Omuzlarımı silktim; kim mezarlığa göz kulak olsa, kendine iyi bir yer ayırırdı. Duvarın içinden manzara nasıl görünüyordu bilmiyordum, ama onu ayıplamak aklımdan bile geçmedi.</p>

  <p>Marşlar ve ağlayanlar yoktu; tek kişinin katıldığı cenaze merasimini Mehmet gelmeden bitirdim. Vasiyetin yarısı yerine gelmişti. Mehmet salona döndüğünde birer sigara içtik. Selim, dün sabah erkenden Zilan’ı yanaklarından öperek ona bırakmış ve babasını görmeye gitmişti. Mehmet, silah sesini on ikiye çeyrek kala duymuştu. Yerinden fırlamış, yan dairenin kapısına, milletvekili seçilen –hafta sonu olduğu için İstanbul’a dönmüştü– eniştesiyle aynı anda varmışlardı. Ona Selim’in hastaneye kaldırılmadan önce öldüğünü söyleyen de oydu. Mehmet’in dediğine göre eniştesi çok şaşırmıştı. Duruma uygun olmasa gülecektim. Zavallı adam, daha önce hiç intihar etmiş bir ermiş görmemiş olmalıydı.</p>

  <p>Mehmet, sözlerinin burasında sustu; gözlerinde birkaç damla gözyaşı birikmişti. O ağlarken ben Selim’in son saatlerini düşünerek sigara içmeye devam ettim. Saat onda parayı babasından almış, on bir gibi bankada hesap açıp yatırmış, on bir buçukta üst kata çıkarken zarfın içine koyduğu cüzdanı kapımın altından atmıştı. Tabancayı bulup kafasına dayaması çok zamanını almamış olmalıydı. Bunları aylardır hiç bir ayrıntıyı atlamadan planlamıştı.</p>

  <p>Aylardır, diye mırıldandığımda kirpiklerimi araladım. Asla kendi öyküsünü yazamayacak biri olarak oldukça kararlı davranmış; eli ayağı düzgün bir kurgu tasarlamıştı. Belki de PKK’lı o iki kızın çığlıklarıydı onu bir öykücü yapan. Mehmet’e bir ara tuvallere bakıp bakmadığını sormayı düşündüm, sonra vazgeçtim. Sonunda dairesini kapattığı kesindi. “Şimdi ne olacak,” dedim.</p>

  <p>Mehmet omuzlarını silkti: “Zilan’a ben bakacağım...” Sonra çoktan boyun eğmiş sesiyle ekledi. “Melek de gitti.” O da Selim gibi pişmanlığını aşamamıştı. “Sence neden yaptı?”</p>

  <p>Yuvarlandığı yamaçtan yukarı tırmanıp, tekrar insan katına yükselmeye çalışmıştı. Buna değer miydi? Soru aklımdan geçer geçmez göğsüm sızladı. Biri beni uyarıyordu.</p>

  <p>Mehmet’e dönüp, “Eğer bir insanın hayatı en çok kendisi için değerliyse, yuh ona,” dedim.</p>

  <p>Hiç bir şey anlamadığına bahse girerdim. Ama, “Anladım,” deyince, ödüllendiriyormuş gibi dostça omzuna dokundum.</p>

  <p>Mine’yle Kadir’i hastanede buldum. Mine, vazoda unutulmuş bir çiçek gibi solmuştu; kararsız görünüyordu: Değişmiş, içine sessizlik sıkıştırılmış kıpırtısız taş bir bedene, mermer bir heykele dönüşmüştü. Yine de karnının derinliklerinde neyin büyüdüğünü bilerek dikkatle sarıldım. Yine bahar gibi kokuyordu. Ağlamadan inledi. Ölümün kaygısını mı, canlılığının coşkusunu mu seçecekti? Saçlarımı okşayıp, “Çok zayıflamışsın,” dedi. Daha doğurmadan anne şefkati edinmişti.</p>

  <p>Ardından Kadir’e sarıldım. Sarsılmıştı, ama düşündüğüm kadar kötü görünmüyordu. Kırmızı, bulanık gözbebeklerinin akmadan hâlâ gözlerinde duruyor olması şaşırtıcıydı. Böyle durumlarda –kafa karıştırsa da– duruma uygun bir şeyler söylerdi. Ama bu kez, olacakları haftalarca önce görmüş olmasına rağmen dağarcığındakileri tüketmiş gibi sustu. Ölmek için geç kaldığından, sırasını başkasına verdiğinden dolayı suçluluk mu duyuyordu? Ona hak veriyordum; ölümün karşısında elimizden ne gelirdi ki? Sessizliğe sığınıp, günün ilk ışıklarına kadar birbirimize dokunarak usul usul ağladık. Kimse Mehmet gibi, neden, diye sormadı. Üçümüz de Selim’in nedeni hakkında fikir sahibiydik.</p>

  <p>Öğlen Selim’i toprağa verdik. İkinci cenaze ilkinden daha kalabalıktı: Zilan, Leyla, Mehmet, Ulviye ile milletvekili kocası, Melek’in ablası, onlarca hastane çalışanı ve haberi nasıl aldıkları belirsiz birkaç askerlik arkadaşı. Belki onlara ne yapacağını söylemiş, belki de silahı, dik bakışlarıyla hiç kimseye bakmayan üç garip adamdan birisinden almıştı.</p>

  <p>Kadir, dört saat boyunca Mine’yi mezardan uzak tutmaya çalıştı, ama pek başarılı olmadı. Zavallıcık, kefene sarılmış bedeni çukura indirilinceye kadar kardeşinin yanından ayrılmayı reddetti. Babasına gelince, onu aldatan oğlunu affetmemiş gibi camide de mezarlıkta da tabuttan uzakta durdu ve Ulviye’nin kocasıyla konuşmayı tercih etti.</p>

  <p>Mezarlıktaki tören bitince Zilan’ı Mehmet’e emanet edip, Leyla’yı damadının kızına bıraktığı mirası devretmek için bankaya sürükledim. Paranın miktarı zavallıyı –benim gibi– serseme çevirdi. Üstünde adının yazılı olduğu cüzdanı uzattığımda elleri titriyordu. O da Mine gibi garip, utanç verici bir hareketsizliğe tutsak olmuştu: Sevinmeli miydi, ağlamalı mıydı? Kararsızlığı takside sona erdi: Birdenbire hıçkırmaya başladı. Ben sadece saçlarını okşadım; gözyaşlarımı tüketmiştim, ona katılmadan mutlu matemine sessizce eşlik ettim.</p>

  <p>Hava kararıncaya kadar yatakta sırtüstü yattım; düşünerek. Düşünce dediklerim, kararsız esintileri andıran yönsüz, sürekliliğini yitirmiş titreşimlerdi. Aslında basmakalıp, insanı kışkırtmayan bir hayal gücüm olduğunu bile bile kendimi aldatmaya kalkışıyordum: Karar vermekten kaçındığımın, annemin başucundayken aklıma gelen –atıp atamayacağımı kestiremediğim– o adımdan geri durmaya çalıştığımın farkındaydım: İyi biri olmayı göze almak, yaşamı aşan değerler edinmek! Aç kalmak, mide bulantısı, parasızlık; vicdan!</p>

  <p>Cesaret! Gereken belki buydu: Kendini fethetmeye kalkışmamış, hiç bir zaman büyük serseri, gecelerin korkusuz haydudu olamamış bir korkak mıydım ben? Belki de sadece bir budala: Önsezisi olmayan, uçurumun başında, aşağıya bakmak yerine yıldızları seyretmeye koyulan birisi.</p>

  <p>Belki daha yıldızlara bakmaya devam ederdim, ama Kadir aradı. Düşüncelerin ve araştırmanın sonu oldu bu. Hemen gelmemi istiyordu. Bir saat sonra zili çaldım. Kapıyı o açtı. Yalnızdı; Mine’nin uzandığını söyledi. Denize bakan divana oturduk. Sağlıklı görünüyordu, ama izlenimin aldatıcı olduğunun farkındaydım: Yaşama isteğiyle dolu bedeninin aksine, gözlerinde yaşamın o parlak ışığı yoktu.</p>

  <p>Aklıma gelen ilk şeyi söyledim: “Böyle olacağını biliyorduk; öyle değil mi?”</p>

  <p>“Belki o gece, o okulda ölmeliydi,” dedi. Sonra başını salladı. “20 ile 30 arası: İIkgençlik dönemi; masumiyet, aldanış ve budalalık çağı...”</p>

  <p>“Sence budala mıydı?”</p>

  <p>Başını salladı. Evet mi, hayır mı diyordu, belirsizdi. Sonra, “Savaşmıştı,” dedi, bu ikisini de kapsarmış gibi. “Ve savaşanlar da ikiye ayrılır; bu iş için uygun olanlar, olmayanlar...”</p>

  <p>“O uygun değildi? Demek istediğin bu mu?” Bu kez cevap vermedi. “Hiç kimse savaşa uygun değildir,” dedim.</p>

  <p>“Ne yazık ki bizi insan katına yükseltecek merdivenin basamakları acıyla döşelidir çoğu zaman.”</p>

  <p>Sigara içecektim. Omzunu silkti. Otuzuna gelmemiş budalalar ayağı kayıp merdivenden aşağıya düşerken, sigara içme demek aptalca gelmiş olmalıydı. “Yine kafa karıştıran laflar ediyorsun,” dedim.</p>

  <p>“Peki. Bu lafları bırakalım. Bunca zamandır neredeydin? Nasılsın?”</p>

  <p>“Annemin yanındaydım,” dedim. “Göğsümde bir misafir var; param da tükenmek üzere...”</p>

  <p>Güldü. “Sen de pek açık konuşuyor sayılmazsın, değil mi?”</p>

  <p>“Galiba sonunda vicdanlı birisi olacağım,” dedim. “Ama bu ödümü kopartıyor.”</p>

  <p>Yüzüme uzun uzun baktı; ardından yine omuzlarını silkti. “Acılı basamaklara dikkat et.”</p>

  <p>Bir karara varamamıştı. Sigaramı yaktım. “Tamam,” dedim. “Ederim.”</p>

  <p>Bir süre sustuk, sonra, “Sana para verebilirim,” dedi. “Bu evde tek kuruş bile harcamıyorum.”</p>

  <p>Vereceğini biliyordum. “Sağ ol,” dedim. İkimiz de adaları seyrediyorduk. “Bebek kız mı, oğlan mı olacak?”</p>

  <p>“Cinsiyet on altı haftadan önce belli olmazmış,” dedi.</p>

  <p>“Desene epeyce bekleyeceksin.”</p>

  <p>“Sanırım on hafta daha ölmemeyi beceririm,” dedi; öfkelenmiş gibiydi.</p>

  <p>“Sen bana bakma,” dedim. Bakmam der gibi bir kez daha elleri sandığı omuzlarını oynatınca aptallığımı bir adım daha öteye götürdüm. Neden mi? Sadece merak; ölesiye merak ediyordum. “Ölümden korkuyor musun?”</p>

  <p>Düşünmedi bile. “Genellikle hayal gücü geniş olanlar ölümden korkarlar,” dedi bir solukta.</p>

  <p>Elimi, oynatıp durduğu omzuna vurdum. “Keşke...”</p>

  <p>İşaret parmağını dudaklarına götürerek sözümü kesti. “Şişşt!” Sustum, ama sarıldım. Karşı koymaya çalıştı, onu bırakmadım. “Dur! Bir yerimi kıracaksın.”</p>

  <p>Kesinlikle kırardım, ama bu Selim’in matemiydi; bu yüzden, şeytanla pazarlık edecek kadar geniş bir hayal gücüne sahip olduğunu bildiğim dostumu bıraktım. Silkinip uzaklaştı. “Mine nasıl?”</p>

  <p>“İyi,” dedi. “İyi. Birbirimize birbirimizin çocuğuymuşuz gibi bakıyoruz. Her şeyimizle ilgiliyiz. Yediklerimizle, içtiklerimizle, giydiklerimizle...”</p>

  <p>Sesi tizleşmişti. Eskiden olsa bağırırdı. “Ona kızıyor olmalısın.” dedim.</p>

  <p>“Durmadan aynı şey! Radyoterapiymiş, yok komotera... kometera...”</p>

  <p>Bir türlü söyleyemeyince, “Kemoterapi,” dedim. Beni izleyip sözcüğü tamamlamadı. “Neden karşı çıkıyorsun?” Utangaç, endişeli kararsızlığını görünce nedenini anladım. “Hadi... Nasılsa bir kız sahibi olmayı becerdin.”</p>

  <p>Kızı onu heyecanlandırmaya yetmişti. Bedenini döndürerek gülümsedi. “Sence kız mı olacak?”</p>

  <p>Sesi yumuşamıştı. “Kız olacak,” dedim. “Eminim.”</p>

  <p>“Boşanma işi uzayacağa benziyor.” Tekrar denize dönmüştü. “Yani...” Ben ölmeden önce demek istiyordu. Sigaramı söndürdüm. “Biliyor musun, bir süredir düşünüyorum...”</p>

  <p>Düşüncelerini ele vermekten vazgeçince onu yüreklendirdim. “Ne düşünüyorsun?”</p>

  <p>“Seni. Artık kendine bir çeki düzen vermelisin... Bir iş bulmalısın. Sonra...” Sonra der demez, ardından neyin geleceğini anladım. Mine uyuyor olmasaydı kahkaha da atardım. Kadir, yüzümdeki değişikliği fark ederek sordu: “Ne?” dedi. “Neden sırıtıyorsun?”</p>

  <p>“Benim düşündüğümü mü düşünüyorsun?” Cevap vermedi. “Bu saçmalıktan Mine’ye söz etmedin, değil mi?” diye devam ettim. Yine sustu. Onunla da konuşmuştu. “Delisin,” dedim. “En az Selim kadar.”</p>

  <p>“Bence bu üzerinde durmamız gereken bir fikir,” diye atıldı. Tekrar canlanmıştı. “Yaşlarınız birbirinize uygun.”</p>

  <p>Elimi kaldırdım. Sustu. O zaman başından beri sormam gereken soruyu sordum: “Bunu neden yapıyorsun?”</p>

  <p>Hemen cevap verdi: “Kızımı tanımadığım birisine bırakamam.”</p>

  <p>“Annesi de ölmeyecek ki,” dedim.</p>

  <p>“Mine, kızımı tek başına büyütmeye kalkışır. Eminim, ama bu doğaya aykırı olur. Tanrı’nın yasalarına da. Onun gibi bir kadın yalnız...”</p>

  <p>Sözlerinin sonunu getiremedi. Burnumu çektim. “Beni ağlatmaya mı çalışıyorsun?” diyerek onu uyardım. Başını salladı. “Hayatının çatısını çatamamış, hiç bir şeyi olmayan birisiyim. Duydun mu, hiç bir şeyim yok.”</p>

  <p>Az önce Tanrı başını okşamış gibi mutlu bir yüzle cevap verdi: “Vicdanın olacak ya! İnsanoğlunun bundan daha değerli nesi olabilir?” Yaklaştı. Neredeyse ağlayacaktım. “Bir kooperatif eviyle, biraz da birikmiş param var...”</p>

  <p>Önce Selim, şimdi de o! Herkes bana para bırakmak için sıraya girmişe benziyordu. O da en az beş saat önce gömdüğümüz kaynı kadar kafadan çatlaktı. “Neden kızına bırakmıyorsun?” dedim.</p>

  <p>Cevabı hazırdı: “Kızımın anne tarafı oldukça zengin; unuttun mu?”</p>

  <p>Bir baba ediniyorum... Düşünce direncimi un ufak etti. Ayağa kalktım. Niyetimi anlamış gibi o da doğruldu. Birbirimize sarıldık Ben ağlamamak için direniyordum; sanırım o direnmekten vazgeçmişti. Çok geçmeden yitireceğimi, Selim’in yanına gömeceğimizi bildiğim kırılgan bedenini hafifçe sıktım. O, omzuma teşekkür eder gibi hafifçe vurdu. “Hiç bir şeye evet demiş değilim,” dedim.</p>

  <p>Eğer Mine içeri girmeseydi her şeye evet derdim. Bahar yaprağını andıran solgun güzelliğini görünce Kadir’den ayrılıp ona sarıldım. Böyle bir kadınla bir ömür boyu yaşamak nasıl olur? Düşünce tokat gibiydi: Utançla geriledim. Mine hatırımı soruyordu. “Nasılsın?”</p>

  <p>“İyiyim,” dedim. “Ya sen?”</p>

  <p>“Arkadaşın anlatmıştır.” Mine cevap verirken Kadir’e göz attı. “Birbirimizi ikna etmeye çalışıyoruz.” Yanaklarım kızardı. “Demek planlarından sana da söz etti.”</p>

  <p>“Etti,” dedim, telaşla. “Onu sevmemizin nedeni de kimseninkine benzemeyen bu hayal gücü değil mi? Çiçeklere mendilden çadır yapan birisine nasıl kızarız?”</p>

  <p>Mine yandaki koltuğa oturunca Kadir sırtını dayaması için ona küçük bir yastık uzattı. Mine inatçı bir tavırla yastığı alıp atar gibi yana koydu. “İçeride düşündüm ve bir karara vardım. Tedaviye başlamayı kabul etmezsen bu evden taşınıyorum. Bunu şimdi burada, Umut’un önünde söylüyorum. Ya yarın hastaneye birlikte gideriz, ya da...”</p>

  <p>Mine, ‘ya da’nın ötesine geçmeden araya girdim. “Gidecek...” Ben de Kadir’e dönmüştüm. “Öyle değil mi?”</p>

  <p>Kadir asla pes etmeyecekmiş gibi bakıyordu, ama cevabı ikimizi de şaşırttı. “Peki, yarın hastaneye gidip, saçlarımın dökülmesi için ne yapılması gerekiyorsa yapacağım. Ama siz de dediklerimi reddetmeden önce bana kulak vereceksiniz. Birlikte olmanın getireceklerini bir düşünsenize...” O epeyce düşünmüştü. “Her şeyden önce uygunsunuz; ikiniz de türünüzün güzel örneklerindensiniz. Ve ne kadar çok ortak noktanız var. Tabii ki en önemlisi de benim.” Şakacı bir yüzle gülümseyerek ekledi: “İkiniz de beni çok seviyorsunuz.”</p>

  <p>Mine’ye baktım. Başını salladı. “Tamam,” dedim. Sonra Kadir’e döndüm. “Ama bunları düşünmemize gerek kalmayacak.” Kadir inançsız gözlerini kapatırken, “Bir kez daha söylüyorum: Seni Mine kadar çok sevdiğimi sanma,” dedim.</p>

  <p>Üçümüz de aynı anda hareket ettik. Garip bir yumaktık: Mine sağ koluyla Tanrısal yasaların ona verdiğine, sol koluyla gelecekteki kocasına sarılmış, ağlıyordu, Kadir, iyi pazarlık etmiş gibi hâlâ gülümsüyordu, bense utançla kızarıyordum.</p>

  <p>Ölüm birisinin kararlılığını, ötekinin hayal gücünü keskinleştirmişti. Ya ben? Ben her zamanki gibi yine ikinci derece bir rolü oynuyordum. Ama bundan şikayetçi değildim. İlk kez gerçek ve onurlu bir rol kapmışa benziyordum.</p>

  <p>Belki karım olacak kadını babam olmaya çalışan adama bırakarak, saat on birde, Nihan’a gitmek üzere oradan ayrıldım.</p>

  <p>Ona neden gidiyorum? Yolda durmadan bu soruyu sordum kendime. Garip bir sarıyla boyanmış kapının önüne geldiğimde hâlâ bir cevap bulamamıştım. Sesimi en çok böyle zamanlarda özlüyordum. Ölmemiş yada gizlenmemiş olsaydı, durumu açıklayabilirdi.</p>

  <p>Zili çaldım. Kapı açılmadı. İki dakika sonra tekrar çaldım. İçerisi mezar gibi sessizdi. Ne gözetleme deliğinde, ne de kapının altında ışık vardı. Zile üçüncü kez uzandığımda karşıdaki dairenin kapısı aralandı. Yaşlı, uzun süredir sakal tıraşı olmamış bir adam başını uzatmıştı. “Oradaki kız taşındı,” dedi.</p>

  <p>Sözlerini bitirir bitirmez kapıyı çarparak kapattı. Öfkeliydi; aynı uyarıyı daha önce de bir çok kez yapmışa benziyordu.</p>

  <p>Merdivenlerden geri çıktım. İki yanı yüksek apartmanlarla kaplı sokak, dar kanyonda akan taştan bir nehre benziyordu. Sigara yakıp yürüdüm. Zeynep’i aramak nehrin caddeye açıldığı noktaya yaklaşırken geldi aklıma. Telefonu hemen açtı.</p>

  <p>“Ben Umut,” dedim. Zeynep sadece evet dedi; devam ettim. “Nihan’ı aradım. Yan dairedeki adam evden taşındığını söyledi.”</p>

  <p>“Ortadan kayboldu; on beş gündür haber yok.”</p>

  <p>Biraz bekledim; sonra sordum. “Askerler mi?”</p>

  <p>“Hayır,” dedi, “Onlar da arıyorlar...” Kısa bir kararsızlığın ardından ekledi. “Orhan ortaya çıktı. Bizimle Nihan hakkında konuşmak istiyor...”</p>

  <p>Haber alırsak birbirimize iletmek konusunda anlaştık, ardından telefonu kapattım. Aklımdan birbirinin peşine takılmış sorular geçiyordu. Nihan’ın ortadan kayboluşunun Hayalet’le ilgisi var mıydı? Zeynep’e Hayalet’in –ya da Nihan’ın Hayalet sandığı adamın– kimliği hakkında bir şey söylemiş miydi? Tehlikede miydi?</p>

  <p>Yavaş adımlarla caddeyi geçip öteki sokağın karanlığına girdim. Seni ilgilendirmez... Ses’imin böyle diyeceğinden emindim. Sonra birden o sivri dilli şeytanın başına ne geldiğini kavradım: Göğsümdeki deliğin içine düşmüştü. Peki, ya o deliğin kendi sesi! O sesi bir gün duyacak mıydım?</p>

  <p>Sesi değil, ama kokuyu o sırada duydum. Keskinliğini yitirmişti; yine de geçmişteki koku olduğuna emindim. Tepkim bu kez ölçülüydü. Yavaşça geriye döndüm. Arkamdaki hareketsiz karanlık sessizdi. Koku da kaybolmuştu. Tekrar yürümeye başladım. Birkaç adım sonra koku, daha da yakınımda yeniden belirdi. Durup bir sigara yaktım. Yanılmıyordum, peşimdeki V’ydi; soru o zaman belirdi: Neden vicdanımdan söz ettiğimde ortaya çıkıyordu? “Orada olduğunu biliyorum,” dedim, karanlığa seslenerek.</p>

  <p>Karanlık sağırdı; sıkılı bir yumruk gibi sessizliğinin üstüne kıvrılmıştı. Peşimdeki –yo yo gibi kâh yaklaşan, kâh uzaklaşan– tanıdık kokuyla eve kadar yürüdüm. Apartmanın kapısını kapatmadım; daire kapısını da ardına kadar açık bırakarak, salonun ışığını yakmadan mutfağa gittim. Salona geri geldiğimde kapı kapalıydı; onu duvarın dibinde gördüm. Ondan korkmuyor, iğrenmiyordum; kokusu artık o kadar rahatsız edici değildi.</p>

  <p>Beş dakika sonra gölge ayağa kalktı. Karanlıktı, ama zayıfladığını, daha da inceldiğini görebiliyordum. Tedirgin bir yırtıcı gibi bir ilerleyip, bir durarak suya doğru yürüdü. Sabırla onu bekledim. Yavaş yavaş, adımlarını atarken yaptığı gibi ara vererek içiyordu. O olmamak için göğsümü kesip biçerek kendimi ameliyat etmeme neden olan varlık karşımdaydı. Beni daha geri döndüğüm ilk gün nasıl bulmuştu? O korkutucu düşünce bedenimi elektrik dalgası gibi dağladı: Ben yokken burada kaldı!.. Sonra haftalardır aklımın bir köşesinde tohum gibi büyüyen o kuşkuyu seslendirdim: “Gerçeksin, değil mi?”</p>

  <p>“Bütün gün kustum...”</p>

  <p>En azından tınısı kulakta kalan bir sesi vardı. “Benden ne istiyorsun?”</p>

  <p>Eliyle bardağı işaret edince mutfaktan sürahiyi getirdim. Onu seyrederken gün boyu hiçbir şey yemediğimi hatırladım.</p>

  <p>“Yarın belediyeye gidip kusacağım...” Zayıflığından beklenmeyecek güçlü bir ilhamla konuşuyordu. “Barınağın içindeki köpeklere haftalardır yemek vermedikleri için hayvancıklar birbirlerini ve yeni doğan yavruları yiyorlar... Öyle aç ve susuzlar ki, kimse yanlarına yaklaşamıyor... Bu yüzden yeni yakalanan köpekler tellerin üstünden atılıyor, ama zavallılar daha yere düşmeden yemek sanılıp, havada parçalanıyorlar...” Acımak, onda korkutucu bir tutkuya dönüşmüştü. İnler gibi hıçkırarak bükülünce aynı sızıyı aynı anda midemde hissettim. Artık bağırıyordu: “İnsanlar, insanlardan nefret ediyorum...”</p>

  <p>Öfkeli dikkatini Tanrı’dan kullarına çevirmiş... Son düşüncelerim bunlar oldu. Koşarak banyoya gittim ve sanki V’ymişim gibi kustum. Kolayca; bu kez kendimi yadırgamadan. Çünkü o şey çoktan göğsüme yerleşmişti.</p>

  <p>Geri dönünce kapıyı girerken bıraktığım gibi açık buldum. V ise kaybolmuştu. Koltuğa oturdum. Hayal mi görmüştüm? İnsan olmanın trajik yazgısından doğan bir yanılsamanın, merhamet ve acıma duygumuzun sahnelediği bir oyunun kurbanı mıydım? Sonra sıra üçüncü ve tanımlayıcı soruya geldi: Tanrısal vicdanının içinde dünyanın tüm acısını öğütmeye niyetli bir mahlûk mu oluyordum?</p>

  <p>Eğer V gerçek değilse, mide bulandıran olayları nasıl buluyordum? Göğsümdeki çukura mayalanması için gömüyor muydum? Geriye yaslandım. Birkaç hafta evvel iç sesimin ‘illet’ diye adlandırdığı o hastalığa yakalanmış mıydım? Şaşırtıcı olan V’nin kehanetinin gerçekleşmesi değil, bunu garipsemeden, korkusuzca kabullenmemdi. Ne olursa olsun V’yi bulup sorularımı cevaplandırmasını istemeliydim.</p>

  <p>Kalkıp kapıyı kapattım. Sorular, sorular sorular; hepsi birbirinden korkutucuydu.</p>

  <p class="bas2">2</p>

  <p>Sonraki günler nereden para bulacağımı düşünmek, Kadiri –Mine’nin vasıtasıyla– yoklamak ve V’nin tekrar ortaya çıkmasını beklemekle geçti. Süt ve bisküviyle beslendiğim, kira da ödemeyeceğim göz önünde tutulduğunda para yirmi gün daha yetecek gibi görünüyordu? Kadir, ilaçların etkisiyle perişandı. V, yine koyu kuşku bulutlarının ardında saklanıyordu. Ne gerçekti ne de hayal.</p>

  <p>Cumartesi sabahı erken kalkmıştım, süt içerken kapı çaldı. Şaşkınlıktan bir süre kıpırdamadım. Sesini haftalardır duymadığımdan, bir zilim olduğunu unutmuştum. Şaşkınlığım kapıyı açınca daha da arttı: Taze milletvekilimiz bay Seyfullah Kurban, can düşmanı kayınpederi Mustafa Atak’la karşımda bana bakıyordu. Bu garip koalisyonu neyin bir araya getirdiğini düşünerek başımı uzatıp, Mehmet’i aradım. İkisinden başka kimse yoktu.</p>

  <p>Geri döndüğümde Mustafa, izin istemeden içeri girmiş, salonun ortasına kadar ilerlemişti bile. Ayakkabılarını çıkaran milletvekilini bekledikten sonra arkasından kapıyı kapattım. Mustafa Atak, daha yanına varmadan nutkuna başladı.</p>

  <p>“Umut Bey, bu apartmandaki dairelerin malikleri olarak ortak bir karara vardık. Biliyorsunuz, binamızı çoktan beridir yıkıp...”</p>

  <p>Tumturaklı girişle nutkunu uzatacaktı. Adamın sözlerini kaba bir şekilde kestim: “Ne istiyorsun?”</p>

  <p>Adam aynı kabalıkta cevap verdi. Lafı uzatmaktan kurtulmuştu. “Senden istediğimiz, burasını on beş gün içinde boşaltman. Kira alacağımızdan vazgeçiyoruz...” Yanındaki adama döndüm. Önüne bakıyor, bir yandan da başını sallıyordu. “Bize anlayış göstereceğini düşünüyoruz.”</p>

  <p>Daha devam edecekti, ama elimi kaldırıp devam etmesini engelledim. Midem ayaklanmak üzereydi. Düşman kardeşler yıkım konusunda anlaşmışlardı. “Tamam,” dedim.</p>

  <p>Zorluk çıkarmamam ikisini de rahatlatmıştı. Mustafa, eniştesine göz atarak tekrar konuştu. “Aslında sana bir de teklifimiz var.” Ona bakmamaya çalışıyordum, ama göğsümde kabaran inatçı öfke çenemi yukarıya itiyordu. “Şu eski mesele. Kürt kiracılarımız... Senden... Senden onları da ikna etmeni istiyoruz, tabii bunun için sana bir şeyler vermeye hazırız...”</p>

  <p>Bir şeyler! Midemdeki solucanın boğazıma doğru tırmandığını hissediyordum. Kurban’a döndüm. Aynı fikirde olduğunu belirtmek ister gibi başını salladı. Ya Allah korkusuyla titreyen Ulviye? O ne düşünüyordu? “Karına sordun mu?” dedim.</p>

  <p>“Bizde kararları...”</p>

  <p>Sözlerinin devamını dinlemedim; daha doğrusu dinleyemedim. Boğazımdaki solucan ağzımı aralayıp önce Kurban’ın, ardından Mustafa Atak’ın üstüne atıldı. Üçümüz de dehşete düşmüştük; adamlar kaçmayı akıl edinceye kadar iki dakika boyunca nereden boşaldığına bir türlü akıl sır erdiremediğim sıvıyla cayır cayır yandılar. Öfkenin rengi sarı yeşildi; kokuyordu da. Ağzımı kapatıp asit saçan canavarı mideme geri göndermeye çalışıyor, ama her seferinde kendimi avaz avaz bağırarak kusarken buluyordum.</p>

  <p>Sonunda adamları kollarından tutup kapıdan dışarıya çekerek Mehmet kurtardı. İçeriye girmeye yüzü tutmamış, dışarıda saklanmıştı. Beni süzerken onun da ağabeyi ve eniştesi gibi dehşete kapıldığını fark ettim; gözleri bütün yüzünü kaplamıştı. O sormadan ben konuştum. “Çek arabanı!”</p>

  <p>Nasıl böyle kolayca kusuyordum? Yatışmam akşamı buldu. Biraz su içip hastaneye uğradım; Mine meşguldü, Kadiri görmeme yine izin vermediler. V’ye rastlamak umuduyla dışarıya çıktım. Biraz dolaştıktan sonra, başı boş gezen çocukları görünce midem bulanmaya başladı, meyve suyu ve bisküvi alarak eve geri döndüm. Bina karanlığın içinde sessizdi.</p>

  <p>Yukarı çıkınca yatağa uzandım. Birkaç dakika sonra fark ettim: Artık geceleri ışığı açmıyordum. Işıksız boşluğun içinde, göremediğim tavana bakarak, gündüz okuduğum kitaptan Kadir’in sözlerini dilimle aklımın arasında dolaştırarak tekrarladım: <i>‘Dinin insanoğluna en büyük hediyesi soyut düşünme yeteneğidir... Bu dünyaya ait oluşumuz, kendimize bir yer tasarlamakla başlar...’</i> Oysa ben kendime bir yer değil, ısırabileceğim bir parça tasarlamıştım. Tanrı’ya inanırken soyut düşünmeyi denememiş, bir arsız gibi sadece cömertliğini dilenmiştim.</p>

  <p>Sabahki gibi zil çaldığında budalaca, ama yaşamsal bir hata yaptığımı düşünüyordum. Ses bu kez cep telefonundan geliyordu. Karşımda Zeynep’i bulacağımı bilerek tuşa bastım. Oydu. Sesi daha önce hiç duymadığım kadar ürkekti. “Orhan yarın buluşmak istiyor. Gelir misin?”</p>

  <p>Şaşırtıcı bir teklifti. Orhan’la topu topu üç kez karşılaşmış, tek kelime bile etmemiştik. Aradan geçen bunca zamandan sonra varlığımı hatırlaması garipti. “Beni de mi görmek istiyor?” diye sordum.</p>

  <p>Sustu. Aslında kararsızlığı açık bir cevaptı; yine de onu bekledim. “İsmail’le Yusuf, tuzak olduğunu söylüyorlar,” dedi biraz daha sustuktan sonra. “Yani, gelmeyecekler.”</p>

  <p>Ve o da tek başına gitmekten korkuyor. Çok düşünmedim. “Gelirim,” dedim.</p>

  <p>“Seni sabah onda evden alırım öyleyse.” Utangaç sesi, saklamaya kalkışmadığı sevinçle titriyordu.</p>

  <p><br /></p>

  <p>Sabah onda aşağıya indim. Alt katta önümü Melek’in ablası kesti. Daha öğlen olmamıştı, ama baloya gidiyormuş gibi giyinmişti. Konuyu hemen evin yıkılmasına getirdi. Ben ne yapacaktım?</p>

  <p>“Hiçbir şey,” dedim.</p>

  <p>O düşünüyormuş; işyerindeki bir avukat arkadaşı ev sahiplerinden altı aylık kira bedeli almadan çıkma, demiş. Melek’ten söz açmadı, ben de sormadım. Lafı uzatacaktı; onu kararsızlığıyla merdivenlerde bırakıp aşağıya indim.</p>

  <p>Sokakta hiç araba yoktu. Zeynep daha gelmemişti; sigara yaktım. Serin, insanın üstüne yağ gibi bulaşan bir nem vardı havada. Gazete bayiinin karşısındaki bakkalda çalışan yüzü sivilceli çocuk, yan apartmana bir şeyler getirmişti, önümden geçerken yüzüme dik dik baktı, sonra durdu.</p>

  <p>“Bu apartmanda oturuyorsun, değil mi abi?” Başımı salladım. “Biliyor musun, Bibi’nin dadısı Didi’ye çok benziyorsun.”</p>

  <p>Balgam söker gibi hırıltılı bir kahkaha attım. Çocuk, öfkelendiğimi sanarak aceleyle uzaklaştı. Üşümeye başlamıştım. Neyse Zeynep, sigaramı bitirmeden geldi; izmariti yere atıp yanına yerleştim. Yüzü gölgeliydi; endişe güzelliğini kararsızlaştırmıştı. “Cadde’ye gideceğiz,” dedi.</p>

  <p>Cadde’ye doğru yola çıktık. On dakika sonra Zeynep arabayı yan sokaklardan birinde durdurdu. İnmeden birbirimize bakarak cesaret toplamaya çalıştık. Hızla söyleyeceklerini aktardı: “Buluşmaya yalnız gideceğim. Sen karşı taraftan beni izle. Eğer, bir şey olursa...”</p>

  <p>Zeynep, başına neler gelebileceğini düşünürken hayal gücüyle arasına girdim. “Tamam, merak etme, gözümü üstünden ayırmayacağım.”</p>

  <p>Zeynep, bana ne kadar güvenebileceğini ölçmek ister gibi bir süre yüzümü süzdü; boş konuşmalardı bunlar. Orhan’a karşı bir şey yapamayacağımı ikimiz de biliyorduk. Galiba bu nedenle kararlı bir tavırla çantasını açıp içinden çıkarttığı bohçaya benzer şeyi uzattı.</p>

  <p>“Al, belki lazım olur.” Kadife kumaşı açtım. Dört beş hafta önce Nihan’a verdiğim silah, deri bir kılıfa konmuştu. Bir şey söylemeden tabancayı belimin arkasına yerleştirdim. Arabadan birlikte indik. “Sonra tekrar burada buluşuruz. Nasılsa...”</p>

  <p>Sözlerini kestim. “Seni izliyor olacağım,” dedim.</p>

  <p>Dediğim gibi, otuz metre kadar arkasından onu izlemeye koyuldum. Cadde, sokaktan daha ayazdı. Zeynep, biraz yürüdükten sonra geniş cam pencereleri olan bir pastaneye girdi. Yirmi dakika boyunca karşı tarafta bir direğin ardından –sözümona gizlenerek– kapıyı gözledim. Bu süre boyunca içeri giren ya da çıkan kimse olmadı. Koca şehirde bu sabah kimse çörek, börek ya da tatlı bir şeyler yemek istemiyordu anlaşılan. Garip bir durumdu.</p>

  <p>Sıkılmaya başlamışım ki, vitrini andıran pencerenin yanında sık sık saatine bakarak oturmakta olan Zeynep –içeri gireli neredeyse yarım saat olmuştu– umudunu keserek dışarı çıktı. Orhan’ı o sırada gördüm; onunla aynı anda. Kaldırımın kenarına park etmiş yeşil bir arabadan inmiş, şaşkın bir şekilde onu süzen Zeynep’e doğru yürüyordu. Kendimi caddenin ortasına atıp karşıya geçmeye çalıştım. Arkamda küfür gibi savrulan araba kornalarını bırakarak pastanenin önüne ulaştığımda, yeşil araba Zeynep’le birlikte yok olmuştu. Geç kalmıştım.</p>

  <p>Kaldırımın ortasında zorlukla nefes alarak ne yapabilirim diye düşündüm; beş dakika boyunca aklıma sigara yakmaktan başka bir şey gelmedi. Ustaca atlatılmıştık. Dudaklarımın arasındaki sigarayla Zeynep’in arabayı bıraktığı sokağa döndüm. Ayaz iyice artmıştı; belki de korkudan üşüyordum. Duman donup kalan beynimi ısıtmış olacak, telefon aklıma geldi. Zeynep’i aradım; cep telefonu kapalıydı.</p>

  <p>İki saat kadar üşüye üşüye çaresizliğimin içinde bir aşağı bir yukarı gezindim. Önce Nihan, şimdi de Zeynep; çetenin kadın üyeleri teker teker kayboluyordu. Saat birde nem birden yağmura dönüştü: Pis, sinsi ve ayazı insanın derisinin altına taşıyan berbat bir çisentiydi; iyice artınca, çaresiz eve döndüm. Tabancayı ceketimi çıkarınca fark ettim: Belimdeydi ve ben Orhan’la Zeynep’e doğru koşarken bir silahım olduğunu hatırlamamıştım bile.</p>

  <p>Tabancayı konsolun gözüne koyarken gülmeye başladım. Yarım saat kadar kendi kendime –sıkıcı bir şarkı söyler gibi– kahkahalar attım. Ya deliriyordum ya da korkudan ödüm patlamıştı. Kahkahayı ciğerlerimin içine geri itmeyi başarır başarmaz kendimi yatak odasına attım.</p>

  <p>Saat dörde kadar yatakta sırtüstü yatarak, bir şey düşünmeden –arada V’nin kokusunu duymak için havayı koklayarak– tavana baktım. Tavan büyüleyiciydi; kaybolmamı, yok olmamı engelleyen bir sınır, göğsümün altındaki kuyunun emrine giren midemi alt üst edecek görüntülerden koruyan geçirimsiz, tanrısal bir perde; gün be gün kırılganlaşan varlığımın kabuğu...</p>

  <p>Saat tam dörtte Mine telefon etti; sesi yorgundu. Kadir’in eve çıktığını, yarın ya da yarından sonra onu görebileceğimi söylemek için aramıştı. “Nasılsın,” deyince, “İyiyim,” dedim.</p>

  <p>Saat sekizde de kapı çaldı. O zaman fark ettim: Kabuğumun dış dünyaya açılan bir de geçişi vardı. Ses o dehlizi geçip, kulaklarıma dolduğunda korkuyla ürperdim. Yataktan havayı koklayarak doğruldum. V’nin fotoğraftaki bir yüz kadar belirgin o kokusundan iz yoktu. Geçidin kanatları ikinci kez –bu sefer vurularak– çalınınca yataktan kalkıp kapıyı açtım. Zeynep, onu bıraktığım yüzüyle bana bakıyordu: Gergin, endişeli ve sabırsız.</p>

  <p>Bir şey söylememe fırsat vermeden, “Geldim,” dedi. “İyiyim. Bir şey yapmadılar.”</p>

  <p>Onu içeri alıp, koltuğa oturttum. Çantasından çelik matarasını çıkarıp bir yudum aldıktan sonra uzattı. İçkiyi geri çevirdim; mideme güvenemiyordum. Sigaramı gösterdim.</p>

  <p>Çabucak anlattı: Orhan ve yanındaki kısa saçlı adam onu Cadde’nin yakınlarında bir eve götürmüşlerdi; orada, yanındaki iki adamın karşısında esas duruşta bekledikleri yaşlıca bir başka adam tarafından sorgulanmıştı. Nihan’la, çete üyeleri hakkında bir sürü soru sormuşlardı.</p>

  <p>“Öfkeli görünüyorlar ve onlar da Patron’un nerede olduğunu bilmiyorlar,” diye noktaladı açıklamasını. “Kayboluşu herkes için tam bir bilmece.”</p>

  <p>İkinci uzun yudumun ardından bana baktı. Benden söz etmiş miydi onlara? Muhtemelen etmişti, etmemiş olsa bile onu buraya kadar izlemiş olmalıydılar. Sorular çoğalınca omuzlarımı silktim. Belki Orhan’ı bulup, ona Hayalet’ten söz etmeliydim. Sonra vazgeçtim. Nihan’ın kayboluşunun o zengin ve itibarlı adamla hiçbir ilgisi olmayabilirdi. Yeni, deşifre olmamış bir çete kurmak için bir süreliğine gözlerden uzakta kalmaya karar vermiş olamaz mıydı? Bu fikir, yoksullarla, aptalların hakkını korumaktan vazgeçmiş olabileceği düşüncesinden daha akla yakın geliyordu.</p>

  <p>Düşüncelerimi Zeynep kesti. “Bu gece burada kalayım mı?”</p>

  <p>İzin mi istiyor, kendini sunabileceğini mi ima ediyordu? Gözlerine baktım; bomboştu. Korku, içindekileri geriye göremediğim dibine itmişti. “Kal istersen, dedim.</p>

  <p>Gece yarısı, uykuya dalmak üzereyken salondaki divandan yatağa, yanıma geldi. Konuşmadan, ormanda karşılaşmış iki ayrı türden yırtıcı gibi birbirimizi süzdük bir süre. Sonra direnmekten vazgeçip battaniyeyi açtım. Üstünde sadece bir gömlek vardı, yavaşça çıkardı. Işıksız gecede bile parlayan saçsız kafasının altındaki, kızıl zarla kaplanmış tunç vücudu soluk kesiciydi. Yanıma uzandı. Sokulunca kollarımı açtım. Teni ılık terle kaplıydı.</p>

  <p>“Uyuyamadım,” dedi. Yan gözle onu süzdüm: Bedensel ve zihinsel uyumu eksikti; hem Tanrı’yı hem de beni aldatmışa benziyordu: Muhteşem bedenine sığınmış bir çocuk vardı yanımda. Cevap vermedim. “Ne düşündüm, biliyor musun?” diye devam etti, yatağa iyice yerleştikten sonra. “Neden Avustralya’ya birlikte gitmiyoruz? Bilet alacak ve bizi bir süre idare edecek kadar param var.” Avustralya! O da Nihan’dan umudunu kesmişti. Mavi göz edinmek için Tanrı’ya yalvaran babasız çocuk kadını gömmüşüz gibi irkildim. Ya ben? Mine’yle mi evlenecektim? Sessizlik üçüncü bir beden gibi aramıza girmeye kalkışınca tekrar konuştu. “Ne düşünüyorsun?”</p>

  <p>“Avustralya’yı,” dedim.</p>

  <p>Bir süre sustuk. Sonra birden büyümüş –ilk kez yattığımızda söylediklerini de unutmuş– gibi sevişmeyi başlatacak hafif dokunuşlarla karnıma, kasıklarıma uzandı. Belki sadece teşekkür etmek istiyordu; belki de amacı ikna etmekle sınırlıydı. Onu istemiyordum; yine de ellerini yüreklendirdim. Korkuyor, birbirimize sığınmaya, birbirimizin içine gizlenmeye çalışıyorduk.</p>

  <p>Kremi yoktu; canımız acıyınca sevişmekten vazgeçip, kendimize döndük. Acaba o da arada Ballıkaya’da adlarını ağlayarak Melih Döner’in suratına birer tokat gibi çarptığı o ölü bebeklerin adlarını hatırlıyor muydu? Soracaktım, ama uyumuştu.</p>

  <p>İki gün sonra Kadir’i görmeye gittim. Mine evde değildi; kapıyı beş altı hafta önceki davette “kus,” dediğim kadın açtı. Hemşireymiş. Uzattığı maskeyi ağzıma taktım. Sigara da içemeyecektim.</p>

  <p>Kadir, denize bakan pencerenin önündeki divana uzanmıştı. Beni görünce elini salladı; doğrusu, yaptığı harekete el sallama da denmezdi. Bütün yaptığı, kolunu koyduğu yerden on santim kadar kaldırdıktan sonra tekrar eski yerine bırakmak olmuştu. Saçları hâlâ yerindeydi, ama yine de on yaş yaşlanmış gibi duruyordu. Gözlerine bakınca kavradım. Bakışları ölü balığınki gibi donuktu.</p>

  <p>“Gel otur.” Onun gösterdiği yere değil, hemşirenin işaret ettiği koltuğa oturdum. “İyileşeceğim,” dedi yerime yerleşince.</p>

  <p>İyileşecek! Kendini aldatmakta yerden göğe haklıydı: İyileşmeyecekse, insanın böyle acıları çekmesinin ne anlamı vardı? İkimiz de hiç denize açılmamış bir kaşif kadar inandırıcılıktan uzak olduğunun farkındaydık, yine de oyunu kararlılıkla sürdürdük. “Öyleymiş,” dedim. “Mine söyledi. Tedaviyi aksatmazsan sonuç olumlu olacakmış.”</p>

  <p>Yüzünü buruşturdu. “Eşsiz bir kadın, ama mantığıyla çok sıkı fıkı. Neyse ki hamilelik iyi gidiyor.”</p>

  <p>“Mantıklı ha!” dedim seslice. “Öyle olsaydı seninle ne işi olurdu?”</p>

  <p>Gülümsemeye çalıştı, ama dudakları, yanakları –en çok da gözleri– ona yardım etmiyordu. Gülümsemeyi bile beceremeyen dostuma bakarken hayatın bir amacının, hatta konusunun olmadığını, sadece sonu olduğunu kavrıyordum. Büyük, sonsuz bir hüzün; insanın katlanmak zorunda olduğu yazgısal bir saçmalık.</p>

  <p>“Ne yapıyorsun? Dediklerimi düşündün mü?”</p>

  <p>Ölüyordu; sözcüklerini sanki sözlükten tek tek arayıp buluyormuş gibi yavaş yavaş konuşuyordu, ama içi keskin çığlıklarla doluydu. Başımı salladım. “Düşündüm,” dedim. “Biraz kendine gel, dediğini yaparız.”</p>

  <p>Bu kez gülümsemesi onunkini andırır gibiydi. Ama sonra neden bilmiyorum, birden iyimserlik oyununu terk etti. “Benim için bir şey daha yapmanı istiyorum. Söz ver.” Söz vermekten korktuğumdan başımı sallamakla yetindim. “Ölürken, soluğum kesildiğinde gözlerimi kapamayacaksın.”</p>

  <p>“Bu da nereden çıktı şimdi,” dedim. “Hani iyileşiyordun?”</p>

  <p>“Hadrianus... O, ölümü de bilinçli yaşamak için öteki tarafa gözlerini açık tutarak gitti.”</p>

  <p>Hâlâ eskisi kadar kaçıktı. Düşündüğüm kadar kötü değildi belki de. “O da kim?” dedim.</p>

  <p>“Büyük Roma İmparatoru.”</p>

  <p>“Gerektiğinden fazla düşünüyorsun,” diye karşı koydum. “Bu halde bile.”</p>

  <p>Ardından sustuk. Susunca ortalığı yas sessizliği kapladı. Bu daha da katlanılmazdı. Saçmalamasını tercih ederdim. Onunla biraz daha kaldım ve gerçek bir dostun yapacağını yaptım: Ölümünün bir parçasına tanıklık ettim. Belki babama borcumu da ödüyordum. Onun elini tutamadığım için... Uzanıp Kadir’in elini tuttum.</p>

  <p>Kirpiklerini açıp kapadı. Böyle gülümsemesi daha akıllıcaydı. Üç dakika sonra hemşire salonun kapısında belirdi. Ziyaret bitti! Sevimli, ama ciddi yüzü böyle diyordu. Doğruldum. Kadir elini kaldırarak beklememi işaret etti. Yastığın altından zorlukla bir zarf çıkardı. Gözlerine baktım ve karşı koymadan parayı aldım.</p>

  <p class="bas2">3</p>

  <p>Üç gün evden hiç dışarı çıkmadım. İki kez Mine’yle konuştum; Kadir kendini toparlamaya çalışıyormuş. O ışıltılı, dost sesi her zamanki gibi kavrayıcı değildi, olabildiğince uzağa çekilmişti; ziyaretçi istemediğini düşündüm. Bir kez de Firdevs’i aradım. Annem iyiymiş; yani ölmemiş... Remzi’nin benzin istasyonundansa henüz haber yokmuş.</p>

  <p>Bir ara Mehmet uğradı; yaklaşmadan, aramızda belli bir uzaklık koyarak konuştu. Masallardaki canavarla karşılaşmış gibi bakıyordu bana. Ağabeyi olayı polise götürmeyi düşünmüş, ama Ulviye’nin ikna ettiği eniştesi ona engel olmuştu. Bunu söylemek için uğramıştı; teklif hâlâ geçerliydi. Güldüm. Zavallı Kurban, politik hayatına suratına kusularak başladığını söylemekten utanmış olmalıydı. Mehmet, merdivenlerde kaybolmadan geriye dönerek omuzlarını kaldırdı. Zilan’a göz kulak oluyormuş. Kendi dilinde özür diliyordu.</p>

  <p>Zeynep’ten ses çıkmadı. Bu, Nihan’ın belirsiz varlığının, adının<a href="../Text/dipnot.xhtml#Footnote0029" id="Feedback0029"><sup>[29]</sup></a> koyuluğunda daha da silikleşmesi demekti. Kasım’ın son haftasında bir öğlen cep telefonum çaldı. Açtığımda neşeli, kadınsı bir erkek sesiyle karşılaştım.</p>

  <p>“Aloo, Umut Bey’le mi görüşüyorum?” Adama, “Evet,” deyince, ses aynı tonla devam etti. “Efendim, sizi Betül Bengi adına arıyorum, ben asistanıyım...”</p>

  <p>Adamın, benliğini kurduğu cümlelere yansıtmayan, kalıplarla yapılandırdığı yapmacık bir konuşması vardı. Bu yüzden süslü cümlelerinin ardında ne olduğunu çıkarmam zaman aldı: Magazin kraliçesi beni görmek istermiş. Haber buydu. “Canı cehenneme,” dedim, telefondaki sese. “Dudağımın hâlâ şiş olduğunu söyle ona.”</p>

  <p>Telefon, küfrederek kapatmamdan üç dakika sonra tekrar çaldı. Bu kez Bibi’ydi. “Öperim senin o dudağını... Evveet, nasılmış benim bebeğim bakalım?”</p>

  <p>Onu dinlerken yüzsüzlüğün sınırlarının sandığımdan çok daha geniş olduğunu kavrıyordum. “Ne istiyorsun?” dedim. Midem, günlerden sonra tekrar büzülüp açılmaya başlamıştı. “Aysel’in nerede?”</p>

  <p>“Yol verdim şırfıntıya. Haklıymışsın; herkese asılıyormuş. Zaten aramızı bozan da o domuz oldu. Durup dururken beni kışkırt...”</p>

  <p>Sözlerini kesip tekrar aynı soruyu sordum. “Ne istiyorsun?”</p>

  <p>“Çok kabasın!”</p>

  <p>Oysa iltifat etmişim gibi gülüyordu. “Burada olsaydın dudağını da patlatırdım,” dedim.</p>

  <p>“Görüşmemiz lazım,” dedi. “Hem de hemen.”</p>

  <p>Bana işleri düştü! Belki telefonu suratına kapatmalıydım, ama üstünlüğümün tadını çıkarma fikri karşı konulmazdı. “Sanal çapkınına ne oldu?” dedim, dalga geçen bir sesle.</p>

  <p>“Bırak şu sersemi! Tam bir kasabalıydı...” Sesini çocuğuna şeker verir gibi yumuşatarak devam etti: “Senin klâsın vardı; kadınlar sana bayılmıştı. Bugün öğleden sonra dört nasıl? Senden önce birileriyle çay içeceğim. Gecikirsem biraz beklersin.”</p>

  <p>“Birileri!”</p>

  <p>“Ercü ve yeni bir yöneticiyle...” Sesini eğip büktü. “Toplantıdan sonra baş başa akşam yemeği de yeriz.”</p>

  <p>“Buna Ercü ne der?” dedim.</p>

  <p>“Kuzum, sen gerçekten gazete okumuyorsun! Ercü’yle ayrılalı yıl oluyor...”</p>

  <p>Onu neden reddetmedim? Çünkü, “Olur, gelirim,” diyen ben değil, başka birisiydi. Saat dört on beşte Ortaköy’deki lüks buluşma yerine gittim. Biraz geç kalmıştım, ama nasılsa beni bekleyeceklerdi. Kapıdaki korumaya Bibi’nin adını verince önüme düşen bir adamla üst kata çıktık. Bibi, Ercü ve sert hatlı, dört köşe yüzlü bir adamla camiyi gören masada oturuyordu. Yanlarına gelince Bibi gülümseyerek yerinden doğrulup gürültülü bir şekilde yanaklarımdan öptü. Yine pantolon giymişti. Ercü sırıtmakla yetindi. Bibi, “Bu Umut, paşam,” dedi, altmışlarındaki dinç adama. “Birlikte iyi işler yapacağız.”</p>

  <p>Ercü ve paşanın elini sıkıp masaya oturdum. Ercü –o utanç veren burnuyla dik dik baktıktan sonra– böldüğüm konuşmayı tekrar başlattı. Önünde viski vardı; ötekiler kahve içiyordu. Birkaç dakika sonra moda dergisinden fırlamış kadar şık görünen şarlatanın yeni emekli olmuş paşayı şirketlerinden birisinin yönetim kuruluna katılması için ikna etmeye çalıştığı ortaya çıktı. Paşanın ‘şeref vereceği’ ve gazetenin bir yan kuruluşu olan –adını hiç duymadığım– bu şirket, hükümetçe özelleştirileceği açıklanan kârlı bir dağıtım kuruluşunu satın alacaktı. Paşa, sadece savaşçı bir kartal olduğunu, –uçmanın onu ölümlü insanlardan ayırdığına inanıyor olmalıydı– ekonomiden hiç anlamadığını söyledikçe, Ercü, yönetim kurulu üyeliğinin bir karar ve stratejik planlama yeri olduğunu, bu işi de ondan iyi kimsenin yapamayacağını tekrarlıyor, Bibi de konunun uzmanıymış gibi başını sallayıp, adama baygın baygın gülümsüyordu. Paşa, emekli olmadan önce hava kuvvetlerinin plânlama birimlerinde çalışmıştı. En azından bunu anlamıştım.</p>

  <p>Paşa, on beş dakika sonra teklifi düşüneceğini söyleyerek kalktı. Bence ikna olmuştu; hemen evet demenin pazarlıkta elini zayıflatacağını bildiğinden, razı olduğunu bildirmeden önce birkaç gün bekleyecekti. Ercü, gelecekteki yönetim kurulu üyesini geçirmek için onunla birlikte aşağıya indi. Bibi’yle masada yalnız kalmıştık Diriydi; gençleşmiş görünüyordu. “Zayıflamışsın,” dedi uzanıp yanağımı sıkarken.</p>

  <p>Midem, karnıma dokunulmuş gibi kasıldı. “Sen iyi görünüyorsun,” dedim.</p>

  <p>“Yeni bir fitness merkezi keşfettim. Hocalar çok iyi program yazıyorlar...” Hafif, ölçülü bir kahkaha attı. “Çok da yakışıklılar. Kızlar da öyle, istersen sana da bir üyelik ayarlarız...” Sonra ben sormadan atıldı: “Kadınlar seni unutamamış; tekrar çağırıyorlar.” Uzattığı sigarayı aldım. “Muhteşem bir geri dönüş projesi düşündük...” Dük! Çoğul eki... Anlaşılan planları yine başkası yapıyordu onun yerine. “Aralık gibi girebiliriz.” Rüşvet verir gibi gülümsedi. “Tabii maaşına zamla birlikte.” Elini omzuma uzattı. “Neden pardösünü çıkarmıyorsun?” “Üşüyorum,” dedim.</p>

  <p>Ercü masaya dönünce Bibi açıklamasına ara verdi. Şık sahtekâr, öfkeli görünüyordu; önündeki viskiyi bir hamlede boğazına boca etti. Bibi de benim gibi, onu görür görmez gerilmişti. Söze o başladı: “Beni neden bu işe bulaştırıyorsun?”</p>

  <p>Ercü, bardağını arkasında beklemekte olan garsona uzattıktan sonra eski sevgilisine döndü. İkisinin de bakışları, bitiremedikleri kavganın öfkesiyle parıldıyordu. “Çünkü sen bir çiçeksin. Masada hoş duruyorsun. Adam seni görünce nasıl gülümsedi, görmedin mi?”</p>

  <p>“Peki kuzum, sayın uçan kartalın bu işteki rolü ne olacak ki, sabahtan beri uğraşıyoruz?”</p>

  <p>Ercü önce dudaklarını büktü, sonra bütün budalaların en çok hoşlandığı şeyi yapmaya koyuldu; ne kadar akıllı, kurnaz olduğunu kanıtlamaya:</p>

  <p>“Bak benim kalın kafalım; bu iş magazinden farklıdır. Ortada özelleştirecek kârlı, kasasında para da olan bir kamu şirketi var. Usta olan her kimse, işte o, bu kemiksiz parayı cebine indirecek. Şimdi bizim, bize, yani holdinge borçlu bir şirketimiz var. Buna A şirketi diyelim. A şirketi, dost bankalardan kredi alarak, devletin şirketini satın alacak; buna da B diyelim; sonra iki şirket birleşecek...”</p>

  <p>Ercü, konuşmasının burasında durdu. Önce bana, ardından Bibi’ye baktı. Soruyu yine magazin kraliçesi sordu. “Eee, bunda ne var ki? A artı B, AB şirketi oldu.”</p>

  <p>“Aynen öyle, ama B şirketinin kârının en az yarısı –birleşmeselerdi– vergi olarak nereye gidecekti? Tabii devlete! Ya şimdi?” Cevabı yine kendisi verdi: “Bizim, yani senin de yönetim kurulu üyesi olduğun batak A şirketinin borçlarının ödenmesinde kaynak olarak kullanılacak. Şimdi işin püf noktasına geliyoruz...” Biraz bekleyip planın can alıcı noktasını iftiharla açıkladı: “Peki, bu zavallı A şirketi kime borçlu? Yine bize; holdinge...” Yüzü aydınlanmıştı. Belki içkisine kavuştuğundan, belki de kurnazlığıyla iftihar ettiğinden... “Özetle, para devlete vergi olarak gitmeyecek, bizim cebimize girecek. İşte fark bu.” Belki karşısında başkası olsaydı bu açıklamayla yetinirdi, ama Ercü, Bibi’yi küçümseyerek süzdükten sonra devam etti: “Ama özelleştirme ihalesine kabul edilmek için A şirketinin yönetim kuruluna kimsenin itiraz edemeyeceği isimler gerekli...”</p>

  <p>Bibi, “Vay be,” dedi. “Az buz sahtekâr değilsin sen.”</p>

  <p>“Yanlış! Sahtekâr değil, yaratıcı... İkisinin arasındaki fark sandığın kadar büyük değil, kuş beyinlim.”</p>

  <p>Midemin üstüne kıvrılmamak için zor tuttum kendimi. Bibi, bir volkan gibi kıpırdanan bulantımı daha da arttıran bir sesle sözü Ercü’den aldı. “Desene bütün hafta bir vazoda oturup, durmadan gülümseyeceğim?”</p>

  <p>“Yarın da eski bir bakanla yemek yiyeceğiz...”</p>

  <p>Bu kez ben güldüm. Ercü, birden susup bana döndü. Yüzündeki küçümsemeye öfkesi de katılmıştı. Bana bakıyordu, ama söyledikleri Bibi’ye yönelikti. “Bu korkuluk kılıklı herifi neden buraya çağırdın? Ne söyleyeceksen söyle de arabasını çekip gitsin. Az sonra güven oylaması var; televizyondan izleyeceğim.”</p>

  <p>“Bir yere gitmiyor,” dedi Bibi. “Biz burada konuşacağız ve işimiz bitince de birlikte yemek yiyeceğiz. Sen nereye gidersen git.”</p>

  <p>Bibi, bir taşla birkaç kuş ürkütüyordu. Akıllı kadın! Midemden kopup gelen bir yumruk üç kez enseme vurdu; magma kaynamaya başladı... Ama ben gülümsemeye devam ettim. Bu Ercü’yü iyice sinirlendirdi. Parmaklarının arasında çevirdiği altın çakmağını sert bir hareketle masaya vurdu. “Ne gülüyorsun lan!”</p>

  <p>“Birazdan olacaklara,” dedim.</p>

  <p>“Ne olacakmış?”</p>

  <p>Volkan, derinlerdeki patlamalarla art arta sarsılınca başım, ardından göğsüm sarsıntıya uyarak öne geri hareket etmeye başladı. Magmadan kopup, yemek boruma tırmanan kızgın lavları hissediyordum; akkorları da. “Ne zamandır bebek ağlaması duymadın?” dedim, iri buruna.</p>

  <p>Soru Ercü’yü şaşırttı. Yardım ister gibi Bibi’ye dönünce ben de onu izledim. Bibi’nin de aklı karışmıştı; elde ettiği üstünlüğün kaybolacağından korkarak atıldı. Çenesi yine irileşmişti. “Ne bileyim ben,” dedi Ercü’ye. “Garip biri olduğunu sana söylemiştim...”</p>

  <p>Bibi, belki ne kadar garip olduğumu da söyleyecekti, ama fırsat bulamadı: Tokat, yeşil bir çamur gibi ağzımdan fırlayıp önce ona çarptı. Vazodaki bakımlı, süs çiçeği kızgın lavların arasında kavrularak yere düştükten sonra Ercü’ye döndüm. Donup kalmıştı; kıpırdayamıyor, yılan görmüş, yazgısına razı bir fare gibi titriyordu. Yerimden doğrularak üzerine eğildim. Sonsuz bir hareketsizliğin içinde canlı olduğunu ele veren tek uzvu, korkuyla açılmış gözleriydi. Bibi, sonunda ilk çığlığını atarken içimdeki öfkeli solucan akkordan bir sıvının içinde, boğazımdan Ercü’nün burnuna doğru akmaya başladı. Onu hadım edecektim.</p>

  <p>İçim boşalırken hazzın örtüsü aralanmışçasına büyük bir rahatlama duydum. Buraya bunun için gelmiştim. O acıklı ninniyi onlar da duyuyor muydu? Bir ara birkaç adım gerileyip ikisini de süzdüm. Bibi, birkaç çığlıktan sonra dilsizleşmişti. Gözleriyle karşılaşınca onu dehşete düşüren şeyin Ercü’nün görüntüsü olduğunu anladım: Kendi başına neler geldiğini böyle kavramış olmalıydı. Ona baktıkça birçok şey bir arada aklıma geliyordu. Yatağında kabaran pişmanlıklar, güçsüz nefretim ve utanç verici teslimiyetim: Dönekliği yeğleyerek başka bir türün büyüsüne kapılmış, vicdansızlığı seçmiştim.</p>

  <p>Hepsinden kurtulacaktım. Bibi, yüzümdeki rahatlamayı, bedenimin gevşediğini fark ediyor muydu? Soruları ve Bibi’yi bırakıp Ercü’ye döndüm. Az sonra lavın içinde donup, taşlaşacaktı. Pantolonu da ıslanmıştı. Sadece kendine ait kıldığı o sefil hayatı, midemdeki öfkenin ateşiyle ayaklarımın dibinde kavrulup buharlaşıyordu.</p>

  <p>Ercü’nün burnuna, yüzüne, üstüne tekrar kustum, sonra geriye dönerek aşağıya indim. Kimse beni durdurmak için yolumu kesmedi.</p>

  <p>Sokağa çıkınca bir an sevinçle titredim. V’nin varlığını hissediyordum. Adımlarımı yavaşlattım. Yanılmıştım; ne o ne de sesim! İkisi de Nihan gibi kaybolmuştu.</p>
</body>
</html>
