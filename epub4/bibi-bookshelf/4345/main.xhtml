<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body><a id="caption1"></a>
<h1><a id="bookmark0"></a><span style="font-weight:bold;">KAPI</span></h1>
<p>Kuş, bitki, böcek...</p>
<p>«Üçü de! Ak Tanrım; bildin mi Ak Tanrım, üçü de!»</p>
<p>Yalınayak; çatlak tabanlarının altında toprağın köz ateş yandığının farkında bile değildi. Keçi kılından maşlahı ter bedenini dahyormuş, harmaniyesi ağustos alevini daha bir harmanlayıp ter bedeninde savuruyormuş, umursamıyordu. Diz çöktü: düşer gibi, kuşun, bitkinin, böceğin ölmeden önceki halsiz, sıcakta yanıp kavrulmuş düşüşü gibi. Keçi kılından maşlahı toprağın fırınında, dizlerini dikenledi galiba. Diz çöktüğü anda, sıcağı emmekten sağırlaşmış toprak, sıcağı körüklemekten usanmış hava, sıcağı tabakalamaktan bunalmış gökyüzü susuverdi yahut eski suskunluğunda depreşti. Belki de, hepsi birden diz çöktü toprak, hava, gökyüzü, su, zaten yoktu. Bir yerlerde, yüzyılların ötesinde bütün topraklar ölmüş, yine bir yerlerde yüzyılların daha bu yanında bütün gökyüzü ölüm döşeğine düşmüştü, can çekişiyordu, sessizce, medetsiz.</p>
<p>«Ölmüş! Aklı Tanrım gördün mü üçü de ölmüş!»</p>
<p>Gülüyor muydu, ağlıyor sızlıyor muydu, yoksa bir yürek, kendi yüreği yerinden fırlamış, toprağın, havanın, göğün sıcağında yersiz yurtsuz bir sallantıda dövünüyor muydu bilemedi. Belki de haykırıyordu: «Tanrım! Ak Tanrım. Aklı Tanrım; sen, eziyeti bilirken, sen ölümü bilirken. Üçü de. Daha kim bilir nerelerde, daha kim bilir nice bir üç kuş, beş bitki, on böcek Tanrım, böyle üçü bir yerde, yan yana nasıl ölür, ölümü bilmez gibi, eziyeti, çivi yaralarını, kansız akan kanları bilmez gibi Ak Tanrım...»</p>
<p>Haykırdığını sanıyordu sessizlikte, körleşmiş sıcakta haykırışının eridiğini görüyordu ve aynı zamanda gözsü güzel dağların gölgelice kaba ağaçlarının diplerinden bir zamanlar büngüldeklenen suların kaçıkaçıverdiğini, ağbaba yüzlü bulutların pamuğumsu neminin mantar olup kavrulduğunu, sonra suyun ve nemin bu nemrut, bu acımasız; bu yıldan yıla daha bir köpek toprağın canavar karnına, canavar karnın en derinliğine, derinliklerin oyuklarına, mağaralarına çekili çekiliverdiğini duyuyordu. Su, haykırışını da alıp götürüyordu; toprak yutuyordu. Su, tıpkı haykırış gibi toprağın karnında, en derininde, gıcırdıyordu,</p>
<p>«Golgotha tepesine çıkarken, hem de yalnızken, yalnızlığın ne demek olduğunu bir bir görürken Aklı Tanrım; haç, omuzlarına omuzlarına oturmuşken, ak derin daha şimdiden kanken, bu sıcağı duydun, susuzluğu Tanrım. Bu kuş, bu bitki, bu böcek, en az senin kadar günahsız. Ya insanlar? İnsanlar Tanrım?»</p>
<p>Bu sefer haykırmıştı gerçekten. Haykırışını da duydu. Hatta haykırışının, sıcağı henüz donmamış gökyüzünün camına çarpıp yapıştığını da gördü; haykırışının, göğün camında parçalandığını. Yine yüzyılların ötesinde bir yerde tertemiz, merhametli, güzeli ağca bir gökyüzü, insanları ve bütün canlıları, cansızını ayırt etmeden sarıverdi. Gökyüzü, insanların derdini anladı yüzyılların ötesinden bir yerden.</p>
<p>Elini uzattı; kuşa. Bu kuşu tanıyordu. Binlerce, yüz binlerce kuşun içinden ayrıcalığı olan bir kuştu. Baharda gelmişti, kanadı kırılmıştı, kırlangıçtı. Yüzlerce, binlerce kırlangıç gibi, kanadı kırılmadan önce dünyayı, hayatı, ölümü umursamadan, ölümü ok hızından vura vura bir güzel yaşamayı uçurmuştu. Güneşi uçurmuştu, pırıl pırıl gök maviliğini, gölgede serin, gün ışığında kuş gözünden saf suları uçurmuştu. Gelip manastırın saçağına, taş duvarın oyuğuna yuvalanmıştı; yavrulamıştı, yavrularını uçurmuştu, yavrular yeni bir güneş tomurcuğuydu, yeni bir su damlası, taze, nemli, insan yüreğinde ısınmış toprak yumaklarıydı. Bir gün yavrular gitti, bütün kırlangıçlar gitti. Bu kaldı; uçamadı. Kanadı kırıktı, pat dedi, düştü yere. Aldı, kanadını sardı, besledi, Kırlangıç manastırın oldu. Şimdi ölüydü! Güneş karasında, güneşten kopup düşmüş, hayat ama ölü!</p>
<p>Kırlangıca varamadı eli, kasılıp kaldı; zaten kurumuş dal budağına benzerdi; zayıf kemiği deriden farksız, kırılmağa hazır bir el, titremeğe başladı bitkiye doğru.</p>
<p>Bu bitkiyi de tanıyordu. Martın bahara dönüşünde, karlar daha yerdeyken, toprak alacalıyken, toprak böyle köpek değilken, manastırın taş duvarının bittiği yerde kar soğuğundan mı neden gayri bilinmez ama belli bir korkuyla sarımsı, yeşili korkmuş bir uçukta süngülenmişti. Toprağı usulca yırtınıştı. O kadar sessizdi ki; dünyayı, toprağın bu yanındaki hayatı, güneş alacasını rahatsız etmekten o kadar çekiniyordu ki... İlkin fark edememişti bile, hatta çıplak ayağını basıp geçecekti neredeyse, basacağı sırada gördü. Sanki gülüyordu filiz; utanmış ama yapmacıksız gülümsüyordu. Nisan başında gelişmiş, nisan ortalarında iyice filizlenmişti. Mayısı koyu yeşil yapraklarıyla kucakladı. Nedense çiçek açmadı. Hazirana doğru palazlanmıştı. Temmuzda kubardı. Bütün temmuza meydan okudu. Ağustosun on dördüydü şimdi; öldü. Daha dün, önceki gün, ondan da önceki günü sararmamıştı bile. Bir avuç su bulsa yarısını bitkiye veriyordu halbuki. Toprak köpekleşiyordu, evet köpekleşiyordu.</p>
<p>Ya bu böcek? Hayır, böceği tanımıyordu. Milyonlarca böceğin içinde herhangi biri. Çok uzaklarda; şehre, o gururlu Klermont'a doğru bir köpek havladı. Sanki toprak havladı, gökyüzü. O kadar yalnızdı. Tanrı'yı duymasa, yüreğinde Tanrı'nın küçülmüş bir tıpırtıyla tıp tıp attığını bilmese dağlaşan yalnızlığın yükünde ezilirdi, korkardı. Havlayan gökyüzüne sussun diye baktı, gözleri sıcaktan yandı, köz ateşten kamaştı. Ne havlayan gökyüzü susacaktı ne kıpırdayan toprak! Hatta sıcak, daha bir ölümüne alevlenip gürleyecekti.</p>
<p>Kalktı, manastırdan medet umdu sanki. Bomboştu, kimseler olmadığını biliyordu. Bir an, az önce kamaşıp yanan gözlerinde, manastır, ağustos sıcağının köpek yüzlü alevlerinde ezilip büküldü, görünmez oldu. İsa; aklı, ak derili boyun büküklüğüyle alevlere üflemese manastır belki de yerine gelmeyebilecekti.</p>
<p>Nefes alamıyordu.</p>
<p>Bir kuş, bir bitki, bir böcek! Üçü de ölmüştü; burada, Klermont şehrinin gururuna yakın bu gurursuz manastırda, yarı ömrünü verdiği kendi manastırında ölmüştü. «Hayır benim değil, benim değil, benim değil bu manastır. Benim manastırım Tanrı'nın, İsamın. Benim manastırım eziyeti bilen İsamın olacak, kıskanmayı bilmeyen, gülen, seven, acıyan... Tanrım, uzak mı o kadar? Ellerimle yapacağım, şu zayıf, hemen kırılacak gibi kurumuş kemiği kalmış ellerimle, tırnaklarımla perçinleyeceğim, dişlerimle taşlarını tutturacağım Tanrım; sevecek benim manastırım sevdirecek, acıyacak! Rahipleri ruhani meclislerde katılaşmayacak, keşişleri papayı Tanrılaştırmayacak. Güç ver bana!»</p>
<p>Gözlerini yumdu; nemlenmişti, hemen kurudu, daha bir acılı yandı; sanki tuz sürüldü gözlerine, inceden.</p>
<p>Bir kuş, bir bitki, bir böcek. Üçü de ölmüştü. Daha ötelerde daha, daha, daha ötelerde kuştan, bitkiden, böcekten de canlı, insanların öldüğü söyleniyordu, öldürüldüğü. Nihayet düşünebildi; deminden beri, bu ölü sıcağında korkup yanaşamadığı, düşünmekten bucak bucak kaçtığı şeyi düşündü: «Doğru mu ki Tanrım! Bu Türkler deli mi? Bu Türkler insan değil mi? Hani o Attila, Roma'ya gelmişti; mukaddes papa hazretleri başının üstünde senin meleklerinle Attila'ya diz çöktürmüştü, Hıristiyanlara kılıç çekmeyeceklerdi? Hani tövbe etmişlerdi diz çöküp, hani biz ettik sen etme demişlerdi. Tanrım, sağırlaştın mı yoksa sen de mi Türkleştin!» Burkuldu yüreği: «Türkler, senin ordunmuş doğru mu?» diye mırıldandı. Bunalıyordu, boğulacak gibiydi. Kelimeler; tükürüğü kurumuş ağzında yapışıp zamklaşıyordu. Nerdeyse kuşun, bitkinin, böceğin yanına uzanıverecekti, ölüden farksız.</p>
<p>Ama birden bir güç geldi yüreğinden, kendi de bilemedi nasıl oldu, uçtu, maşlahı, harmaniyesi kanat kanat oldu. Manastıra girdiğinde, kanadı kırık kırlangıç sandı kendisini. Ter bedeni soğudu, keçi kılından maşlahı bedeninde soğuk soğuk pütürlendi. Manastırda binlerce, binlerce, binlerce manastır; binlerce, binlerce, binlerce yılların uzağından yakınından, ötesinden berisinden aydınlandı. O binlerce, binlerce, binlerce manastırlarda binlerce keşiş, rahip, çömez, papaz sakin, başı eğik gözleri uyku sürmesinde yarı kapanık niyazlarda gezindi. Tanrı, bu manastırdan o manastıra, oradan kiliselere, katedrallere, oradan sinagoglara, havralara, camilere, mescitlere, tapınaklara, adak yerlerine gidip geldi. Budist tapınaklarını, mecusi ateşgedelerini dolaştı. Sonra daraldı bütün tapınaklar, ufaldı, küçüldü, bir tek oldu. Bu manastır bomboştu. Taş duvar; odacıklar, dehlizler, çilehaneler, perhiz gözcükleri. Dışarıdan, dışarıdaki ağustos cehenneminden daha fırın. Taş duvarın yanmış, kızdırılmış fırın. Birden bu manastır bütün dünyanın azgın alevlerini kusan bütün fırınları oldu. Sonra yine daraldı, yine küçüldü, yine bir tek oldu. Soğudu yine bomboş. «Ruhani meclis!» diye mırıldandı. Dişleri çarpıyordu birbirine; ağustos cehenneminde bir zemheri soğuğu iliklerini sıyırdı: «Gururlu Klermont şehrinin tepeden bakan ruhani meclisi. Mukaddes Pasa hazretleri ikinci Urben. Beyaz eşekli. Yoksa beyaz katır mıydı? Tanrım, sen Golgotha Tepesine haçını taşırken neden Urben kadar mağrur değildin? Çiviler etine etine saplanırken? Urben savaş istiyor savaş; ölüm istiyor, senin vekilin, bildin mi?» Büyük haçın önüne gelip eğildi. «Neden beni de çağırdılar? Gitmedim.» dedi; «Sebebini sen biliyorsun. Sev dedin; ben yıkmağa gelmedim tamamlamağa geldim dedin. Sevmek, tamamlamakla olur demek istedin, ben de bunu istiyorum; Türkler yıkıyorsa seni bilmediklerinden, sevmeği bilmediklerinden. Öyleyse Türklere sevmeği öğretelim ya İsa! Türklere yıkmağı değil tamamlamağı.»</p>
<p>Sesini daha da yavaşlattı. Zaten boğazı kupkuruydu. Yanıyordu, sesi zor duyulur oldu: «Urben'in niyeti ölüm, kan, yokluk; Urben Türkleri öldürmek için, bağışla beni ak İsam, Urben. Türkleri, bana öyle geliyor ki keyif için öldürmek istiyor. Yoksa; Bizans, biliyorsun. Bizans başka inanır Urben başka. Seni Bizans başka bilir Urben başka. Ben yokum bu işte ya İsa, öldürmede yokum. Sen varsan, işaretini gönder, ona göre düşüneyim. Biliyorsun ben kendi manastırımı kurmağı düşünürüm hep, senin için, sevmek, hep sevmek. Türkleri de; Türkler de insan, bilmiyorlarsa sevmeği öğretelim. Kızmadın ya bana ya İsa? Kızdın mı yoksa?» Sustu. Bekledi. Haç odunsu. İsa öyle mahzun, boynu bükük; İsa güzel, sev! der gibi.</p>
<p>Matta'dan «Bu benim oğlumdur!» bölümünü okumağa başladı. İsa güldü mü ne? Mahzun, mütevekkil güldü herhal. Daha okudu, bir daha. «Bu benim oğlumdur.» derken İsa süzülüyordu, çarmıhı uçuruyordu, çarmıh İsa'yı. Haç, odunsuluktan sıyrılıyordu, yumuşak.</p>
<p>Dışarıda korkunç bir vaveyla başladı; döğünmeden beter. Gök yere düştü sanılır.</p>
<p>İsa'ya söyleyecekleri bitmemişti halbuki. İsa söyleyeceklerini zaten biliyordu ya yine de söylemesi gerekti. Söylemezse, hatta bağıra bağıra, şu boş manastırın duvarlarını birinden ötekine bağırtarak İsa'ya derdini dökmezse yüreğinin başından göbeğine doğru sarkıp şişen, uzun kırçıl sakalından daha kırçıl bir doluluğu, şu dışarıdaki ve içerdeki, şu ağustos sıcağının kıl yumaklar halindeki doluluğunu boşaltamayacaktı. «Sen dedin ki ya İsa.» diye başlıyordu, dışarıdaki vaveyla büsbütün arttı.</p>
<p>Yüreğinin başından göbeğine doğru sarkan doluluğu; o kuşu, o böceği, Türkleri, Urben'i, ağustosun ölüm sinmiş sıcağını boşaltamadı. Kapıya çıkmak zorunda kalmıştı.</p>
<p>Manastırın önünden, az öteden Klermont'a giden yolda dövünen İlâhi mi, küfür mü, şarkı mı ne olduğu ilkten hemen anlaşılamayan bir ezgiyi karma karışık çığrışan çoğu çul çaput içinde bir döküntü yaklaşıyordu. Kadınları, çocukları, fark etti; ne kadınlar kadına, ne çocuklar çocuğa benziyordu. Sarısı kızgın bir güneş yolun tozunu hepsine aynı ölçüde bulamıştı; apak toz, sarısı kızgın güneş, ağustosun on dördü. Önce, gelen insan döküntülerini pek yadırgamadı; aşağıda Monferrand'a doğru uzanıp giden Godefroy dö Buyyon'un köylülerinde çiftçilerin hemen hepsi böyleydi; böyle yarı çıplak, böyle döküntü. Üstelik karnı hiç doymayan günün yarısında aç, öte yarısında bitli. Godefrov dö Buyyon'un zengin koşumlu atları, kendini beğenmiş gıdığı, yeşile doymayan gözleri nasılsa, köylüklerindeki çiftçi azaplarının ademelması fırlamış çöp boyunları, ısıtmadan şişmiş karınları, dolaması yıllar yılı yırtık bacaklarının morluğu, kabarmış urgan damarları aksine öyle belirli, öyle göze batıcı; öyle bilinip alışılan zenginlik yahut yoksulluk işaretleriydi. On dört ağustos oldu mu aşağıdan, Monferrand'dan Klermont'a doğru kopup gelirlerdi; buna hiç kimse, hiç kimse, hiç kimse engel olamazdı. Efendileri Godefroy dö Buyyon'un belki de bütün bir yıl tek sustuğu, atını sürüp üstlerine üstlerine ezmediği, tek kamçı şaklatmadığı küfür etmediği gün on dört ağustos günüydü; garip, korkulu bir saygı duyduğu. Köylüsünden tek korktuğu gün. On üç ağustos sabahı çıkıp Paris'e gider, on yedisinde dönerdi; bu beş günlük hürriyetin ilk gününü azaplar yadırgadığı için hareketsiz, kuşkulu tembel yaşardı. Tarlalar, dere boyu, dişbudak ağaçlarının altı üstü, sazlığın batağı cırcır böcekleri ile kurbağalara kalırdı. İkinci günü on dört ağustosta, büyük döküntüler Klermont yoluna dizilirdi: dövünmeler, çığlıklar, toz, duman. On beş ağustos yortusuna, Mukaddes Meryem'in göğe ağmasına ulaşmak için onca yolu arşınlarlardı.</p>
<p>Bu seferkiler onlardan değildi; daha döküntü, daha çul çaput yığını; hem dövünüp yakınmaları da farklı. Yaklaştıkları zaman daha iyi anladı. Bu çul çaput döküntüsünde kımıldayan insanlar uzakları, çok uzun yolları da sürüklüyordu sanki büyük bir korkuyu. Kaçıyorlar yahut bir yere sığınmağa gidiyorlardı. İçlerindeki kadınlardan biri, «Tövbe Rabbim, günaha giriyorum» diye mırıldandı; sakindi. Kadını, gözlerinden kovmak ister gibi çevirdi başını. Manastırın önünde duruveren çul çaput yığınının en önündeki uzun sırım boylu adama baktı. Adamın yüzü, az önce günaha girmekten korktuğu kadına benzeyiverdi, Bütün o çul çaput yığını, çoluğu çocuğuyla bütün o döküntü insanlar önce tek tek sonra birden, hep birden o kadın oldular. O kadın gibi baktılar. Bir omzundan entarisi yırtılıp kaymış, yarı göğsü açık, eteğinin bir yanı boydan boya sökük, terli; yapışmış entari bir yanına. Ağustos güneşi cehennemden kaçmış bir kadın olup gökle yerin arasını doldurmuş.</p>
<p>Hepsi birden sustular. Oturdular, çömeldiler, yığıldılar.</p>
<p>Kadın ayakta kaldı. Ya ağustos günü yüzyılların sıcağını toplayıp savurdu yeryüzüne yahut da kadının gözlerinde görünmeyen alevler vardı. Terlediğini hissetti; bunca yıldır keşişti, bunca yıllık perhizden, çileden, akla gelmedik eziyetlerden geçmişti; bu teri bilmemişti.</p>
<p>Kadın kendine doğru yürüyordu. Yorgun, halsiz ama dal fidan; ama sıcak vurmuş körpe sürgünler misali dökülmüş gibi. Kadın geldi, tam önünde durdu; gözleri yangın ateşinden harlıydı, bakamıyordu ama öyle olduğunu biliyordu. Çok yakınındaydı, tenini yalıyordu; o şimdiyece hiç bilmediği terleri.</p>
<p>«Peder» diye fısıldadı. Sanki yaşanmamış bir çağın serin, gizli mağaralarda yüzyıllardır dinlenmiş ak mavilerle pırıltılı suları ağustos güneşine döküldü : «Peder Piyer Ermit bizi takdis et, ne olur, esirgeme.»</p>
<p>Kadın uzunca boyluydu, hiç değilse kendine göre uzunca boylu; çıplak ayaklarında yarım at kılı sandallarına takıldı gözleri ancak. Kadının ayak parmakları tozluydu ama diriydi, gençti, kadındı. «Piyer Ermit değil misiniz yoksa?»</p>
<p>«Benim.» diyebildi. Ağustos sıcağının bütün şeytanları birer kadın parmağı olup kıpırdanmağa başlamışlardı.</p>
<p>«Sîzseniz? Sizin için gelenleri geri çevirmeyin Peder Piyer Ermit; önce size gelenleri...» «Ben yoksul bir keşişim ben, benim size ne yardımım dokunabilir ki?» «Çok. Önce bizi takdis edin, bizi dinleyin, manastırda bir iki gün kalalım.» «Manastırda kalınmaz, bilirsiniz. Üstelik kadınsınız.» «Kadın olmak günah mıdır muhterem Peder?» «Onu demek istemedim kızım.»</p>
<p>Sesi çatlak çıkmıştı Piyer Ermit'in, boğazına takılıp kalmıştı ama kendini de toparlamıştı. Manastır, sırtındaki keçi kılından urba, keşişliği ağır basmıştı. Yine de kadına «Kızım.» demenin hüznüyle kıvrandı. «Bizim manastırlar kadınlar için değildir, bilirsin.»</p>
<p>Kadının gözlerine de bakabildi; keşişliği gittikçe güç buluyordu. Kadının gözlerindeki ağustos alevlerini daha arz yakıcı buldu; hatta soğumuş. «Manastırlar da kadınlar için yapılmamıştır, şimdi boş olduğuna bakma, yarından sonra bütün keşişler gelir.» Gülümsemeğe gayret etti. «Yanlış gelmiş olabilirsiniz evlâdım; kadınlar manastırı Klermont'a girerken sola sapan yoldadır.» Kadının gözleri, yüzü, alnı ayrı ayrı yorulup dağıldı; günlerdir yürümüş, sıcağın susuzluğunu, yolun tozunu taşıyamaz hale gelmişlerdi. Piyer l'Ermit yorgunluğu da yüklenen umutsuzluğun bir kadın yüzünde bu kadar sessizce güzelleşebileceğini ummamıştı. Saf, duru, çocuksu. Hepsinin altında kötülüksüz bir kadın yüzü hâlâ umutlu, yalvarıyordu.</p>
<p>Bir kuş, bir bitki, bir böcek. Şimdi de bir kadın. Kadın canlı üstelik, yorgunluğuna rağmen canlılığı güzel.</p>
<p>Keşişliği yine düştü üstünden usulca, çilede, perhizde, riyazette geçen, taş duvar manastırın taşından ayrılması imkânsız otuz yıl depreşti: «Adımı biliyorsunuz? Nerden?»</p>
<p>Kadın, yorgunluğunu da sırtlayan umutsuzluğun iç çekişinde: «Önemi yok peder Piyer l'Ermit» dedi. Sesi, genzinde kısılmıştı; gözlerinde ağustos alevleri yeniden fırınlanmıştı. «Bizim çalacak başka bir kapımız daha var. O da açılmazsa üçüncü kapıyı çalmayacağız!»</p>
<p>Sanki az önceki kadın değildi; yorgun argın yolları sürükleyip getirmemişti, Piyer l'Ermit'ten medet ummuyordu. Soylu bir atın huysuzluğuyla silkinip geri döndü. Yolun kıyısına yığılıp kalmış çul çaput yığınına: «Kalkın!» diye bağırdı. «Bize söylenen Piyer l'Ermit değil bu, kim olduğunu bilmeyen biri, yürüyün!»</p>
<p>Sesi de soylu atların huysuz kişnemesindeydi ama Piyer l'Ermit hıçkırığa benzetti, garip bir hıçkırığa. Düşlerde keçeleşmiş, ıslak, bırakıp gidemeyen, gücüne güvenemeyen... Bir de, Piyer l'Ermit bu düşsü hıçkırığın kendinden koptuğunu sandı, canı yanmıştı.</p>
<p>Çul çaput yığınının başında gelen uzun sırım boylu, gözleri uzaktan da cinli bakan, avurdu avurduna çökmüş adam ötekilerden daha geç kalktı; yanına yaklaşan kadına, hiç de beklenmeyen bir umutsuzlukla baktı, yavaşça sıyrılıp Piyer l'Ermit'e gelmeğe yeltendi. Kadın, adamın kolunu hırsla tüttü: «Hayır baba, bu keşiş Piyer l'Ermit değil, taş bu taş! Kendini keşiş sanıyor, Piyer l'Ermit sanıyor.» Ağlayacaktı herhalde; yutkundu sadece. Sesi öylesine halsiz çıktı ki Piyer l'Ermit zor duydu: «Yanılmışız!»</p>
<p>Adam, beceremeye beceremeye direndi: «Hristiyano, kızım. Hiç değilse bizim ikimizin bu manastıra sığınmamız gerek.» Geldikleri yana doğru dönüp bakmıştı; cinli bakışları ne kadar açılabilirse o kadar açılmıştı. Çok belli bir korkuyla : «Biliyorsun Hristiyano» dedi; «Hiç değilse bizim... Ardımızdan kovalayanı düşün...» Hristiyano da bir ara geldikleri yana baktı: «Klermont'a baba, mukaddes papaya gidelim, henüz gerilerde o, bize yetişemez.»</p>
<p>«Yetişir Hristiyano. Bilmez gibi konuşma, çocuk olma!»</p>
<p>Piyer l'Ermit içinden hep, kendi de farkında olmadan «Hristiyano.» diye tekrarlıyordu. Bir taş heykel, çıplak ayaklarından, erimiş çıplak ayaklarından sanki kızgın toprağa yapışmıştı, canlanmak istiyordu. Bakmak, konuşmak, yürümek, «Hristiyano» demek istiyordu. Çıplak ayaklarını topraktan koparamıyordu. Gözlerini yumabildi ancak, ama göğüs boşluğundaki «Hristiyano» sayıklaması susmadı.</p>
<p>Gözlerini açtığı zaman uzun sırım boylu adam, Piyer l'Ermit'in tam önüne gelmişti. Cinli bakışları o kadar yumuşamıştı ki bu yumuşaklığa bakıp kalmamak mümkün değildi. Piyer l'Ermit'e «Peder» dedi; «Muhterem Peder bizi anlamağa çalış, sana muhtacız; bizi ancak senin kurtaracağını söylediler, yalvarırım bizi geri çevirme, seni deyip geldik kapına.» Belki diz çöküp Piyer l'Ermit'in çıplak ayaklarına kapanacaktı, cinli bakışları öylesine ağdalaşmıştı. Fakat Hristiyano buna fırsat vermedi. Öfke yüzünde al al olmuştu; gözleri burçak karasında kabarmış, dal fidan boyu yanı sökülmüş entarisinden taşacak gibi, geldi, babasını kolundan çekti: «Ölümse ölüm baba; nerde olsa gelir bizi bulur. Bu manastır İsa'nın değil, yürü; bu adam da İsa'dan habersiz.»</p>
<p>«Hristiyano, kızım. Bizi değil; bizi gönderenleri düşün. Ölecekler!»</p>
<p>«Gidelim baba; papayı deneyelim.» Babasını çekerken Hristiyano'nun entarisinin koltuk altı da yırtılmıştı. Beyaz, terli, öfkeli bir kadın teni fışkırdı Piyer l'Ermit'in gözlerine, buğulandı; bir yanağını çukurlaştıran, ama dayanılmaz bir güzellikle çukurlaştıran öfkesini gözlerine vererek Piyer l'Ermit'i bir daha süzdü. «Yazık!» dedi «Yazık size umut bağlayan Hıristiyanlara. Tanrı neden Türkleri kudurtuyor, seni görünce anladım..»</p>
<p>Piyer l'Ermit'in o taş heykelliğine yüz binlerce arı konup kalktı, iğnesini batırıp çıkardı, taş heykeli canlandırdı. Fakat Hristiyano, babasını da çekip götürmüş, beraberinde getirdiği çul çaput yığınının başına geçmiş, «Tanrım, bizi gözet.» İlâhisini inleyerek yürüyük gitmişti. Koşmak istedi Piyer l'Ermit; «Durun! Gitmeyin! Kalın burada!» diye bağırmak istedi. İlâhi, oğul veren arıların vızıltısıyla bütün ağustos sıcağını sarıp inildiyordu, çul çaput yığıntısı yolun tozlarını savuruyordu; en önde Hristiyano dimdikti, dal fidan boyu entarisine sığmıyordu. Ötekilerin sesini bastıran, iki mısrada bir göğü delip yırtacakmış gibi yükselen çığlığı Piyer l'Ermit'in kulaklarına bir bıçak ağzı ısırmasında doluyordu. Piyer L'Ermit ne koşabildi ne de bağırabildi. En çok Hristiyano'nun ardından bakakaldı. Kuşu, bitkiyi, böceği bir kere daha hatırladı, daha çok kuşu, kırlangıcı. Sanki sırtına kara bir dünyanın yükünü yüklemişti, sıyrılıp kaçmak istiyordu, kaypak uçuyordu; az önce, «Bizi takdis et.» derken baştan aşağı günahtı, daha sonra dünyanın bütün günahlarını savunmak için öfkelenmiş gibiydi. Şimdi, «Tanrım bizi gözet» İlâhisinin çığlıklarıyla arınmış bir suyu andırıyordu, ötekilerin yerde kalmış boynu bükük umutlarını uçurmak, göğe götürmek için çırpınıyordu. Hristiyano'nun çığlıkları şeye de benziyordu : «Tövbe, bin kere tövbe, neler düşündüm ya İsa...»</p>
<p>Ama yine de Hristiyano'nun dönüp bakmasını, «Ya gel, ya çağır» dercesine bakmasını istedi. Dönüp bakan sadece uzun sırım boylu adam oldu; Piyer l'Ermit, onun da neden dönüp bakmış olabileceğini düşünmedi bile. Niçin olduğunu bilmeden manastıra girdi. Yeryüzünde yaşamadığını hissediyordu. Perhiz günlerinin güveni de yoktu içinde; çilehanede yaşadığı günlerin, riyazet gecelerinin düşlü, barsamh buğularını görüyordu. Buğular kadınsı, buğular Hristiyano. Kaçıyor, soyunuyor, giyiniyor. Hristiyano buğularda çatlıyor. Sonra korkunç Türkler. Kılıçlar, kargılar, baltalar. Hepsi kanlı, kan içinde; kan Hristiyano'ya doğru, İsa kaba bir haçta boynu bükük. Olana bitene umursamadan bakıyor, belki olana bitene gözlerini yummuş... «Göster işaretini dedim ya İsa, yolumu çiz dedim. Ben neyim, ne yapmak niyetindesin beni? Hristiyano işaretin olamaz değil mi? Öyleyse niçin çıktı karşıma, beni mi denemek istedin? Denemek istediysen gördün işte, yenildim, zayıfım, şeytan kadın olup gelse karşıma dayanamayacağım, öyleyse nasıl çıkar da insanların karşısına onların bana inanmasını isterim, benim sözlerime inanmasını isterim. Ben Türklerin canavar olduğuna inanmış değilim ki, Mukaddes Papa Urben böyle dedi diye inanamam ki. Görüyorsun, papadan da şüphe eden bir keşişim ben. Yerim burası olmamalı biliyorum ama sen sev dedin. Sana inanıyorum. O şövalye döküntüsü Çulsuz Gotiye'ye de inanmıyorum, maksadı şan şöhret kazanmak, Türklerin zenginliğini soyup servete konmak; halkı bunlar için kandıramam ya İsa, kandıramam, kandıramam. Aç bu halk, üstelik kuraklık canlarına tak dedi; kim şöyle derinden, acılarından, ıstıraplarından, yüreğinden kopa kopa bahsederse bu aç halkı hemen inandırır. Benim üstüme niye düşüyorlar? Gitmedim papanın ruhani meclisine, gidemem ya İsa. İstersen Türklerin içine girerim. Beylerini bulurum, onlara sevmeği öğretirim ya İsa, tamamlamağı sen istersen. Yeter ki bir işaret göster, şu kuraklığı durdur, şu ağustos cehennemini ıslat, serinlet, şu Hristiyano'yu...» İsa öfkelenir gibi oldu galiba, haçı salladı, Piyer l'Ermit diz çöküp istavroz çıkaracağı sırada ayak sesleri de duydu. Manastırın taş boşluğunda ayak sesleri çoğaldı, sağda solda uğuldadı, durdu. Manastırın taş sessizliği yeniden başladı; İsa'nın büyük susuşu.</p>
<p>Fakat Piyer l'Ermit perhizi, çileli, riyazetteki günlerinin düşünden uyanmıştı, manastırın taş sessizliği kulaklarında huysuzlanıyordu. Sanki İsa'yla arasındaki yalnızlık, iki ikiyelik bölünüp parçalanmıştı. Hristiyano'nun çıplak ayaklarındaki üstü atkılı sandalı aklına takılıp kaldı. Birden döndü: «Ne işin var burada? Çulsuz Gotiye ne işin var burada şimdi?»</p>
<p>«Hiç. Manastırın kapısını açık görünce sen aklıma geldin. İnat etmiş ruhani meclise katılmamışsın demek ki?» «Bensiz de toplanır.»</p>
<p>«Tabi sensiz de toplanır. Ama ben olsam Papa Hazretlerini gücendirmek istemezdim. Meclis,</p>
<p>Klermont'ta toplanmasaydı önemli değildi. Klermont'un fukarası seni tutar, papa da bilir bunu.» «Sen bir şövalyesin Gotiye, ben de bir keşiş, olduğumuzdan ötesini düşünmesek.» «İnan ki seni kızdırmağa gelmedim, bunları çok konuştuk. Sadece geçiyordum, bana ne.» «Öyleyse geç git.» Döndü Piyer l'Ermit; dua hücresine doğruldu.</p>
<p>Çulsuz Gotiye durakladı; kararsızdı. Kılıcının kabzasını avuçlayıp bıraktı bir iki kere, terli avucunu pantolonunun kıvrımına sildi. Piyer l'Ermit dua hücresine gireceği sırada: «Peder.» dedi; «Peder Piyer l'Ermit, kırlangıcın gitti mi? Dün uçmağa çalışıyordu da...»</p>
<p>Piyer l'Ermit hücrenin kapısında başını çevirmeden «Öldü» dedi. Fakat hücreye girmedi, düşündü galiba. Çulsuz Gotiye, Piyer l'Ermit'in öfkelendiğini sanıyordu ama sandığı gibi olmadı. Piyer l'Ermit yavaş yavaş Çulsuz Gotiye'ye dönerken her zamankinden sakindi: «Neden kırlangıcı sordun Gotiye?» diye sordu, «Kuşları sevmediğini söylerdin. Dün kırlangıçla da hiç ilgilenmedin?» Piyef l'Ermit'in öfkelenmesine hazırlanan Çulsuz Goti'ye, onun böylesine bir sükûnet içinde, hem de Piyer l'Ermit'te pek göze batan bir sükûnetle gelmesinden bocaladı. «Hiç» diyebildi; «Ben sadece hani bana boşuna gayret ediyorsun gibi geldiydi de. Altı üstü bir kuş işte; insanlar öldürülürken o kadar aldırmıyordum. Beni ilgilendirmez tabi.»</p>
<p>«İlgilendirir, ilgilendirir, gel benimle.» Sakindi; hiç patlamağa niyeti yoktu, sabah duasından henüz çıkmış herhangi bir keşişten farklı görünmüyordu. Böyleyken Çulsuz Gotiye'ye, Piyer l'Ermit'in giydiği keçi kılından maşlahla harmaniye her an üstünden fırlayıp sağı solu yıkacak gibi geldi. Yine de kuzu kuzu, maşlahla harmaniyesinin peşine düştü. Ve aynı anda, Piyer l'Ermit'in niye öteki keşişler gibi olmadığını da, niye bütün Klermont'un, Lmiens'ten Ruen'e, Rems'ten Paris'e kadar bütün yoksul, varlıksız, döküntü azapların gözünde zenginlerin anlayamayacağı ölçüde büyüyebildiğin! de anladı. Piyer l'Ermit sakin iken, kararlıyken, bir şeye inandırmak isterken konuşursa, sesi, bu dünyanın dışından geliyordu. Giydiği keçi kılından urbalar, taşları sımsıkı birbirine girmiş bir dünyayı su sızdırmayacak şekilde sarmıştı. Sanki bu birbirine kenetlenmiş dünyanın taşlan ağır ağır dönerek gıcırdıyor ama keçi kılı maşlahla harmaniyeden bu dünyaya süzülürken bir başka renkle ışıklanıyor, bir başka sıcağı lif lif ayırıp iplikliyordu. Az önce dua hücresinin önünde düşünürken kıl keçi maşlahla harmaniyenin kaba görünüşünden taşacak öfkeyi beklemişti, ona göre hazırlanmağa çalıştı; konuşurken de öyle sanmıştı ama «İlgilendirir, ilgilendirir; gel benimle» derken, hele «Gel benimle» deyişinde sesi keçi kıh dokumalardan öyle bir süzülmüştü ki neden sonra bu sesin, içinde bulundukları manastırın bile sahip olamadığı bir dünyayı vaat etmeğe hazır olduğunu hissetmişti. Dışarıda muhakkak bir şey gösterecekti Piyer l'Ermit; kendisini bir şeye inandıracaktı. Bu sefer de, Piyer l'Ermit'e inanmaktan korktu. Bunca yıldan sonra, hele şimdi şu sıra, neredeyse bütün yitirdiklerini elini uzatıp tutabilecek hale geleceği açık açık anlatılmışken. «Peder? Peder Piyer l'Ermit çıkmasak. Burda konuşsak.» «Neden Gotiye?» «Dışarısı çok sıcak da. Cehennem.»</p>
<p>«Daha iyi ya. Öldürülen iyi hıristiyanlardan bahsettin, dışarısı cehennemse onların yerine yanarız.» «Piyer. Tanrı aşkına kalalım burada.»</p>
<p>«Sen Tanrı'yı pek hatırlamazdın Çulsuz, bakıyorum aşkını da öğrenmişsin. Çıktık zaten nasıl olsa. Gideceğin yere şimdiden hazırlan.»</p>
<p>Gülümsüyordu; sesi az önceki süzülmüş renkli ışıkların, sıcağı serinlemiş liflerini toplayıp şakaya dokumuştu. Birden, kırkından, sakalı tıraş edilmiş, Godefroy do Buyyonun azaplarından herhangi birinin sesi gibi yoksullaştı: «Bu sıcak beni korkutuyor Çulsuz; bu kuraklık iyi değil. Tanrım açlıktan sonra susuzlukla da terbiye edecek bizi öyle görünüyor. Ne şarap, ne buğday; zenginler de şaşkın bu yıl, ne dersin? Oturalım mı şuraya?»</p>
<p>Çulsuz Gotiye, farkında olmadan Piyer l'Ermit'in çıplak ayaklarına bakıyordu. Tırnakları küt, parmak uçları ve tabanı, çok buruşmuş ağaç kütüklerinin inceli kalınlı yarıklarıyla çetelemsi toprağın cehennemini umursamayan, ufalanmağa hazır kaya girinti çıkıntıları bu ayaklardan daha etsi, daha insan; ama bilekten ayak parmaklarına inen damarlar, karamsı da olsa bu ayaklara uymayacak kadar zarif. Ya bu ayaklar yalan, çıplaklığından yalan, ya da bu karamsı damarların zarifliği; birinden biri yalan söylüyordu ama Gotiye artık zarifliğin mi yoksa yalınayak çıplaklığın mı yalan söylediğini kestiremiyordu. Piyer l'Ermit bu ikisinin arasında olmalıydı. «Otursana Gotiye. Ayaklarımda bir şey mi var? Alışamadın çıplaklığına, neden? Senin çizmelerin ayağını saklıyor. Az önce manastırda gürültüyle dolaştı çizmelerin; seni bilemedim, Hristiyano sandım... Halbuki onun ayakları çıplak sayılır. Neden senin çizmeli gürültünü Hristiyano'nun çıplak denecek ayak sesine benzettim dersin.» «Hristiyano kim Piyer?» Gözlerini kaçırdı, yumdu; sıcaktan yummuş gibi. Piyer l'Ermit Gotiye'ye bakmıyordu: «Hiç, bir kadın.» Bir an sustu, çıplak ayağını toprağa sürttü, kaşıdı mı, toprağı mı ezdi yoksa toprağın yanan sıcağını mı kızıştırdı belli değildi. Ayağı durunca: «Benimki açıkta.» dedi; «Ne ayağı olduğu belli, ne biçim bu ayağın sahibi, nasıl bir herif aşikâre. Ya seninki Gotiye? Çizmende belki de bir kadın ayağı var. Hristiyano'nun sandım ben. Sonra toprağa basmıyor, toprağı duymuyor, onun için de nasıl bir dünyada yürüdüğünün farkında değil. Bir hayvanın ölü derisinden duyuyor tabanların dünyayı. Öyleyse öldürülen iyi hıristiyanların acısını nasıl hissedebilirsin? Ölü hayvanın derisinden mi? Hristiyano'nun acısı bana daha gerçek geldi, çünkü ayakları çıplak sayılır. Neden susuyorsun Gotiye? Gözlerini neden yumuyorsun?»</p>
<p>«Hiç, bilmem ki. Gözlerim yumuk mu? Farkında değilim Piyer? Neden ikide bir Hristiyano diyorsun? Benimle?»</p>
<p>«Bak Gotiye. Sen benim çocukluk arkadaşımsın. Keşiş olmağa karar verdiğim zaman çok caydırmağa çalıştın...»</p>
<p>«Oldun sonunda. Sözümü dinlemedin.»</p>
<p>«Ben de senin dayın gibi sayılı eşkıyalardan olmaman için çok uğraştım.» «Sözünü tuttum ben.» «Yoo. Eşkıya olmadın da şövalye oldun, hele şu yaşadığımız günlerde şövalyeyle eşkıyayı nasıl ayırırsın birbirinden? İşte Godefroy dö Buyyon. İşte ötekiler, bütün Avrupa, soylu eşkıya dayın ne ise bunlar da o. Soygun, soygun, soygun; rezillik diz boyu; İsa on bin kere çarmıhtan indirilip on bin kere çarmıha geriliyor. Yoksulluğun ölçüsü yok ki çiftçi azaplara ad verelim, ne dersin? Eskisi gibi ol, şöyle on on beş yaşımızdaki gibi. O zamandan bu zamana yirmi beş yıl geçmiş, değişen ne? Yıl yıldan aç, yıl yıldan çıplak. Tanrı bizden yüz çevirdi. Zenginlerimiz zengin değil, yüreğine kadar birer altından heykel; şövalyelerimiz senin o eşkıya dayından bozma. Klermont Ruhani Meclisine katılmadığım için kınadın beni, inadımdan katılmadığımı sandın. Papa Urben'i düşünmedin hiç. Urben'in gıdığını. İyice bak, kat kattır. Tıpkı Godefroy dö Buyyon'un gıdığı gibi, tıpkı Paris kontunun, Ruen Markisi'nin, tıpkı Kralın gıdığı gibi. Git bak o köylük yerlerin çiftçi azaplarının ayaklarına, git bak çarmıhtaki İsa'nın ayaklarına; deminden beri benimkilere bakıyordun; İsa da yalınayaktı. Ne mutlu kendini yoksul sayanlara, çünkü gökler onlarındır. Bunu İsa böyle söyledi. Gotiye. Papa da biliyor. Türkler süssüzmüş, süssüzlük yoksulluktur.» «Herhalde yalınayak değil bunlar. Ata bindiklerine göre. Özengili ata demek istiyorum.» «Farz et ki zengin. Zengin olduklarına inanmıyorum, zengin olsalar yurtları olurdu. Hiç değilse yoksulu soymuyorlar. Vay gele saraylarını başkalarının ahn teriyle kuranlara. O sarayların her bir taşı, her bir tuğlası bir günahtır. İsa'nın bu sözünü biliyor muydun Gotiye? Öyleyse git o pis gururlu Klermont'a, git de sarayları say birer birer, o Paris'tekileri, o Rems'tekileri, Ameins'tekileri. Sonra dön de şu yoksul azapların kansız yüzlerine bak, kör kandil ışığında feri kaçmış gözlerine.»</p>
<p>«Türklerin ayrıcalığı ne? Üstelik İsa'yı inkar ediyorlar, İsa'yı sevenleri soyuyorlar.» Hiç beklenmedik bir kahkaha attı Piyer l'Ermit. Kürsüsünde vecd içinde vaaza dalmış bir rahibin durup birden kahkahalarla gülmeğe başlaması ile Piyer l'Ermit'in kahkahası bir araya gelse bununki daha soğuk dururdu; öylesine buzlaştı. Ama hemen lâfa çevrildi aynı buz donuşunda: «İsa'yı sevenlerin İsa'yı sevenleri soyması bize yakınken, uzaktaki İsa'yı sevmeyenlerin günahını mı düşünmek daha hoş Gotiye? Papa da senin gibi düşünüyor işte. Ama ben gideceğim!» Çulsuz Gotiye, kavrulmuş sıcağa, Piyer l'Ermit'in o kendi dünyasına alıp götüren ama hiç değişmeyen hep kendi kalan sesine rağmen bu yanık dünyanın sevinciyle sevindi: «Piyer, Piyer çok sevindim. Çok! Vaaz et, anlat, göreceksin ardından sürüler sel gibi akacak; oh Piyer bunu senden başka kimse yapamaz.»</p>
<p>«Ne sürüsü Gotiye? Ben yalnız gideceğim, İsa da yalnız gitti. Savaş etmedi.»</p>
<p>Gotiye aptal aptal baktı bu sefer; hâlâ devam eden sevinişi, gözlerinden ve yüzünden pelteleşmeğe hazır, bekledi: «Savaşsız? Tek başına?»</p>
<p>«Ne mutlu barışseverlere, çünkü onlar Tanrı'nın oğlu olacaklar. Bunu da İsa söyledi; unutma.» «Sen İsa değilsin Piyer.»</p>
<p>«Ama bu manastır İsa'nın, Papa İsa'nın. Kral da.»</p>
<p>«Kendini İsa'dan sayıyordun da neden senden yardım umanları geri çevirdin? Manastır İsa'nın diyorsun; öyleydi de neden İsa için gelenleri onun evine almadın? Ne dediğini bilmiyorsun sen, ne diyeceğini de. Yoksul halk sana boşuna umut bağlamış. Zaten halk dediğin de ne, budalalar sürüsü.» Çulsuz Gotiye iyice sinirlenmişti, belliydi. Yapış yapış dudakları, iki ucundan beyazımsı, ama kuruca, köpüklenmişti. Kılıcının kabzasını, gelişi güzel sıkıp bırakıyor, terli avucunu pantolonunun kıvrımlarına silip duruyordu. Piyer l'Ermit düşünüyordu; gözlerini ipince kısmıştı, kırçıl uzun sakalını bir elinin parmaklarına doluyordu. Zor duyulur bir sesle: «Savaş isteyen bir adamın bir kırlangıcı fark etmesi ne tuhaf.» dedi; «Hatta ne manasız.»</p>
<p>Gotiye; «Piyer!» diye başlıyordu; «Ne kırlangıcı?» diye bitirdi sözünü; «Şimdi kırlangıç diyen mi oldu?»</p>
<p>Piyer l'Ermit sesini de, duruşunu da, gözlerini ipince kısışını da değiştirmeden: «Manastırda kırlangıcı sormuştun.» dedi.</p>
<p>«Lâf olsun diyedir. Lâf olsun diyedir, lâf olsun.»</p>
<p>«Her şeyimizi lâf olsun diye konuşuyoruz zaten. Kral lâf olsun kabilinden metresini karım diye tanıtıyor. Papa lâf olsun diye, ya metresini seç ya krallığı diyor. Kont Godefroy dö Buyyon lâf olsun diye köylüklerinde çiftçi azaplarını kamçılıyor. Yoksullar lâf olsun diye Kutsal Meryem'in göğe çıkmasını kutluyor. Dikkat ettiniz mi şu sıra bir tek Türkler lâf olsun diye iş yapmıyor, konuşmuyor. Türkler ne yaptığını biliyor; asıl korkuncu da bu?»</p>
<p>«Piyer, Piyer babanı bilmesem ananı suçlayacağım senin, gidip bir Türk'e satmış kendini diyeceğim!»</p>
<p>«De, de, korkma. Sen demesen bile bir gün gelir diyen çıkar, herkesin ağzı torba değil ki, bir gün...» İpince sıkılan gözleri daha da kısıldı, bir çizgi ışık yanıp söndü : «Bir gün, belki başka türlü hatırlayan da olur.» Gözlerini açıp iyice Gotiye'ye baktı, sesini yükseltti: «Bir gün ikimizi de birlikte anarlarsa senin için dayısı eşkıyaydı demezler inşallah Gotiye.» dedi. «Dua et, dua hiç değilse beynimizdeki örümcek ağını eritir, gözümüzdeki pası siler. Ben şimdi dua edeceğim» Gotiye sanki bir fırsatı yakalamış da hemen kaçmasından korkuyormuş gibi: «Şu manastıra almadığın kimsesizler için de dua et bari Piyer.» dedi evecenlikle; «Sokağa saldığın garipler için de.»</p>
<p>«Şu Hristiyano'yla birlikte gelenler mi?» Piyer l'Ermit'in gözleri kıvır kıvırdı; fırından yeni çıkmış sıcak ekmek içini andırdı. «Gördün mü onları Gotiye? Nerde?»</p>
<p>«Hristiyano o kadının adı mı? Uzun boylu bir baba var Dişbudak ağacının altında, şu aşağıda gördüm. Bir Türk Beyinden kaçırıyormuş kadını, Hristiyano o kadınsa eğer. Keşiş olmasaydın sen bile kadına çarpıhrdın.»</p>
<p>Bu sefer Piyer l'Ermit gözlerini kaçırdı. Gotiye yılıştı: «Keşiş de olsan erkeksin be Piyer? Kırk yaşındasın. Kadını da unutmadın ya. Hatırlasana on beşimizi. Hristiyano dediğin o ise ne yalan söyleyeyim henüz görmedim böylesini.»</p>
<p>Piyer l'Ermit'in sesi şöyle böyle titrek çıktı: «Hristiyano'yu kovalayan bir Türk Beyi mi imiş? Ne istiyormuş?»</p>
<p>«Ne bilirim ben? Türklerde keşiş yok her halde.»</p>
<p>«Peki Gotiye. Gelsinler manastıra.»</p>
<p>Gotiye birden fırladı, yaylandı daha doğrusu. Fakat gitmedi, sanki bir şey düşündü: «İyi düşün Piyer, belki...» Fakat sabırsızlanıyordu. Piyer l'Ermit, manastırın kapısının sağındaki taşa yavaş yavaş ayak tırnağından tepesi açılmış başındaki seyrek kıllara kadar her yanı ayrı ayrı düşünüyormuş gibi oturdu: «Düşündüm.» dedi; «Çevremde bir şeyler dönmekte biliyorum, hissediyorum. Ben bir merkezim; merkez olduğumu biliyorum sadece. Dönen ne? Onu bilmiyorum işte. Kırlangıç mı? Bitki mi? Böcek mi? Ölüyorlar, kim öldürüyor? Niçin?» Sustu. Gotiye elinde olmadan titredi; sanki boynundan, belkemiğinden kuyruk sokumuna ince, kızgın, tüylü uzun bir diken sokup çıkarmışlardı. Piyer l'Ermit: «Şimdi de bir kadın.» diye mırıldandı, gözleri kendi çıplak ayak parmaklarındaydı, ayaklarının iki parmağını da aralıklı ama intizamlı bir şekilde oynatıyordu, bir iki, bir iki: «Hristiyano. Halkaya o girdi şimdi o da dönecek belki de.»</p>
<p>«Piyer l'Ermit hasta mısın? Güneş çarpmış olmasın?»</p>
<p>Çulsuz Gotiye'nin, sesine de deminki gibi bir uzun diken batıp çıkmış olmalıydı. Piyer l'Ermit gözlerini açabildiği kadar açmış, Gotiye'ye çevirmişti. Gotiye, Piyer l'Ermit'in bu delice açılmış gözlerinin sesindeki dikeni gördüğünü sandı. Kekeledi: «İstersen... İstersen git yat Piyer. Boş ver kadını.»</p>
<p>«Gelsin Gotiye. Çevremde dönsün o da. Ölecekse ölsün. O zaman düşünelim; bir çember, merkeze doğru daralırsa merkez yok olur; merkez yok olunca da başka bir merkez teşekkül eder Gotiye. Git getir onları. Ben dua hücresine gideceğim.»</p>
<p>Oturduğundan daha hızlı kalktı. Ayak parmaklarından tepesi dökülmüş başının seyrek saçlarına kadar her yanı ayrı ayrı düşünmüş, ayrı ayrı kararını vermişe benziyordu; ferahlamışa, yükünü atmışa benziyordu. Manastırın kapısından girerken bir kere dönüp Gotiye'ye baktı. Gülümsedi. Gotiye, manastırın kapısından içeriye dalan loşluğun hafiften aydınlandığını sezinledi. Piyer l'Ermit gülümserken : «On beşindeyken bile ben haklıydım Çulsuz.» demişti, «Sana, dayın gibi eşkıya olacaksın derdim hep. Şövalyelik de şan şöhret soygunculuğu oldu bu günlerde.» Gotiye Hristiyanoların oturduğu dişbudak ağacının altına doğru giderken Piyer l'Ermit'in bir şeyler bilip bilmediğini düşünüyordu. Ama ne olursa olsun, avucu, o bir şeylere açılmıştı artık, uzanmıştı. Az daha uzatıp kapatırsa? «Kapatacağım.» diye mırıldandı; «Kapatacağım bu sefer, hem de avucum taşacak!»</p>
<p>Dişbudak ağacının dibine vardığında ilkin pek ilgilenen olmadı. Hristiyano derlenip toparlanmış, entarisinin sökük yerlerini iliklemiş, iki ayağı yana açık, sırtını dişbudak ağacına dayamıştı. Elinde beyaz, süslü bir yelpaze vardı, arada bir göğsünü üstten açıp terini soğutuyordu; boynunun altından akan teri, gerdanını yelpazeliyordu. Gotiye iyice yaklaşınca Hristiyano'nun yelpazesinin doğulu süslemelerini, zengin bezemelerini fark etti, fildişindendi; incecik, kuş tüyünde. Hristiyano'nun babası, uzun sırım boylu adam ise kurumuş, sapsarı sapı çıkmış bir çayır eskisine bağdaş kurmuştu. Güneşin, gölge mölge anladığı yoktu; düştüğü düşmediği her yeri yakıyordu. Adamın gölgeyi seçmemesi bunun için olmalıydı. Boynuna doladığı, açıp başından yaydığı bir beyaz, inceden yağlık herhalde serinlik veriyordu ki adam arada bir yağlığı havalandırıyordu, Gotiye, inceden beyaz yağlığın, hilesiz halis ipek olduğunu anladı.</p>
<p>Ötekiler, döküntü kılıklarını, dişbudağın kevgir seyreğindeki gölgesine yan gelip vermişlerdi; uyuyanlar vardı. Çocuğun biri iyice kendinden geçmişti. Hristiyano ile babasının dışında ötekilerin hepsinin de eli yüzü sıvama toz içindeydi. Babası ile Hristiyano'nun eli yüzü yeni yunmuşa benziyordu. Dikkat edince, inceden beyaz yağlığın da yeni kurumuş olduğunu fark etti. «Suyu nerden bulmuşlardı acaba?» Bakındı; deriden, torbaya benzer bir nesne gördü.</p>
<p>Neden sonra Hristiyano'nun babası, Gotiye'ye başı ile yanını gösterdi. Güneş bir yana, getirdiği haberden içi içine sığmıyorken, gördüğü ilgisizlik Gotiye'yi sersemletmişti; oldum olası bir sersemliği vardı zaten; böyle anlarda artardı. Adamın baş işaretini önce anlayamadığı için bocaladı da.</p>
<p>Adam, bir daha, bu sefer sinirlenmiş, sert bir baş işareti ile sağ yanındaki boşluğu gösterdi. Üstelik iki gözünü de açmış sonunaca, birini sağa devirmişti. «Otursana be adam! Anladık şövalyesin işte. Kendi memleketinizin toprağını da beğendiremeyecek miyiz yani?» Hristiyano öksürdü; sanki babasına bir şey hatırlattı. Adam hafifçe toparlandı: «Otur şövalye otur; bu sizin güneş adam eritici cinsinden, alışamadık.»</p>
<p>Sağ yanına iğreti bir şekilde ilişen Gotiye'yi oturması için itti; Gotiye az kalsın sırt üstü yuvarlanıyordu. «Ne haber getirdin senin papazından?» «Papaz değil o. Keşiş.» «Keşiş meşiş ne ise. Beni getirdiğin ilgilendirir.» «Manastıra çağırıyor sizi. Kabul etti.» Hristiyano ilk defa ilgilendi: «Vaaza da çıkacak mı? Halkı toplayacak mı?» «Bilmem. Piyer l'Ermit ısıtmaya benzer. Isıtmaya yakalandıysanız bilirsiniz.» Adam: «Demek sadece manastırda barındıracak bizi, bu da yeter.» dedi. Hristiyano'ya döndü, yarım göz kırpışında gülümsedi: «Gerisi sana kalıyor. Farz et ki balmumu bu keşiş, içindeki iplik olmasını becerirsin artık.» Hristiyano: «O kadar kolaysa kendin dene.» diye öfkelendi. Gözlerini Gotiye'ye dikmişti. «Baksana bana şövalye. Keşişle bunca zaman kaldınız, konuştuğunuz iki cümlecik mi?» «Yo, hayır efendim; kırlangıçtan filan başladık.» Hristiyano'nun babası kabaca güldü. «Adam keşiş değil kaçık hepten. Kırlangıcının ölümüne çok üzülmüş mü?» «Çok. Anlatamam.»</p>
<p>«Kuşun, otun, böceğin ölüsünü bir arada görünce demek?»</p>
<p>Çulsuz Gotiye, Hristiyano'ya değil de bu adama fena halde içerliyordu. Tersler gibi: «Demiştim ben size.» diye cevap verdi. «Piyer, çocukluğundan beri bir canlının ölümünü görünce dayanamaz; ağlamaz ama ağlasa acısını o kadar belli edemez. Piyer için canlı demek cennet demektir, canlının ölümü cennetin yıkılışı demektir. Sonra sonra, keşişliği koyulaştıkça canlı demek onun için İsa demek oldu. İsa'nın, Genaseret Gölü kıyısındaki vaazlarında ilkin hep kuşlar, çiçekler, böcekler varmış. Bir gün bana bir kuşun öldüğünü, bir bitkinin kuruduğunu, bir böceğin kuru kabuk olduğunu görmüyor muyum, İsa'nın çarmıha gerildiğini sanıyorum, demişti;</p>
<p>çarmıhtaki İsa'nın ıstırabını duyuyormuş, söylediydim size.»</p>
<p>Hristiyano'yla babası bakıştılar; Hristiyano'nun yüzü, gizliden sararda sarıca titredi. Adam Gotiye'ye: «Demek bir ölüm görmezse kımıldamıyor senin keşişin yerinden?» diye sordu. «Ne demek kımıldamak? Yani, harekete geçmek gibi mi? Onu demek istemedim, Piyer l'Ermit böyle anlarda çok üzülür, duygulanır, duygulanınca daha bir güzel konuşur, herhalde İsa gibi. Onu demek istedim» «Peki daha büyük bir canlının ölümünü görürse? Sevdiği, çok sevdiği. Dayanamayacağı...» Hristiyano'ya bakıyordu, Hristiyano'nun gizlice sararan yüzünde sarılık belirleniyordu, sarıca titreme seyrime haline dönüşüyordu. Babası: «Çok eski bir arkadaşı ölse mesela.» deyip Gotiye'ye döndü. Gotiye sıçradı: «Bu anlaşmamızda yoktu efendi; ben ölmek için değil...»</p>
<p>Adamın sıçansı gülüşü Gotiye'nin konuşmasına engel oldu: «Senin ölümün işimize yaramaz şövalye, dirinle pazarlık yaptığımızı unutmadım. Piyer l’Ermit'e gelince...»</p>
<p>Hristiyano babasından önce davrandı: «Piyer l'Ermit, diyelim ki öyle bir ölüm gördü, ya umduğumuz gibi olmazsa, ya halkın karşısına çıkmazsa, ya halkı bizim istediğimiz yöne sürüklemezse, ya sürükleyemezse?»</p>
<p>Soluyordu, yorgun atlar gibiydi; yorgun athğında, soluksuzluğunda evecendi. Koşmuş, hendekler atlamış, ham toprakları toynaklamıştı. Son hendeği atlamadan, terini kurutmak çabasındaydı yahut da son hendeği, içine düşmeden, bir bacağını kırmadan atlayıp geçmek istiyordu. Sarıcalığı seyriyen yüzü sesine inmişti: «Diyelim ki...»</p>
<p>Fakat babasının sesi döğecek gibi çıktı, susturdu: «Diyelim ki ile olmaz bu işler Hristiyano, hesap kitap meselesi bu. Cetveli koyup kâğıtta yolu nasıl çizdiysen hayatta da o yol çizdiğin yere varır. Kâğıtta çizdiğin yol hangi engelleri çizip geçmişse hayatta da o engelleri çiğneyip geçeceksin. O kadar! Yeter ki çizgiyi doğru çizesin. Bize bu çizgi çizilip verildi, öyle mi değil mi? Kafanı kaldır da bana bak. Hristiyano, çizgiyi çizenden şüphen mi var?»</p>
<p>Hristiyano, Gotiye'nin bile gözünden kaçmayan bir korkuyla toparlandı: «Haşa. Ezelden başladı; ebetsiz!» Diz çöküp oturdu; Gotiye'ye, Hristiyano dua ediyormuş gibi geldi.</p>
<p>Babasının yüzü yeğnildi: «Öyleyse mesele ölümde değil. Ölüm bunlar için, keşiş gibi duygu</p>
<p>budalaları için...»</p>
<p>Bu sefer de Gotiye dikelmeği denedi: «Keşiş dediğin Piyer l'Ermit ise o duygu budalası değildir efendi.»</p>
<p>«Ya nedir? Kuşun, otun, böceğin ölüsünü görünce bizde karılar ağlar belki.»</p>
<p>«Biz dedin de sırası geldi efendim, siz kimsiniz? Şövalye Gotiye kimin buyruğuna girdi şimdi, öğrenebilir miyim? Tabi mahzuru yoksa.» «Var.»</p>
<p>Fakat yumuşadı: «Anlaşmanız benimle. Şimdilik bu kadarı yeter. Sırası gelince zaten anlarsın?» «Peki bir şey daha sorsam. Halkı, yani bu yandaki, Avrupa'daki İsa'ya inanan halkı, siz istediğiniz yöne doğru kışkırtmak için neden eviyorsunuz? Ben Avrupa'yı bilirim, sizin istediğiniz nasıl olsa gerçekleşecek bir gün. Papa bunu istiyor, Frank şövalyeleri, bunu istiyor. Kral bunu istiyor. Biliyorsunuz bugün Klermont'ta toplanan Ruhani Meclis'te de bu konuşulup kararlaştırılacak. Evmenizi aklım almıyor efendim.»</p>
<p>Adam önce kurnaz, sonra sinsi gözleriyle süzdü Gotiye'yi. Daha sonra gözleri asabileşti, hırçın, biraz hırsız huysuzluğunda ve kedi pençesinde döndü: «Bunları biliyorum; bunlar en az beş yıldan beri böyle sürüp gidiyor. Avrupa, ruhani meclisleri, yok bilmem ne. Öte yanda, Türkler kapı gibi; demirleşiyor, çelikleşiyor. Şövalye, tahta kapıyı bir vuruşta kırar geçersin, demir kapıyı olmazsa ateşler yakıp eritirsin. Ya çelik kapıyı?»</p>
<p>Sustu; yine öyle baktı. Gotiye'nin, söylediklerini anlayıp anlamadığını ölçtü herhal «Süleyman Bey öldü, Melikşah zehirlendi, Nizamül Mülk vurduruldu. Tahta kapı on sekiz yerinden yaralı çürük, üflesen uçacak cinsten. Süleyman Bey'in oğlu Kılıç Arslan dersen çocuk say. Ama çocuk dediğin birden büyür, çelikleşir, ellenmez polat olur. Anladın mı şimdi neden evecenleşiriz?» «Bir sürü ad sıraladın efendim; hepsi de benim için yabancı. Anladığım kadarıyla korkuyorsunuz?» «Bir daha söyleme bu kelimeyi?»</p>
<p>Çulsuz Gotiye omuz silkti sadece. Hafif bir sesle: «Anlaşma ne ise onun dışındakiler beni ilgilendirmez.» dedi.</p>
<p>Adam, yarı gönül alıcı, yarı korkutucu: «Piyer l'Ermit'e çok güveniyorsunuz.» dedi; «Göreceğiz bakalım. Olmazsa ona en büyük ölümü göstereceğim. Ama halkı sürükleyemezse, halkı kandıramazsa bu ölüm sana da pahalıya mal olur sonra. Adamını iyi seç, tıpkı Türkler gibi. Türklerin başarısı soylu at seçmelerindendir, soysuz ata binmezler.»</p>
<p>Gotiye bir an düşündü. Göz altından Hristiyano'ya baktı. Hristiyano'nun gözleri Gotiye'ye çakılıp kalmıştı, iki çuvaldız ucu yanıp sönüyordu bu gözlerde. Gotiye, şakaklarından birden kötü bir terin fışkırdığını hissetti, boynundan da. Kötü ter, hemen her yerinden, tıpkı şakaklarından fışkırdığı gibi, hatta daha beter fışkırıp akmağa başladı. Çizmesinde ayaklarının vıcık vıcık olduğunu sandı, elinde olmadan Hristiyano'nun yarı çıplak ayaklarına takıldı gözleri. Sesi de fışkıran terden koyulaşmıştı: «Bütün keşişleri salsan bir Piyer l'Ermit olmaz efendi; Papa bile Piyer l'Ermit'i kullanmak istiyor, çünkü Papa da onsuz bir şey yapamaz. Piyer l'Ermit'i de benim kadar kimse bilemez.» diyebildi ama sözü bittiğinde de ter, bütün bedenini yeyip bitirmişti, su içindeydi; yanmağa başlamıştı. Hristiyano'nun yarı çıplak ayakları anlamsızlaşmıştı.</p>
<p>Adam: «Kalkalım öyleyse» dedi; «Biz yine Türklerden kaçan döküntüleriz. Hadi Hristiyano; peşindeki Türk beyi yetişmeden seni Piyer l'Ermit'e teslim edelim.»</p>
<p>Güneş hâlâ gökyüzündeki yuvasında çılgın ateşini savuruyordu. Gün, ikindiyi aşmış akşama kavuşma noktasına dönecek gibiydi ama güneşin merhamete geleceği yoktu. Gotiye ayağa kalktığı zaman bedenini saran kötü terin çizmelerine dolduğunu sandı; çizmeleri daha bir ağırlaşmıştı. İlk adımlarını atarken zorlandı; çizmelerinin kayıp ayağından düşmesinden korktu. Çizmelerinin içinden kendi ayaklarının yerine Hristiyano'nun çıplak ayaklarının çıkmasından. Manastıra gelinceye kadar Hristiyano'nun babasının saydığı isimler beyninde zonklayıp durdu; garip, yoksul, anlamsız isimler. Doğulu. Doğu güneşinde, doğu suyunda, doğu serininde.</p>
<p>Beyninde ne İsa, ne Papa, ne çarmıh. Beyninde sadece eşkıya dayısı, doymak bilmeyen soygunu, sonunda şövalye oluşu. Soyunduğu paraları şövalyelik uğruna harcayışı, en sonunda kendine, Gotiye'ye yoksul, çulsuz bir şövalyelik bırakışı. Ve doğu! Doğunun altınları, doğunun altınları şu uzun sırım boylu adamın elinde, iyice anlamıştı bunu. Ya halk Piyer l'Ermit'e aldırış bile etmezse... Bedeninde kuruyan ter bir daha, yeni baştan fışkırdı.</p>
<p>Manastıra gelmişlerdi; manastır güneş alacasında, hafiften gölgeleniyordu. İçerden, bir uzak bir yakın, taş duvarları sile sile bir org sesi geliyordu. Hristiyano, babası ve Çulsuz Gotiye, Piyer l’Ermit'i manastırın vaftiz salonunda buldular. Orga vermişti kendini. «İsa bana yoldaş ol, yolumu işit» İlâhisini çalıyordu. Taş salon, tahta sıralar, ta yukarılarda, tonozun altında, karşılıklı iki sıra mazgahmsı isli camlar, orgun üstündeki yayvan kemere ustaca sıralanmış Gondebot bozması dümdüz resimler; resimlerin kırmızısı, soluk yeşili, şimdi hayal gibi gelen silik serin mavisi. Ve org sesine yetişemeyen Piyer l'Ermit'in topal sesi, küt sesi. Gotiye ister istemez tepesi sivri şapkasını çıkarıp göğsünde tuttu, gözlerini yumdu. Yumulan göz kapaklarının ardında yürüyen top güneşlerin dansına bıraktı kendini.</p>
<p>Org sustu. Piyer l'Ermit'in topal, küt sesi ancak o zaman orga yetişebildi, susuşları beraber oldu. Vaftiz salonunda hareketsiz org sesi bir süre daha Piyer l'Ermit'in topal, küt sesini sürükledi.</p>
<p>Camlara, resimlerin kırmızısına doğru. Orada, herhalde kırmızıda kayboldular. Vaftiz salonunda, ısınmış bir kırmızılığın tortusu kaldı. Gotiye, fısıltıyı andıran bir sesle : «Piyer l’Ermit kararını vermişe benziyor.» dedi. «Bu İlâhiyi başka zaman okumaz.»</p>
<p>Adam Hristiyano'yu dürttü dirseğiyle. Gotiye'nin sesinden daha yavaş: «Biz çıkıyoruz.» dedi; «Ne yapacağını biliyorsun.»</p>
<p>Öteki dirseğiyle de Gotiye'ye dürtüp çıkmaları gerektiğini belirtti. Gotiye afalladı nedense. Bir Hristiyano'ya bir adama bir Piyer l'Ermit'e baktı. Sonra sesleri boşalmış salona, resimlere. Adam bir daha dürtmek zorunda kaldı. Hristiyano sandallarını da çıkarmıştı. Parmaklarının ucuna basarak yürüdü.</p>
<p>Adam, Gotiye'yi çekip götürdü; çıktılar.</p>
<p>Hristiyano durdu. Aldırış etmemesine, sonunu düşünmemesine rağmen heyecanlanmıştı, bir eliyle göğsünü bastırdı sıkıca; yüreği kabarıp iniyordu. Derin bir soluk aldı, sanki yüreğini doldurmak istedi. Aldığı soluk tuzlucaydı; resimler, kırmızısı yeşili mavisi eskimiş boyalar, camların isi ciğerlerine oturdu. Yüreğinin kabarıp inişi duracağına arttı.</p>
<p>Göğsünü örten entariyi boynundan aşağı çekip yırttı; öksürdü.</p>
<p>Piyer l’Ermit orgdan, yarım dönüp baktı. Bakışı, Hristiyano'ya ölümün ötesinde bir çayırlığın ipildeyişi gibi geldi. Bulutlar, bulutlar, bulutlar bir yerde, yüz binlerce adım ötede bir dağın doruğundan koptu, sağanak oldu, toprağı alt üst etti. Yüz binlerce adım beri yanda örümceklenip güneşe bağlandı, zincirimsi.</p>
<p>Düştüler; Vaftiz Salonunun orta yerine. Dağıldılar, Piyer l'Ermit'in gözlerinde aralandılar. Hristiyano yürüyemeyeceğini anladı. Sinsi bulutlar ayaklarını bağlamış gibiydi.</p>
<p>Piyer l'Ermit usulca kalktı yerinden. Usulca yaklaştı. Hristiyano, dün sabah sağ olan kırlangıcı hatırladı birden. Uzun sırım boylu adamın avucundaydı; kara tüyleri cilâlı, parlak, göğsü akça. Adam, avucunu sıkıverince ölmüştü. Piyer l'Ermit, tıpkı o kırlangıç gibi, kocaman bir avucun içinde usulcana yürüyordu. Hristiyano'ya doğru yürüyordu. Uzun kırçıl sakalları göğsüne doğru, kara keçi kılı urbalarının ortasında, akça görünüyordu.</p>
<p>Hristiyano inledi. Diz çöktü, farkında olmadan avuçlarıyla yüzünü kapadı, farkında olmadan ağladı. Piyer l'Ermit, otuz şu kadar yıldır bir kadının ağladığını görmemişti, diz çöktüğünü görmemişti. Yırtık göğsünü, çıplak ayaklarını, açıkta kalan sıyrılan entariden dizini görmemişti; bu kadar yakından, hiç. Elini uzattı, tıpkı ölü kırlangıcına uzattığı gibi. Hristiyano'nun saçları ölü kırlangıcının kara tüylerinden daha parlaktı, daha yumuşak. Tutamadı, eli varmadı, titredi yine. Az daha dursa kolu küt deyip düşecekti.</p>
<p>Hristiyano, iniltisinde: «Beni bağışla Peder Piyer l'Ermit.» diye fısıldadı. Sesinde gizli bir gözyaşı ilmikliydi. «Seni bilemedim, senin için kötü düşündüm...»</p>
<p>Piyer l'Ermit, beyninde, İlâhiden kalma bir kırmızı artığın koyulaştığını hissetti, gözlerine doğru akmağa hazırdı, gözlerine gelirse manastıra, İsa'ya, dine yakışmayacak bir kan kırmızısı olabilecekti. Gözlerini yumdu. «İsa bana yoldaş ol! Yolumu işit» İlâhisini daha bir yalvarışh okudu içinden. Hristiyano: «Beni bağışladığını söyle ne olur peder.» diye fısıldadı bir daha. İnce, ressam çizgisinde güzel parmakları gözlerini kapamasa, Hristiyano'nun ince, ressam çizgisinde güzel gözlerini de görebilecekti. Hristiyano: «Bir insan olarak peder.» diye devam etti; «Beni bir insan olarak bağışlamanı diliyorum.»</p>
<p>Piyer l'Ermit: «Kalk Hristiyano.» diyebildi ancak. Elini uzatabilse, uzanan eli bir titremeyebilse, Hristiyano'nun karası kırlangıç tüylerinden daha parlak, daha yumuşak saçlarını bir tutabilse galiba büyü çözülecekti. Evet, büyüydü bu; bunca yılın lâfa darlık çekmeyen Piyer l'Ermit'i söz arıyordu. Söz, en az İsa kadar gerilerdeydi, çarmıhtaydı, çiviler altındaydı. Piyer l'Ermit çivileri sökecek güç ararken Hristiyano da ellerini yüzünden çekmişti. Gondebot bozması resimlerin hiçbirisinde böylesine bir göz çizilmemişti. Doğudan gelme kitapların düz boyalarında böyle bir göz görmemişti. Birden Mukaddes Meryem'in gözleri geldi aklına, bir kuş kanadında yavaşça; belki bir kırlangıç geçmişle geleceğin ara yerinden uçtu: «Bağışladın mı peder?»</p>
<p>Büyü bozulmuş olmalıydı. Lâflar zincir boşanışında aktı: «İsa'yı hatırla Hristiyano. Gözü dönmüş halkın taşlamak istediği kadına nasıl kol kanat gerdi? İçinizde hiç günah işlememiş kim ise, ilk taşı o atsın demedi mi? Öyleyse? Kim kimi bağışlayacak?»</p>
<p>Hristiyano'nun gözleri yalvarırken gülümseyiverdi; bir pembe aklıkla tirelendi. Piyer l'Ermit, «Bir başka kırlangıç.» diye düşündü. Uçuyor, kaçıyor, konuyor, göçüyor, kanadı kırık düşüyordu. Göğü arıyordu. Yere yakındı.</p>
<p>«Kalk Hristiyano. Yorgunsunuz. Yorgunluk, güneşin sıcağı, sinirlerini de yıpratmıştır. Mutfağın yanındaki odada kadınlar yatsın. Biraz su koydum, ferahlamana yeter. Yarın daha dinç düşünürsün. Manastır, seni her türlü kötüden korur, her türlü kötülükten... İnan kızım.»</p>
<p>Hiç söylemek istemiyordu ama «Kızım» lâfı yine birden gelmişti ağzından kendiliğinden çıkmıştı; hüzün vericiydi, istemeyerek fark etti Piyer l'Ermit. Garipsedi; hüznü, en kötü ağırlığıyla duydu, «Neden sandallarını çıkardın? Döşeme taş, alışmayan ayaklara göre değildir.»</p>
<p>«Günah çıkarmak istemiştim.»</p>
<p>«Günah çıkarmanın çıplak ayakla ilgisi ne kızım?»</p>
<p>Allah kahretsin yine bu «Kızım» lâfı. Kötü bir su sızması gibi, engel olmak elinde değil.</p>
<p>Hristiyano daha suçlu «İsa'ya özendim.» dedi; «Ayaklarım çıplak olursa. Sandal fazlaydı ayaklarımda zaten, benim değildi, çalmıştım.»</p>
<p>Kırlangıç gökyüzüne doğru uçuyordu yine; kanadının kırık olduğunu bilmiyordu. Düşebilirdi.</p>
<p>«Yarın konuşalım Hristiyano. Dinlenince.»</p>
<p>«Bu günah yüküyle dinlenemem. Hele manastırda hiç dinlenemem.» Kırlangıç düştü işte, kanadının kırık olduğunu anladı, uçamayacağını.</p>
<p>«Ben papaz değilim. Günah çıkarmağa yetkim yok. Kendimi yetkili göremem.»</p>
<p>«Keşişsiniz. Bir papaz beni sizin kadar anlayamaz ki.»</p>
<p>Kırlangıç yeni baştan uçmağa hazırlanıyordu, sallanıyordu; kanat çırpıyordu.</p>
<p>«Burası kilise değil Hristiyano.»</p>
<p>«Manastır; ne fark eder.»</p>
<p>Uçtu işte; yine gökyüzünde, yine düşmeyecek gibi kırlangıç. Dönüp aşağıya bakmıyor bile.</p>
<p>«Yapamam. İnanmıyorum çünkü.» «Nasıl? Ne dediniz Piyer l'Ermit? İsa söylemedi mi havarilerine: Günah, günahı yüklediklerinizin üstünde, günahtan sakındıklarınızın dışında kalır demedi mi? Yoksa benim günahımı yüklenmekten mi korkuyorsunuz, o kadar güçsüz müsünüz?» Düşüneceğini sandığı kırlangıç, gökyüzünde uçarken oklamasına dalmış, gelip tam Piyer l'Ermit'in göğsüne vurmuştu.</p>
<p>Gökyüzünden getirdiği bir parçayı gözlerine almış bakıyordu. Ürkütüp ürkütmemek arasında bocaladı Piyer l'Ermit. Hristiyano'nun gözlerinde bakan gökyüzü parçasını düşürüp düşürmemek. Düşse daha iyi olacağa benzer sandı: «İsa'nın o sözü, senin sandığın gibi değil Hristiyano. Bunu anlatmak zor şimdi, İsa'nın söylemek istediği bir boşalma farz et, yükten kurtulma. Hafiften.</p>
<p>Uçarılar için de yeni günahlara hazırlık. Kabaca söyleyeceğim kusura bakma, kusmak mideye göre neyse, günah çıkarmak da yüreğe göre odur. Oburlar için yeyip yeyip kusmanın, sonra yine yemenin yararı nedir?»</p>
<p>«Ben obur değilim peder. Bir kere günah işledim, o da şimdi ardıma düştü, bulup öldürecek. Ama ondan önce yüreğimdeki doluluk öldürecek. Yoksa uyuyamam bu gece!» «Ciddi misin Hristiyano?» «İnan bana. Ne olur inan bana Piyer l'Ermit. Keşişsen bu şüphe niye?»</p>
<p>«Pekala. Öyleyse bana tam anlatacaksın. Pişman görünüyorsun, sandallarını çıkarıp atmanı alçak gönüllü olmak isteyişine yoruyorum. Başlayabilirsin demek ki.»</p>
<p>Hristiyano şaşırmışa benziyordu, heyecanlanmışa. Yüzünü hemen gelip hemen geçen bir allık bastı: «Burada mı?»</p>
<p>«Bana göre günah çıkarmanın yeri yoktur.» Bakındı Hristiyano. Gözlerindeki gökyüzü parçası sislere büründü. Vaftiz Salonunu öylece yokladı. Gizli bir yer aradı belki de; karanlık, mağaramsı. Sonra donuklaştı Hristiyano'nun gözleri, katı bir gece arasında buzlaştı. Yüzü birkaç kere kasıldı. Dudakları büzüldü, kanı çekilmiş, bembeyaz, tuzlu «Ben bir Türk'le yattım!» dedi.</p>
<p>Vaftiz Salonu allak bullak oldu, döndü, yuvarlandı. Gürültüyle yerine oturdu ama susmadı. Tuzlu balıkların pullarını andıran bir hışırtı duvarları yokladı: «Ben bir Türk'le yattım! Bir Türk'le. Ben. Yattım!»</p>
<p>Piyer l'Ermit'in boğazından bir damar çekildi, ayak tırnaklarına doğru.</p>
<p>Hristiyano sessizdi; ölmüş bir kırlangıç bakıyordu gözlerinde. Ölmüş bir kırlangıcın ağzından konuştu: «Nasıl olduğunu da anlatayım mı?»</p>
<p>Piyer l'Ermit, vaftiz salonunun hala yerine oturmadığını sanıyordu; manastırın hala yuvarlanmakta olan taşlarının, resimleri pencerelere yapıştıran fırtınasının sanki durmasını bekliyordu. Gözleri tonozun köşelerine gidip geliyordu, tonozun havalanmasından korkuyor gibiydi yahut da tonozun Hristiyano'nun üstüne düşmesinden çekiniyordu; aynı zamanda gözleri durmadan, köşelere yalvarıyordu. Sesini unutmuşa benziyordu; sesten başka her şeydi: «Kus! Kus! Miden rahatlayıncaya kadar kus Hristiyano!»</p>
<p>«Neden azarlıyorsunuz muhterem peder? Türklerin ne biçim yaratıklar olduğunu bilmeden beni paylamanızı, hem de günah çıkarıcı olarak beni paylamanızı İsa'nın hoş göreceğini mi sanıyorsunuz? Türkler bir çekirgeye benzer, kâfir çekirgelerin en azgınıdırlar. Biz müminlerin ekinlerine musallat olurlar. Sen bunları anlayamazsın. Gün boyu tarlanda bağında çahşmışsındır; çocuklarının yiyeceğini, kendi nafakanı çıkarman için güneş dememiş, ter dememiş, bel ağrısı, sırt sızısı dememiş çahşmışsındır. Akşam olmuştur, evine dönmüşsündür; bir iki soluk alıp yatacak, ertesi güne hazırlanacaksındır. İyi bir hıristiyan olarak İsa'ya, Meryem'e duaya hazırlanıyorsundur. Birden çekirge sürüsü Türkler köyünü basar, evini yangına verir, çocuklarını tavuk boğazlar gibi keser, karın güzelse ahr götürür; kocan yaşlıysa vurur yatırır.»</p>
<p>Piyer l'Ermit'in sesi yine öyleydi: «Biliyorum Hristiyano duydum bunları. İsa merhametlidir, hoş görmeğe çalışır.»</p>
<p>«Neyi? Kimi? Öldürülenleri mi, öldürenleri mi?»</p>
<p>«Günah çıkarıyorsun Hristiyano. Kimseyi suçlamadan, pişman olduğunu bile bile.» «Kimseyi suçladığım yok benim. Kimseye de iftira etmek istemiyorum. Türkleri olduğu gibi, gördüğüm gibi anlatmak istiyorum. Bu yaşıma kadar iyi bir hıristiyan gibi hareket ettim. Babam bütün din günlerinde köyün en önünde gideniydi. Anam yılın yarısından çoğunu perhizde geçirirdi. Ama birTürkle yattım peder. Kilisedeydim.» «Kilisede mi oldu bu iş? Neler duyuyorum ya İsa?» Hristiyano'nun sesi gırtlağında bir tuhaf burkuldu : «Kilisedeydim! Mumu yeni yakmıştım, akşam duasına hazırlanıyordum. Türklerin kiliseleri nasıl talan ettiklerini bilemezsin, nasıl yakıp yıktıklarını; Meryem tasvirlerini, ikonaları, İsamızı, İsamızın haçını nasıl atlarına çiğnettiklerini gördünüz mü siz? Ben gördüm.»</p>
<p>«Bunların seninle ilgisi ne? Günahınla ilgisi ne? Herkesin, her yerde anlattığı şeyler. Doğruysa, İsa da biliyor.»</p>
<p>«İsa biliyor da daha ne bekliyor peki? Neden bu kâfir Türklerin haddini bildirmiyor?» «İsa'nın evinde, İsa'ya inanmayan bir kâfirle yattım diyorsun, sonra da onun işine karışıyorsun. Tövbe etmen gerekirken suçlamağa kalkıyorsun. Ne dediğini bilmiyorsun sen?» Hristiyano birdenbire hıçkırmağa başladı: «Ne dediğimi biliyorum peder. Günahımın ne kadar ağır olduğunu da hissediyorum, bağışlanmayacak kadar ağır olduğunu. Bunları anlatışım günahımın ağırlığını bildiğimden, yoksa niçin yollara düşeyim, niçin Türk'ten kaçayım?» Hıçkırığı daha da arttı: «Akşam duasına henüz başlayacaktım. Dışarıda kıyametler koptu. Köyün çoğu kiliseye sığındı. Kâfir Türklerin çekirge sürüsünün köye daldığını anladık. Ne de olsa insandırlar. Kâfir de olsalar, Türk de olsalar elbet bir inandıkları vardır diyorduk; kilisemizi bize bağışlarlar, kilisemizde bize dokunmazlar diyorduk. Bir de baktık ki kilisemiz ateşe verilmiş. Dumanlar, kızıl alevler, muhterem peder tarif edemeyeceğim bir cehennem başladı. Ne yapacaktık, nereye sığınacaktık, şaşkın bekliyorduk, kaçışıyorduk. Birden omzumdan bir el yakaladı, çekti, çökertti. Teke derisi gibi kokusunu duydum herifin. Alevler, alevler, alevler... Şeytanın kızıl dillerinden beter alevler; çığrışanlar, kaçışanlar. Sonra hırıl hırıl boğazlananlar peder, kilise kan içindeydi. İşte o zaman oldu. Ne yapabilirdim ki?» Hıçkırık Hristiyano'nun boğazında ince bir iple kesildi sanki. Ne ses ne soluk. Hristiyano öyle bir kilisede, öyle bir alevde kavrulmuşa döndü. Fakat Piyer l'Ermit'in sesi, şimdi artık yerli yerine oturmuştu; eskisinden daha güzel daha derli toplu susup pırıldayan Vaftiz Salonunu bir yortu çanı gibi doldurdu: «İsteyerek yapmamışsın ki Hristiyano, bunda senin ne suçun var, ne günahın?» Şimdi gözleri de yortu çanlarının havalanışındaydı. Hristiyano, göklerden yerlere doğru eğilerek bakıyordu. Hristiyano, günah çıkarmağa başladığından beri ilk defa gözlerini Piyer l'Ermit'e çevirdi. Çarktan yeni çıkmış ama henüz pişmemiş bir toprak kabın ham şekillenişince, günahı yarım silinmiş, biraz utangaç fakat inanmamış baktı: «Ama ondan sonra da oldu bu işler. Türk Beyi beni bırakmadı.»</p>
<p>«Kaçtım dediydin?»</p>
<p>«Kaçtım, kaçtım da, hemen değil tabi. Türkü anlatamam ki?»</p>
<p>«Anlatma, anlatmanı isteyen yok.»</p>
<p>«Öyle değil, hayır öyle değil yanlış anladınız? Kâfir Türk aldığını kolay kolay bırakmaz. Beni kilisenin yangın artığı bir odasına hapsetti; kendi de çıkmadı. Ben sandım ki, ne de olsa kadınım Peder Piyer l'Ermit, hem de genç bir kadınım, görüyorsun işte güzelim de... O zaman görseydin bundan bir misli güzeldim. Türk'ün, onca kadın arasından beni bulması, beni hapsetmesi hoşuma gitti. İşte günahım burda başlıyor muhterem Peder. Bulunduğumuz yerin kilise kalıntısı olduğunu unuttum, kiliseliğini.»</p>
<p>«Unutmasaydın ne yapardın?»</p>
<p>Hristiyano boyun büktü, çaresiz, güçsüz, yoksul baktı: «Hiç. Ne yapabilirdim ki. Türk zebellah gibiydi.»</p>
<p>«Yaa. Hım. Pekala Hristiyano. Tanrı tövbe edenleri bağışlar. Git de şimdi tövbe et.» «Durun bitmedi daha. Yalvarırım Piyer l'Ermit asıl bundan sonrası önemli. Meğer Türk'ün andı varmış. Kiliselerinde, aynı bizim kilisemizde bizden bir kadını rezil etmeğe yemin etmişmiş.» Sustu. Piyer l'Ermit'i süzdü gizlice, Piyer l'Ermit'in taş duruşunu. Kıpırdamamıştı bile: «Anlatabildim değil mi peder. Türk'ün ne biçim bir adam olduğunu.»</p>
<p>Piyer l'Ermit başını salladı, o kadar; «Anladım» der gibi. «Bana ne» anlamına da gelen bir baş sallaması. Hristiyano, belli etmedi ama öfkelendi; hiç soluk almadan:</p>
<p>«Hemen kaçtım. Anamı öldürmüşlerdi. Babam yarı çılgın hale gelmişti, ne dediğini, ne yaptığını, bilmez bir halde kilisenin çevresinde dolaşıyor, beni arıyormuş günlerdir. Türklerden kaçanı, yurdunu, yuvasını, İsa'nın kilisesini bırakıp aç, sefil, bitkin, ağlamaklı kaçan yüzlerce insan vardı. Onlara katıldık. Niyetimiz mukaddes papa hazretlerine sığınmaktı. Yollarda kırıla döküle azaldık. Buraya yaklaşınca senin ününü duyduk, senin ferahlatıcı sözlerini dinlemeği bağışlatın kanadınızın altına girmeği düşündük. Halt etmişiz.»</p>
<p>Hiç umulmayacak bir anda, hiç umulmayacak bir şekilde sıçrayıp ayağa kalkmıştı. Yaramaz bir mahalle çocuğu, arsızlaşmış bir köy kızı gibi delişmendi. Öylesine öfkeli: «Evet Peder Piyer l'Ermit, halt etmişiz.» dedi.</p>
<p>«Ne demek bu Hristiyano? Ne biçim günah çıkarmak?»</p>
<p>«Çıkarmıyorum günahımı da. Seni görünce sevdim bütün günahlarımı, bende kalsın!» Fırlayıp gitti. Çıplak ayakları ilkin kuş hafifliğinde taşlarda duyulmuyordu; sonra şapladı, yankısı taş duvarlara vurdu. Çıkıp görünmez olduğu halde, Piyer l'Ermit boş kapıya bakakaldı. Kapının boşluğunda Hristiyano'yu aradı; Hristiyano'nun çıplak, hala taş duvarlarda şaplayan ayaklarını, ayak seslerini. Otuz şu kadar yıllık keşişliğine ilk defa yandı; İsa o kadar, o kadar, o kadar uzaktaydı ki. İsa ile arasındaki uzaklığı, Vaftiz Salonunun taş döşemelerine et sıcaklığını bırakan çıplak ayaklar daha da uzatıyordu. Ama çok kısa sürdü bu an, silkindi. Hatta zorladı kendini. Fakat Hristiyano'yu unutmanın imkansızlığını da anladı.</p>
<p>Hristiyano da, Piyer l'Ermit'i anlamıştı; hiç değilse anladığını zannediyordu. Mutfağın yanındaki odaya döndüğü zaman uzun sırım boylu adam daha hiç bir şey sormadan: «Zor» dedi; «Korkarım efendimizin buyruğunu yerine getiremeyeceğim.»</p>
<p>«Aklını kaçırmışsın sen Ziba.» Haşan Sabbah kendi de bilemedi; gerçekten korkmuştu, gözleri dört dönüyordu: «Çıldıran sensin asıl. Efendimizin adını nasıl söylersin deli, benim adımın Kristiyano olduğunu nasıl unutursun. Ya şövalye duyarsa.»</p>
<p>Adam Ziba'nın elini ağzından çekip soluklandı: «Şövalyeyi gönderdim korkma. İkimizden başka kimse yok burada.»</p>
<p>«Olsun, yerin kulağı vardır. Şövalyeyi nereye gönderdin?»</p>
<p>«Piskoposa. Tanırmış. Ruhani Meclis'te varılan kararları öğrenecek. Seninki nasıl? Keşiş?»</p>
<p>«Hiç umudum yok. Kırılmaz kaya cinsinden, kırabilsek işe yarayacak ya zor. Kadınlığımdan şüphe etmeğe başladım.» Sesini alçalttı: «Acem Kızının evinde öğrendiklerim sıfıra düştü. Keşke buraya gelmeden bir iki keşişle tanışsaydım düşüp kalksaydım.»</p>
<p>«Karar birdenbire verildi. Ancak bunların dilini, adetlerini, törelerini öğrenecek kadar vakit kaldı. Bilmez gibi konuşma. Ne düşünüyorsun?»</p>
<p>«Hiç. Adamın keşişliğine tesir etmeyişimi. Erkeklik diye bir şey kalmamış galiba.»</p>
<p>«Yazık; tek çaremiz kalıyor demek ki?»</p>
<p>Ziba ürperdi. Gözleri fitillendi, söndü: «Nasıl yani?»</p>
<p>«Büyük bir caninin ölümü. Canım belki, yani hiç, hiç mi şey edemedin? Boza içirsek bu akşam, afyonlu beng otu.»</p>
<p>Ziba tükürürcesine güldü: «Güneş beynini yakmış senin. Piyer l'Ermit bir zamanlar avladığın Peçenek budalasından değil. Foyamızı anlamadıysa ona şükür etmek gerek.» «O da mı var?»</p>
<p>«Bilmiyorum. Hiç, hiç bir şey bilmiyorum. Bildiğim, herif cinsi belli olmayan bir kaya.»</p>
<p>Tahta kerevete çöktü; yerleşmeğe çalıştı, oturamadı iyice; saklayamayacak kadar huzursuzdu. Yine kalktı. Kapıya gitti, açtığı halde çıkmadı, kapadı. Olduğu yerde düşündü.</p>
<p>Adam, gözlerini büzmüş Ziba'yı süzüyordu, hiç bir hareketini kaçırmıyordu. «Bana öyle geliyor ki Ziba...» dedi; sesi, saklanmış bir sinsiliği taşıyamıyordu: «Sen Ziba, vazifeni unuttun da yaşlıca bir adamı baştan çıkaramadım diye öfkeleniyorsun. Kadınlığından şüphe etmeğe başladın.» «Hadi be sen de! Bu şimdiye kadar rastladığım erkeklerin hiçbirine benzemiyor. Doğru bu şövalye bozuntusunun söyledikleri. Bazen bana bile ben olduğumu unutturuyor, neyse ki çabuk topluyorum</p>
<p>kendimi.»</p>
<p>«Bir bu noksandı işte. Bana bak, aklını başına topla. Keşiş kısmının şeytanı bol olur. Belki seni deniyordur.»</p>
<p>«Ne denemesi? Herife açıp göstermedik yerimiz kalmadı be! Ama biliyorum ben ona yapacağımı. Hele yarın olsun da. Gör sen de bak, Ziba pençesini taktığını nasıl dize getiriyor.» Gözlerinde kor ateşler uçuştu. «Bekleyelim bu gece nasıl davranacak, onu görelim bir.» Adam sinirlendi: «Yarını marını bekleyecek vaktimiz yok.» dedi; «Ruhani Meclis'in kararından önce bitirmeliyiz bu işi. Bakarsın heriflerin meclisleri kararı erteler, anlaşmazlık çıkar, şu olur bu olur. O zamanaca senin keşiş fitili almalı ki karar aksine bile olsa, bunu durduramasınlar. Anladın mı? Bir bu gecen var. Ne yapacaksan bu gece yapmalısın.»</p>
<p>«Ya yuları takamazsak keşişe?»</p>
<p>Kor ateşler uçuşan gözleri ürkekleşmişti. Gerçekten de sığınacak delik arayan kırlangıç yavrularının gözlerinden farksızdı. Adama öylece baktı: «Yani? Bu gece mi? Canım bakarsın meclis dediğin sürü beklediğimiz kararı verir.»</p>
<p>«Bakarsınla olmaz bu iş Ziba. Cetveli koyup kâğıda çizgiyi doğru çizmek dedik sana. Hesap kitap meselesi dedik. Haşan Sabbah Efendimiz çizdi mi çizmedi mi bir yol?»</p>
<p>«Haşan Sabbah Efendimiz deyip durma artık anladık!» «Şimdi de Haşan Sabbah Efendimizi mi inkâr, ha Ziba?» «Haşa dedik be haşa dedik, inkar eden kim!» Bıraktı kerevete kendini. Dokunulsa dağılabilir, tuz buz olabilirdi. «Biz bu yola baş koymuşuz bir kere Salih Dai; küçükten öyle büyütülmüşüz.</p>
<p>Gelgelelim bir yanımız kalmış işte; ham. Bu dünya var ya, şu Frank diyarı deyip geldiğimiz cehennem güneşinin kavurduğu dünya bırakılır cinsten değil.»</p>
<p>«Ölüm bizim için bu dünya dediğin cehennemden terhistir. Ziba, bizim için ölüm yoktur. Bizden sonrakilere daha iyi bir dünya bırakmak için ölenlerinkine ölüm denmez.»</p>
<p>«Güzel lâf bunlar Salih Dai; güzel olduğu için de boş, bir işe yaramaz lâf. Ölüm var mı yok mu bir gün anlarsın. Bizden sonrakilere gelince... Onlar da bu lâflarla, buna benzer lâflarla bana benzetilecekler.»</p>
<p>Salih Dai kıpkırmızı oldu. Gırtlağında adem elması yuvarlaklığı durmadan oynuyordu: «Sen büsbütün kaçırmışsın Ziba; sen sandığımdan da ödlek imişsin. Aklını başına topla, keşiş aklını almışa benzer.» Ziba, Salih Dai'yi duymuyordu bile. Gözleri, yerin yüz binlerce adım altında, bütün yıldızları söndürülmüş bir gece çakılıp kalmış gibiydi. Sesi, öyle bir gecenin karanlığından sıyrılıp geliyordu: «On yıl mı on beş yıl mı önce, bir gece ölüm ne güzel bir oyuncaktı. Zebercet, Huri, Sünbüle, Acem Kızı. Sonra efendimiz Haşan Sabbah, sonra sen Salih Dai. İki Peçenek'i Küpeli Hafız'dan çalmağa çalışıyorduk. Peçeneklerden birinin gözlerini unutmamışım; erimiş bal suyunda gözleri vardı. Ben çocuktum, kapıyı ben açmıştım ona. Balçar'dı adı. Kim bilir nerdedir, yaşıyorsa unutmuştur bile beni. Ötekinin hırsız gözlerini hiç sevmemiştim. Adına Boğaç diyordunuz. O gece ölüp cennette dirilme oyunu oynadık, uçurumlara attık kendimizi, çırılçıplak havuzlara girdik; beng otu afyonlu, hint kenevirinin filizi karıştırılmış bozalar içtik.» Ziba konuştukça, bütün yıldızları söndürülmüş yeraltı gecesinin karanlıklarına gömülüp gidiyordu. Sesi, gece değil, gecenin karası da değil, iyiden iyiye gece karanlığı sinmiş ıslak bir yeraltı toprağıydı. «O geceden sonra bana bir daha afyonlu boza içirtmediniz; Acem Kızının evinden aldınız. Ölümü hep o uçurumlardan atlayınca kalın ağlara düşmek, ip merdivenlerden inmek, çırılçıplak havuzlarda yüzmek sandım; aklımda hep öyle kaldı. Başkalarının yapamayacağı işler için yetiştirdiniz. Gün geldi; Nizamül Mülk'ü vuran adamı ben ayarttım; gün geldi Melikşah'ın sarayına girdim, kadınlarını birbirine düşürdüm, Melikşah'ı zehirledim. Ölümler, ölümler, ölümler gördüm. Benim dışımda hiçbiri uçurumlardan atlayıp kalın ağlara düşmüyordu, ip merdivenlerden inip çırılçıplak şarap havuzlarına dalmıyordu.» Salih Dai zor tutuyordu kendini, dayanamadı: «Sen zındık bir sünni gibi düşünüyorsun, sen Alparslanh bir Türk gibi düşünüyorsun. Sen delisin Ziba, şu keşiş gibi düşünüyorsun, seni</p>
<p>almayacaktım yanıma, almayacaktım tuh.»</p>
<p>Ziba'nın sesi geceden kurtuldu ilkin: «Böyle düşünüyorum ama senin düşündüğün gibi davranacağım, korkma.» dedi. Gözleri de yavaş yavaş geceden kurtuldu, hafif halkalı açıktı: «Nasıl olsa Haşan Sabbah hiç bir şey bilmeyecek; ben onun için saçlarının arasındaki bir bit gibiyim, haberi olduğu zaman öldürülecek cinsten. Sen de, öteki de, öteki de. Öyleyse?» Kalktı üstünü başını düzeltti. Üstünü başını düzeltişi de bir geceden kurtuluştu: «Öyleyse?» dedi bir daha. Sayıklamayı da andırıyordu, güvenli bir kararı da: «Benden sonrakiler kan görsün. Yeryüzü ben varsam vardır. Ben yok olunca yeryüzü yine var olursa yeşereceğine kanlansın daha iyi; anladın mı şimdi Salih Dai? Birleştik işte.»</p>
<p>Deminden beri damarları öfkeden çekilen Salih Dai fırlayıp Ziba'yı tuttu. Bir eli de vurmak için kalkmıştı, fakat vuramadı. Bütün yüzü titriyordu, yeni kesilmiş bir atın derisi yüzülmüş sağrısı nasılsa Salih Dai'nin yüzü de öyleydi. Üstelik gözleri gözevlerinden taşacaktı neredeyse. Önce duruldu gözleri ve yüzü; sonra yüz, yüze; göz, göze benzedi; daha sonra da tilkileşti birden. Vurmak için kalkan eli, Ziba'nın bir omzunu yavaşça tutup okşadı: «Bak Ziba kızım, yavrum. Haklısın sen. Bu güneş, alışılmadık bir güneş, ölümüne. Seni perişan etti. Yarına bırakma kendini hemen. Bir kere daha dene. Yarına bırakmak istediğin şey ne ise şimdi yap. Yemin ederim ki keşişin aklı takıldı sana. Yoksa bizi geri çağırmazdı, yoksa kadınların girmesi yasaklanan bu manastıra bizi almazdı, seni saatlerce dinlemezdi. Ben de erkeğim, anlarım Ziba. Bir daha dene. Keşiş, olmuş armuda döndü, elini uzat şöyle yavrum, düşecek.»</p>
<p>Ziba gülümsedi; gülümseyişinde Salih Dai'yi küçümsedi yahut hor gördü: «Yorma kendini Salih Dai. Ben de senin gibi düşünüyorum, dedim. Keşişe gideceğim, her şeyi doğru, dosdoğru anlatacağım.» «Çılgın! Zırdeli! Sürtük! Boğarım seni.» Ama sıyrıldı Ziba. Kaçtı.</p>
<p>Salih Dai, Ziba'yı ancak mutfak kapısına kadar kovalayabildi. Akşam esmerliği çökmüştü. Ötede hücrelerle manastırın kapısının arasında Piyer l'Ermit'in düşünceli gezindiğini görünce durdu. Akşam esmerliğinde Piyer l'Ermit, kara keçi urbalarında bücürlüğünü sürüklüyora benziyordu. Ziba'nın Piyer l'Ermit'e doğru koşuşunu, Piyer l'Ermit'e yaklaşınca duruşunu, bir an ikircikli bekleyişini gördü. İster istemez gözlerini yumdu. O sırada Ziba'nın sesini de duydu: «Peder! Muhterem peder yalan söyledim sana; şimdi doğrusunu anlatacağım yemin ederim.»</p>
<p>Salih Dai, Piyer l'Ermit'in cevabını duyamadı, gözlerini açamıyordu; ne yaptığını da göremedi. Ziba, bir an yutkundu; farkında olmadan diliyle dudaklarını sildi; ıslattı. O bir an içinde de bütün olan bitenleri unuttu sanki. Yeni doğmuş, yeni vücut bulmuş, yeni ete kemiğe bürünmüş bir kadındı, elinde elması noksan: «Dinle beni peder Piyer l'Ermit, ben, ben, ben o Türk'le isteyerek yattım. Bilerek, arzulayarak. Kilisede.»</p>
<p>Piyer l'Ermit çakıldı kaldı. Neden sonra başını çevirmeden, sesi kırçıl sakalından dökülüyormuş gibi: «Seni dinlemek istemiyorum.» dedi; «İsa bağışlasın!»</p>
<p>Ziba, birden koptu; kendini Piyer l'Ermit'in ayaklarına attı. Elleri Piyer l'Ermit'in çıplak ayaklarını buldu, sarıldı, sarıldı, çekti kendini çıplak ayaklara doğru, süründü. Yüzünü, katı, sert, yarılmış ayaklara sürdü; öptü, durmadan öptü. Piyer l'Ermit'in çıplak ayaklarını öperken konuştu; sesi de öpücüklüydü: «Kilisede değil, kilisede değil. Sokakta gördüm onu Peder l'Ermit. Köyümüzde ne kan döktüler, ne kadınları kandırıp götürdüler, ne de yaşlılara işkence ettiler. Doğrusunu söyleyeceğim sana, bizi sanki adam yerine koymadılar. Yemin ederim ki Türk'ü zorla baştan çıkardım ben. Sana da şimdiye kadar yalan söyledim hep, ama... Türk, o kadar yiğit, o kadar yakışıklıydı ki peder. İnsandım, kadındım, dayanamadım.»</p>
<p>Piyer l'Ermit ayaklarını güçlükle kurtardı. Aslında ayakları kurtulmak istemiyordu, beyninden ayaklarına doğru birtakım kuklaların pamuk iplikleri iniyordu ama ipleri beyni değil o birtakım kuklalar çekiyordu. Kuklalar canlanıyor, sıcak kadın etinde, yapıştığı yeri Piyer l'Ermit'ten alıp götürüyordu. Boş yere çarmıhı, Golhota Tepesini, sıcak gün ışıklarında eziyetleri terleyen İsa'yı hatırlamağa çalışıyordu Piyer l'Ermit. Tam İsa'yı tutabildiği zaman kuklalar daha bir dayanılmaz</p>
<p>oluyordu.</p>
<p>Fakat birden ayaklarını koparabildi; yerden Hristiyano'dan. Hatta Hristiyano'nun ellerine hırsla basabildi, sonra yüzüne. O anda da bütün bedenini, Piyer l'Ermit oldu olalı duymadığı, tutmadığı bir titreme sardı. Farkında olmadan katılaşmış bir yağın köz ateşte eriyişine benzetti.</p>
<p>«Hristiyano! Kalk git. Ne yapmak istediğini anlıyorum. Benim de erkek olduğumu unutma!» Keşişliği sıyrılıp düşmüştü üstünden; keçi kılından giydikleri, dokumalarından süzülmüş kıl iplikler halinde dökülmüştü. Ne İsa, ne çarmıh, ne Golhotha Tepesi hiç biri görünmüyordu artık. Bir tek Hristiyano vardı orta yerde.</p>
<p>Ziba'nın elleri, Piyer l'Ermit'in ayak bileklerini buldu.» dizlerine doğru çıktı.</p>
<p>Bir danaburnunun bulduğu yumuşak toprağı sıyırışına benziyordu; iki yanı kıskaç ağzını açmıştı, ısırdıkça gevşeyen toprağı tırmalıyordu. Gün ışığına ha çıktı ha çıkıyordu: «Peder! Günahımı zaten çekiyorum. Türk2ün bu kadar sahipleneceğini bilmiyordum; aldığını bir daha bırakmak istemeyeceğini sanmıyordum. Niyetim Türk'ü oyuncak edip eğlenmekti, bizi adam yerine koymak istemeyenlerden birini parmağımda oynatmağı kafama koymuştum. Bırakmadı beni; kaçtım. Peşime düştü, kaçtıkça kovaladı. Öldürecek beni, bulduğu yerde öldürecek.» «Hristiyano çekil yolumdan.»</p>
<p>Piyer l'Ermit'in sesi de, ayak bilekleri gibi Ziba'nın ellerindeydi; gevşek bir toprak. «Rems'teyken herkes senden bahsediyordu; düşüme girdin. Tıpkı şimdiki gibi. Beni senden başka kimsenin kurtaramayacağını söyledin, beni çağırdın. Düşüme girerken, beni çağırırken ne düşünüyordun! Geldim işte, yüzümü ayaklarına sürüyorum.»</p>
<p>«Şeytansın sen Hristiyano, lânetlisin; çekil yolumdan.»</p>
<p>Çok uzaktan erken doğmuş bir yıldız göz kırpıyordu. Piyer l'Ermit yıldıza medet umar gibi gözlerini dikti. «İsa bana yoldaş ol» İlâhisini söylemeğe çalıştı içinden. Yıldız bir an parladı, ışığı göğün karanlığını sildi. O anda Ziba Piyer l'Ermit'in diz kapaklarının üstünü tutmuştu, yasaklanarak doğrulmağa çalışıyordu. Silkinip attı Ziba'yı, nasıl attığını kendi de bilemedi: «Ben gelmeden çık git manastırdan sefil kadın, çık git, çık git, çık git! Günahın bütün dünyayı karartıyor, yalanın göğe sığmıyor lanet olsun!»</p>
<p>Kurtulmuştu fakat kaçıyordu. Çok uzaklarda göz kırpan erken doğmuş yıldıza minnetle baktı. Ziba, ellerinin kurumuş ahlardan daha çalı, daha kurumuş, daha kara karardığını, çalılaştığını, kuruduğunu hissetti. Bedeni de öylesine kuru çalıların budaklı göğdesine dönmüştü. Ağzı keskin bir baltanın sızışını duymağa başladı. Son denemesi de boşa çıkmıştı. Keşiş gidiyordu, kurtulmuştu; ilk gördüğü zamanki gibi, ilk başladığında nasılsa öyleydi. Kurumuş çalı göğdeleri de keskin bir balta ağzını bu kadar yakın mı hissederdi acaba, hissede seze bekler miydi? Kurtulamayacağını bile bile? Bir ara yıldız ışımasından daha çabuk, keşişe koşup her şeyi anlatmayı ve gerçekten diz çöküp bağışlamasına sığınmayı geçirdi aklından. Haşan Sabbah, kuyu derinliklerindeki su bakışlarıyla gözünün önüne gelivermeseydi belki aklına geleni yapacaktı da. Keşiş, manastırın ana kapısından çıkmak üzereydi. Bir adım sonra, Ziba için her şey bitebilirdi; boynu, keskin balta ağızlarının soğukluğunu şimdiden duymağa başlamıştı, soğuk soğuk akıyordu: «Peder! Peder! Piyer l'Ermit yalvarırım dur!»</p>
<p>Hesaplanmamış, kendiliğinden geliveren çığlığına nerdeyse Ziba'nın kendisi de aldanacaktı. Aynı şekilde konuştuğundan, Piyer l'Ermit'in belli belirsiz sarsıldığını fark edememişti. Tam tamına yaklaşamadı. Bir iki adım kalmış olmalıydı aralarında. Piyer l'Ermit keçi kıh urbasının keçi kılı dalamasında bücürlüğünden taşmış bir kalabalıkla yürüyordu. Ziba tırnaklarını gizlemiş kedi pençesinde: «Bir tek şey doğru Piyer l'Ermit. Yalvarırım dinle beni bir tek şey gerçek; seni tahrik etmek istedim, kadınlığımı kullanmak istedim. Yanlışsa da kötüyse de yaptım bunu. Çaresizdim...» Sesindeki yalvarışta hiç bir leke yoktu. Ziba da şaşıyordu bu işe ama doğruydu. Piyer l'Ermit duruverdi. Ziba hiç beklemeden «Seni sevdim Piyer l'Ermit.» deyiverdi; «Rems'teyken daha; düş doğruydu. Ama sana anlatmasını bilemedim. Yanlış yollardan anlatmağa kalktım. Keşişliğin korkuttu beni, şöhretin.»</p>
<p>Piyer l'Ermit'in yüzü görünmüyordu, göbeğine doğru inen uzun kırçıl sakalı karanlıkta tüy kabasındaydı, o kadar. Sesi, o tüy kabası kırçıl sakalın karanlığından çıktı: «Ben İsa değilim Hristiyano; sen de boşuna Magdelana olmağa çalışma. Keşiş olmasaydım üç yalanının üçüne de hemen inanırdım. Kadınlığından da şüphe etme onun için, o kadar kadınsın ki. Bir an geldi, keşişliğimi bile unuttum. Sevindirecekse sevin diye söyledim bunu, senin için zaferse zafer olsun. Ne yapmak istiyorsun, bilemiyorum. Manastırdan git, yolumdan çekil. Döndüğüm zaman manastırda görmeyeyim seni.»</p>
<p>«Ya kalırsam, sensiz edemezsem?» Piyer l'Ermit'in cevap vermesini bir eşek anırması önledi; eşek çok yakından anırdı. Anırtıya kaba bir küfür karıştı.</p>
<p>Piyer i'Ermit hızla döndü. Az ilerde hayal meyal görünen bir beyaz karaltının direnişini gördü. Küfür eden Şövalye Çulsuz Gotiye'ydi.</p>
<p>Ziba kurumuş çalılardan farksız ellerinin iki yanına düştüğünden bile habersiz baktı. Sanki eşek anırmamıştı, eşek anırtısına kaba küfürler karışmamıştı da paslı bir balta geceye inmeğe başlamıştı. Ziba'nın boynuna doğru yol arıyordu. Piyer l'Ermit eşekle Çulsuz Gotiye'nin yanına giderken, Ziba çöküverdi olduğu yere. Sabahtan bu yana durmadan kılık değiştiren, durmadan yeni düzenler tazeleyen sinirleri tek tek kopmağa başlamıştı. Bedeninin en görünmez yerlerinden en görünür yerlerine kadar, irili ufaklı, azlı çoklu tınlamalar geliyordu; kulaklarının içinde patlıyordu, bir ölü dağınıklığı içinde katılaşan etlerinin arasında tınlamalar sulanıyordu. Kesseler, kan yerine kopmuş sinir lifleri dağılacaktı. Piyer l'Ermit'in, Gotiye'ye çıkışan sesini duymadı bile: «Günahkâr kadınlar, ne idüğü belirsiz herifler yetmedi de şimdi de eşekleri mi getirmeğe başladın manastıra? Çabuk götür bunu buradan, çabuk götür seni de görmeğe tahammülüm kalmadı.»</p>
<p>«Öfkelenmene lüzum yok Piyer. Bu zıkkımı ben de isteyerek getirmedim. Piskoposun marifeti.» «Ne demeğe? Piskoposun eşeğiyle benim işim ne?»</p>
<p>«Onu kendine sor Piyer. Şu yuları al da ne yaparsan yap. Yanınızda kala kala eşekte de inat koyulaşmış, yulara elin değerse anlaşırsınız.» «Piskopos mu gönderdi? Ne yapacağım?» «Binip kendisine gidecekmişsin. Bu da haç, Papa Hazretlerinin hususi haçı imiş, eşek de Papa Hasretlerinin has ahırından gelme.»</p>
<p>Piyer l'Ermit, şimdi daha ışıklı göz kırpan, üstelik göğü hayli ısıtan o erken doğmuş yıldıza baktı. Beklediği işaret miydi yoksa? Papa Hazretlerine mi bildirilmişti? «Ya İsa ben istedim işaretini, bana göstermeni istedim.» diye mırıldandı.</p>
<p>«Bana mı söyledin Piyer?»</p>
<p>«Anlayabilsen de keşke sana söylesem.»</p>
<p>«Hala her şeyi senin anladığını sanıyorsun, hâlâ. Al eşeğini, bana ne, ne sanırsan san kendini.» Piyer l'Ermit, bir an cevap verip vermemeği düşündü; üşendi daha doğrusu cevap vermeğe. Haçı zengin hasislerin ürpertisi içinde öptüğü haçı, göğsü üstünden harmaniyesinin arasına soktu. Eşeğin yularını da aynı duygularla aldı; yedekledi. Gözleri bir kere daha ipildeyen yıldıza çevrildi farkında olmadan.</p>
<p>«Eşeğe binesin diye gönderildi; eşeği taşıyasın diye değil keşiş efendi.»</p>
<p>Gotiye sözüm ona alay ediyordu. Gözlerindeki yıldız ipildeyişlerini bir yana bırakıp da cevap vermemek en iyisi idi ama, sabahtan beri Hristiyano'nun oyunlarından yıpranan sinirlerinin zorlamasına dayanamadı. Cevap verdi: «Öyle eşekler vardır ki taşımayı bırak, sırtına binmek isterler Çulsuz.» dedi. «İsa bunlardan sakınsın sizi. Deh yavrum, gidelim.»</p>
<p>Kalın, kara, keçi kılından maşlahıyla harmaniyesinin içinde daha da küçülen Piyer l'Ermit, gecede beyazlığı iyice belli olan Papa hazretlerinin gönderdiği eşeği çekip götürürken, İsa'dan, göstermesini istediği işareti düşünüyordu. Papazın beyaz eşeği, uslu, mazlum, ardından geliyordu. Bir ara Hristiyano'nun şeytan gücünü kullanıp beyaz eşek kılığına girebileceğini de düşündü; düşüncesiyle birlikte yular, elini yakarcasına ısındı. Yuları bıraktı. Önce uzaktan, kendinden bile sakladığı bir çekinişle eşeği gözledi; sonra yanmaca geldi, eğilip gözlerine baktı eşeğin. Eskiden, kuraklıktan önce; güneş cehenneminde yakıp kavurmadığı zamanlar bir ucu küçümence kıvrık, ortası şiş, uzunca erikler olurdu Klermont bahçelerinde. Kütür kütür, üstü silme buğulu akik renginde; dalda durdukça akiği karaya çalan bir kızıllığı buğular, bütün bahçelerin Tanrı'dan çalınmış güzelliğini, sabah yellerinin el değmemiş sırrını süzüp ahr, diri bir lezzet ile dolgunlaşırdı. Eşeğin gözleri öyleydi. Hristiyanonunkiler gibi doğudan batıya çalkanmıyordu, bahçe serinliğinde durgun bakıyordu, öpesi geldi. Kuşun, bitkinin, böceğin ölümüne ıslanmış sandı.</p>
<p>Fakat Klermont'a girerken, yine Hristiyano aklına geldi; bütün yol boyu, ikide bir göz kırpan uzak yıldıza baktığı halde Hristiyano'dan kurtulamadığını da anladı. Gece karanlığı inceliğinde giyinik yahut gece karanlığı inceliğine bürünmüş sanki kendisiyle birlikte gelmişti. Piskoposun evine geldiğinde yıldızdan, İsa'dan, «İsa bana yoldaş ol» İlâhisinden bir kere daha medet umduğu halde yüreğinin yarışma sığınan Hristiyano'yu söküp atamadı.</p>
<p>Halbuki Ziba, Piyer l'Ermit beyaz eşekle birlikte iyice gözden kaybolduktan sonra bile çöküp kaldığı yerden kalkamamıştı. Şövalye Çulsuz Gotiye'nin eğreti sarkan kılıcını toplayıp eğilmesini, kaldırmağa çalışmasını; Şövalye Çulsuz Gotiye'yi koğuşunu; Gotiye'nin aptallaşmasını, bir süre öylece durup bakmasını, sonra da hızla yanından ayrılmasını çok iyi hatırladığı, hatta biraz sonra Salih Dai'yle birlikte döneceklerini bildiği halde, oturduğu yerden kımıldayamamıştı. Vakitsiz kozasını delmiş de ağustos güneşinde pelteleşmiş bir tırtılın yapışkanlığıyla toprağa yapışıp kalmıştı. Nerdeyse Salih Dai gelecekti; ya yalnız gelecekti ya şövalye bozuntusuyla gelecekti.</p>
<p>Yalnız da gelse, yanında bir başkası da olsa, olanlar olacaktı artık. Hesap kitap çizgi mizgi. Dünyanın bütün hesap kitapları, bütün çizgileri mizgileri, hem de onu çizenlerle birlikte; hem de onu hesaplayanlarla birlikte ne zaman yok olacaktı? İnsanlar kendi bildiğince, gönlünce; insanlar onun bunun, şunun bunun hesabı kitabı için, bilmem kimin çizdiği çizgi doğru çıksın diye kandırılmadan yaşayamayacak mıydı? Koklaşarak, gülerek, hayvanlar gibi de olsa koklaşarak, hırlaşmadan. Ayak sesleri Ziba'yı çöküp kaldığı toprağa büsbütün yapıştırdı. Toprak kadar duygusuz görünebilmeği öğretselerdi keşke. Gelenlerden biri yüzde yüz Salih Dai idi; daha gelir gelmez soracaktı. Nitekim sordu da: «Ne oldu? Neden böyle sersemsin?»</p>
<p>İlkin boş gözlerle baktı Salih Dai'ye. Cevap veremedi; konuşmak gelmedi içinden. Salih Dai'nin çömelip omuzlarından tutması, sarsması, sertçe hırpalaması üzerine neden sonra halsiz ve umursamaz: «Boşuna yorma kendini.» dedi. «Beceremedim.» «Neden?» «Nedeni neye yarar? Ne yapmak niyetindesin şimdi ona bak, ben hazırım!» Salih Dai birden cevap vermedi. Gotiye'ye dönüp baktı, sonra karanlığa. Gözleri bir türlü Ziba'ya çevrilmedi. Karanlıkta bir puhu kuşu çok uzaklardan «Huu» çekti; belki de bir baykuş cıyaklaması manastırın damından puhu kuşunun sesine gitti. Gökyüzü, mumları, bir anda yakılan kilise içleri gibi yıldızla donandı. Yıldızlar çok önceden de yanmış olabilirdi. Belki de ışıklarını şimdi göndermişlerdi. Hepsi birden aynı zamanda; gökyüzü gecesini, baharda açıveren badem çiçekleri donatıvermişti. Ziba, Bezmdar Kalesini, kalenin alt yanındaki, kayalıklara, uçurumun yanı başına doğru gizlenen Acem Kızının evini hatırladı; uçurumun başladığı kayanın aralığından fırlayıp uçuruma doğru salınmış bir badem ağacı vardı. İlkyaz geldi mi pembeden beyazlanan çiçeklerini uçurumun karanlık ağzına serperdi. Gökyüzü gecesi, tepesinde, tıpkı, tıpkı, tıpkı böyleydi. Bir an, pembeden beyazlanan badem çiçeklerinin o ilkyaz kokusunu duyar gibi oldu. Bin kere on yüz bin adım öteden; gökyüzü ile yeryüzünün kucak kucağa sarhoş yattığı bir yerden sarhoş bir yel esivermişti. Esmesiyle beraber serinlik, badem çiçeklerinin kokusu, bir daha dönülmesi zor toprakların yeşertisi gelmiş; şöyle bir toprağa sinmiş ve sinmesiyle birlikte de yine o yelin ucuna takılıp göğe ağmıştı, yıldızlara varıp konmuştu, oradan yeryüzüne sarkıyordu ama toprağa inmiyordu. Belki de bir daha hiç inmeyeceklerdi. Dünyanın bütün badem çiçekleri, olanca kokularını, pembeden olanca beyazlanışlarını yıldızlara vermişlerdi. Ziba, yıldızlardaki badem çiçeklerinin kokusunu gözlerine almak üzereyken Salih Dai, Çulsuz Gotiye'ye: «Git de şu keşişi kolla şövalye.» dedi. «Ne yaptığı ne yapacağı bilinmeyen bir herif.</p>
<p>Bakarsın eşeğe bindiği gibi Paris yolunu tutmuş.»</p>
<p>Ziba, yıldızlardaki badem çiçeklerinin buruştuğunu hissetti, buruşmuş çiçeklerin kokusu ise eskirdi, tozlanırdı, kokudan başka her şeye benzerdi, bilirdi. Gotiye'nin sesi, eski, tozlu kokuyu da alıp götürdü: «Piyer l'Ermit piskopostan başkasına gitmez. Papa eşeğini gönderdi, piskoposu aracı yapıp çağırttı ya, yeter bu Piyer için.» «Yaa! Bu kadın da ayaklarına kapanıp kul köle oldu ya, kadınlığını ayaklarına serdi ya!» Gotiye güldü. Ziba, Gotiye'nin gülüşüyle yıldızların pul pul dökülmesinden korktu. «Cevap vermese bari.» diye düşündü. Gotiye cevap verirse gökte yıldız kalmayacakmış sandı. Bunun için Gotiye konuşurken gözlerini yumdu. «Ben sizin işinize karışmam efendim. Yanlış iş yaptınız. Hristiyano kadınlığıyla yüzde yüz Piyer'i büyüledi. Piyer'e unuttuğu erkekliğini bir kere daha yaşattı. Ama sonuç hiç! Çünkü Piyer öyle yeryüzü yaratıklarının kölesi olacak adam değildir. O İsa'nın, İsa'nın babasının. İşte böyle güçlerin kölesidir. Onlardan gelecek çağrı için ömrünü verir. Papa, Piskopos, haç, beyaz eşek İsa'yla ilgili olduğu için koşup gitti, boynunu eğdi.» «Ya sabahleyin bana öldürttüğün kırlangıç, koparttığın ot, bulup getirdiğin böcek ölüsü? Üçünü bir araya koymak?» Ziba gözlerini sımsıkı yumuyordu. Yıldızlar sımsıkı kapalı göz kapaklarından kırmızı ateş çizgileri halinde düşüp uçuşuyordu. Nerdeyse «Gidin başucumdan, ne olur gidin, başka yerde çekişin.» diye yalvaracaktı. Hele Gotiye'nin vereceği cevabı hiç duymak istemiyordu. Korktuğu, hem de bütün yıldızları bir bir kopartıp kel bir gökyüzü bırakmış gibi başına geldi. Gotiye Salih Dai'ye cevap verdi: «Piyer'i bilmiyorsunuz ki. Piyer'i anlatmak istedim, anlatamadım ki size. Piyer o üç canlıyı da seviyordu. Sevmek, papa gibi, piskopos gibi, haç ile beyaz eşek gibi İsa'dan bir işarettir onun için. Sevginin kölesi olduysa bu yüzden. Sevdikleri ölünce hüzünlenir, sevgisi uçup gitti diye, ölümle birleşti diye. Ölüm de İsa'dan bir nişandır Piyer için, yerine göre yorumlayacağı bir işarettir. Ama sen ölsen efendim, Piyer senin ölümünden bir işaret çıkarır mı bilmem. Seni sevmediğini hissettim.» Salih Dai boğuk, büzülmüş bir sesle hiç düşünmeden: «Ya Ziba ölse.» dedi «Hristiyano yani!» Gökyüzünün bütün yıldızları Ziba'nın sımsıkı yumulu göz kapaklarına dolup boşaldı.</p>
<p>Çulsuz Gotiye bir tokat yemiş gibi oldu. Daha doğrusu nefret ettiği bir hasmıyla düello yaparken boş bulunmuştu da ummadığı, beklemediği bir anda boş böğrüne hasmının kılıcı ansızın saplanmıştı. Öylesine bir kılıç ucu sancısı girdi sol böğrüne, kasılıp kaldı sancı. Konuşamadı. Ziba, Gotiye'nin cevabını boş yere bekledi; göz kapaklarında dolup dolup boşalan yıldızların badem çiçekleri kokusunda pembeden beyazlanmasını boşuna umdu. Gotiye'nin sesi anlamsız, korkmuşça, kaçamak mırıldandı: «En iyisi.» dedi, ihtiyatla, «En iyisi ben Piyer'e gideyim. Haklısınız efendi, bakarsın Piyer'in Paris'e doğru yollanacağı tutar.»</p>
<p>Kaçtı adeta; Hristiyano'nun yumulu göz kapaklarının açılmasından korkarak.</p>
<p>Ziba, göğün tavanının da kel pırıltısını yitirdiğini; kocaman yuvarlak camlaştığını sonra o kocaman yuvarlak gök camının da kendi kelliğinde çatır çatır kırıldığını göz kapaklarından gördü; çatırtılar kulağında sağırlaştı. Başından aşağı, yıldızların bin misli cam kırıkları yağmağa başladı. Yeryüzünün bütün badem ağaçlarının pembeden beyazlanan bütün çiçekleri cam kırıklarıyla doldu.</p>
<p>Salih Dai ne Ziba'yı, ne de Ziba'nın göz kapaklarının sımsıkı kapanmışlığını; bu sımsıkı kapalı gözlerin ardında olan bitenleri anlayacak durumda değildi. Gotiye'nin cevap vermeyişine sinirlenmişti ama gidişinden de ferahlamıştı. Gerçekten gidip gitmediğini anlamak için uzunca bir süre şövalyenin görünmez olduğu karanlığa gözlerini dikip baktı. Hatta iyice görmek için az da olsa o yana doğru yürüdü. Şövalye gerçekten gitmişti gitmesine; bu sefer de Ziba ile iki ikiye kalmalarından ürktü. Bağırıp Gotiye'yi geri çağırmağı bile düşündü o ara.</p>
<p>Ziba'nın yanına dönmeğe ayakları varmıyordu; bundan emin olduğu zaman kendi kendine kızdı «Hay gidinin Salih Daisine bak sen, duygu budalası oldu tuh.» diye terslendi. O anda Haşan Sabbah'a ihanet etmiş gibi olmanın acısını da duydu. Karanlıklardan, yıldızların top küme olduğu yerden Haşan Sabbah'ın yüzünü nurlanmış gördü ama gözlerindeki azarın derecesini ölçemedi. Göğsünde ısınmış, inançtan öte bir güçle pişmiş sayha boğazından kaynayıp fışkırdı: «Efendini, ne mümkün, kulluğundan çıkamam; çıkamam, kölenim senin hay hak huuu.»</p>
<p>Ziba bu sayhayı çok iyi biliyordu; Acem Kızının Evinden, yalancı yahut sahici cennetlerden, uçurumlardan, uçurumlara allı, yeşilli, morlu ipekli bürümcükleriyle atlayıp uçuşan Zebercetlerden, Sümbülelerden, Hurilerden biliyordu. Daha büyülüsü Haşan Sabbah'ın o insanı birden avucunun içine alıveren ve bir daha bırakmayan boğuk mu kesik mi, şimşeğimsi mi ne olduğunu hala bilemediği sesinden biliyordu. Afyonlu, beng otlu, yeşili sarıda uçuşan hint kenevirlerinin filizleri karıştırılmış bozalardan. Salih Dai'yi yanında, Salih Dai'nin bulantı veren nefesini saç tellerinin diplerinde hissettiği zaman, göz kapaklarını açmakta çok zorluk çekti. Fakat Salih Dai'nin gözlerini, gözlerinde canavarlaşan bir başka dünyadan gelme; yıldız ışıklarını görünce de göz kapaklarını açmasıyla kapaması bir oldu; sanki Haşan Sabbah'ın göz bebekleri gelip Salih Dai'nin gözlerinde yuvalanmıştı. Halsiz, beceriksiz, cam kırıklarının tam tamına yırtıp parçalamadığı bir umutla: «Kararın karar mı Salih Dai?» diye sorabildi.</p>
<p>Salih Dai'nin boğazını da Haşan Sabbah'ın sesi gelip tutmuştu, pusudaydı: «Bizden olanlar için kölelerin ölüm dediği şey, bu dünyadan terhistir Ziba bilirsin.» Ziba'dan karşılık bekledi. Ziba'nın yüzüne doğru iyice yaklaşmıştı, nefesi dayanılmaz bir bulantı doluydu. Ziba'nın sesi kasılan midesinden geldi: «Çok duydum, biliyorum.» Güçsüzdü; dalsız budaksız. «Bir kere daha duy, imanın zedelendiyse tazelenmiş olur.» «İmanım zedesiz benim.» «Güzel. Öyleyse gerçek cennete; her şeyin, herkesin eşit olduğu cennete gitmek, bizim cennetimize gitmek ölmek demek değildir.» Ziba'nın dalsız budaksız sesi göğdesiz idi de: «Biliyorum.» «Bu da güzel. Sen şimdi doğduğun topraktan çok uzakta, bilmediğin, düşünemediğin bir ülkede senden sonraki kardeşlerinin...» «Salih Dai bunların hepsini biliyorum, biliyorum ne olur uzatma, bitir işini. Hazırım.» «Söylemem gerek Ziba, bilmelisin. Senin bu yolculuğunu, senden sonraki kardeşlerin inan ki kutlayacaklar. Adın benden önce gidecek, Haşan Sabbah efendimizin adıyla bile.» «Benim için önemi yok artık.» «Ziba inancını çürütme; seni yüceltecek inancını zedeleme. Ben duymadım bu sözünü.» «Duy! Şimdi hiç bir şeyin önemi yok. Haşan Sabbah'ın da. Yıldızlara bakmak istiyorum, o kadar. Önemli olan yıldızlar şimdi; gerçek olan. Şahın gelir, sen de anlarsın.»</p>
<p>Salih Dai birden telâşlandı, sanki korktu. Korku karışmış telâşında sağ eli koynuna gitti. İçliğinin koltuk altında gizlenmiş, kını ve sapı işlemeli bir kamayı hızla çıkardı. Kınından hızla sıyırdı. Kama sivri ucundan işlemeli sapmaca, yıldız ışıklarında hızla parlayıp söndü, yanıp söndü. Ve o arada da, Salih Dai'nin boğazında pusu kuran Haşan Sabbah'ın sesi, yıldız ışımasıyla kamanın çelik parlaması arasında bir sayha olup karanlığı ikiye böldü: «Destur ya Pirim efendim...» Yana kaykılıp kamayı Ziba'nın sol göğsünün altına, cayarım korkusunun ve telâşın verdiği evecenliğin itişiyle sokuverdi. Galiba kama Ziba'nın göğsünün altına girerken bir kuş kanadı, karanlığı yelpazeledi, öyle bir ses duydu Salih Dai. Ziba ise birdenbire bütün gökyüzünün aydınlandığını, binlerce, on binlerce, yüz binlerce kandilin bir anda yanıp sönmeğe başladığını; kandillerin arasıyla sayısını seçemediği ateş böceklerinin uçuştuğunu görebildi. Aynı anda, aydınlık, kandiller, ateş böcekleri dertop oldular, kümelendiler; pembeden beyaza çiçek dökmüş badem ağaçlarından kocaman bir dal olup gökyüzünden aşağıya, Ziba'ya doğru sallandılar. Ziba, badem çiçeklerinin pembeden beyazlanan kokusunu aldı, elini uzattı, badem çiçeklerinin uçuştuğu dalı tutacaktı. Eli öylece uzanmış kaldı. Parmakları, avuç içi göğe doğru açıhverdi. Salih Dai kamayı kanırdı, burktu. Aşağı doğru göğüs altını yardı. Fışkıran kandan sakınıp iyice sağa çekildi; fışkıran kan sıcak, taze, bir genç kadının sakladığı gizliliği idi. Salih Dai'nin elinden bileklerine dolandı. Bir genç kadının gizliliği olarak bileklerini sarhoşlattı. Gözbebeklerinde bir kan aydınlığı tutuştu.</p>
<p>Bundan sonrasını telâşsız yaptı. Düşürerek, ölçüp biçerek. Önce burnunu kesti Ziba'nın. Sonra kulaklarını. İki yanağını yukardan aşağı çizip yardı, parçaladı; gözlerinden birini, hangisi olduğunu düşünmeden seçmeden, oydu. Ziba'yı sırtüstü yatırdı; kesip oyduklarını alıp Ziba'nın hemen porsumuş olan karnının üstüne yerleştirdi. En sonunda boynunu da kesti; başı, saçlarından tutup aldı, iki göğsün arasına yerleştirdi.</p>
<p>Derin bir soluk aldı; bu iş de bitmişti sonunda. Bir noksan olup olmadığını anlamak için, hâlâ bir kan aydınlığı tutuşan gözbebeklerini kısarak Ziba'dan arta kalanları yokladı. Noksanı yoktu.</p>
<p>Soyundu.</p>
<p>İçlikleriyle kaldı.</p>
<p>Soyunduklarına ellerini sildi; toplayıp bohçaladı.</p>
<p>Sapı işlemeli, işlemeleri yıldız ışıklarında pırıldıyan kamayı, kanıyla birlikte, Ziba'nın oyulmuş gözüne soktu, aynı işlemeden kınını da ölünün yanına attı.</p>
<p>Çıplak bedenine sarılı kuşaktan, örme bir kese çıkardı. İçindeki altınları yokladı. «Hiç bir şey olmasa bile bu Selçuk altınları yeter.» diye mırıldandı. Mırıldanmadı da dili ile dişleri arasından hırıldadı. Keseyi de ölünün bir yanına attı.</p>
<p>Bohçaladığı giyeceklerini aldı. Ziba'nın durumuna bir daha baktı. Ziba, az önce böyle olacağını düşünmüş müydü acaba? Duygulanmadı bile.</p>
<p>Dönüp gitti manastıra; mutfağın yanındaki odaya doğru.</p>
<p>Odaya girerken sinsi bir ferahlık yüzünde tebessümleşti: «Bu da yetmediyse seni öldürürüm keşiş Piyer l'Ermit» diye söylendi. Piyer l’Ermit'i düşündü. Piskoposu gözünde canlandırmağa çalıştı. Odaya girdiğinde: «Canı cehenneme piskoposun da Piyer l'Ermit'in de» dedi. «Bohçayı halledeyim önce; keşiş gelirse hazırlıklı olmalıyım.»</p>
<p>Mutfağa gidip ocağı tutuşturdu. Bohçayı ocağa attı. Alevlere baktı. Gözbebeklerinde şimdi de alevler seyirdi. «Keşiş biraz daha gecikse iyi olacak.» diye düşündü.</p>
<p>Keşiş Piyer l'Ermit ise Piskoposun odasında, yaldızlı koltuğun yanındaki alçacık, tahta iskemlede oturmuştu. Gözlerini kırçıl sakalına doğru hafifçe kısmıştı. Piskoposun hımhım, etliye sütlüye dokunmuyormuş gibi kendi halinde, uzun yolların tozunu andıran sesine dalmıştı: «Dinliyor musun evlâdım? Ne dedim peki?»</p>
<p>Piyer l'Ermit daha önceki konuşmalarından bildiği için Piskoposa cevap vermedi. Piskopos, en az yarım saatten beri nasıl başladıysa öyle inişsiz çıkışsız, sesini değiştirmeğe üşeniyormuş gibi: «Dedim ki» diye devam etti, «Mesele Türkler değil, mesele İslâm dini de değil. Papa Hazretleri, mesele Türklerle İslâm dininin bir araya gelmiş olmasıdır, buyurdular. Mukaddes Papamız, aynen evlâdım aynen şöyle dediler: «Asya'nın bize yakın ucunda tedbir alınmazsa çok sağlam bir kapı kurulmaktadır, bize hep kapalı kalacak ama onlar için istenildiği zaman açılıp istenildiği zaman Hıristiyanlık kemirilecek. Kapı sağlamlaştığı, yerine iyice oturduğu zaman Hıristiyanlık için tehlike önlenemeyecek kadar büyümüş olacak.»</p>
<p>Piskopos durup soluk alınca Piyer l'Ermit: «Aynen böyle mi buyurdular efendimiz?» diye sordu; «Hıristiyanlık için bir tehlikenin hiç bir zaman mevcut olacağını ummuyorum ben. Çünkü İsamız sonsuzluk vaat etti. Papa Hazretleri herhalde kelimeleri başka bir anlamda konuşmuş olacak.» «Tabiî evladım tabi. Tıpkı senin düşündüğün gibi. Türklerin asıl maksatlarının ne olduğunu anlatmak için.»</p>
<p>«Fakat efendimiz bağışlayın beni Türklerin asıl maksadı, görünür maksadı diye bir şey yok. Ben iyice inanıyorum ki Türkler yoksul millet, biraz budala, biraz geçimsiz, kavgacı ama yoksul millet. Bir yere yerleşip yurt yuva sahibi olmak istiyorlar.»</p>
<p>«Başkalarının yurtlarını ellerinden alarak? Evladım senin bir evin olsa da bir başkası gelip elinden almağa kalksa ne yaparsın? Gel buyur otur mu dersin? Dinliyor musun? Ne dedim peki?»</p>
<p>«Eğer evime ben iyi bakıp korunmasını bilememişsem, sahip çıkamamış isem; evde benim bakmak zorunda olduğum kimseleri unutup da bencillik etmişsem aziz efendim yahut bakmak zorunda olduğum kimseler benden yüz çevirmişse, bana dayanak olmamışsa eve ihtiyacı olan biri, üstelik benden de güçlü ise gelir elimden ahr, beni kovar, köle eder.»</p>
<p>«Demek böyle düşünüyorsun evladım? Yazık. Yoksul dediğin Türklerin ne kadar zengin olduğunu nasıl anlatmalı bilmem ki, nasıl canavar olduklarını.»</p>
<p>«İnanmıyorum efendim.»</p>
<p>«Mukaddes Papamıza da mı? Bana da mı evladım? Dinliyor musun ne dedim peki?» «Haşa.»</p>
<p>«Öyleyse evladım?»,</p>
<p>«Efendim biliyorsunuz benim bir niyetim var, isterseniz bir tutku deyin. Bir manastır kurmak istiyorum. Yıllardır içimde bu. Arzu buyurursanız bu manastırı Türklerin çok bulunduğu, en çok canavarlaştığı yerde kurayım. Savaştan iyidir.»</p>
<p>«Bizim de istediğimiz bu evladım. Mukaddes papa hazretleri de gitmenizi buyurdular. Fakat yalnız değil, sizi sevenlerle birlikte. Sizin bir lafınız vardır; Türkler lâfla hareket etmiyor demiştiniz bir gün, hani şimdi de yoksul dediğiniz Türkler evladım.»</p>
<p>«Ben de lâfla hareket etmeyeceğim ki efendimiz. Manastırımdan İsa'nın ışığını yakacağım;</p>
<p>Türklere sevmeği öğreteceğim, tamamlamağı öğreteceğim, vurmadan.»</p>
<p>«Ya öğrenmezlerse? Dinliyor musun beni? Ne dedim peki? Muhammed de sevmeği esas almış, Türklere emanet etmiş...»</p>
<p>«Savaşan sevmeği bilmez, biz de savaşırsak sevgiden uzaklaşacağız demektir efendim.» «Piyer l'Ermit, sen uslanmaz bir keşişsin, uslanman gerek. Uslanman için Urumeline gideceksin, Türkler şimdi oraya Urumeli diyorlar. Papa Hazretleri mukaddes haçları dağıtman, halka vaazlarda bulunman için Rems, Verdun, Nansi, Kolmar taraflarında dolaşmana izin verdiler, dinliyor musun beni? Ne dedim peki? Kolmar'dan sonraki yolunu sen seçeceksin. İsamız yolunu aydınlatacak evladım.»</p>
<p>Belli belirsiz koltuğundan kımıldandı, belki de yorulmuş yer değiştiriyordu. Fakat Piyer l'Ermit, Piskoposun daha fazla konuşmak istemediğini hissetti. Ansızın hem de durup dururken yüreğini kara bir mengene sıkıvermişti. Sıkıntıdan terlemişti yüreği, kalkmağa davrandı. Fakat artık konuşamayacağını sandığı Piskopos, yine o değişmeyen sesi ile: «Direnme artık evladım.» dedi; «Kendine karşı direnmek, İsa'ya karşı direnmek demektir. Zor, çok zor, çok. Üstelik bir keşişe yakışmaz. İsa'dan işaret beklemek ne demek bilemiyorum.»</p>
<p>Piyer l'Ermit umulmayacak kadar şaşırdı. Kim söyledi bunu size efendim?»</p>
<p>Piskoposun sesi, ilk defa değişti. Hayli yaşlanmış, hayli eski bir gülümsemeye dönerken: «Hiç kimse evladım. Senin yaşındayken ben de keşiştim. Her keşiş bir de uzakça bir manastırdaysa eğer, İsa'dan işaretler bekler, İsamızın konuşmasını. Dinliyor musun beni evladım? Ne dedim peki? İsamız konuşmuş konuşacağını, ne fazla ne eksik. Keşişken anlayamıyor insan bunu.» Piyer l'Ermit'in şaşkınlığı bu sefer hayranlığa döndü. O halde kalktı; Piskoposun elini öpmek istedi, fakat pamuklu cübbesinin eteğine sarıldı. Yüreğindeki kara mengene sıkıştıkça sıkıştığı bir de başlangıçtaki gibi duymuyordu acıyı. Bilek damarlarına kadar yakınlaşmış yalnız bir manastır gecesinin uhreviliğine kaptırmıştı kendini. Piskopos, anlamamış gibi başını çevirdi: «Yola çıktığın zaman İsamızın sana ışık tuttuğunu göreceksin.»</p>
<p>«Göreceğim.» dedi Piyer l'Ermit yavaşça «Ben de inanıyorum efendim. Fakat neden beni seçtiniz? Hayır, beni övesiniz diye sormadım. Ben, kendi kabuğunda bir keşişim, gösterişli bir bedenim de yok.»</p>
<p>Halkın en yoksulu, zengin şövalyelerin azapları seni seviyor, seni dinliyor.»</p>
<p>«Doğru efendim, ben onların dilinden, onların derdinde konuştuğum için beni dinliyorlar. Ben onlarda göklerin saltanatından bahsettiğim için. Savaştan bahsedersem...»</p>
<p>«Savaştan değil evladım. Doğunun zenginliğinden!» Piskoposun sesi birden bir biz ucu kadar sivrilmiş sonra birden kütleşmişti. «Doğunun saltanatından. Bu saltanatın kafirlerin eline geçtiğinden.»</p>
<p>«Kışkırt diyorsunuz; kıskançlık tohumu ek diyorsunuz? Huzur değil huzursuzluk diyorsunuz?» «Hayır evladım; uyuşmuş beyinleri uyandır, tembelleşmiş kanları damarlarında harekete geçir, pısırıklara ruh ver. Hayat canlıdır. Huzur canlılıktır. Canlıda Tanrı vardır, canlılıkta. Ölüden Tanrı da elini çekmiştir.»</p>
<p>Piyer l'Ermit'in gözlerinden kuş, bitki, böcek gelip geçti; yüreğindeki mengenenin en son hadde kadar sıkışmış gıcırtısı kulaklarında uğuldadı. Gözlerini kapatıp açtı hızla; saçlarının arasına girmiş bir eşek arısını atıyormuş gibi başını silkip salladı. Hristiyano da gelip geçmişti gözlerinden. Gitmeyeceğinden, gözlerine yerleşeceğinden korkmuştu: «Ben yanlış öğrenmişim ben şimdiyece.» diye mırıldandı; «Huzuru yanlış öğrenmişim öyleyse?» «Herkes her şeyi yanlış öğrenebilir. Mesele yanlış öğrendiğini anladığı zaman da kendine karşı direniyorsa insan? Kötü olan budur evladım. Bir keşişe hiç yakışmayan. Kudüs, kafirlerin elindeyken sen manastırında oturamazsın. Ruhani Meclis, anlatmağa çalıştım sana, bugün kesin kararını verdi. Sen gelmedin, öyleyse sana verileni yap da gelmemenin günahından kurtul. İsamız yolunu aydınlatsın evladım.»</p>
<p>Piyer l'Ermit'i takdis etti. İki parmağı yorgun bir uykuda, sanki halsiz bir düşün buğusundaydı. «Dinliyor musun beni? Ne dedim peki? İsa'dan işaret bekliyorsan sabaha kadar gelebilir, anlarsın tabi, yorumlayabilirsen.»</p>
<p>Piver l'Ermit dışarıya çıktığı zaman. Klermont şehrinin en son evini de geride bırakıp o gurur kumkumasından kurtulur kurtulmaz yüreğindeki mengeneden kurtulacağını umuyordu. Papa'nın ahırından gelme beyaz eşeğe binip Klermont'tan daha çabuk çıkmağı bile düşündü, fakat geldiğinde yaptığı gibi eşeği yedeklemeği daha uygun buldu. Sadece, papanın özel haçını göğsünde, yüreğinin üstüne sıkı sıkıya bastırdı, sanki yapıştırdı. Öyleyken bile: Klermonfu, Klermont'un gururunu, Papa İkinci Urben'in iki kat gıdığını hayli gerilerde bıraktığı halde yüreğindeki mengene düşmedi. Papanın özel haçı, tahta işlemesinde kuruyup kalmıştı. «Huzur, huzur, huzur.» diye sayıklayıp duruyordu; beyni zonkluyordu. Dilinin üstüne kadar, ucuna kadar bir kelime geliyordu fakat kayıp geriye, boğazına dönüyordu. Sonra Kudüs, huzur, İsa. Üçü birden beynini sarıverdi; çepeçevre. O anda da bir yıldız kaydı gökyüzünden. Kaydı, düşmedi galiba, yer değiştirdi. O zaman, gökyüzünün yağmurdan boşanmış gibi yıldızlarla dolmuş olduğunu hayretle gördü. Bu kadar çok yıldızın bir araya gelmesinden korktu. İğne atılsa gökyüzüne değmeyecekti nerdeyse, ya bir yıldıza, ya bir yıldız ışığına saplanacaktı. Gelirken erken doğduğu için evecen göz kırpmalarla umut veren yıldızı aradı, bulamadı. Bunca yıldız o erken evecen yıldızı çullanıp boğmuş muydu acep? Sanki İsa kaybolup gitmişti. Kâfir Türklerin arasında «Tövbe!» diye başhyorken bir, bir daha, bir daha, üç yıldız üç ayrı yerden koptu, kaydı, süzüldü. Üç ayrı yere uçtu. Orada, söyündü. Yıldızların koptuğu yerleri aradı bu sefer, bulamadı. Yerlerinde sanki yeni yıldızlar tünemişti. Bakarken inerken bir büyük, kocaman bir gölge gelip yıldızları kapadı; bir büyük, kocaman kapı gölgesini andırdı. Açılıp kanadı iki kere. Açılıp kapanışında yıldızlar par par yanıp gölgelendi. Sonra kapı ardına kadar açık kaldı. Kapı gölgesinin açıklığından, sonsuzun ötesine geçmiş yıldızlar ışıdı. Eşek anırmasıydı, durup öylece bir işaret beklediğini bile bilmeden, bakıp kalacaktı. Eşeğin anırmasıyla, gözleri gökten, yıldızlardan yere indi, manastıra geldiğini gördü. Yıldızlara, gökyüzüne, kapı gölgesinin açılıp kapanışına dalıp geleli beri yüreğindeki mengeneyi unutmuştu. Manastıra geldiğini görünce mengenenin yüreğinden düşmediğini, asılıp kaldığını anladı.</p>
<p>Yıldızlara bakmaktan korktu.</p>
<p>Beyaz eşeğin yularını hızla çekti. Gözlerinin içine doluşan yıldızlardan, yüreğine asılı kalan mengeneye doğru inivermeğe hazır yıldızlardan kaçmak gerektiğini hissetmişti. Beyaz eşek ilkin uysal uysal, Piyer l'Ermit'in çektiği yuların hızına uydu, zorluk çıkarmadı. Fakat ana kapıyı biraz geçip de, hücrelerin bulunduğu bölüme doğru sapılacak yere gelince ürktü, sıçrayıp yana attı kendini. Yuları tutan Piyer l'Ermit'in kolunu, bedenini. Piyer l'Ermit'in kendini de çekti, sarstı.</p>
<p>Hristiyano'yu o zaman görebildi Piyer l'Ermit. Sanki kanı kurudu; mengene, yüreğini demir soğukluğunda sıkıp koparttı. Mengene, kopup düşen yüreğinin yerine oturdu.</p>
<p>Önce göremedi; yıldız ışıkları silik düşüyordu; sisli, örümcek ağında ince düşüyordu. Fakat kanı fark edince, o acayip yığını, alışılmamış bir yerde duran başı, başın orta yerinde sapındaki işlemeleri yıldızlanan kamayı görünce yüreğinin yerine oturan mengene, damarlarına sadece sıkışmış soğuk demir gıcırtıları yaydı. Bir kırlangıç göğü oklarcasına fırlayıp uçtu; yine aynı kırlangıç gökten oklamasına yere düşüp çakıldı, düşerken birçok yıldızları da soyundurup sıyırarak yere indirdi. Bir bitki kılıçlamasına toprağı yardı, yeryüzüne çıkar çıkmaz kurudu ve bir böcek, boşuna uçmağı denedi. Yeryüzünde hiç bir canlı soluk almadı muhakkak, yeşermedi, türemedi, töremedi, hiç bir cansız görünmedi. Gökyüzünde, on kere yüz binlerce yıldız, kıpır kıpır kaynaşan on kere yüz binlerce yıldız ilk defa kıpırtısızdı; ilk defa ölü.</p>
<p>İsa'nın yeryüzünden elini eteğini çektiği an da yeryüzü herhalde böyle olmalıydı; gökyüzü hırsız susuşunda.</p>
<p>Piyer l'Ermit, ne yaptığını bilmeden diz çöktü. İki diz üstü süründü. Hristiyano'nun ölü bedenini duyan toprak Piyer l’Ermit'in sürünen dizlerinde sağırlaştı. Piyer l'Ermit, Hristiyano'nun ölü bedenine elini uzattığı zaman, kurumuş, dallı budaklı çalıları andıran bu el, tıpkı sabahleyin ölü kırlangıca uzandığı zamanki gibi titredi; uzanamadı, öylece kaldı. Bir ses duydu; ilkin yadırgadı, sonra alıştı. Piskoposun hımhım sesiydi. Toprağın en sağır, en vurdumduymaz dibinden geliyor, toprak katlarına sinip yukarı doğru süzülüyordu; yer üstünde, yağmur yemiş yeni bahar toprağının tütsüsünde tütüyor, yavaştan yükseliyor, göğe bulut olup ağıyor, yıldız ışığına sarılıp yeniden yağıyordu. Bir dönüp dolanmaydı; sessiz. Gıcırtısız bir çarktı; sadece hımhımlığı, yaşlılığı, uzanmış yolların eskimiş tozluluğu Piskoposun sesi olduğunu belli ediyordu: «Tanrı canlıdadır: canlıdadır. Tanrı canlıdadır!»</p>
<p>Piyer l'Ermit ancak o zaman bütün bunların sabahki kuş, bitki ve böceğin, sonra Hristiyano'nun, sonra yine Hristiyano'nun; Papa'nın beyaz eşeğinin ve Piskoposun sesinin birer işaret olduğunu; çok değişik biçimlerde İsa'nın görünüp görünüp kaybolduğunu, akşamüstü, bütün akşam boyunca bir daha Hristiyano olduğunu anlayabildi. Şimdi Hristiyano İsasız, aynen yeryüzü gibi; yarınki mukaddes Meryem'in Göğe Ağma Yortusunda olacağı gibi.</p>
<p>Az ötede, kamanın sapındaki işlemelerin başka çeşidinde ama daha donuk, madenlere özgü bir parıltı, ardından bir parıltı daha gözüne ilişmeseydi Piyer l'Ermit, gökyüzündeki yıldızların bir balık sırtı düzeninde yassılanıp, kırmızıya dönen ışık yalabumasmın farkında olmayacaktı. Ama durup dururken bir parçası kırmızı ışık bulutuyla yalabuklanan, balık sırtında oynamağa başlayan gökyüzü değil de, Hristiyano'nun ölü bedeninin az beri yanında parıldayan iki donuk beyazlık Piyer l'Ermit'in ilgisini çekti, bilerek de değil, aklı başında olmayarak ilgisini çekti. Yine iki diz üstünde sürünüp, Hristiyano'nun ölü bedenini dolaştı. O sırada Mukaddes Papa hazretleri yahut yaşlı Piskopos rastlaşa da Piyer l'Ermit'e ne yaptığını, niçin böyle diz üstü süründüğünü sorsa cevap vereceği bile şüpheliydi. Gözlerinde o birkaç donuk beyazlıktan başka bir şey yoktu, gözlerinden beynine çakılmıştı; onlardan başka her şey karanlıktaydı.</p>
<p>Dokunmadı bir süre pırıltılara. Dokunduğunda, hiç ummadığı bir korku parmaklarını kapmıştı. Parıltıların para olduğunu anlayınca ne yaptığını bilemedi. Avucunun içinden itibaren bütün parmakları deliriverdi. Birdenbire bütün yıldızlar, yanabilecekleri en son alevde yanıp parlamağa başlamışlardı da ortalığı gündüz aydınlığına çevirmişlerdi sanki. Ne yeryüzüne ne gökyüzüne ait olmayan öyle bir aydınlıkta paraların üstündeki yazıyı gördü. Görür görmez de gözleri kocamanlaştı, açıldı. Dört döndü dört yanına bakınıp; örme para kesesini gördü. Paraları nasıl almışsa parmakları örme keseyi de öyle aldı, öyle avuçladı, öyle yokladı, açtı. Yere saçtığı bütün paraların üstündeki bütün yazılar aynıydı. Örme kesenin üstündeki nakışların paralardaki yazıları hatırlatan çizgilerini de görünce bütün bedenini bir ısıtmalı yanma, ardından yanmış bir titreme, onun ardından da onulmaz bir ısıtma nöbeti halinde sarsılma aldı götürdü. Hristiyano'nun oyulu gözüne sokulu duran kamayı nasıl çekip çıkardığını, sapındaki işlemeleri örme kesenin nakışlarıyla paraların üstündeki yazılara nasıl kıyasladığını bilemedi artık. İki diz üstünden nasıl fırlayıp doğrulduğunu, boğazına salyalar halinde yüklenmeğe başlayan mengene yüreğinden gelme hırıltıları nasıl koştuğunu yel yepelek manastıra doğru, bilmek şöyle dursun fark edemedi bile.</p>
<p>Tam manastırın giriş kapısına geldiği zaman ancak hatırlayabildi. Yüreğindeki mengene bir an etleşip yine demirleşti: «Türk!» Gırtlağı kesilmiş bir koyunun hırıldayışındaydı haykırışı; soluğu kana karışmış fışkırıyordu: «Geldi, Türk geldi. Tanrım, canavarlık bu, canavarlık bu, canavarlık!» Haykırışı aynı anda yıldızlara ulaşıp her birine tek tek çarptı, yankı aradı, buldu. Gökyüzünden her bir yıldız, Piyer l'Ermit'in haykırışını yere saldı. Çevresinde on kere yüz bin yıldız camlaşıp kürelendi. Yıldızlardan cam kürenin içinde on kere yüz bin uğultu, birbirine çarpa çarpa yankılandı: «Tanrım! Canavarlık bu, canavarlık bu, canavarlık!» Yıldızlardan cam küre yuvarlandı, sonra korkunç bir baş dönmesinde, paldır küldür geldi beyaz eşeğin yanında durdu. Yine korkunç bir sesle yankılanırken yırtıldı. Piyer l'Ermit'i yıldızlardan cam kürenin neresinden estiği bilinmeyen önünde durulmaz bir yel kaptığı gibi uçurdu, alıp beyaz eşeğin üstüne oturttu. Yıldızlar, sesler, gökyüzü ve yeryüzü yine camlaştı, yine küreleşti. Beyaz eşekle birlikte, beyaz eşeğin üstündeki Piyer l'Ermit'i içine aldı, yuvarlandı.</p>
<p>Piyer l'Ermit hala «Sanavarlık bu.» diye haykırıyordu. Sesi güçleniyordu gittikçe yahut on kere yüz bin yıldızın yankılarla yaydığı bir ürpertici haykırışın orta yerinde sürükleniyor, gittikçe kayboluyordu. Yıllar sonra hatırlamağa çalışacaktı, hatırlayamayacaktı. Hatırlayabildiklerini ise anlatmağa çalışacaktı, anlatamayacaktı. Bildiği, hatırladığı, anlatacağı bir şey vardı sadece. Göğsünden koparıyormuş gibi çekip çıkardığı; garip, anlaşılmaz bir bayrak gibi sağ elinde dimdik öne doğru uzattığı Papa'nın özel olarak gönderdiği haç.</p>
<p>Bir yıldız düştü, bir başka yıldız kayıp yer değiştirdi herhal. Piyer l'Ermit'in gördüğü yoktu. Ama haçın iki yan ucunun doğrultusunda, iki ayrı yıldız gökyüzünden koptu. Erimiş demir ateşinin hızında damladı. Parıltılarını daha bir yakarak bir kirpik boyu süresinde aşağı, yeryüzüne kaydılar, biri yön değiştirdi, ötekinden daha hızlı kayıyordu, çarpıştılar. Piyer l'Ermit'in gözlerini kamaştıran bir ışık sağanağı görünüp kayboldu bir an. Piyer l'Ermit, beyaz eşeğin boynuna doğru bıraktı kendini, sarsılıyordu, inliyord: «İsa! Gördüm! Şendin!»</p>
<p>* * *</p>
<p>Bir yıldız düştü, bir başka yıldız kayıp yer değiştirdi herhal. Gökyüzünün yıldızlarla, salkım saçak olmuş tavanı karınca misali kaynıyordu. Ama ferahlatıcı değildi, aksine ürkütücüydü. Her yıldızın bir yanıp bir sönen, sonra uzayan ışığı, maviliğin ferahını delip berbat ediyordu. Hele bir de düşmeleri. Derken iki ayrı yerden, denize en yakın iki ayrı yerden iki yıldız koptu, at nallarının taşı sürçmesinden olma iki kıvılcım gibi yandı. İki at kulağı hizasında denize doğru kayıyorlardı, az sonra denize düşeceklerdi. Suya düşen korların cızırtılarına hazırlanırken düşmekte olan yıldızlardan biri delicesine yön değiştirdi. Daha çılgın kaydı. Ötekinin yolunu kesecekken çarpıştılar. Bir ışık sağanağı denize doğru dökülürken karardı, kayboldu. «Çaka! Çaka! Ne yandasın?» Akça Kız'ın sesindeki endişeyi sezdi ise de sebebini düşünmedi; bir kapı açılıp kapandı galiba. Camlardaki ağustos böceklerinin cırcırı birden arttı. Sıcağı daha fazla, tembel bir yel esti yahut esmeğe yeltendi. Çaka’nın gözleri, denize doğru dökülürken kararıp kaybolan ışık sağanağının kaybolduğu yere çakılıp kalmıştı. Görünmez bir mıknatıs, yıldız ışıklarında mavisi iyice kararmış bir boşluğa gömülmüş, Çaka'nın gözlerini durmadan çekmekteydi. Ya yıldızlar durmadan oynayan pırıltılarını biçimden biçime sokarak yahut mavisi iyice kararmış boşluğun neresine gizlendiyse o görünmez mıknatıs, çektiğini bırakıp, bıraktığını çekerek yıldızların ara yerlerine bir şeyler çiziyordu, toz bulutumsu. Çaka yavaş yavaş bu çizgilerin atlara, kargılara, adalara dönüştüğünü fark etti. Atlar şahlanmıştı, kargılar uçuyor, adalar vuruyordu. Bir subaşını andırıyordu. Kocaman çamaşır kazanları, kuzu kazanları, keşkek kazanları suya salınmış post, keçe, kilim, çamaşırlara inip kalkan tokuçlar; sonra kadınlar, kızlar, gelinler. Türkülü manili bir çengi çağırışını Pelit Ana'nın dimdik duruşu, derken yıldız ışıklarında kopuveren bir fırtına, ölümü andıran.</p>
<p>«Çaka? Duymadın herhal. Ağzına bir lokma ekmek de atmadın, gece yarısını bulacak nerdeyse? Şimdi sen cevap da vermeyeceksin he mi?» Demek, çardakta olduğunu anlamıştı. Sonunda gelip bulmuştu Akça Kız.</p>
<p>Gözlerini yumdu Çaka. «Geliyorum Akça Kız; aradığını biliyorum ama yıldızlar o kadar hoşuma gitmişti ki.»</p>
<p>«Yıldızlar kaçmıyor ya Çaka. Yarın gecesi de var. Gel; Virna kadın geldi seni sorar.»</p>
<p>Çaka döndü, Akça Kız'ın yüzüne sorar gibi baktı: «Bir şey mi olmuş? Virna'nın bu saatte gelmesi tuhaf!»</p>
<p>Akça Kız'ın yüzü on şu kadar yıl önce de böyleydi, pürüzsüz. Az önce yıldızların oynadığı oyuna Akça Kız'ın yüzü de katıldı. Çaka, Çavuldur soyunun, Zela'nın Dere Boğazında telef oluşunu, Frank kılıçlarının altında doğranışını. Akça Kız'ın o günden bu güne hiç değişmeyen yüzünde ayan beyan hatırladı.</p>
<p>«Neyin var Çaka senin kele dünden beri? Şurda, şu soyha Bizans'ın köründe kimsem yok işte benden sakladığın?»</p>
<p>«Ne saklayacağım olur senden Akça Kız. Varma üstüme. Her insanın bir deli hali olur bir veli hali.» Akça Kız işi şakaya boğmak istedi: «Allah'a şükür henüz veli halini gören olmadı Çaka.» Fakat ciddileşti: «Sen de mi bir Bizans yosmasına vuruldun yoksa, he mi?» «Ne demek sen de mi?» «Bizimkilerin olup olacağı bu da. Az biraz kökünden kökeninden ayrıldı mı?» «Ee? Niye sustun?»</p>
<p>Akça Kız sadece susmamış yutkunmuştu da, yüzüne gözlerinden yoksul bir gölge inmişti. Cevap vermedi.</p>
<p>«Yağmur Bey mi geldi aklına?»</p>
<p>Akça Kız sinirlendi: «Kimse gelmedi. Virna kadını bekletmesen iyi olur; söyleyeceği olmalı ki gece demeyip geldi.»</p>
<p>Döndü.</p>
<p>Çaka, Akça Kız'ın son bir yıldır iyice alıngan olduğunu anlamıştı; bunun için de dikkatli davranıyordu. Fakat şimdi ne düşen yıldızları anlatabilirdi ne de yıldız ışıklarının yalabumasında çizildiğini sandığı biçimlerden gözlerine çakılıp kalan, mıknatıs hayallerini. Anlatsa da Akça Kız'ın anlayamayacağını biliyordu. Akça Kız, içinde Yağmur Bey'in bulunmadığı hayallere hayal demiyordu. Yine de bir kaç adımda Akça Kız'a yetişti. «Virna niçin geldi dersin?» «Bilmem; yaşlı kadın ne de olsa. Kim bilir ne düşündü?» «İnşallah kötü bir haber getirmemiştir.» «Niye kötüye yordun hemen?» «Bilmiyorum. Bu iki gündür olanları pek beğenmedim.»</p>
<p>«Neleri Çaka?»</p>
<p>«Yok hay Akça Kız; öyle bel bel bakılacak işlerden değil onlar, sandığın gibi Bizans yasmalarından birine vurulmuşluğum da yok. Hani şu işte, Bizans'ın şu her günkü hali.» diye cevap verdi ama Çaka, söylediklerinin pek gelişi güzel olduğuna kendi de inandı. Farkında olmadan deminden beri aklında dolaşanları mırıldandı: «Bizden biri yine bizden birine çarpacağa benzer. Öyle değilse bile bize birileri çarpacak.»</p>
<p>«Biz dediğin kim Çaka? Sen eskiden karışık konuşmazdın. Bizans İmparatorunun sarayında kala kala Bizansh gibi konuşur oldun. Biz dediğin kim?»</p>
<p>«Biz işte. Sen, ben, Ersagun Bey, Yağmur Bey. Yani hepimiz, hepimiz.»</p>
<p>«Yağmur Bey.» derken Çaka, Akça Kız iliklerine kadar üşümüştü; ağustos böcekleri de birden sustu, sanki bütün çamları terk ettiler. «Yağmur? Yağmur'a? Çaka Yağmur'a bir şey mi oldu da benden sakladın? Yoksa bu Virna kadının gelişi de? Gözünü seveyim Çakam. Akça Kız abanı seversin he mi? Saklama.»</p>
<p>Çaka'nın ellerini tutmuştu. Gözleri gözlerini arıyordu, kaçırmamak için çırpınıyordu. Akça Kız'ın gözlerinde aç kurtçuklar kaynaşıyordu. Çaka, Yağmur Bey'in adını andığına da anacağına da çoktan pişman olmuştu. Sakinleştirmeğe çalıştı sesini; zor ayarladı: «Neler düşündün şimdi sen? Yağmur Bey'in kötülük haberi nasıl geldi aklına? Ben, mesel olsun diye, sen; biz kim deyip sorunca biz demekle ne dediğimi anlatmak için söyledim. Az biraz aklını başına topla Akça Kız, şu sıra ne benim Bizans yosmalarına vurulma sıramdır ne de senin Yağmur Bey'den kötü haberler hayalleme sırandır. Ortalığı iyi görmem; bunu demek istedim.»</p>
<p>«Yağmur deyince... Dört yıl Çaka, taş olsa erirdi.»</p>
<p>«Eyi hele, sen taş değilsin. Burası da dört yanı kapalı oda değil; köşke girelim artık. O taraçadaki Virna değil mi? Yoksa İmparator Aleksiyos'un yeni gönderdiği Habeş kızı mı?» «Virna'dır. Habeş kızı gitti.» «Nereye?»</p>
<p>«Ne bileyim ben; Ersagun Beyimin konağında memleketlisi mi varmış neymiş; Virna kadın gelince izin istedi benden, gönderdim. Niye öyle öfkelendin?»</p>
<p>«Yağmur Bey iyice aklını almış başından senin. Kız bu saatte memleketli mi görülür soyha? Hem de Virna'nın gelişi üzerine, hay ne deyim ben sana bilmem ki. Yürü köşke girelim çabuk.» «Eyi, şimdi sen bu Habeş kızı İmparatorun çaşıtı mı demek istedin?»</p>
<p>«Ben bir şey demek istemedim, azıcık gözünü dört aç. Yağmur Bey'in çıkıp gelir ama bizi bulamazsa gelişi neye yarar?»</p>
<p>«Çaka beni korkutuyorsun sen.»</p>
<p>Köşke gelmişlerdi; taraçaya çıkan mermer basamakların üst başında Virna durmuş, Çaka'yla Akça Kız'a bakıyordu. Çaka karşılık vermedi.</p>
<p>Virna, taraçanın alaca karanlığında, olduğundan da incelmiş, görünüp görünmemek arasında ikircikli duruyordu. Işığın alacasından çok duldasını seçtiği belliydi. Arfe diliyle değil de yarım öğrendiği, daha çok Peçenek'e çalan Türkçesiyle «Çaka Bey aşk olsun.» dedi. Çaka, ilk tanıdığı günkü sesin Virna'da hala güzel, hala karanlığın yalın siyahını süzmüş pırıltısını yitirmediğini düşünebildi. Virna'nın sesi, hala endişeleri alıp götürebiliyordu. Karşılık beklemeden içeri girdi. Çaka, bir an Akça Kız'a baktı. Göz pınarlarındaki küçük kabarcık titredi. Akça Kız'dan önce içeri girdi.</p>
<p>Virna oturmamıştı. Çaka'nın da oturmasını beklemedi. «Ersagun Bey.» dedi; «Yok ortalıkta. Nerde olduğundan...»</p>
<p>Çaka, Virna'nın kelime bulmakta zorluk çektiğini anlamıştı. Rumca: «Ersagun Bey sık sık kaybolur, bilirsin.» dedi. «Ersagun Bey'in yokluğuna alıştık artık.»</p>
<p>Akça Kız, neden olduğunu kendi de bilmeden Çin işi beyaz ipekten perdeyi çekiyordu. Üstüne kalın, yeşil atlas perdeyi de kapadı. Virna Akça Kız'a bakıyordu. Akça Kız, kalın yeşil atlas perdeyi iyice kapatıncaya kadar baktı. Ondan sonra, sedirin bir ucuna ilişti, hemen kalkacakmış gibi ilişti: «Malalas'ı gördüm.» dedi. «İmparator Dukas'ın mabeyincisiydi bir zamanlar. Aleksiyos İmparator olunca Malalas'ı Romanos Kapısına sürdü. Malalas'ın dediğine göre Aleksiyos, şehirdeki bütün Selçukluları birer bahane bulup zindana attıracakmış.»</p>
<p>Çaka: «Böyle bir haber Romanos Kapısına varıncaya kadar biz de duyardık Virna.» diye itiraz etmek istedi ama sesi hem ikirciklikydi hem de tedirgin bir kuşkuyla hazırhkhydı. «Malalas'ın, İmparator Aleksiyos'a yakınlığı yok sanırım.»</p>
<p>«Var. Kızkardeşi, Aleksiyos'un kızı Anna Komnenos'un gece hizmetçisidir. Sahici kardeşi mi yalancısı mı bilmem. Bir keresinde bana haber getirmişti. Çok eskiden.»</p>
<p>Virna birkaç yıl öncesini hatırlamakla bile göğüs geçiriyordu. Sesi boğuklaşıyor, iyi kötü özleme bulanıyordu. Çaka, dalgınlaştı. Akça Kız «Bakalım Malalas doğru mu söylüyor? Tuzak da olur. Bizi denemek için.»</p>
<p>Çaka, dalgın düşüncesinde: «Kışkırtmak için de olur olmasına ya...» diye mırıldandı.</p>
<p>Virna: «Ersagun Bey niye yok öyleyse?» diye sordu. «Bu akşam bana uğrayacaktı; bir emanet bırakacağını söylemişti.»</p>
<p>Çaka'dan önce Akça Kız «Emanet mi?» diye atıldı. Az kalsın «Ersagun Beyim sana niye emanet bıraksın biz varken.» diyecekti, dilini zor tuttu. Fakat Virna lâfın gelişini sezmişti. Yüzü bir an hüzünlendi. Hüznün çizgili tebessümü ile Akça Kız'a baktı, gülümsedi «Ersagun Bey'i otuz yıldır tanırım Akça Kızım» dedi. Çaka'nın çok iyi bildiği ses ihtiyarlayıvermişti «Senin yaşında alımlılığına mağrur, uçarı bir kadının nasıl bir dünyayı budalaca kaybettiğini Ersagun Bey gördü; o kadın benim.» Rumca söylemişti cümleyi. Akça Kız'ın hiç bir şey anlamadığını görünce daha süssüz, Türkçe: «Herhalde güven vermişim Ersagun Bey'e.» diye kestirip attı.</p>
<p>Çaka, iki kadını da dinlemiyordu. Son bir aydan beri saraydaki dostlarının soğuk bakışlarını, soğuk</p>
<p>kaçışlarını, hatır için bile olsa konuşurken görünmemeğe gayret eden kaçamakhklarını hatırladı. Hatta Ersagun Bey'in sarayda karşılaştıkça görmemezliğe gelişlerini. «Virna Ersagun Bey emanetin ne olduğunu söylemiş miydi? » «Söylemedi.» «Ne olabilir ki?»</p>
<p>«Bilmem. Malalas, asıl tehlike Ersagun Bey için dedi. Aleksiyos, ne yapıp yapıp Ersagun Bey'i yok edecekmiş. Sonra da Çaka Bey, seni.» Akça Kız: «Edemez, gücü yetmez.» dedi.</p>
<p>Çaka da böyle söylemek istiyordu ama güdeni yoktu. Akça Kız'ın bu biraz da çocuk güvenişi taşıyan öfkesine zorlanmış bir gülümseyişle baktı. Aynı zorlanmış gülümseyiş Virna'nın bakışlarında da vardı. «Keşke gücü yetmese.» dedi. «Aleksiyos, bundan önceki İmparatorlar gibi değil kızım. Ersagun Bey, Aleksiyos'ta çok aldandı. Aleksiyos, Ersagun Bey'i de atlattıktan sonra, var anla artık.» Çaka nasıl düşünülürse düşünülsün, ne yandan bakılırsa bakılsın bir çıkmaza doğru sürüklendiklerini ilk defa hissetti. Dört bir yanı sırlı kocaman bir küp, suyun içine atılmışa benziyordu, su sızdırıyordu belli etmeden. Küpün içindekileri ya su boğacaktı ya da taşıp küpün ağzından atacaktı. Küpün ağzı da su içinde olduğuna göre?</p>
<p>«Peki Virna? Sence ne yapmamız gerek? Ersagun Bey ne yapabilir?»</p>
<p>Virna «Ne bileyim» der gibi kollarını iki yana açıp bırakarak kalktı. «Ne yapılması gerektiğini ömrüm boyunca bilemedim ki ben Çaka Bey.» dedi özlemiş gibi, özlemiş de kavuşamamış gibi. «Bilseydim böyle mi olurdum. Ben duyduğumu Ersagun Bey'e iletirim sadece. Ne yapmak gerektiğini o bilir.» «Ersagun Bey bana niye soğuk görünüyor bir aydır?»</p>
<p>«Bana da öyle. Kele sarayda büsbütün, neden olduğunu ancak kendisi bilir. Hesap adamıdır o, bilmez misin? Sizin Selçukluların öyle birkaç adamı olsa yer yerinden oynardı.»</p>
<p>Akça Kız yine duramadı: «Daha nasıl oynasın. Daha oynadı mı batar artık.» dedi. Hele bugün, bu gece, Virna, Akça Kız'a iyiden iyiye batıyordu. Neden olduğunu bilmeden batıyordu. Durup dururken Virna'nın uzaklarda, çok ufaklarda ölen sevdiği Peçenek yiğidi geldi aklına, sonra bir günlük bile olmayan kendi kocası, Yağmur'u geldi. O zaman, Virna gibi olmaktan korktuğunu anladı. Virna, Akça Kız'a o zorlanmış tebessümüyle baktı: «Ben Alparslan'ı söylemek istedim Akça Kızım.» dedi. «Alparslan'ın soluğu hala devam ediyor. Hesap kitap o solukta. Çekilip giderse korkulu günler yaşarız; o soluğu üstümüzden eksik etmeyecek Ersagun Bey gibi birkaç adamımız olmalı.» Çaka Bey, Virna'nın Bizanslılıktan kurtulmuş sözlerine, Selçuklaşmış endişelerine hayret etti. Bir zamanların kudretli Sofya Valisinin kızı, yine bir zamanların Bizans Saraylarında uzak yıldız ışıkları gibi yanına yanaşılmaz, pervaneleri asillerden bir bölük Bizans erkeğiyle dilden dile uçan Virna, her şeyiyle Bizans kokan gecenin bir vaktinde, İmparatorun sarayının bahçesindeki bir köşkte, Selçuk'un geleceğine yanıyordu. Aynı anda, on şu kadar yıl önce yine bir gece vakti Ersagun Bey'e «Ben Selçuklu değilim, Çavuldur'danım.» deyişini hatırladı. Gizli de olsa o günden bugüne Selçuklaşmış bir Çavuldur yanının zaman zaman depreştiğini düşündü. Akça Kız'ın bile arada bir «Selçukluya güven mi olur hay Çaka.» deyişini gözlerinin önüne getirdi. Virna'nın, o hiç unutamadığı işlemeli gümüş tel büklümündeki sesiyle ayıldı: «Niye daldın Çaka Bey? Sizden biri gibi düşünmeme mi? Kolay oldu sanma. İnsan, deri değiştiren hayvanların cinsinden değil ama hep değişiklik peşinde. Kendisi yapamazsa başkalarının yapmasını istiyor. Bizans'ta, BizanslIların eliyle ne iyi ne kötü hiçbir değişiklik yapılamaz artık, değişikliğin yapılmadığı yerde de ruh, köleleşir. Türkçem kıt, sizinki gibi değil, anlıyorsunuz değil mi? Aleksiyos, paslı bir araba tekerleğinin dingilini yağlıyor sadece. İterek döndürme çabasında. Paslı tekerleği söküp atamıyor, dingili söküp atamıyor. Yeni bir dingile yeni bir tekerlek takamıyor. Atları, dörtnala koşmaktan korkuyor en kötüsü. Dörtnal nerde, tırısa kalkamıyor. Böyleyken atları yenileyip gençleştirmek istemiyor. Bu şekil arabanın ininde bulunmak ne kazandırır insana? Halbuki Türkler gene atlarla yürüyor zamana. Yepyeni dingillerde kimsenin görmediği değişik, alışılmamış hızda araçlar bağlamışlar. Zamanı pamuk atar gibi atıyorlar. Akıl mantık duruyor. Göz kamaşıyor. Bu hızın, atılan karmakarışık zamanın perde arkasında ise, kamaşan gözlerin göremediği karıncalarla arıların dünyasından alınmış sessiz bir didinişle petekler örülüyor, zaman etekleri. İnanıyorum Çaka Bey, inanma değil biliyorum. Bir gün petekler taşarsa zamana bal taşacak sadece. Bizans ise peteklerini çoktan boşaltmış. Otuz yıl içinde Ersagun Bey bana hiç bir şey anlatmadı. Bir Akaleptos vardı, papaz sanırdık. Küpeli Hafız olduğunu çok sonra öğrendim, o da bir şey anlatmadı bana. Ama şimdi sana anlattığım hayalin doğru olduğunu davranışlarıyla gösterdiler. Selçuk'un binlerce yıl sonrası için didinmelerini gördüm. Yoksa kolay deri değiştiren bir hayvan değilim ben...»</p>
<p>Akça Kız hiç bir şey anlamamıştı. Virna'nın bazen Rumca, bazen Türkçe söyleyen sesi, kadifemsi bir sıcağı kavak yapraklarının gümüşiliğinde uçurduğundan mıdır nedir, anlamadığı halde hem anlamış gibiydi hem de büyülenmiş. Boynu bir yana eğik, Virna'nın konuşurken eğim eğim eğilen sesine bırakmıştı kendini. Çaka ise, öteden beri Virna'ya karşı duyduğu saygı mı, çekinme mi, gizli bir korku mu yoksa hepsinin karıştığı bir eziklik mi ne olduğunu kestiremediği o garip hissin sebebini anlamıştı. «Ne güzel, ne hoş, hay Virna ne bulunmaz şeyler dedin. Ben sandım ki...» Virna, Çaka'nın konuşup konuşmadığının farkında değilmiş gibiydi; beyninde bir at, düşsü uzamalarla düşsü dörtnalda geriye doğru koşuyordu. Akaleptos, bir saray kilisesinin serinliği, bir han önü, bir, bir, bir «Yalnız Ersagun Bey, yalnız Akaleptos değil herhal. Balçar diye bir er vardı bir zamanlar, kıymetini bilmediğim, su yerine harcadığım.»</p>
<p>Virna'nın sesi de düşsü uzamalarla, düşsü dörtnalda geriye dönmüş bir attı. Yaşlılığında bile soy lu, yarışa hazır. Kapı çahnmasaydı hemen kişneyecekti.</p>
<p>Çaka, Akça Kız, Virna kuşkulu bakıştılar. Virna'nın bakışları, çok geriden birden bulunduğu zamana döndüğü için ayrıca korkmuştu.</p>
<p>Kapı bir daha çalındı, ama korkutucu değildi. Aksine, içerdekilerden başka bir kimsenin duymasını istemiyormuş gibi saklanmağa çalışıyordu.</p>
<p>Çaka, kedi adımlarıyla kapıya gitti. Bir eli kuşağında hazır, öteki eliyle kapıyı ansızın açtı. Açınca da tedbirliliğine gülüverdi. Gelen Ersagun Bey'di. Yanında şimdiye kadar hiç görmediği bir kız vardı. Sandı ki buğday yüklü bir sabah kapıya vurmakta çekilip gülümseyerek.</p>
<p>Ersagun Bey, kızı elinden tutup kapıdan içeriye kayıverdi. Kapıyı ayağıyla itti. Çaka'ya: «Virna burada mı?» diye sordu. Cevap beklemeden, sefa bozması odaya doğru gitti. Kızın elini bırakmıyordu. Çaka, şimdi de, gün ışığı vurmuş bir buğday çeçinin bir yamaçtan aşağı sessiz, usul usul kayışını seyreder gibi oldu.</p>
<p>Ersagun Bey bir hayli yıpranmış, çökmüş, yorulmuşa benziyordu. Dünkü Ersagun Bey'den en az on yıl daha yaşlı görünüyordu, hatta Virna, sabahki Ersagun Bey'in yüz çizgilerindeki atılganlığın, gözlerindeki düşünen cesaretin şimdi iyice porsuduğunu yahut daha içerilere bir yere saklanmağa gayret ettiğini fark etti.</p>
<p>«Niye evinde beklemedin Virna? Evinde bekleyecektin?»</p>
<p>Sesi de sabahki ses değildi.</p>
<p>Virna, Malalas'tan aldığı haberi anlattı: «Öğrenince duramadım. Senin gelişin gecikince kuşkulandım. Evinde bulurum diye düşünerek oraya gittim.» «Saat kaçtı?» «Farkında değilim. Ortalık kararmıştı.» «Evde hiç bir şey karıştırdın mı?»</p>
<p>Virna alındı. Gözlerinde, ağlamağa benzer bir seyirme dolandı. Sesi ipliğimsi büküldü: «Ben yapamam böyle şey.» Çaka'ya, Akça Kız'a, Ersagun Bey'in yanında ilk defa gördüğü kıza baktı. Dudakları titriyordu, medet umuyor gibiydi: «Yapar mıyım?» Gözlerinden dudaklarına kadar uçukladı sanki sarıya yakın aklaştı.</p>
<p>Ersagun Bey: «Kötülüğüne söylemedim Virna.» diye düzeltmeğe çalıştı. «Olur da ortalığı düzelteyim demişsindir. Son günlerde karışıktı.»</p>
<p>«Neden Habeş hizmetçinden şüphelenmedin de benden şüphelendin Ersagun Bey?» Rumca konuşmuştu. Rumca; «Habeş hizmetçin Aleksiyos'a daha yakın değil mi diye üsteledi. Ersagun Bey'in ayıbını yüzüne vurur gibiydi.</p>
<p>«Hak ettik Virna hak ettik. Ne desen hak ettik. Bu son günlerde ben eski Ersagun değilim. Sanki kafasının içi sulanmış bir Türkmen ihtiyarıyım. Selam sabahtan önce kafamızın içindekilerin! boşalttık, hele oturalım.»</p>
<p>Yanındaki kıza Virna'yı gösterdi: «Selcen; sen o hanımın yanına otur hadi bakalım. Adı Virna'dır. Öp elini. Rumca konuştuğuna bakma sen, öfkelendi mi Rumca konuşur, yoksa Akça Kız kadar bizden say. Akça Kız bu işte, öz aban belle. Çaka Bey de bu yiğit. Hala Selçuklu olamadıysa Çavuldur'dandır.»</p>
<p>Sedire bağdaş kurup oturdu, Zorlandığı pek belli olmayan bir neşeye dönüyordu yüzü, gözleri gülmeğe başlıyordu. O haliyle Çaka'yı, Akça Kız'ı, Virna'yı süzdü. «Selcen.» dedi «Selcen, Sav Tekin Bey'in Kızının adıydı, Alparslan'ın karısı oldu. Onun için kızımın adına Selcen dedim. Benim kızım Selcen.»</p>
<p>Alay mı ediyordu ciddi mi ilk bakışta anlaşılmıyordu ama odaya bir tedirginlik çöktü. Hepsinin de gözleri Ersagun Bey'deydi. Hepsinin de gözü Selcen'e çevrildi. Selcen, buğday başaklarının utanışında baktı, gülümsedi, gözlerini önüne eğdi.</p>
<p>Virna, alınışını da, öfkelenişini de unutmuş biraz şaşkınlık biraz seviniş karışık: «İnanmasam budala sayarım kendimi.» dedi; «Sana benzeyen yanları da var.» Selcen'i süzüyordu. «Sevindim Ersagun Bey.» dedi, «Seni bazen insanüstü bir yaratık sandığım olurdu, bazen de ne biçim erkek diye düşündüğüm. Bizim gibi etten kemikten olduğuna sevindim.»</p>
<p>Selcen'i kucaklayıp öptü; yanında yer gösterdi. Akça Kız Selcen'in yanına gidip oturdu. «Keşke daha önce getirseydin Ersagun Beyim.» dedi; «Can yoldaşı olurduk.» Selcen'i sevmişti, kanı kaynamıştı. Çaka acemice duruyordu. Böyle anlarda ne yapılabileceğini hesaplıyor, Bizans saraylarının gösterişli inceliğiyle mi hareket etsin, Selçuk geleneklerine göre mi seçemiyordu. «Ersagun Bey de Selçuk geleneklerine göre hareket etmedi.» diye düşündü. Fakat yine de sustu. Selcen'e yan gözle baktı sadece. Selcen'in buğday yüklenmiş sabah güzelliğini hissetti, hissetti yalnız, ilgi duymadı fazla. Ersagun Bey: «Kısa kessem iyi olacak.» dedi. «Selcen'in anasını ben bile unuttum. Unutmam gerekliydi. Bizim durumumuzda olanların hayatı hesap kitap hayatıdır, et kemik hayatı değildir. Hesap kitap hayatının içinde de her şey ölçülüp biçilmiştir, Selcen ölçünün dışında oldu.» Sustu. Susadığını hissediyordu. Aynı zamanda suya doymuş bir toprağın şişkinliğini. Bir süre konuşmadı. Selcen meselesini bitirmeği düşündü. Kızı, Virna'nın yanında, Bizans delişmenliğiyle Selçuk usluluğunun karıştığı bir balmumu heykel susuşunda oturuyordu. Boynu belli belirsiz sağa eğikti, gözlerinde sadece, balmumu heykel eriyordu. Ersagun Bey: «Anasını unuttuğunu söylemekle üzdüm mü acaba?» diye aklından geçirdi. Fakat durmadı üstünde: «Hislerimiz de bizim değil.» dedi; «Selçuk'un, daha bir nice yıl duygularını kendinin dışında bir duyguya bağlaması lazım. Benim, senin, ötekinin tek tek, yani kendi başına duygusu olmamalı, olursa öldürmeli. Şimdi demek istediğim şu: Akça Kız, Yağmur Bey'le evlendiği gün ya yarım saat ya bir saat evliliğini bildi. Süleyman Bey'e acele bir ulak gidecekti; gitmezse hesabın kitabın ölçüsüne göre Süleyman Bey hazırlanan bir tuzağa düşebilirdi. Yarım saatlik evli olan Yağmur Bey vardı gitti. Akça Kız'dan çok Süleyman Bey önemliydi Selçuklu için, hesap kitap Süleyman Bey için yapılmıştı. Yetmedi; Süleyman Bey de yine hesabın kitabın dayandığı ölçüye uyup Yağmur Bey'i Melikşah'a saldı, İltutmuş Bey'e saldı. Akça Kız, şu kadar yıldır Yağmur Bey'in yüzünü görmez oldu. Belki daha şu kadar yıl da görmeyecek.»</p>
<p>Akça Kız'a bakmıyordu ama Akça Kız'ın gözlerinin delicesine açıldığını, çatlamağa hazır titrediğini seziyordu. Nitekim Akça Kız'ın yüzü de ak üzümlerden en hastalıklısının rengi gibi dökülmek üzereydi. «Şimdi benim. Şimdi Yağmur'un?» diyebildi; kekeledi: «Bu ne meselidir hay Ersagun Beyim?» Ersagun Bey, gözlerini yerden kaldırmadı. Akça Kız'ın sorusunu, kekelemesindeki korkuyu anlamamış gözüktü: «Çaka'ya umut bağladık. Umudumuzu hesaba kitaba vurduk. Çaka'nın hayatı şöyledir, şöyle devam edecektir ama öyle değil de böyle olmalı, böyle devam etmeli dedik. Tıpkı benim gibi, tıpkı Akça Kız'la Yağmur Bey gibi Çaka da kendisi olarak düşünemez artık, hissedemez.</p>
<p>Yani eti kemiği bile kendinin değildir. Söz gelimi gidip bir Bizans yosmasına gönül veremez, gidip İmparatorun kızı bile olsa bir Bizans kızına gönül düşüremez, yanlış mı derim?»</p>
<p>Çaka kızarıverdi. Akça Kız, sözün daha başka yerlere varacağını fark etti ama aklı Yağmur Bey'deydi. Yağmur Bey'in daha birkaç yıl görünmeyebileceğindeydi. Virna, Ersagun Bey'i böyle konuşturan hadisenin ne olabileceğini düşünüyordu. Selcen ise, babasını, bu kadar yakından, bu kadar değişik ilk defa dinliyordu. Bir ara anasını hatırlamak istemişti, o kadar. Zar zor gökyüzünün bahar başlarındaki dayanılmaz, beyazı uçuk maviliğinin titreyişini andıran bir çift gözü çevrelemiş bir saç dökülüşünü hayaller gibi olmuştu.</p>
<p>Ersagun Bey: «Virna'yı bize bu kadar bağlayan bir Peçeneklidir, Balçar'dır unutmayalım.» dedi; «His denilen nesne; neyi, nereye kadar götürür bilinmez. Ben, toprağı alttan alta göynütüp çökerten su sızıntıları vardır ya, his denince o sızıntıyı aklederim. Toprağın göynümemesi lazım, çökmemesi...» Konuşmağa başladığından beri ilk defa oturanları süzdü. Yüzüyle gözleri, daha katılaştı: «Toprak çöküyor, göğnüme en son kertesinde.</p>
<p>Aleksiyos'un kızı Anna, küçüklüğünü de düşünürsek baya güzel kız. Çaka'ya hak vermemek zor.» Çaka, Ersagun Bey'in bir anlık soluk alışından yararlandı; «Fakat Ersagun Beyim.» diye itiraz ediyorken Ersagun Bey: «Toprak çöküyor evet.» diyerek ara vermemiş gibi devam etti: «Göğnüme son kertesinde. Bizans, duygu cambazıdır. Kuyularını duygular üzerine örer. Benim de karşıma bir İmparator kızı çıkmıştı: Selcen'in anası oldu. Aklımı başıma toplamasaydım, şu az önce dediğim gibi, duygumun Alparslan merkezine bağlı olduğu inancından caysaydım Bizans kuyusuna düşmüş olacaktım. Bizim için Alparslan Devletti. Devlet Melikşah'ta devam etti. Süleyman Bey Devlet'in bir koluydu. Devlet yoksa sen de yoksun Çaka Bey! Ben de yokum. Onun için senin hissin olamaz. Biliyorum, şimdi sen, Melikşah öldü diye düşünüyorsun.»</p>
<p>Çaka Bey, sözün dönüp dolaşıp başında çöreklenmiş olmasından huzursuzlaştı. İki ayrı yerden düşerek kayan, sonra birbirine çarpan yıldızların ışık sağanağı ile Ersagun Bey'in sözlerinde bir ilgi arayıp durdu. Ersagun Bey, cevap bekler gibi bakıyordu. Ersagun Bey'den gözlerini kaçırdı. Virna, lafı değiştirip değiştirmemeği düşündü, Akça Kız budalacaydı, Selcen çocuğumsu.</p>
<p>Ersagun Bey: «Sadece bizim, Selçuklunun mu hesabı kitabı var sanırız? Selçukludan başkalarının da var: Bizans'ın, Bizans'ın ötesindekilerin, Haşan Sabbah'ın, daha aklımıza gelmeyenlerin. Bir de Tanrı'nın hesabı kitabı var ki en doğru olanıdır, en şaşmayanı. Bunu sezebilmek, bunu iyi ölçebilmek gerek. Tanrı'nın hesabı kitabı Alparslan'ın da Melikşah'ın da erken, vakitsiz ölümlerini kaydetmiş, bunun için Haşan Sabbah'ı ortaya çıkarmış.» «Süleyman Bey'in ölümüne ne demeli?». Çaka Bey, huzursuzluğunun tedirginliğinde sormuştu; «Süleyman Bey'in ölümünü de Haşan Sabbah'a yükleyemeyiz ya! Belki Melikşah el altından hazırladı?»</p>
<p>Ersagun Bey, Çaka'nın Selçukluyu çekemeyen Çavuldur yanının hala ağır basmakta olduğuna üzüldü: «Dediğin gibi olsa daha mı iyi olurdu hay Çaka? Ama dediğin gibi değil. Süleyman Bey'in ölümünde belki Nizamül Mülk'ün parmağı var; ama daha çok Selçuk Beylerinin eski aşiret beylikçiliğinden kurtulmaması, kendilerini hala başına buyruk, bağlantısız bey sanmaları asıl sebep, yani his, his! Kendi olma hissi, benlik hissi, benim! Başkası değil hissi. Böyle devlet olmaz, böyle devlet kurulmaz, kurulsa da devam etmez! Halkalar sımsıkı birbirine bağlanmazsa, en baş halkadan en son halkaya kadar aynı fikri düşünmez, aynı fikir için endişelenmezse, her halka bir yana çekerse zincir ne işe yarar? Fikir diyorum Çaka, his değil. Baharı hisset, yıldızları duy, kadını yaşa ama bütün bunlar seni, zincirin bir halkası olarak kendilerine doğru çekiyorsa, öteki halkaları unutturuyorsa orda kal işte, ileri gitmeğe hakkın yok!» «Eyi. Anladım say. Ne yapmamı istiyorsun?» «Ben bir şey istemiyorum; durum istiyor. Toprak çöküyor dedim, göğnümüş dedim. Haşan Sabbah Nizamül Mülk'ü vurdurdu. İşin aslını öğrenemedim ama Melikşah'ın zehirlendiği sövleniyor. Artık o yanda bir kalemiz yok demektir, varsa bile kendini savunmada zorluk çeken bir kaleden bize hayır gelmeyecek demektir. Aleksiyos bunu biliyor. Bu yanda, yani batımızda ise Papa var. Ya dün, ya bugün yahut da yarın; Klermont denilen bir kentte Ruhani Meclis'! toplamadıysa, toplamak üzeredir. Eğer Haşan</p>
<p>Sabbah, oralaraca da fitne tohumlarını saldıysa Ruhani Meclis kararını tez elden verir, sürülerini üstümüze salar. Haşan Sabbah'ın da Aleksiyos'un da istediği bu zaten. Buraya, bu dar boğaz üstündeki köprüye gelip yerleştik bir kere. Buna yerleşme de denmez; yerleşmeğe çalışıyoruz. İstedikleri şu: Doğudan ve batıdan vurmak; köprüden suya yuvarlamak bizi, suda boğmak, yok etmek. Buna onlar da mecbur, yoksa Bizans silinecek orta yerden. Haşan Sabbah, bizim tuttuğumuz köprüden geçemeyecek, sağa sola taşamayacak, fitnesini fideleyemeyecek. Hatta Papa tehlikeye düşecek.»</p>
<p>«Pekey, pekey, pekey; Ersagun Beyim hepsine birden pekey. Ama ben ne yapacağım, ben ben ben!»</p>
<p>«Taşmana lüzum yok Çaka. Ne yapacağını kendin bul. Urumeli dedik bu köprüye bir kere. Köprü başlarının kapılarını tutmazsan, kapılar bir üfürmede açılırsa neye yarar? Köprünün bir de ayakları var, kapıları sağlam tutmuşsun ayaklar çürük, ayaklar sallantıda olduktan sonra ne fayda?» «Bizans'ın içinde bu yapılamaz.»</p>
<p>«Bizans'ın içinde kal diyen kim? Malalas'ın haberini Virna'dan duydum. Aleksiyos zaten bizi Bizans'ta rahat bırakmayacak artık. Melikşah korkusundan da kurtulduğuna göre bugün yarın yapacağını yapar.»</p>
<p>Virna şimdi Ersagun Bey'in bırakmak istediği emanetin ne olduğunu anlamıştı. Ayrıca Ersagun Bey'in niyetini de. Yüreği kabardı. Bir kor düştü sanki yahut bir hamur yüreğinde mayalanıp ekşidi.</p>
<p>Selcen'e doğru eğildi, ellerini tuttu. Ersagun Bey, gözlerini yavaşça yumdu. Çaka: «Yalnız nereye gidebilirim Ersagun Beyim?» diye sorunca açtı ancak; «İznik tahtı Süleyman Bey'in oğulları için.» «Ben de Bizans'a yalnız geldim sayılır Çaka Bey. Yalnızlık kadar büyük bir güç yoktur, bunu böyle belle, denedim ben! Üstelik sen yalnız da değilsin. Bizans sarayında yetiştin, Bizans'ın bütün oyunlarını bilirsin. Hiç bir Selçukluya nasip olmadı bu. Oyununu bildiğin pehlivanı yenmek kolaydır.» «Bir baş olursan, bir tahta dayanırsan Bizans oyunlarını bilmen işe yarar, yoksa.»</p>
<p>«Haşan Sabbah baş mıydı yoksa tahtı mı vardı? Kendin kendin! Babadan gelen güce güvenmek sele güvenmeğe benzer hay Çaka, tez kurur. İznik tahtı deyip duruyorsun. İznik tahtını boş belle.» «Ya Kılıç Arslan çıka gelirse?»</p>
<p>«Gelirse ona bağlanırsın, halka dedim; ulu zincirin halkaları.»</p>
<p>«Ya ben ondan daha güçlü olmuşsam?»</p>
<p>Bir yıldırımın önüne düştüğünü, hem de ansızın düştüğünü görseydi Ersagun Bey ancak böyle susabilirdi. Eli farkında olmadan bıyıklarına gitti, sıvazladı. Bağdaşını bozdu, diz üstü oturdu, göz altından Çaka'yı süzdü. Yeniden bağdaş kurdu. Aynı şekilde, yine göz altından Çaka'yı süzdü. Öfkelenmemesi gerektiğine inandı. Kuşkusunu, hatta korkusunu yenmeğe çalışmış bir sesle: «O kadar güçlenirsen, halkalar sana bağlanır Çaka.» dedi.</p>
<p>«Ben sağsam yine sevinirim, senin yanında olurum; Türkmen milletini düşündüğün sürece, Türkmen milletinin yeni yurdunu düşündüğün sürece anladın mı? Ama Kılıç Arslan sağsa, Kılıç Arslan'a karşı güçlenme; Türkmen milletine yazık olur, Haşan Sabbah'ın ekmeğine yağ sürersiniz, Bizans'ın, Papa'nın.»</p>
<p>Çabuk topladı kendini: «Hepsi bu kadar. En geç iki güne kadar Bizans'tan çıkmanız gerek.» Bu sefer yıldırım Çaka'nın, Akça Kız'ın, Virna'nın, hatta Selcen'in önlerine düştü. Öylesine irkildiler. Hepsi birden Ersagun Bey'e baktı. Çaka hariç hepsi birden bakarken sordu. Akça Kız'ın bakışları sığınacak bir yer arıyordu, yoksuldu, yalnızdı. Sadece Çaka: «Niçin olduğunu anladık Ersagun Beyim, ama nereye?» diye sordu</p>
<p>«Sen İzmir taraflarına Çaka!»</p>
<p>Akça Kız'ın yoksul, yalnız bakışları dayanamadı artık, susma gücünü yitirdi, bir korkulu ses halinde sabırsızlanıp boşandı: «Ben? Ersagun Beyim Ben?» Yağmur Bey'den sonra Çaka'nın da gidişini düşünemiyordu bile, iyice bunalmış aklı böyle bir düşünceyi çekemiyordu. Ersagun</p>
<p>Bey'in «Seni Çaka'dan ayrı düşünen mi oldu hay Akça Kızım.» deyişinde bile bir ferahlık bulamadı. Gözleri çoktan kaymıştı; uzak çok uzak yıldızlar misali, kocaman bir gökyüzünün arasında küçümencik kaymışlardı.</p>
<p>Ersagun Bey, Virna'nın da itiraz etmesini yahut yakınmasını bekledi. Gözleri Akça Kız'a dönüktü ama Virna'daki en küçük bir kıpırtıya hazırdı. Fakat beklediği olmadı. Aksine Çaka kararlı bir sesle, İzmir'in neden seçildiğini sordu: «Seçildiğini diyorum Ersagun Beyim, çünkü sen uzun uzun düşünmeden karar vermezsin. Belki de ta İsfahan'dan, bağlı olduğun baştan aldığın bir buyruktur.» Ersagun Bey, Çaka'nın telmihine rağmen rahatladı. Deminden beri ihtiyatla, hesaplaya kitaplaya getirip bağlamaya çalıştığı lafı sona erdirmenin yükünden de kurtulmuştu. Daha yumuşak, daha uysal: «Senin Bizans'a geldiğin günü hatırlar mısın Çaka?» dedi. «Hani bir gece Halkedon'dan Süleyman Bey'in yanından dönerken beni San Taraş Manastırının yanında, Yedi Kardeş denilen ağaçlıkta beklemiştin. Seni o geceden sonra İzmir için yetiştirdim sayılır. İmparator Dukas'ın yanına onun için yerleştirdim. Aldanmadığımı gösterdin. Aleksiyos da bunu biliyor. Aleksiyos'un ilk yıllarında bile Bizans sarayının en gözde yabancısıydın. Sözüme iyi kulak ver, yabancısıydın dedim. Denizi, gemileri, gemicileri seviyordun. Bugün en iyi bir Bizans denizcisinden daha ustasın. Aleksiyos da bunu biliyor. Ama Aleksiyos Melikşah korkusundan kurtuldu artık. Bizi ne yapıp yapıp ortadan kaldıracak ama sende umudu var daha, seni kendine çalarsa büyük bir kazanç sağlamış olacak. Kızını, Anna'yı bunun için önüne çıkardı, yok yok kızma, yakışıklılığın, leventliğin, yiğitliğin gölgelenmesin. Anna seni sevmez demek istemedim. Hemi bırakalım bu lâfları, boş lâflar. Bizim Selçukluların aksayan yanı ne bilir misin? Gemicilik, denizden anlayanımız yok. Üç yanı su ile çevrili bir yere gelmişiz denizi bilmiyoruz. Pekey nasıl sahibi oluruz bu toprağın? İzmir'de sen bu işi yapacaksın işte. Dur telâşlanma nasıl yapacağını da diyeceğim. İzmir'in kıyı boyunda, adalara yakın kıyı boyunda, az da olsa sizin Çavuldur boyundan, Kınalı, Alayuntlu Bayındır olanlar var. Şimdiden senin geleceğini biliyorlar, bekliyorlar belki de.» «Nasıl iş bu Ersagun Beyim?»</p>
<p>Ersagun Bey geldi geleli ilk defa güldü. Hem de yüzüne iyice yerleşe yayıla, gözlerine yuvalana yuvalana güldü: «Süleyman Bey'in ordusunda Çavuldurlular vardı, bileceksiniz. Çal İmamın oğlu, Çalık Buğday, Elulağı Durdu bir de Onbaşı Çavdar. Bunlar on beş yirmi gündür İzmir kıyı boyu dolaşmadalar. Sen İzmir'e vardığın gün gelip seni bulurlar. Bulamazlarsa? O yörede yerleşmiş Yesevi dervişleri var, ya onlar seni ya sen onları bulursun. Mesela bir Kurt Baba olacak daha içerlerde, Sandıklı adını verdi bulunduğu kente. Ona gidersin. Ona da gitmesen, Yağmur Bey Kos Adasında Melissenos'la konuşup dönerken İzmir yörelerinde gençlik dernekleri kurmuştu, güvenip gidebileceğin yerlerdir. Görüyorsun ki yalnız değilsin Çaka.»</p>
<p>Akça Kız, Yağmur Bey'in adı geçince silkinip, ilgilenmişti sadece. Yağmur Bey'den bir daha bahsedilir belki diye bekledi; bahsedilmeyince uyuşukluğuna döndü.</p>
<p>Çaka Bey, Ersagun'un ellerine bakıyordu; gözleri Ersagun Bey'in ellerine takılıp kalmıştı. Bu tertipli, küçükçe, inceden ellerin parmakları, yerin altında kocaman damarlar halinde uzuyor, yerin altından şöyle avuca sığmayacak kadar geniş bir toprağı avuçluyor gibi geldi, çekerse toprak kayıverecekti sanki yer sallanacaktı.</p>
<p>Selcen, babasının anlattıklarını anlamağa çalışıyordu, yeni gördüğü yüzlerde, babasının şekilden şekile giren sesindeki çarpıcılığın ne olduğunu bilemiyordu.</p>
<p>Virna, gecenin bu geç saatindeki yorgunluğu duyuyor ama çözülmek üzere olan yumağın dağılmasından hüzünleniyordu. Ersagun Bey'in ölümünü düşünmüştü hep. Ersagun Bey'in ölümü, Virna için kocaman bir yumağın birden, bir daha yumaklanamayacak, bir daha şartlamayacak şekilde dağılışı olacaktı. Hep «Bu yumak dağılmadan önce ölmeli.» diye düşünmüştü Ersagun Bey'in ölümünü düşünürken. Ersagun Bey'in sağlığında da yumağın çözülebileceği aklına gelmemişti. Ama çözülüyordu işte, gecenin bu saatinde altmış şu kadar yılın Bizanshhğının eskimiş yorgunluğu da eklenince bu çözülüşe dayanmak imkânsızlaşıyordu. «Pekala Ersagun Bey.» dedi; sesi başlangıçta hayli zayıftı, üşümüştü yahut ürkmüştü: «Hepsi güzel. Öteden beri sensiz bir Selçuk ülkesini değil, sensiz bir Bizans'ı bile düşünmek istemedim. Şimdi sen kendini Selçuk'tan da çekip sıyırıyorsun Bizans'tan da.»</p>
<p>Süslü yahut süslü sandığı cümleleri Rumca söylüyordu. Türkçe: «Yanıldım mı Ersagun Bey.» diye tamamladı; «Yoksa yanlış mı düşündüm?»</p>
<p>«Yok Virna. Ben değil, Selçuk benden ayrılıyor, Bizans beni atıyor. Bizans'ın beni kusması gerek, yoksa rahat etmez.»</p>
<p>«Nasıl yani. Yani. Şey gibi mi? Nasıl dersiniz, bulamadım; hah tamam, Bizans hazmedemiyor mu seni, yoksa Selçuklu?»</p>
<p>«Bilmem belki de. Belki de ne o ne bu? Her şeyin bir sonu yok mudur? Gelirken bu gece yıldızlar kayıp kayıp düştü. Yıldızlar da kayıp kayıp düştüğüne göre!»</p>
<p>«Hani his yoktu?»</p>
<p>«His yoktu tabi, yoktu, yok yine.»</p>
<p>Ersagun Bey, kovalana kovalana bir köşeye kıstırılmış gibiydi. Ama bu kıstırılmadan memnun olmuşa benziyordu. Yüzünde çocuksu çizgiler görünüp kayboldu. «Virna» dedi; «Seninle daha çok konuşacağız. Bizans'ta yalnız gecelerimiz olacak; Selçuklulu olmayan, Bizans da olmayan üzerimizdeki ağır yük bizi bırakır da, Ersagun sen yine doğduğun günkü yakınlığına dön derse, ne biçim lâflar söyletiyorsun Virna keselim artık, beyni sulanmış bir Türkmen ihtiyarına döndüm.» Virna bunca yıldan sonra Ersagun Bey'in böylesine dökülüşünü göreceğini aklının ucuna bile getirmemişti. Demin, Çaka Bey'e yolunu çizen Ersagun Bey şimdi zorlu bir yarış kazanmış, deli dolu taylarla yarışmış, kendini zorlamış, zorlamış, zorlamış bir yaşlı ve soylu atın, bir daha yarış meydanlarına dönemeyeceğini hissedişinden farksız gibiydi. Virna, ele avuca sığmaz taylığını bildiği bu yaşlı atın hüznünü çok iyi sezinliyordu. Bıraksalar, o ele avuca sığmayan tayhğına dörtnaldan da hızlı koşacağını, varış meydanlarını toynaklayacağını, tay toynaklarında yırtacağını da biliyordu. Ersagun Bey'in bu dökülüşü, o ele avuca sığmayan tayhğına bir daha dönmenin imkânsızlığını anlamış olmasındaydı. «Acaba» diye düşünüyordu Virna; «Desem mi ki? Desem, bu yaşlı at daha mı kötüleşir, daha mı çöker kalır?»</p>
<p>Fakat şimdi söylemezse bir daha hiç söyleyemeyeceğini de hissetti. Bizans öyle günlerdeydi ki yarın güneşin batıdan doğması bile mümkündü yahut ayın yerine güneşin batması. Aleksiyos'un estireceği fırtınanın yönü de belli değildi şiddeti de. Şimdilik melteme benzeyen, poyrazlaşabilecek bir yel söylemeliydi: «Ersagun Bey» dedi fazla düşünmeden, «Ben de gitmek istiyorum.» Akça Kız bile şaştı Virna'nın isteğine. Çaka şimdiden omuzlarını ezmeğe başlayan düşüncelerden gözlerini açtı. Ersagun Bey, yaşlı ve soylu yarış atının son yarışını çıkarmış gözleriyle baktı; başını iki yanına, hiç yapmadığı bir biçimde hızla salladı. Sanki «Nereye?» diye sordu. Hemen ardından da, cevabını almış olmanın şaşkınlığında garipsemiş: «Olmaz öyle şey Virna.» dedi; «Olmaz öyle şey. Bizans senin yurdun.»</p>
<p>«Benim. İdi. Sen gelmeden önce. Bunlara neden artık Bizans'tan olmadığımı anlattım. Sen de bırak Bizans'ı. Çaka Bey'le birlikte gidelim.»</p>
<p>Ersagun Bey, sofa bozması odanın, durup dururken daraldığını, birden ısındığını, fırınların sinsi sıcağını döşemelerin görünmez deliklerinden gizlice yaymağa başladığını hissetti. Terledi birden. Aniden kalktı. Akça Kız'ın sıkı sıkıya kapattığı yeşil atlas perdelerle Çin işi tülleri açtı, pencereyi de. Dışardaki Bizans'ın ağustos gecesi bütün çamlarındaki bütün cırcır böceklerinin sesiyle Ersagun Bey'in yüzüne çarptı. Ve çok uzaktan, denize kapanan surların burçlarındaki nöbetçilerin uykusuz haydalarım duydu.</p>
<p>Bizans, cırcır böceklerinin sesiyle sur nöbetçilerinin haydalaması arasında, ağustos gecesinde salındı bir süre. Yıldızlar, çadır eteği olmuştu. Ya Bizans'ı çekip alıyordu her biri ya Bizans, yıldızları bir bir koparmak için gizli düzenbazlığında uyuyor görünüyordu.</p>
<p>Virna, Çaka Bey, Akça Kız, Selcen... Dördü de Ersagun Bey'in dönmesini bekledi; dönüp yerine oturmasını, dönüp konuşmasını. Virna Ersagun Bey'in dönmeyeceğini sandı; pencereden bırakıp kendini gideceğini; yıldızlara, belki cırcır böceklerinin sesine, belki de sur nöbetçilerinin haydalarına gidip yarışacağını, yıldızları da, cırcır böceklerinin sesini de Ersagun Bey'e yakıştıramadı. Ama sur nöbetçilerinin haydalamaları, biraz daha erkekçe, biraz daha Bizans'ı yüreğinden vurabilecek cinsten olsa Ersagun Bey'in bu sese uçup gideceğinden emindi.</p>
<p>Selcen esnedi.</p>
<p>Akça Kız'ın başı, sağ omzuna doğru iyice düştü.</p>
<p>Çaka Bey kalktı. Ersagun Bey'e doğru gitti; fakat yanına varamadı.</p>
<p>Virna, yıllarca öncesini düşünmeğe başladı elinde olmadan. En çok Balçar'ın yer aldığı düşüncelerinde, Bizans'ta İmparatorlukla çelik çomak oynar gibi oynayan Ersagun Bey'i bir türlü zapt edemiyordu. Halkedon'a kadar gelip korkusuzca çadır kuran Selçuk çerileriyle Beyleri... Boğazı bir çırpıda, bir sabah ayazında at sürüp çiğneyen, at sürüp yüzen on bin Peçenek atlısının Bizans'tan yel hızında geçişi. Küpeli Hafız'ın ta Bizans Sarayının içine bir papaz olup girişi, o umursamaz dolaşışı, o Bizans BizanslInın mı yoksa Selçuklunun mu belli olmayan günler! Ve şimdi şu sofa bozması odanın, varış atlarının çiğneyip bıraktığı, terk ettiği meydanlardan farksız kararsızlığı, boşluğu!</p>
<p>Kalkmasıyla birlikte Ersagun Bey'in yanına varması bir oldu Virna'nın. Fakat o anda Ersagun Bey de dönmüştü; sanki bir şey hatırlamıştı, hatırladığı neyse o, o alev uçlarıyla beynini dalamıştı: «Benim evimde çalışan hizmetçi Habeşli değildi Virna? Kim çıkardı bu lafı?»</p>
<p>Virna söyleyeceğini söyleyemedi. «Bilmem» deyip kalktı; «Akça Kız öyle dedi. Habeşli olsun olmasın, fark eder mi?»</p>
<p>«Eder, benim evimin aranması, senin Çaka'nın oturduğu köşke geç vakit gelişinin bile saraya iletilmesi yahut Çaka'nın evde neler yaptığının göz altına alınması için hizmetçilerin vazifelendirilmesi, bunlar Virna, daha bilmediğimiz birçokları, aldığımız haberler. Bütün bunlar benim Bizans'ta kalmamın gerektiğini gösteriyor. Sen istiyorsan git.» «Emanetini de götürmek istiyorum.»</p>
<p>Ersagun Bey, gözle görülür bir şekilde sarsıldı: «Selcen'i? Yok, hayır. Bizans'ta kalsaydın emanet edecektim. Bizans'ta kalmak istemediğine göre? Sabah konuşuruz bu meseleyi. Vakit gecikti, ne olacağı da bilinmez. Seni evine götüreyim, Selcen bu gece yanında kalsın. Çaka ile Akça Kız da hazırlanırlar, haydi bakalım.»</p>
<p>Ama çıkamadılar. Dış kapı hayli gürültülü yumruklandı. Kapının yumruklanışı gecenin sessizliğinde daha bir telâşlı geldi. Ersagun Bey kadınları yan odaya gönderirken Çaka kapıya gitti, açtı. Kalabalık bir muhafız takımını azarlamağa hazır sesi gırtlağında kaldı. «Kimsiniz?» diyebildi ancak, ama çok ihtiyar, çok ihtiyarlığında çok korkmuş bir ses: «Çaka Beyim Ersagun Bey'i aradım.» diye sordu aynı anda.</p>
<p>İçerden Ersagun Bey: «Hayırdır Oğulcuk Baba» diye geldi. «Bu vakit ne işin var?» «Beyim. Ersagun Beyim. Virna Hanım'ın konağı yanıyor Beyim.» «Nasıl?»</p>
<p>Nasılını bilse Oğulcuk Baba da anlatacaktı ama o ancak alevler bir hayli yükseldikten sonra fark edebilmişti; hatta içerde Virna Hanım'ın olduğunu, uyuduğunu sanmıştı, neden sonra aklı başına gelebilmiş, Virna Hanım'ın köşkte olmadığını hatırlamıştı. «Bre cayır cayır yandı Ersagun Beyim, bir solukta yandı. Her bir yandan tutuşmuş gibi, bre, vay bre nasıl fark edemedim ki...» Konağın yanışından kendini suçlu tutuyordu herhal. Ersagun Bey'e öyle bakıyordu.</p>
<p>Virna, daha haberi duyduğu anda donup kalmıştı; bir bıçak ansızın yüreğine saplanmış, birden sancımış, sancı bir anda ısınmıştı, soğuması da o hızda oldu. Oğulcuk Baha'nın çetrefil Peçenek ağzından duydukları, ondan sonra kendisine ait olmayan bir konağın yanışının haberi bir yabancıyı ne kadar ilgilendirir ise o derece ilgilendirdi Virna'yı. Oğulcuk Baba susunca Virna rahat bir nefes bile aldı. «Bizans'la hiç bir bağım kalmadı artık.» dedi; «Gitmekte haklı olduğumu kabul et Ersagun Bey, artık kabul et.»</p>
<p>«Haklısın, ama neden senin konağından başladılar?»</p>
<p>Soruya Çaka Bey cevap verdi: «Aleksiyos'un bir oyunu bu. Durumumuzu hatırlatıyor bize, kendinize gelin demek istiyor. Anladığım kadarıyla açık oynamağı sevmeyen bir herif bu Aleksiyos, açık oynasa bize oynardı, berini iyice sağlamlaştırınca, bize dönecek, Melikşah'tan sonraki durumu henüz iyice kestiremedi demek ki?»</p>
<p>Ersagun Bey: «Öyleyse biraz daha zamanımız var demektir.» diye mırıldandı. «İzmir'de sana zaman lazım zaten Çaka. İznik tahtına Kılıç Arslan gelinceye kadar zaman lazım.» «Ya gelmezse? Kılıç Arslan da bu arada yok edilirse?»</p>
<p>Çaka da bunu soracaktı. Ersagun Bey'le konuşurken İznik tahtının boş kalışından umutlanmağa başlamıştı, hatta umut heveslenme halini almış, beyninde bir kurt yumurtasında yerleşmişti. Sorarsa kurt yumurtasının patlamasından korkmuştu. Virna'nın sorusu üzerine Ersagun Bey Çaka'ya dönüp bakınca bile Çaka işkillendi, gözlerini kaçırdı Ersagun Bey'den: «Öyle bir şey olsa duyulur.» diye geveledi; «Haberi gelirdi.»</p>
<p>Ersagun Bey sıkıntılı: «Şu sıralar İsfahan'dan, Merv'den, Rey'den, Bağdat'tan hiç bir haber yok. Aleksiyos'un da doğru dürüst bir haber alabileceğini sanmıyorum. Bekleyişi, işte böyle konak yaktırmalarla filan bize gözdağı vermeğe çalışışı bundan olmalı. Ama yine de Kılıç Arslan sağdır. Melikşah'tan sonrakiler aptal dahi olsalar Urumelini bırakacak kadar aptal değildirler. Anadolu'yu Kutlamış oğullarından başkası tutamaz.»</p>
<p>Akça Kız, lafa karışması gerekmiş gibi yok yere: «İyisin hoşsun da Ersagun Beyim, konağın kendi kendine yanmadığı ne malum» deyiverdi. «İllâ birilerinin yakması mı şart, hep öyle düşündünüz hele bir de benim gibi düşünün.»</p>
<p>Çaka: «Virna gelince senin izin verdiğin Habeş hizmetçiyi unuttun herhal.» dedi. Sesinde, hafif de olsa Akça Kız'ı suçlayan bir bozukluk vardı: «Ersagun Bey'in hizmetçisinin Habeşli olmadığını bile unutmuşsun.»</p>
<p>Akça Kız konuştuğuna pişman olmuş olmalı ki gidip Selcen'in yanına oturdu. Bir daha da lafa karışmadı.</p>
<p>Ersagun Bey, Oğulcuk Baba'ya, konağın yanışı sırasında kimseyi görüp görmediğini sordu.</p>
<p>«Görmedim bre Ersagun Beyim. Zaten benim kaldığım bahçıvan gümelesi tehep uzakçadır. Yalazları görüp de koşup varıncayaca konak tutuştu. Ne gelen ne giden. Senin köşke gidip haber vereyim diye sokağa çıktım. Yüz adım gittim yine kimseyi görmedim. Bir iki Bizans kolcusuna, birkaç Peçenek bozması Türkopol devriyeye rastladım. Bre bizim Türkopollara söyleyim dedim. Dedim ya duman da yalaz da görünüyordu, onlar da görüyordu. Oralı bile olmadıklarına göre demen neye yarar bre Oğulcuk diye düşündüm, caydım. Köşkte ne seni ne başka kimseyi bulamayınca bari gelip Çaka Beyime söyleyeyim dedim bre.»</p>
<p>Oğulcuk Baba iyice yorulmuştu. Bu kadarcık lafı bile bitirince soluksuz kaldı. Göğsü hırıldıyordu. Ama birden göğsünü yumrukladı. Ersagun Bey hırıltıyı kesmek için yumrukladığını sandı.</p>
<p>Oğulcuk Baba ise, sesine de sinmiş hırıltıyla dövünür gibi: «Bre bu ne iştir, nasıl unuttum. Bre iki Selçuklu vardı köşkün kapısında, seni sordular bre Ersagun Beyim.» «Nasıl iki Selçuklu?» «Nasıl bre? İşte öyle. Senin gibi, Çaka Bey gibi. Biri gençti.» «Gençten miydi? Hemi de Selçuklu?»</p>
<p>Akça Kız uçtu sanıldı, sanki uçtu; gözleri kuş alı süzer oldu. «Yağmur!» dedi kaldı olduğu yerde, kanadında pırpıdandı. Yanakları süzüm süzüm, artık utanma mı, uçarken uçarken sarhoşlama mı, bir dayanılması zor sevinç, baş dönmesi mi nedir kendinin de bilemediği bir hıçkırık geldi boğazına çöktü: «Bey mi? Yağmur Bey miydi?» diyemedi, soramadı. Ama gözlerinden ah süzen yanaklarına, pırpır uçup titreşen saçlarından bir garip düşüveren ellerin kınası solumuş parmaklarına kadar her bir yanı ayrı ayrı sordu: «Yağmur Bey miydi o genç Selçuklu gözünü sevem Oğulcuk Baba o muydu?» diye sordu.</p>
<p>Virna, hiç bu kadar Akça Kız'ı sevmemişti; Akça Kız'ı bu kadar bağrına basası gelmemişti. Balçar'ın öldüğünü duyduğu an gelip geçti gözlerinden bir kırlangıç uçuşunda. Yavaşça Akça Kız'ın yanına vardı; ince bir Selçuklu bezemesini kırıştırmaktan korkuyormuşçasına Akça Kız'ı omuzlarından kucakladı, Selcen'in yanına götürdü. Balçar'ın öldüğünü duyduğu an birilerinin böyle, tıpkı böyle, Çin benzetmesi bir Bizans vazosunu kırmaktan çekinen birilerinin tıpkı bu korkuda gelip omuzlarından sarmasını; alıp bir yerlere, uzak, yıldızların bile yanmadığı bir karanlık mavi denize bırakmasını ne kadar istemişti. Yıllarca önce o isteğin, o hala göğsünde kımıltısı durmayan karanlık mavi denizin özlemiyle sesi tuzlanmış: «Gelir Akça Kız... Yağmur Bey gelir.» diye fısıldayarak oturttu, kendi de yanına oturdu. Akça Kız o zaman boşanıverdi işte; gözlerinden pırpırlanan kuş kanadı kırıldı, yanaklarının süzüldüğü al bölük börçük koptu: «Gitti Virna abam, Yağmur Bey gitti, gelmez bir daha?»</p>
<p>Virna'ya, bunca zamandır ilk defa abam diyordu, kucağına bırakıyordu kendini; karanlık, mavi bir denizin sığınağını duyuyordu.</p>
<p>Çaka: «Soyhaya bak.» diye çıkıştı; «Sanki Yağmur'un sırasıydı, sanki ağıtın sırasıydıI» Ersagun Bey, parmağını dudaklarına götürüp Çaka'ya susmasını işaret etti. «Oğulcuk Baba Selçuklu dedin; biri de genç dedin. Köşkün kapısında ne ararlarmış onu demedin? Yangından önce miydi sonra mıydı?» «Azıcık önceydi. Gençten olanı seni sordu Ersagun Beyim. Yıldız ışığında bir de sesinden bilebildiğime göre genç olan bey takımındandı bre. Yaşlısının keçiye benzer sivri sakalı vardı.» «Ne diye sordu? Yani nasıl sordu?»</p>
<p>«Hiç, bre böyle işte. Bu köşk Ersagun Beyin mi diye... Önce he dedim; sonra caydım, yok bre bilmem ben, kimdir Ersagun Bey dedim. Yaşlı olanı, sen Türkopol musun deyince tepem attı, kızdım; lâfını geri al ben Peçenek'in özüyüm diye bağırınca; genci, korkma hay atam biz yabancı değiliz deyiverdi; köşkte kimse yokmuş; seni bulamadıkları için gidiyorlarmış bre. Seni görürsem aradıklarını söylememi sıkıladılar. Bu yangın şaşkın etti bre beni, şaşkın etti de unuttum.»</p>
<p>Çaka: «Nereye gittiler? Seni takip etmiş olmasınlar sakın?» deyince Oğulcuk Baba rahatlamışken işkillendi: «Yok bre Çaka Beyim, kötü adam değiller ki takip etsinler. Hem yangından önceydi.» diye kendini yine rahatlatmak istedi, beceremedi: «Ya etmişlerse bre?»</p>
<p>Ersagun Bey düşünüyordu. «Kokusu çıkar dur bakalım.» diye söylendi. Pencereden bahçeye baktı bir süre. Ne düşündüyse düşündü. Kesin kararını vermiş bir sesle: «Kalkın gidiyoruz.» dedi;</p>
<p>«Hemen. Oğulcuk Baba sen benim köşküme git, yok yok dur, oraya değil. Yağmur'la Akça Kız için bir ev tutmuştum bir zamanlar. Bukaleon'a inen yokuşun başındaki, tamam mı? Al şu anahtarı, orda kalırsın. Çaka sen de papaz urbalarını nereye sakladıysan çıkar. Rahibelerin giydiklerinden de çıkar, kadınlar rahibeler gibi giyinecek. Akça Kız yokuştaki evin anahtarı sende olacaktı. Kız yumulup durma orda artık kalk. Virna bırak şu soyhayı gözü delindi herhal yaş tutmaz oldu.» Sofa bozması oda hiç yoktan ayaklandı. Ne zamandır, uyuşuk, işkilli, kuşkulu, ikircikli bocalayıp duran odanın havasında bu sefer de endişeli bir canlanma başladı. Akça Kız evin anahtarını bulup getirdi; önce Oğulcuk Baba'yı savdılar. Sonra Çaka, Ersagun Bey'in istediği urbaların kimini eksiksiz kimini yarım yamalak buldu getirdi; Akça Kız'ın küskün yardımı da oldu.</p>
<p>Giyindiler.</p>
<p>En çok Seken acemilik çekti rahibe elbisesini giyerken, üstelik onunkiler tamam da değildi. Bir de, bu değişik giyinmenin sebebini bilmediğinden ürkekti, yabancılaşmıştı, babasına bile yabancılaşmıştı.</p>
<p>Ersagun Bey: «Çardağın arkasından dolanıp bahçeden Hipodrom tarafına açılan bir kapı olacaktı, oradan çıkacağız.» dedi. «Sokağı bulduk mu korku yok artık bize. Dönüp bakan bile olmaz. Haydi Bismillah.»</p>
<p>Hipodroma açılan dar bahçe kapısına kadar kuşkunun verdiği bir dikkatle yürüdüler. Kapıdan çıkınca rahatladılar. Forum Kostantin'e, ara sokaklardan; az biraz dolanarak geldiler, evlerin duldalarına sığınıyorlardı, yoksa iyice ağmış çadır eteği yıldız ışıklarının donuk aydınlığından kurtulamayacaklardı. Meydanda, heykelin kocaman taş sütununu sağdan geçip Septin Severus surlarına varınca, Akça Kız, bir düş hayallemesine dalıverdi. Ne yürüdüğü yolu biliyordu ne yıldızları ne de yanındakileri. Şimdi artık kaç yıl önce okluğunu kestiremediği bir gece yarısı sabaha dönerken yine buralardan, yine böyle, yine evecen, telâşlı, geceyi sabaha erdirmekten korkarcasına gitmişlerdi. Yüreğinde ince sabah heyecanları tülleniyordu, ağıyor, salınıyor, uçuşuyordu. Yağmur Bey'le nikâhına vardığı sabah, yarım saat mi bir saat mi sürdüğünü bilemediği nikâhı, küfür edercesine suya vuran kayık, nikâhlısı Yağmur'u alıp götürüşü kayığın... Çaka'nın o zaman ergenlikten erkekliğe dönen, gecenin sabaha dönüşüne benzer dönen tebessümleri, tebessümleri, tebessümleri. Ersagun Bey de hatırlıyor muydu acep? Nerdee? Ersagun Bey'in taş yüreği yarılmalı ki ancak bilebilsin o geceyi de bu geceyi de...</p>
<p>Ersagun Bey, fırınların sıralandığı sokağın sonunda, yol yokuş aşağı inmeğe başlarken adımlarını yavaşlattı. Virna'nın adımlarına uydurarak yanında yürümeğe başladı: «Virna? Gerçekten Bizans'la hiç bir bağın kalmadı mı?»</p>
<p>«Neden inanmak istemiyorsun Ersagun Bey? Konak yanmadan da önce bağım kalmamıştı.» Ersagun Bey aslında Virna'yı dinlemiyordu. Konuşuk olsun diye sormuş olmalıydı. Nitekim aldığı cevapla ilgisi olmayan bir söz söyledi: «Arap Camisine gidiyoruz.» dedi; «Arap İmamın evine. Sen bilmezsin. Arap İmamın evi bana ayrılık hissi verir hep. Hay Virna Yağmur Bey'i de oradan yolcu etmiştik. Benzemez inşallah; böyle bir gecenin sonundaydı.»</p>
<p>Yokuş aşağı inen yol hem dardı hem karanlıkça; Ersagun Bey önüne bakması gerekirken yıldızlara, iki yanı kara yüzlü taş hanların dar aralığından yağmağa hazır, yıldızlara bakmıştı; sanki gökyüzü ak ışıklarında terliyordu. İri bir ter damlası halinde bir yıldız aktı. «Bu gece bu kaçıncı yıldız akışı, Tanrım hayırlara tebdil etsin.»</p>
<p>«Fikir diyorsun, hissi bir yana itiyorsun, ama his, hele birkaç aydır, senin her şeyin oldu Ersagun Bey. Yolunu hislerinle bulmağa çalışıyorsun?» «Öyle mi geliyor sana?» «Öyle geliyor değil, öyle. Dahasını da deyim, istersen kız bana. Selçuklu gündoğusunda güçlüyken sen de Bizans'ta güçlüydün. Korkunç zekan gün doğusundan gelen güçle harıl harıl işliyordu. Sırtını dayadığın kapı çürüyünce, belki bu azcık ağır kaçtı, sallanmağa başlayınca sen de burada sönmekten korktun. Şimdi hislerden medet umuyorsun, hislerden medet umman ağır geliyor sana, utanıyorsun. Hissiz fikir ne işe yarar Ersagun Bey? İnsan taş mıdır, kaya mıdır, odun mudur? Asıl kupkuru fikirden utanmak gerek. Bana sorarsan his hayattır, fikir dediğiniz kuru nohut taneleriyle o güzelim hayatı takır tukur ediyorsunuz. Yıldızlar öteden beri kayar; bu dünya yaratılalı beri. Fikir fikir diye saplandığınız için farkında değilsiniz, şimdi güçsüzlüğünüzü hissedince hislere sarıldınız, yıldız kaymalarından manalar çıkarmağa kalktınız?» «Ağır konuştun Virna, epeyce ağır.» «Kusura bakma, bazen sana kızıyorum.» Yokuş inen yol düze çıkmıştı, denize yaklaşıyorlardı. Ersagun Bey sur kapısından çıkıncaya kadar Virna'ya cevap vermedi. Sabah, Ceneviz kesiminde Kutsal Meryem'in Göğe Ağma Yortusu başlayacağı için kapıdan geçmeleri zor olmadı. Kersa'yı geçecek kayık bulmakta biraz zorluk çektiler, o kadar. Gökyüzünün bütün yıldızları denize, Kersa'nın işlemeli surlarına düşmüştü. Yıldızlar, gökten denize değil de Kersa'dan gökyüzüne vurur gibiydi. Ersagun Bey, fısıltı kadar hafif, ancak Virna'nın duyabileceği kadar bir sesle: «Alparslan Sultan'ın çok yakın akrabasıyım Virna.» dedi. «Çok yakın. O senin nohut taneleri kadar takur tukur deyip beğenmediğin bir fikir için, o fikir başarıya ulaşsın diye karımı, oğlumu bırakıp geldim Bizans'a. Hem de Alparslan'a, soyuma, milletime hıyanetlik etmiş görünüp, o yanda hayın bilinip geldim. Merv'de kalan oğlumla, karım bile öyle bilir beni, şimdiki nesil adımı duysa iğrenir; bin yıl, on kere bin yıl sonra adım geçse lanetlenirim. Şimdi şimdi zor gelmeğe başladı, önceleri dokunmuyordu. Açıp ağzımı bağıramam, birkaç kişiden başkasına içimi döküp anlatamam. O fikir uğruna kendimi korkmadan harcadığım Urumelinin Türkmen'e yurt edinilmesi fikriydi. Bilmeden bir kapı dedin, ama doğru dedin; o kapı önceleri Ceyhun yörelerindeydi. Tuğrul Bey'le Çağrı Bey zamanlarında. Alparslan getirip Malazgirt'te pekiştirdi, Süleyman Şah İznik'te örmeli taşlarla devleştirdi bu kapıyı. Şimdi ne Alparslan var ne Melikşah ne de Süleyman Bey. Melikşah'ın yerinde Berkyaruk oturmuş Urumeli nedir Türkmen nedir bildiği yok. Türkmen'i Urumeline döken fikir nedir anlamaz, belki anlatan olmaz. Bir süs, bir zevk, bir sefa hay Virna. Anası ayrı gönül eğlencesinde, Berkyaruk ayrı beden hazzında. Bu arada Kılıç Arslan da yok edilirse ne olur bilir misin? Kapıyı o yandan Haşan Sabbahlar, Çinliler, Maçinliler, bu yandan Papalar, BizanslIlar tırmalar kemirir, tekmeler, yakar. Bu dar boğazdan Türkmen bir yanıp tutuşur ki aklım almaz çıra dediğin soyha halt etmiş. Türkmen'in beli kırılır, ölüsünü seçemezsin. Ben bunun için mi hayın oldum hay Virna? Alparslan, Sav Tekin, Süleyman Bey bunun için mi can verdi? Bir Afşin Bey vardı, görmeğe kıyamazdın; Urumeli dedin mi Afşin Bey'in çağlayan akışı akla gelirdi. Afşin Bey'in ömrü bunun için mi eridi? Ya Sarı Hoca hay Virna kadın. Sarı Hoca gözlerimin önüne geliyor, yüzüme tükürür gibi bakıyor. Belki öte dünyada Alparslan'ın yakasına yapışmış, yazık size, yuh size diye coşuyor.» «Seninki bir çöküntü Ersagun Bey, bir, ne derler bir? Yaşlanınca her insanda olur.» «Çöküntü bende olsa iyi, çöküntü Selçukluda. Başsız, birbirine düşmüşe benzer. Saray zevklerine düşmüşe benzer. Saray Selçukluyu yiyip bitirecek. Bunun için yıldızlardan medet umar oldum herhal; bunun için yıldızlardan manalar çıkarmak istiyorum. Bizim bir Oğuz Kağan Destanımız vardır. Oğuz Kağan'ın çocuklarını doğuran iki kadının ikisi de yıldız ışıklarından süzülme olarak söylenilir. Kim bilir, kayan yıldızlardan ben de böyle bir şey mi bekliyorum nedir?» Kayık kıyıya yanaşıyordu. Virna ne diyeceğini bilemedi. Ersagun Bey'i cevapsız bırakmış olmamak için: «İyi işte.» dedi. «Yıldızların kayıp düşmesi sizde hayra alamet baksana.»</p>
<p>Bu sefer Ersagun Bey sustu; sadece gülümsedi. Tebessüm gerilen yüzünde, iki dudak ucu arasından düşüp parçalanacak gibiydi.</p>
<p>Kayıktan inerken, Kersa'nın bu kıyısında, ekşimiş bir şarap kokusuna karışan denizin çirkef kokusu genizlerini yaktı. Ersagun Bey yine yavaşça: «Bir umudum Çaka'da.» dedi; «İzmir yörelerinde düşündüğüm gibi güçlenebilse, aklını kullanabilse korkum azalır. Hele bir Kılıç Arslan kazasız belasız gelip İznik tahtına oturursa, Çaka'yla sırt sırta verirse...»</p>
<p>Virna'yı şaşırtacak kadar ferah güldü, utanmasa hemen ağlamağa hazır yüzü o kadar aydınlanmış, o kadar durulanmıştı ki ferah gülüşü bile olmasa Virna, Ersagun Bey'in kırk savaş kazanmış bir yiğitten daha umutlu, daha dünyaya sarılmış, o avuçlarındaki dünyayla umursamadan oynamakta olduğunu sanabilirdi. Bir an konuşup bu umursamaz ferah gülüşle doyulmaz bir hayata dönen yüzü bulandırmak istemedi. Ama içi içini yedi, öte yandan dayanamadı: «Az önce yüzün çökmüştü Ersagun Bey, şimdi dirildi, kelime yanlışsa kusura bakma. Çünkü sizin Türkmen diliniz çok ince, çok zengin, insan hangi kelimeyi kullanacak bilemiyor. Şimdi gülüşüne göre dirildi dedim.» «Öyle ya Virna Hatun, öyle ya, dirildi en doğru söz, Sarı Hoca'yı hatırladım da. Sarı Hoca'yı hatırlayan ölmez sahiden, öldüyse dirilir ne kadar doğru dedin.»</p>
<p>«Kim bu Sarı Hoca? Çok geçti adı? Aziziniz mi, şey evliyanız demeğe getirecektim.» «Ondan da üstün. Say ki Hızır İlyas. Kılıç Arslan'ın beynine Sarı Hoca yerleştiririyse Selçuklu çökmez, bu kapı yıkılmaz. Çaka'yla Kılıç Arslan sırt sırta vermeli dedim ya. Sarı Hoca böyle demezdi bir atın iki kulağı gibi dimdik, bir arada derdi. Bilge Kağan'la Kül Tigin Bey gibi. Bizim çok büyük iki adamımız bunlar, iki kardeş. Gelgelelim Alparslan'a kardaşı Kavurt karşı çıktı, yar olmadı; Süleyman Bey'e, Mansur çelme takmağa kalktı. Bizim soyun kaderi bu herhal ne deyim.»</p>
<p>Dar, dolambaçlı, deniz çirkefiyle ekşimiş şarap kokusunun birlikte sindiği sokaklara girip çıkıyorlardı. Kayıkçı, bir hayli uzakta karaya çıkarmıştı. Virna epeyce yorulduğunu hissetti. Ayrıca kötü bir uyku göz kapaklarında sızıldayıp duruyordu. Belki bu yüzden, Ersagun Bey'in yüzünün yine bulanıklığa çaldığını gördü. Virna'nın konuşmağa da mecali kalmamıştı. Sadece: «Arap Camisi daha uzak mı?» diye sormak geldi içinden. Çaka Bey'in, Akça Kız'ın, Selcen'in hiç konuşmadan, kendi hallerinde, sanki meraksız, uykuda yahut Ersagun Bey'e kendilerini yedeklemiş yürümekte olduklarını görünce Arap Camisinin uzaklığını sormayı da istemedi. Ersagun Bey Virna'nın yorulduğunu mu hissetti nedir kısık sesle: «Yaklaştık sayılır.» dedi; «İki sokak daha geçersek görünür.» Ama söylemek istediği bu değildi. Bir köşeyi dönüp, taşları sivri sivri çıkmış, yeni bir sokağa saparken: «Hiç rastlamamıştım hay Virna.» diye asıl söylemek istediği söze girdi: «Bu gece ilkin gördüm. İki yıldız birden kaydı, sanki yarış etti birbiriyle. Biri birden hızlandı, ötekinin yolunu kesti çarpıştılar. De, gel de sen bunu iyiye yor hadi bakalım. Tanrı bana ne demek istedi biliyor musun? Boşuna adını hayına çıkarttın Ersagun boşuna, dedi. Nasıl Alparslan'la Kavurt, Süleyman'la Mansur, öteki Selçuk Beyleri birbirine düşüp vuruştuysa, tıpkı bu iki yıldız gibi vuruştuysa bundan sonra da olacağı o. Düşmanımız içinizde sizin dışınızda değil. O zaman, düşündüm hay Virna Hatun; dedim ki, bu Türkmen Milleti büyüyecek, büyüyecek, gökyüzünü doldurup taşan yıldızlar misali olacak. Büyük sarayı, vezir sarayı, bey sarayı, subaşı sarayları olacak, uçbeyleri olacak belki sınırda. Ne bileyim dar aklımın dışında her biri bir güçle güçlenecek. Sonra böyle başıboş, böyle yıldızlar misali rast gele, gelişigüzel, her biri kendi başına kendi benlik aleminde kayıp hükmedecekler, birbirlerine çarpacaklar. O zaman, gök yıkılacak Virna! Türkmen Milleti gök kubbenin yıkıntısında ezilip dağılacak, tozu bile süpürülmeyecek. Çok düşlü bir şey ama ben bunun için mi adımı hayına çıkarmış olacağım ha?» Isıtmalı bir titremeydi Ersagun Bey'in «Ha?» deyişi, bir çatırdamaydı.</p>
<p>Virna tutamadı kendini artık, yorgunluktan iki büklüm dizlerinin öcünü aldı sanki: «Seninki ihtiyarlık Ersagun Bey, ihtiyarlık. Bizans'ta kadınlar korkar ihtiyarlamaktan. Bir de...» «Saraylı erkekler!» diyecekti, sustu.</p>
<p>Ersagun Bey zınk dedi durdu, çakılıp kaldı. «Bir de Virna?» diye sustu.</p>
<p>Çaka Bey, Akça Kız, Selcen ilk defa, ikisinin arasındaki yol boyu fısıltı konuşmaya ilgilendiler; Virna'nın hesapsız, katı ve yüksekçe çıkan sesi üçünü de şaşırtmıştı. Akça Kız düşlü hayallerinin bölünmesinin ürpertisindeydi. Virna durdu. Şöyle bir baktı Ersagun Bey'e: «Hiç» dedi «Hiç.» Ersagun Bey, bilemediği çapraşık bir kanın damarlarından hızla yüzüne yayılıp geçtiğini hissetti. Adımlarını sıklaştırdı. «Keşke öyle olsaydı Virna.» dedi.</p>
<ul style="font-size:x-large;">
<li><a href="main-1.xhtml">Arap Camisine gelinceye kadar konuşmadı bir daha.</a></li>
<li><a href="main-2.xhtml">Körüğün bastığı ilk hava biraz tuzluca, toza bulan</a></li>
<li><a href="main-3.xhtml">Bir gün, Akça Kız2a sordum. Yüzüme o andaki bakışı</a></li>
</ul>
</body>
</html>