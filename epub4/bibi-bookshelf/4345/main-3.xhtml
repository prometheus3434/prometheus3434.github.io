<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<p>Bir gün, Akça Kız2a sordum. Yüzüme o andaki bakışını sana tarif edemem Çavdar Onbaşı. Benim dinim eskiden başkaydı, benim dinimde o zamanki Meryemlerin resimleri vardı; o resimlerin gözleri gibi baktı hatta daha acılı, daha temiz, daha arınmış .Dayanamadım. Üsteleyemedim. Sen geldin bir ara arkadaşlarınla; bir ara size anlatayım dedim, dedim ama anlayamazdınız. Siz biraz at biraz demirsiniz. Akaleptos Baba olmalıydı ki Vasili olmalıydı ki Balçar olmalıydı ki.» «Kim bunlar?» «Hani kesmeyecektin sözümü? Bunların kim olduğunu bilebilseydim benim dünyamın zenginliğini anlardın hay oğul. Bak yaşlı bir Selçuk kadını gibi içlendim, anla o adamların büyüklüğünü, beni nerden aldılar nereye getirdiler, neyse bırak o dünya kendi güzelliğinde uyusun. Akça Kız gibi...» «Sakın Akça Kız'a? » «Kesme sözümü. Dün sabah gittiniz siz. Gün her günkü gibi başladı. Öğlen oldu; ikindi oldu, akşam oldu. Yüreğim yüreğime sığmaz oldu; yüreğim yüreğimden taştı hay Çavdar Onbaşı. Akça Kız'ı bekledim gelmedi. İndim ahıra. Ordaydı, sarı ineği sevip okşuyordu. Sarı ineğin tüylerinde sevgi dediğimiz şeyin ışıldayışını gördüm. Akça Kız'ın akça elleri sarı ineğin sarı tüylerine değdikçe sandım ki sevgi dediğimiz şey burdan yayılıyor cihana. Birden durdu. Böyle bir tuhaf; sesler dinliyordu herhal. Duvardan duvara koştu, kulağını yerlere dayadı, kalktı, havaları kokladı mı dinledi mi ne hal ise şaşıp kaldım. Dayanamadım, koşup tuttum; «Yavrum. Akça Kızım, nedir, ne oluyor?» dedim. Konuşamadı Akça Kız. Boğulacak sandım.</p>
<p>Şaştım «Ses!» dedi; «Yağmur Bey, Yağmurumun sesi.»</p>
<p>Ne ses vardı ne kıpırtı; sarı inek melul mahzundu, ben eriyordum nerdeyse, Akça Kız boğulmak üzereydi: «Bak işte Virna Anam sen de duy; soruyor.» dedi.</p>
<p>Ve duydum; oğul, Çavdar Onbaşı duydum, bir yaz yağmuruydu sanki, niyaz halindeydi: «Akça Kız! Akça Kız!» diyordu; «Ha geldim ha geliyorum.» diyordu; «Harlayarak mı geleyim gürleyerek mi geleyim?» diye soruyordu.</p>
<p>Neye uğradığımı bilemedim; kendimi toplayamadım, ben benden gittim. O zamanaca, Akça Kız'ın yürekten kopup gelen sesini duydum: «Gel! Gel!» diye yalvardı; ne yalvarması, haykırmaydı bu: «Gel artık, yetti bu hasret dayanamıyorum, harlayarak, harlayarak gel, yak beni!»</p>
<p>Sıcak suların harıl harıl fışkırdığını görebildim bir ara, gerisini sorma, ben de bilmiyorum» «Ya Akça Kız. Ya sarı inek?»</p>
<p>«Sorma dedim ya; bilmiyorum. Kendime geldiğimde ev de ahır da samanlık da yoktu yerinde, Akça Kız'la san inek de. İşte bu kaynar sular vardı, bir bu kaynar sular.»</p>
<p>Çavdar Onbaşı sularla, Virna'nın yıllar yılı eskimiş düş güzeli gözlerini birbirinden ayıramadı yine. Korkunç bir uyku çöktü gözkapaklarına.</p>
<p>Kendi de bilemedi neden niçin? Uslu bir çocuk eğiminde, çiçek yüklü dalların uykusu çökmüş gözleriyle Virna kadına baktı: «Söz verdim, söz verdim.» diye sayıkladı; başını Virna'nın dizlerine bıraktı, uyudu.</p>
<p>Bir daha uyanamadı Çavdar Onbaşı.</p>
<p>Salkımlar kütürdüyordu; karpuzlar açık yeşilin üstünde parmak kalınlığı koyu yeşil çizgilerini güneşe germiş, genleşiyordu. İris Irmağının iki yanı, yeşilin her çeşidinde salınıp durmakta, yeşil buğulanmanın hemen doruğundan başlayan diş diş çıplak, oyuk, oyalı, kır düşmüş kayalar yanlamasına göğü doğruluyordu. Sanırdın ki gökten bir kılıç ağızlamasına düşmüş de kayaları ortadan ikiye bölmüş; bu kılıç İris Irmağıydı. Koca bir urgan Amasia'yı ortalamış, kayaları kıhcımsı iki yana yatırmış, dikine yatırmış, eğile büküle, yeşil buğulanmayı, üzüm salkımlarının kütürtüsünü, karpuzların açık yeşil üstündeki koyu çizgilerini, kavunların pırtık sarısını besleye büyüte ötelerde bir yere, yeni ova yarıklarına veya düzlüklerine koşuyordu. Temmuzun, ağustosun, eylül ortalarının öfkeli güneşini yiye yiye kızmış kırçıl kayalar kızgınlığını karşılıklı atıp tutarken daha da kızmış, cehennem ısınmasını Amasia'ya döküyordu. İris Irmağı olmasa; İris Irmağının can verdiği elma kırmızısı yükünü taşıyamayacak kadar incelmiş ağaç yeşili, armut uçuğunda sarı, döngelin kınada koyulaşmış paslanışı, ayvaların sarıda toz kınası ve eylül çiçeklerinin havalanışı olmasa kayaların cehennem ısınması Amasia'yı soluksuz düşürmeğe yeter de artardı bile. Ama İris Irmağı vardı, İris Irmağının sağı solu vardı, yeşil buğulanışı vardı. Birde Amasia'nın hiç bir şeyi de olmasa şu anda Amasia'yı dünya cenneti yapmaya yeter bir hay huyu, bir deli baş dönmesi, en azgın kımız esrikliği vardı ki görenler, ne oluyor demeden daha olanı anlayıverirdi; yer gök oynuyordu; yeşiller, sarılar, kırmızılar, morlar oynuyordu. İris Irmağının suyunda durulanan ağustostan kalma eylül ısınması oynuyordu. «Hayda yiğidim hele dön. Diz vur. Söykün hele neyidi o akış, o pusular, tuzaklar, o kurulmuş kapanlardan fırlayış neyidi, nasıldı görelim heyy.»</p>
<p>Kazanlarda kuzuların kaynayışı, sırıklarda danaların çevirmesi, beri yanında kazılmış çukur tandırlarda gömülmüş küplerde bütün bir budun, kaburganın, döşün, sağrının kızarışı, ters çevrilmiş açlarda cızırdayan şıkır şıkır kuş başı et doğraması, toprak çanaklarda dönen kavurmalar. Amasia, et adına ne varsa varını yoğunu ortaya dökmüş, İris Irmağının yeşiline, kırmızısına, alına, moruna, sarısına değil bir insanı, ortalamadan şöyle böyle bir canlıyı çileden çıkaran kızarmış et kokuları sinmişti «De vur kopuza deli yiğit, de vur kopuza teller tıngırdasın, tıngırdasın da hay babam Suluova üstünden Maden altını, İbora Boğazından Etona Derbendini dile getirsin, dinleyek hele ne yapmışız oralarda neyimişiz biz.» Sesler, renkler, kokular. Su!</p>
<p>Sesler de renkler de, kokular da, su da, çılgın; esrik, deli. Yeşil su buğusunda, Amasia çatal kayalarının yolumunda heveslenen bir unutuş. Yıl 494'ün; 493'ün de olabilir, 496'nın da. Yıl önemsiz, bellisiz şimdi. Daha birkaç saat öncesi zaman da bellisizdi, önemsizdi, «Kaderi geri çevirdik Ersagun Bey, öyle mi? Anadolu, dedik, bizim dedik, kaderi geri çevirmedik mi?» Ersagun Bey, susmakta; gözü dolup dolup boşalan et tabaklarında</p>
<p>«Şimdi bu etleri Haçlılar yiyecekti. Bu sofrada bağdaşı Haçlılar kuracaktı. Kader bu. Sofrayı yenenin hak etmesi; etleri aklı başında, bileği güçlü olanın yemesi. İris Irmağının kıyılarında Haçlılar hora tepseydi, kaderi yenen onlar olurdu. Öyle midir?»</p>
<p>Ersagun Bey gülümsemekte: «Kılıç Arslan Sultanım, haklısın.»</p>
<p>«Hay Ersagun Bey diyeceğin bu kadar mıdır? Yok yok, başka laf edecektin sen, sustun, düşündün, sonra haklısın dedin. Haklısın demek için susmadın.»</p>
<p>«Şimdi. Şu sıra Kılıç Arslan Sultanım, haklısın demek kadar eyi bir söz bulunmaz. Ne demekse hepsi içindedir.»</p>
<p>«Şimdi şu sıra ben değil de Haçlılar yenmiş olsaydı, böyle bir sofrada Haçlıların Kralına haklısın denilecekti, öyle mi?»</p>
<p>«Sen yendin Sultanım.»</p>
<p>Kılıç Arslan o sırada ağzına aldığı irice bir but parçasını henüz ısırmıştı; tükürdü. Elinde kalan kısmı kaldırıp attı: «Anladım. Çağırın bana yazıcıyı. Tez gelsin!»</p>
<p>Kalktı. Has ulağın koşturduğu leğen ibriğe bakmadı bile. Has ulağın omzundan bir ucu sarkan işlemeli peşkiri alıp ağzını, ellerini sildi; önce, peşkire de değil, ellerini çizmelerine silecek gibiydi: «Yenecektim!» diye homurdandı.</p>
<p>Sofradakiler kalkmıştı.</p>
<p>Ersagun Bey hala gülümsemekteydi.</p>
<p>Kılıç Arslan: «Yeneceğimi biliyordum.» diye homurdandı yine.</p>
<p>İris Irmağının sol kıyısında, puta tapanlardan kalma kayalara oyulmuş kral mezarlarına giden setin üstündeydiler. Aşağıda ırmağın iki kıyısındaki ağaç dizileri, ağaç dizilerinin altında yaprak yeşilinin şavkıdığı ırmak dolanıyordu; mavimsi tüten dumanlar, mavimsi tüten dumanların tütsülediği kızarmış et kokuları, eylülün düşünen yaşlanmış güzelliği ışıldıyordu. «Yine yeneceğim, daha da gelseler daha da yeneceğim. Benim yenilmem Selçuklunun sonu olur!» Döndü: «İznik'te kendim için dövüştüm. Eskişehir'de kendim için dövüştüm. Burada da kendim için dövüştüğümü sanıyordum. Burada kendim için dövüşmemişim Ersagun Bey; haklısın dedin; bu laf, kendisi için dövüşenlere söylenmeli. Anladım ki... Yazıcı nerde kaldı?»</p>
<p>Ersagun Bey'in gülümsemesi yoruldu. «Buyur ben yazayım Kılıç Arslan Sultanım. Benden de bir şey kalsın.»</p>
<p>Kılıç Arslan bir an Ersagun Bey'e baktı. Bizans'a ilk geldiğinde, Ersagun Bey'i ilk gördüğünde, Ersagun Bey'e nasıl baktıysa öyle baktı. Bu bir an içinde, belli etmeden, kendine has yarı göz süzümünde de gözleri, gelen ve saygılı bir el bağlayışta buyruk bekleyen yazıcıya kaydı; yan gözde düşündü. Yeniden Ersagun Bey'e baktığında gözlerinin içi çocuk oyunlarında üste gelmiş bir doygun gülümsemede aydınlıktı: «Kalsın Hay Ersagun Bey.» dedi; sesinde aynı doygun gülümseme aydınlanmıştı: «Kâğıda güvenir olmuşsan hay hay, yazıya kalmak dileğine düşmüşsen, ona da hay hay, can kuşun ihtiyarlamış ne deyim, Haçlı uğraşlarından olmasın sakın?»</p>
<p>Ersagun Bey yazıcıdan yazı takımını almış, olduğu yerde diz altı yapıp sol ayağını, sağ dizine kâğıdı büküp el ayasında yerleştirmişti: «Bir zaman gençleşirken bir zaman yaşlanır Kılıç Arslan Sultanım; ikisi de iyidir, ben iki zaman arasında kalmaktan korkarım. Can kuşum yanlanmadı; uçmak hazırlığında, evmeler içindedir; seziyorum. Yazmak istediğim ise sana yetişmek içindir. Bugün seni gördüm, sanki hiç görmemiştim.»</p>
<p>«Yaz öyleyse. Böylece buyruğumdur. Dur yazma. Besmeleyle bağlayalım, besmeleyi yaz önce. Beylere buyruğumdur da deme; böylece bildiririm ki, ben, Kutlamış Bey oğlu Süleyman Şah oğlu Kılıç Arslan, burda bu Amasia vadisinde bugün, bir ağzı İbora'ya ve bir ağzı Jarsıvan'a varan yol yatağına açılan vadide ve öle yandan Amasiya'ya inen derelerde, derbentlerde üç kere yüz bini aşan Haçlı ordusunu yok ettim. Hemen hiç bir kimseyi sağ komadan. Amisos'a doğru kaçan, kurtulmak isteyen bir ilkesini de tamam eyledim. Sağ kimse kalmadı. Derelerde, vadi koyaklarında, kurduğumuz tuzaklara düştüler. Ersagun Bey'den Burçak Beyimize kadar bütün beylerimizin hemi de bütün çerilerimizin bilek güçleri, yürek sağlamlığı sayesinde. Hemi de Haçlıların kendi öz ülkelerindeymiş gibi, sahip çıkanı gözü kor güvenişi içinde çalınıp devran gezmesinde gelini olmalarındandır. Bir ülkeye sahip oldum demekle sahip olunmuyor. Demek ki ülke benim ülkemdir güvenimi bir işe yaramıyor. Kalabalık çerin, kollukların tedbirini almazsa ummadığın yerlerden ummadığın yaylar geriliyor, oklar uçuşuyor. Öyleyse ülkenin derelerini tepelerini, aydınlıklarını, karanlıklarını gizlisini saklısını bilmek gerekmiş. Bu ülkede birlik gerekmiş, ayrı ağızlardan ayrı sözler okumaktansa bir ağızdan bir havayı okumak gerekmiş. Anadolu'da ve yarın daha da varacağımız yeni Anadolu'da bundan böyle bir ağızdan bir havayı okumak gerektir diye düşünürüm. Ben Kutlamış Bey'in oğlu Süleyman Şah'ın oğlu Kılıç Arslan, böyle düşünürüm. İmdi, bu mektubum size geldiğinde, gerek Danişmentli, gerek Mengücekli ve gerekse Saltukoğlu, ünlü tünlü her bir bey, Haçlı fırtınası övündüğüne göre İkonyum şehrinde gelip buluşalım; meşveret eyi şeydir, meşveret kuralım. Birlik kilit; işi bitse gerek, sıra düşünmenindir. İşbu mektubu, ben Kutlamış Bey'in oğlu Süleyman Şah'ın oğlu Kılıç Arslan söyledim ve dahi Ersagun Bey nam yiğit yazdı, Amasia'nın toprağı üstünde diz üstü yazdı, böyle biline vesselam.»</p>
<p>Ellerini göğsünde çapraz bağlamıştı. Başı dikti, gözleri çatal kayaların en çatal doruğundaydı, gök mavisi bakıyordu; sesi kartal uçuşundaydı</p>
<p>Mektubu bitirdiğinde soluk aldı. Mektubu bitirdiğinde Ersagun Bey, Kılıç Arslan'ın kartal ucundaki kartalın kanat sıyırmasından bir süre kurtulamadı. &quot;Bitirdiysen ver yazıcıya çoğaltsın Ersagun Bey, Anadolu'da kaç emir varsa o kadar çoğaltsın» deyince Kılıç Arslan, kartal uçuşundaki sesin uçup gittiğini anladı. Daha uçsaydı, daha akşamaca, sabahlardan akşamlaraca uçsaydı. Dinleseydi İznik'te, Çaka Bey'in ölümüne koştuğu gece, o ölümü aklının almadığı, o ölüme inanamayıp da ateş yanığında at sürdüğü gece yıldız yıldız soğuyan bir kuşku, kuşkunun daha ağırı Kılıç Arslan adından gelme yumaklanmış bir sinirli silinmişti, dağılmıştı, erimişti. «Bitti Kılıç Arslan Sultanım!» Mektubu yazmağa başlamadan az önce eskimiş, yorulmuş olan gülümseyişi şimdi daha dinlenmiş, daha yenilenmişti. Kılıç Arslan'ın gözlerini buldu.</p>
<p>Ama Kılıç Arslan'ın gözleri gök mavisi bakışından kırçıl kayaların pürtüğüne dönmüştü. Dişlerinin arasından ancak çok yakınında olduğu için Ersagun Bey'in duyabileceği kadar hafif mırıldandı: «Anadolu'da da ne çok emir var, ne çok kimse benim! diyor.»</p>
<p>Ersagun Bey aynı fısıltıda, kendi sesiyle konuşuyormuş gibi mırıldandı: «Haçlılar senin üstüne geldi Kılıç Arslan Sultanım. Seni aralayabilselerdi evin içini talan etmekte zorluk çekmeyeceklerdi, ev de kalmayacaktı zaten.»</p>
<p>Kılıç Arslan gözlerini yumdu; Ersagun Bey, güneşten sandı; sözlerini duymadığını, duyduysa da anlamadığını sandı. Fakat Kılıç Arslan hemen açmayınca gözlerini, bu göz yumuşun güneş kamaşmasından olmadığını anladı. Nitekim yine ancak kendisinin duyabileceği şekilde yavaş bir sesle Kılıç Arslan: «Amasia, Haçlıların sonu mu oldu demek istedin Ersagun Bey?» diye sordu. Artık selin sonu mu geldi?»</p>
<p>«Pek güvenli değilim Sultanım; sonu gelse gerek. Bu sefer yaman vurduk.» «Sanmam Ersagun Bey sanmam. Bu selin sonu var daha. Bugün bitti desek bile yine sonu var. On kere bin yıl sonra da olsa yine gelecekler. Malazgirt'! unutamazlar, Anadolu'yu ellerinden çıkarışlarını unutamazlar. Ne zaman batımızdan bir Haçlı ordusu gelse, bil ki Malazgirt'in öcü için geliyor. Bu sele, yuvasında bent vurulmazsa Anadolu mezarımız olur bizim. Ama ondan önce doğumuzu güven altına almalıyız bir; bir de burda, bu Anadolu'da dallanıp budaklanmak, köklenmeliyiz iki. Eskiden ben bunu kılıç halleder derdim, yumruğunu vurdun mu gövde toprağa oturur kök salar diye düşünürdüm. O söylediğim konaklar, kervansaraylar birer taş yumruk olup otursun demeğe getirirdim. Taş yumruğun içi boş olmamalı. Şu Yesevi dervişlerinin gönlü gibi söz gelimi. Ne ise, daha konuşacak vaktimiz çok olur. Hele mektuplar yerini bulsun, hele sen kalk da yola düş bakalım.» Ersagun Bey hemen doğruldu, toparlandı, bekledi. «Buyur Kılıç Arslan Sultanım; yel nereye varacaksa. » «Bizans'a!»</p>
<p>«Bizans'a mı buyurdun?» «Neden şaştın?»</p>
<p>«Şaşmadım.» diyemedi. Gerçekten şaşmıştı; Bizans'ı unutmuştu. İlk defa, Alparslan'ın avuçlarında çöp çekirdeği, çöpü Afşin'in bulamayıp da kendinin bulduğu günden bu yana yavaş yavaş uzaklaştığı, yavaş yavaş uzaklaştığı için de yavaş yavaş ölmekten beter bir hayatı sürüklediği Selçuk kokusundan uzak yılların korkunçluğunu hissetti. Selçuk kokusundan yoksun bir Bizans'ta yaşayabilmek için bütün beynini tel sinirleriyle germek zorunda kalmanın acısını duydu. Bizans'a bir daha dönmek bütün tel sinirlerin birden kopması, beynin erimesi, aklın paramparça dağılması olacaktı. Bizans'a dönmek, sivri tırnakları ölümsü bilenmiş bir yün tarağının dişlerinde iplik iplik doğranmak olacaktı, nefes alamamak, boğulmak olacaktı. Bunları anlatamazdı Kılıç Arslana. Anlatsa da Kılıç Arslan anlayamazdı. «Şaşmadım» diyemeyişi bunun içindi. «Buyurdun, giderim» dedi, ama bir ölü dedi bunu, diri demedi.</p>
<p>«Selcen'i getiresin. Kızını.»</p>
<p>Ersagun Bey Kılıç Aslan'ın sesindeki özlemi fark edemeyecek kadar sağırlaşmıştı; donmuş. «Selcen konuk gitmedi. Selcen'i tutsak bilelim, utancımızı sakladığımız yeter. Bugün utancımızı sakladığımız yeter. Bugün utancımızın kızarıklığını hemi açığa vurabiliriz hemi de o kızarıklığı ağartabiliriz artık. BizanslInın Selcen'i vermeyeceği tutarsa sen alıp gelmesini bilirsin ancak, başkası elini yüzüne bulaştırır, utancımız daha da artar. Kalabalık mı gitmek istersin?» Selçuk kokusu bir daha, hem de en koyusunu kokladığı şu sıra bir daha kokusunu alıp gitmek üzereydi. Gidiyordu. Gidecekti. Önlenmesi imkânsızdı. Çare yoktu.</p>
<p>«Çavdar Onbaşı'nın yoldaşları vardı. Üç kişi yeter bana.»</p>
<p>«Üç kişi de pek az.»</p>
<p>«Yeter Kılıç Arslan Sultanım.»</p>
<p>«Hiç değilse daha gençlerini seçsen.»</p>
<p>«Bunların üçünü de bildim de seçtim Sultanım. Bana kalabalık lazım değil ki. Bana...» Yutkundu. Söyleyeceği kelimeleri bulamadı; söyleyeceği kelimeler söylemek istediklerini tarife yetmeyecekti; hiç bir kelime yetmeyecekti, belki de bu kelimeler hiç bir milletin hiç bir dilinde henüz söylenmiyordu. «Bana bu üçü yeter işte.» dedi ancak.</p>
<p>«Pek ala meşveretten önce yahut sonra İkonyum'da bekleyeceğim sizi. Hemen yola çık, hayırlı olsun.»</p>
<p>Fakat İkonyum'da bekleyemedi. İkonyum'da meşvereti de toplayamadı. İkonyum'a geldiği gün, İkonyum'u boşaltmak zorunda kaldı. Sayısı bilinmeyen, yeri göğü karıncalardan çok, karıncalardan oynak, karıncalardan kara, bulutlar yere inmiş sanılacak kadar görünmemiş, bilinmemiş sayıda dolduran bir yeni Haçlı ordusunun kopup gelmekte olduğu haberini aldı. Otlar yolunmuş da her bir otun yerini bir Haçlı mızrağı almıştı. Ormanlar yok olmuştu, yerini Haçlılar tutmuştu; dere yok; tepe yok, su yok; toprak yoktu; bir haçlı hah, bir haçlı kilim, bir haçlı keçe ağır su ısınmasında dereye, tepeye, suya, toprağa yayılmıştı, kımıl kımıl kımıldıyor, hışır hışır hışırdıyor, yer yürüyordu. Yürüyen yer, İkonyum'u doğrulamış geliyordu.</p>
<p>İkonyum bir düzlüktü, bakırı pırıl pırıl her yandan görünen bir koca divan sinisi misaliydi. Siniyi, Haçlılara bıraktı. Bomboş bıraktı, silip süpürülmüş bakır pırıltısında bıraktı. Ama umutsuz değildi. Beyninden yüreğine bakır pırıltısında bir kocaman sini aydınlanıyordu, üstüne gün vuruyordu. Karlı dağlar, ak pırıltılar sinide göz göz gülümsüyordu. Göz göz gülümseyen her pırıltı sonu iyi gelmiş bir tuzağın hesaplamasındaydı. Böyleyken, içindeki ışıklar birden sönüverdi; göz göz gülümsemeler somurttu, bakır pırıltısında yalayan sini karardı, pas tuttu, güherçilelendi; ayağı kopası bir haberci, tam İkonyum'u boşalttığı günün ertesinde gelip yetişmiş, Maldiya'yı Danişment Gazi'nin aldığı haberini vermişti. Maldiya, Kılıç Arslan'ın ikinci güçsüzlüğüydü. İznik yenilgisini Amasia'da unutmuştu, karısının tutsaklığını Bizans'a konuk gitme deyip avunmuştu ama, Maldiya'dan eli boş dönüşünü, Maldiya'nın gâvur inadındaki taşlarına baka baka gerileyişini unutamıyordu. Ayrıldığı gün, kenetli dişlerinin arasından çatırdaya çatırdaya çıkan; o «Seni alacağım!» sözü hep beyninin bir gizli yerinde uğuldayıp durmuştu. Fakat Maldiya2yı kendinden önce alan olmuştu işte. Hem de Haçlıları Amasia'da yerle bir edişini, yenilmez bir kılıç gibi kullanıp bütün Anadolu emirlerine üstünlük kurmağı tasarladığı sırada; hem de bücür bir emir tarafından, hem de Selçuk'un hası olmayan, Selçuk Beylerinin arasına sonradan girmiş biri tarafından. En kötüsü de bu emirin, bu Danişment Gazi'nin, uzak bir akrabalık iddiası da vardı; yoksa bile halk böyle yakıştırmıştı. Şimdi ne olacaktı peki. Doğrulayıp Maldiya'nın üstüne mi gitmeliydi? Demiri tavındayken mi dövmeliydi? Maldiya'yı alıp Danişmentliyi sürerse, yarın çözülmesi zorlaşabilecek düğümü şimdiden çözmüş olmaz mıydı? Ya Haçlılar pekey? Şu İkonyum'a doğru gelen, Amasia'dakinden daha kalabalık, Amasia'dakilerin öcüyle daha öfkelenmiş gelen Haçlılar? Maldiya'ya gitmek Haçlılardan kaçmak olmayacak mıydı? Haçlılar dururken kendinden olanların üstüne yürümeğe halk ne derdi halk? Çerisi ne derdi, beyleri ne derdi? Ataları, Süleyman Şah, Kutlamış Bey, Selçuk Bey ne derdi?</p>
<p>Sorular? Sonu gelmiyordu. Sorular? Her biri şimdiyece hiç bilmediği kılıklara bürünmüş, hiç bilmediği suratlarda canlanıyor, acayip bakıyordu. Sorular dipsiz kuyulardı, kör.</p>
<p>«Tanrım, ya ben zamanı seçemedim ya da sen; yahut da zaman şaşırdı. Neden Maldiya'ya gitmeyim, neden?»</p>
<p>İlk defa bunalıyordu. Arasa yüreğinin bir karanlık, bir kansız köşesinde küçücükten bir korku ipçiği bile bulabilirdi. Ya Maldiya'dan sonra Danişmentli döner, döner de bu yana vurursa? Ya bir yanı Danişment bir yanı Haçlı ordusu olan bu sini düzlüğünde tabak gibi ortada kalırsa? Hiç aklında yokken Herakle'ye yürüdü. Herakle'nin dağları hem sığınılacak hem saklanılacak hem de ne yandan gelirse gelsin, düşmanca gelirse gelene dönüp dönüp vurulabilecek dağlardı. Dağların dişlerini tuttun mu düşmanı öğütebilrdin; batağın sazına çektin mi istediğin gibi boğardın; Herakle, Amasia'nın dar uzun vadisini aklına getiren Haçlılara ummadığı tuzaklar hazırlayabilirdi. Herakle'ye varacağı sırada İltutmuş Bey'in elli bini aşkın atlısı yayası geldi, Kılıç Arslan'a kavuştu. Elli bini aşkın atlıyla yayadan çok İltutmuş Bey'in gelişi Kılıç Arslan'a yetti. Maldiya'nın Danişmentli eline geçtiğini öğrendiği günden beri beyninde örümcekler misali ağ ören sorular İltutmuş Bey'i görür görmez yok oldular; bir ağ sessizliğinde, ipince ve bembeyaz, beyni sustu, ne ağın ardı konuştu bir süre ne ağın önü. Sonra ağın önü de ardı da birbirine geçti karıştı, bir arada konuştu. Ne çok özlemlerdi, avunmalardı, yalnızlık sonlarıydı, kavuşmaydı. Kılıç Arslan'ı şaşkına döndürdü. İltutmuş Bey'in konuşmaları, İltutmuş Bey'in gözleri, İltutmuş Bey'in ağca kısa sakalından görünen buğday durgunluğundaki yanakları, alnı. İltutmuş Bey'in her yanı... «Pekey İltutmuş Bey. Maldiya sonraki iş olsun, Danişmentli sonraki iş olsun. Pekey pekey, pekey İltutmuş Bey; Maldiya'yla Danişmentli işini senin getirdiğin Yesevi dervişlerine bırakalım. Zamanın benim zamanım olduğunu söylüyorsun; Haçlılar olmasaydı,Kılıç Arslan da olmazdı, Tanrı seni sen yapmak için bu Haçlı denilen orduyu Anadolu'ya saldı diyorsun bana. Pekey, zamanımı yaşayacağım öyleyse. Ondan sonra? Maldiya benim kaderim İltutmuş Bey, zamanım değilse bile kaderim. Bütün Kutlamışlarda kaderini zorlamak vardır, bundan kurtulamam.» İltutmuş Bey belki de İznik'te bıraktığı Kılıç Arslan'ı, işine karışandan kurtulmak isteyen Kılıç Arslan'ı düşünüyordu; belki de Bizans'ta, Arap Camisinin İmamının evinde henüz hiç bir yarışa çıkmamış, içi yangınlarla dolu o tayı düşünüyordu. Yahut da öyle bir tayken, daha Bizans'a gelip Vasili olmamışken kendisinin neler düşünmüş olabileceğini, damarlarında nasıl bir kanın kaynaştığını, hemen cevap veremedi. Gözleri ince sislerde gülücüklüydü. Kılıç Arslan'ın, epey bir süre susması düşüncelerini dağıttı. «Sultanım» dedi; «Kaderin ne olduğunu bilmiyorum. Aklıma gelmediğinden atam Küpeli Hafız'a da soramadım. Olsa olsa kader herkesin kendisidir, kendi iç yapısı. İnsanlar da durmadan kendi iç yapılarını zorlarlar nedense, kendi kendisiyle güreşmek isterler, sonunda yorulurlar.» «Yorulunca?»</p>
<p>«Yorulan bilir yorgunluğu Sultanım; yorgunluğu zaman bilir. Senin yorulman sadece senin yorulman olsa, acımam; yanmam Kılıç Arslan Sultanım. Senin yorgunluğun hepimizi yorar. O kadar gençsin ki, tıpkı Malazgirt'e gelen Selçuklu gibi.»</p>
<p>«İltutmuş Bey eskiden açık konuşurdun; rumuzsuz konuşurdun. Öyle konuşsan...» «Eskide değiliz şimdi Sultanım; kaderden söz açıldı. Şimdiyi yaşıyoruz. Eski de, yarın da şimdinin içinde. Açık konuşmalar sana da bana da ayrılık getirdi; boşuna geçmiş, uzak geçmiş yıllar getirdi. Maldiya nasıl olsa senin olacak, neden eversin?»</p>
<p>«Pekey İltutmuş Bey. Yol yorgunusun; dinlen Haçlılar bize fırsat verir. O zaman düşünürüz.» Haçlılar ancak iki hafta fırsat verdi. Bu iki hafta içinde de Kılıç Arslan kuracağı tuzakları kurmuştu. İlk tuzak Tebesa yol ayırımındaydı. Karakol gezen dağınık bölükler gürünümünde yerleşen Burçak Bey'in çerileri, tıpkı Amasia'da olduğu gibi Hyde Boğazını sağlı sollu tutmuştu. Bütün kuyular doldurulmuş, sağlam kalanlar zehirlenmiş, gözeler körletilmiş; ince dereler boyalı çamur akıyordu, killiydi; çeşmeler yıkılmıştı, sular düzlüğün çayırına tutulmuştu. Uzaktan belli olmuyordu. Fakat bu göstermelik bir tuzaktı; dağıtabildiği kadar Haçlıları dağıtacak, çekip boğaza getirecekti; boğaz bölüm bölüm bölünmüştü. Her bölüm, yeterince Haçlı gelince sağdan ve soldan, doldurulacaktı. Nefte bulanmış koca kayın kütükleri, çıralı çamlar hazırdı; urganlar zor tutuyordu istifleri. Kütükleri, çıralı çamlar yanarken az ötede başlayan orman da sekiz on yerinden birden tutuşturulacaktı. Boğazın yalnız Herakle yoluna açılan ağzı açık bırakılmıştı. Hesapta bir yanılma yahut Haçlılardan bir aksilik olmazsa gölde ve batağın sazlığında kurulu Kara Budak Bey'in çifte tuzağı gelenleri karşılayacaktı; çok kolay, çabuk inanılır bir tuzaktı. Herakle'yi kuzeyden güneye bütün batı boyunca saran sazlığın kıyısındaki kavaklarla söğütlerin gölgesinde yerleşmiş, görünüşe göre çingene obalarıyla sayısız koyun sürüleri tuzağın gösterişi olacaktı. Çobanlar sürülerinin derdinde, çingeneler dünyadan habersiz görünecek, çingene kızlarıyla kadınları günlük işlerinde sere serpe dolanacaktı. Sazlı batağın tam orta yerinden geçen yoldaki üç köprünün üçü de sakatlanmıştı, batağa bir yanından salınan göl suyu sinsice yükseliyordu. Bir gören olsa, görenin gözleri böyle şeyleri sezecek cinsten şahin gözü de olsa ilkin yadırgamazdı. Herakle'nin damarlarından ince dumanlar tütüyor, sazlık soluyor, göl buğulanıyor, sürüler beyaz çizgilerde kımıldanıyordu. Çingeneler her zaman her yerde görünen hep birbirine benzeyen çingenelerdi, hiç değişmeyen, zamanı yanıltacak kadar değişmeyen çingeneler. Yoluk tüylü eşekleri kovalayan göbellerle uyuz itlere sarmaş dolaş bebeleri bile eksik değildi. Sakin, kavgayı döğüşü sevmeyen, şıkırdağına dalmış, kendiliğinde bir düzlük. Bu düzlüğe, Burçak Bey'in tuzağından kolay kurtulan Haçlılar yığıhrcasına geldi. Ve durdu. Ya toplanmak, az önceki tuzağın ölenini kalanını anlamak yahut da görünen sürünün lezzetini tatmak için durdu. Boğazdaki tuzağın çok sık rastladıkları gelip geçici bir tuzak olduğunu sanmış olmalılar ki duraklamalar, rahatlamaya döndü. Yol boyu aldıkları haberler, Kılıç Arslan'ın Maldiya yönünde kaçmakta olduğuydu zaten. Boğazdaki tuzak ise ya Kılıç Arslan'ın bir aldatmacasıydı yahut da bu yörenin Türkmenlerinin bir oyalamasıydı. Anlaşılan ne kırarsak kar diyorlardı. Boğazdan çıkıncaya kadar ne bir Türkmen görünmüş ne de bir tek çeri ok atmıştı; deliler misali yanan kütükleri yuvarlamışlar, iki yanlı ormanı tutuşturmuşlardı, o kadar. Üstelik, susuzdu Haçlılar, dayanılmayacak derecede susuzdular. Her birinin ağzı dudak çizgilerinde aklaşmış tuz donmasında kavruktu. Koyun sürüsü de etli mi etliydi; taze, genç ve kolaydı. Sahipleri bu çingenelerse hele? Çingenelerin arasında sere serpe dolaşan şu kızlarsa, şu kadınlarsa? Daha da kötüsü gün ikindiden akşama ha döndüm ha dönüyorum diyordu; şimdiden, sağ yanlarında ışıldayan gölün suyu bulutlanıyordu. Kontlar, dükler, markiler kısa bir toplantı yaptı, çok kısa; yorgun bir toplantı demek daha doğru buna. «Niyetimiz ne Kılıç Arslan'la kavga, ne de buralara yerleşmek.» dedi biri. Bir başkası: «Aslında Kudüs'e gitmek istemiyor muyuz? Öyleyse Kılıç Arslan'la bir alışverişimiz yok. Kılıç Arslan çokluğumuzu bilirse, kendi adamlarının da kırıldı, bu uğraşları bırakır artık.» dedi. Frenklerin kontu ise: «Kılıç Arslan'ın buralarda olup olmadığını çingeneler bilir» diye düşüncesini açıkladı; «Soralım, gerçekten buralarda değilse konaklayalım. Yiyecek var; çingeneler içecek de gösterir. Kılıç Arslan gerçekten Maldiya taraflarında ise Potandus'tan Tarsos'a iner, Aleksandria yolunu tutarız; bizim için hem kolay, hem tehlikesiz, hem karlı olur.» Toplantıdakilerden hiç biri çıkıp da: «Neden kolay, neden tehlikesiz, neden karlı» demedi. İkonyum'dan beri omuzlarında tozlanan yorgunlukla susuzluk, hele az önceki tuzağın acaipliği uzun uzadıya düşünmelerine engel oluyordu. Onca yorgunluktan ve boğazdaki acayip tuzaktan sonra ummadıkları bu düzlük sükûneti, bir an önce dinlenmeğe çağırıyordu. Bir de çingenelerin yaşlısı genci, kadını kızı, buralarda Kılıç Arslan'ı görmediklerini; bir hafta kadar önce neyin nesi olduklarını bilemedikleri iki bölükten az fazla Türkmen'in ordaki Tebasa belenine doğru sürüp gittiklerini, onlardan sonra da kimin kimsenin dolanmadığını söylemesi güvenlerini iyice artırdı. Çingeneler parasını verirlerse sürülerden istediği kadar koyun verebileceklerini; kontlara, düklere, markilere ayrıca kızlarının kadınlarının elceğizleriyle hazırlanmış sofralar düzebileceklerini, oyunlar çıkartacaklarını söyleyince konaklama buyruğu hemen verildi. Nedense çingeneler koyunlara ve öteki hizmetlerine karşı çok para da istemediler: «Hiç vermeseniz bile olur.» diyenler de oldu ama yaşlılar onları hemen susturdu; sürünün ağa sürüsü olduğunu, ağanın eksikliğini fark ederse ceremesini çekmeleri gerektiğini güçleri yettiğince anlatmağa çalıştılar. Kontlar, dükler ve markiler inanmadı tabi, yalan söylüyordu namussuzlar, ama güzel yalan söylüyorlardı, eğlendirici konuşuyorlardı. Bunun için az da olsa para vermeliydiler, az bir parayla savdılar. Ne olur ne olmaz deyip sağda solda karakol bırakıp molaya çözüldüler. Fakat tuhaftır çingene kızlarıyla kadınları birerli ikişerli karakol bırakılan Haçlıların yanında yöresinde oynaşmağa başladı. Bir kısım çingeneler öne düşüp içilecek su yerleri gösterdi. Sürülerden seçilen bir çok koyun hemen boğazlandı, hemen yüzüldü. Boşta kalan çingeneler ise kuru odun taşıyıp getirdiler. Kızlarla kadınların çoğu uzak duruyordu; kavaklarla, söğütlerin dibinde bekleşiyordu.</p>
<p>Gün akşama ağanadeğin bu, böylece sürüp gitti.</p>
<p>Gün, akşama ağarken gölden bir beyaz buğu tüttü, sazlık inceden, çok inceden sislendi Bu yanda, ateşte cızırdayan koyunların yağlı dumanları koyulandı. Et kokusu esti.</p>
<p>Çingeneler erkeğiyle dişisiyle, kızıyla kızartıyla kıyıya, obalarına çekildiler. Bir kısımları ortalıkta görünüyordu; bir kısımları nereye kaybolmuşsa kaybolmuştu; belki yiyecek hazırhğındaydılar. Fakat kimse bir lokma yiyemedi.</p>
<p>Günün alacasında, sanki bir ata binmiş hışım yağdı. Ardistama yolundan Kara Budak Bey şöyle böyle bir yirmi bölükle tozu dumana katmış olduğu halde uçuk geldi. Haçlılar, ne oldum demeğe kalmadan Kara Budak Bey'in atlılarını karşılamak isterken Tebasa yolunun altından Burçak Bey'in tuzakçıları, değme yarışçılarda görülmeyen bir at sürüşle Haçlıların soluna yükleniverdi. İki hücum arasında kaldığını sanıp kendilerini ayarlamağa çalışan Haçlıları İltutmuş Bey'in elli bin atlısıyla yayası gölün sağ yanındaki sık ağaçlığın ardından fırlayıp vurmağa başladı. Kızarmış koyunlar, köz ateşler, dumanı burnunda külbastılar, sırığa geçirilmiş toklular, yağda hızını artırmış alevler birbirine girmişti. Çingeneler ortalıktan silinmişti; hışmın yağmaya başlamasıyla sanki bir görünmez el çekip sazlığa mı göle mi yerin altına mı nereye ise artık, almış yok etmişti. Çobanlar kalan sürüyü aynı anda batağın sağına sürmeğe başlamıştı. Üç vurgun arasında döneleyen Haçlılar koyun sürüsünün görünmez olduğu sazlığa canlarını zor attı Ancak o zaman üç yandan vuruşun sebebini anlayabildiler, üç yandan yedikleri vurgun, o yana kaçmasalar bile zorla kendilerini batağa sürmek içindi, batak cıvıktı; belli etmeden, kurtarıp sakhyormuş gibi cıvıklığına alıyordu batanı bir daha geri vermiyordu. Dönebilenler, işi anlayabilenler, batağın sağını doğrulayıp giden attılar kendilerini. Fakat daha önce sakatlanan üç köprünün üçü de çekemedi bu yükü; çöktüler. Çöken köprülerin taşına toprağına karışan Haçlılardan yol, köprüsüz dümdüz oldu; sular taştı. Sonunda, kurtulabilenler Herakle'ye girdiler girmesine ya orada da Kılıç Arslan bekliyordu.</p>
<p>Gün iyice kavuştu akşama.</p>
<p>Sonra sessizlik başladı.</p>
<p>Gün batmadan önce, sanki hiç bir şey olmamıştı.</p>
<p>Bir saat mi iki saat mi yoksa daha mı fazla sürdü sessizlik bilen olmadı. Ezanlar, unutulmuş, gecikmiş bir vaktin ezanları yırttı sessizliği; önce usulca sonra bangır bangır; dağlara taşlara muştularcasına. Bir daha da kimse uyuyamadı.</p>
<p>Ersagun Bey, Selcen'i Herakle'ye getirdiğinde Kılıç Arslan'ın bir ay önce ayrıldığını öğrendi. Yorgundu. Hastaydı da. Selcen de isteyince, Herakle'de bir süre kalıp dinlenmeği uygun gördü. Söylentiye bakılırsa Kılıç Arslan Danişment Gazi'nin peşindeydi. İnanmak istemedi. Bir gün inanmak istemediği şeyin gerçek olduğunu anladı. Haber Herakle'de çalkanmıştı. Kılıç Arslan, Danişmentliyi de yenmişti. Herakle, Kılıç Arslan'ın zaferini kutlayıp durdu günlerce. Nedense sevinemedi Ersagun Bey, üzüldü. Süleyman Şah'ın da üzüldüğünü sandı. Süleyman Şah öleli yıllar olmuştu halbuki. Selcen'e yol hazırlığı görmesini, Maldiya'ya gideceklerini söyledi.</p>
<p>«Neden? Neden Maldiya? Sultan Maldiya'da değil ki.» «Gidecek kızım.» «Haber mi aldın?» «Yoo.»</p>
<p>«Öyleyse? Baba falcı mı oldun yoksa?»</p>
<p>«Keşke olsaydım. Falcıların içi boştur hiç değilse. Hadi hazırlan kızım. Hazırlan.» Muhasaralar, muhasaralar, yine muhasaralar. Kılıç Arslan bıkmıştı da muhasaralardan Maldiya bıkmamıştı, korkmamıştı, yılmamıştı. Fakat sonu var herşeyin; yılmamanın, korkmamanın, bıkmamanın da sonu var. Bir şeyi çok, çok, pek çok istemenin de. Bir şeyi çok, çok, pek çok istemek öyle bir hale gelse de hayat ondan başka bir nesne değilmiş gibi sanılsa bile; yaşama, nefes alma, bütün güzellikler, o pek çok istenen olmadan değersizleşecek zannedilse de onun dahi sonu var, varmış yani. Kılıç Arslan, bunu bir eylül gününün Maldiya'yı sarıdan paslanmışa varıp köşe bucak dolduran hüznünde, öğleden sonra öğrendi. Maldiya teslim olmuştu. Artık, yıllar önce İznik'te, revakların altında bütün dünyaya Kılıç Arslanhğını nasıl hey hey bağırdıysa şimdi daha güç bağırabilirdi; «Benim ben!» diye haykırabilirdi. Bağırıp haykırmağa ne hacet, fısıltı yeterdi. Maldiya, bu ilk Sultanlık günlerinin Kılıç Arslan düşü, işte avucundaydı; şöyle bir fısıltısı Anadolu'yu yankılarda uyutmaz olurdu.</p>
<p>Ersagun Bey de böyle bir fısıltının kabarışını bekliyordu. Yüreğinde, hala ne olduğunu bilemediği titremeyle ha şimdi ha şimdi deyip fısıltının taşmasından korkuyordu ama, eylülün sonu geldiği, Maldiya, Kılıç Arslan'a iyice alışalı günler geçtiği halde fısıltı şöyle dursun, Kılıç Arslan'da gururlanmış bir göz ışıması bile göremeyince bunalır oldu. Aksine Kılıç Arslan, delisi yorulmuş bir hırçın suyun bir düz ovada denize kavuşmasının sinişi, dinlenişi hatta çekinişi, biraz utanma karışmış yabancılaşması içinde durgundu. Günler geçtikten sonra ancak soylu bir atın hastalıktan halsizleşmiş baş silkinişinde çok kısa konuştu. Halep'e bir elçi gönderdi. Elçi olarak İltutmuş Bey'i seçmişti; Durasın Bey'i yanına vermişti. Çok kısaydı elçilerin ağzından istediği: «Çerilerimin erzaka ihtiyacı vardır, alış veriş için bizden gelenlere kolaylık gösterilsin, zorlanılmasın, yadırganmasın. Gerisini kendileri bilir.» Bu kadarcık bir buyruk için İltutmuş Bey'i, hele yanına Durasın Bey'i de katarak göndermenin yorgunluğuna yazıktı. Halep bir yana, şu sıra, Halep'ten ötelere bir atlıyla göndereceği bir tek söz baş üstünde karşılanırdı. Nitekim İltutmuş'tan gelen ilk haber: «Sultanım Halep, buyurursa varımız yoğumuzu yollayalım, der. Alışveriş ne kelime, Halep Sultanımızın malı biline, der.» şeklinde oldu. «Haçlılar için bizim kapımız, güvencemiz, direncimizdir Kılıç Arslan, alışverişin sözü mü olurmuş, erzakın sözü mü olurmuş.»</p>
<p>İlk günlerinde, Bizans'ta Ersagun Bey'i gördüğü günlerde bunun yarısı kadar olamayan haberleri alsa kasılan Kılıç Arslan, şöyle bir bıyık altı gülüşle duydu mu duymadı mı belli bile etmedi. Kasım, hatta aralık ayının ilk yarısı güz ılımasında geçti. Kasım hatta aralık ayının ilk günlerinde Kılıç Arslan en çok Selcen'in yanında göründü; Selcen'le konuştu; Selcen'i dinledi. Sonra yavaş yavaş oğluna döndü. Selcen'le olmadığı zamanlar oğluylaydı, oğluyla olmadığı zamanlar Selcen'le. Aralığın sonlarına doğru hava birdenbire bozdu.</p>
<p>Maldiya'nın sert yağmurları dinmek bilmedi; derken ilk kar habersizce bastırdı, yağdı da yağdı. Oğlunu alıp ava çıktı.</p>
<p>Dahi oğlunu alıp ava çıktı.</p>
<p>Ersagun Bey, en çok bu ava çıkışlara bir mana veremedi. Bu yalnız, bu çocuk, bu biraz akıllı işi olmayan ava çıkışları Selcen'e de soramadı. Bir gün gizlice izlemek istedi; cesaret edemedi. Bu durumda izlemek, bir Sultanın gizliliğine girmek olacaktı belki de. Bir Sultanın gizliliğine girmekten korktu, O gün Kılıç Arslan oğluyla avdayken, Selcen Ersagun Bey'i çağırdı, Ersagun Bey'in yüreğindeki titreme birden geçirdi; kopacak gibi.</p>
<p>Selcen hemen hiç konuşmadı. Konuştukları, birbirini çok sık gören bir baba kızın havadan sudan konuşmalarıydı. Öyle ki Ersagun Bey, yüreğinden gerginliği bir türlü bitmeyen titremelere gülecek gibi oldu. Ama o sırada Selcen, asıl söyleyeceklerini söyleyememenin sıkıntısıyla göğüs geçirdi. Arkasından da kalkıp Kılıç Arslan'ın geceleri yalnız kaldığı odaya gitti; babasını da gördü. Köz ateşi henüz soğumamış, ılı kliği ipil ipil yalpalanan ocağın yanında, dışı sırsız toprak çanaklarda toprağı taze sulanmış mor menevşe dizilerini gösterdi. «Ormandan kendi getirdi, çanaklara kendi dikti; kendi suluyor» dedi; «Geceleri oturur şuraya, dizinin dibine ahr beni hiç bir şey söylemez, düşünür, mor menevşelerle konuşur sanırım; mor menevşeleri dinlediğini sanırım. Ocakta kütükler çatırdar, o kadar. Hastalık mı bu baba? Sultan hasta mı?»</p>
<p>Söylediklerine, gösterdiklerine pişman oldu hemen: «Gidelim baba, keşke göstermeseydim.» «Gösterdiğin iyi oldu Selcen.»</p>
<p>Ama neden iyi olmuştu? Bilemedi. Aklına, hiç yoktan, durup dururken Bizans'ta Kılıç Arslan'ı gördüğü gece kayan yıldızlar, çarpışan yıldızlar, düşen yıldızlar geliverdi. Yüreğinde gerilen titreme bunun için miydi yoksa?</p>
<p>«Hastaysa baba bir hekim gelse de?»</p>
<p>«Sanmam kızım. Kılıç Arslan'ınki hastalıksa bile hekimlik cinsinden değil.» Halbuki Kılıç Arslan'ın hastalığı hekimlik cinsindendi. Bunu daha Maldiya'yı aldığı gün anlamıştı Kılıç Arslan. Birdenbire yüreği cenderelerde sıkılmağa başlamış; sol omzu, sol boş böğrünece karıncalanıp keçelenmişti; keçe ağrımasında iğneler, daha kabasından ok uçları batmıştı. Soluksuz bırakmış, adım attırmamış, ağzını bile açtırmamıştı. Çok kısa sürmüştü gerçi; ama karıncalanan ağrıma geçip gittikten, yüreği cendereden kurtulduktan sonra bedeninin mancınıklarla döğülüp diş diş yıkılan şu Maldiya surları gibi eğreti durduğunu hissetmişti, dünya bir an silinmiş gözlerinde, kararmış, sonra binbir zorlukla yeniden doğmuştu, güç bela aydınlanmıştı. Maldiya'nın havası ciğerlerine yetmemişti.</p>
<p>Ondan sonra kırlara çıkmıştı; kırların sonu gelmez havasına, güz sonlarının uzayan hüznüne, Selcen'in durgun göl suyu yüzüne, oğlunun yeni filizlenen hayatına bırakmıştı kendini, ağrıları, karıncalanmayı, iğne ucundan ok ucuna kabalanan acıları, cendereleri unutmak istemişti. Ava çıkışı göstermelikti; oğluyla oyalanıyordu; kar beyazlığıyla, kar soğukluğuyla oyalanıyordu. Aralık sonlarına doğru, herkes gibi, hatta Selcen gibi Ersagun Bey de alıştı buna. Bir kış dinlenmesi; Haçlı yorgunluğundan, yıllar yılı Maldiya'yı alma hırsının dizginlenmesinde çektiği zorluktan sonra hakedilmiş bir gevşeme kabul etti. Geçmesini bekledi; İltutmuş Bey'le Durasın Bey'in dönmesinin bu direnişin sonu olacağını umut etti. Ve o da kendini bu gevşemeye bıraktı. Kâh Burçak, Kara Budak ve diğer beylerle birlikte, kâh yalnız başına avlara, gezmelere çıktı. Yavaş yavaş, gevşemenin de bir ihtiyaç olduğunu, hem de çok güzel bir ihtiyaç olduğunu; kavgalardan, uğraşlardan, beyin cambazlhklarından daha tatlı yanlarının bulunduğunu fark etti. Belki de ihtiyarlıktı bu; bir sona erişti. Bir ihtiyarlıksa, bir sona erişse bu kendisininki, ya Kılıç Arslan'ınki neydi peki?</p>
<p>Epeydir unuttuğu yürek titremeleri, yeni baştan depreşti; açıktı, titreme değildi bu, korkuydu. Allah'tan ki Kılıç Arslan bir gece, aniden toplanıp gitmek buyruğunu verdi de biraz kendine gelir gibi oldu Ersagun Bey. Selcen'e bakılırsa yine öyle, yine kütükleri çıtırdayan ocağın ıhmasında ve Selcen dizi dibindeyken, mor meneşvelerin mor uykusuna dalmışlarken, Kılıç Arslan sıçramış, sanki tüy döküp yeniden tüylenmiş bir kartal palazı havalanmasında kanat çırpmıştı. Ersagun Bey hazırkklar görünürken Selcen'den Urraha üstüne yürüneceğini öğrenince hiç şaşmamış, aksine umudu daha da çok artmıştı. Maldiya'dan sonra Urraha! Çok önceleri, daha Amasia'da Haçlıları yok ettiği sıralar Kılıç Arslan'ın sözlerini hatırlamıştı. Belki Amasia'da değil de daha önceleri, Eskişehir'de yahut İznik'te: «Doğumuzu güvene almalıyız. Ondan sonra Haçlı suyunu kaynağında kurutmak için ilaçlı suyunun kaynağına varmalıyız.»</p>
<p>Belki tıpatıp böyle değildi Kılıç Arslan'ın sözü; yeri ve zamanı da bildiği yer ve zaman değildi. Ne zararı var; Kılıç Arslan böyle, buna yakın, bunun gibi düşünmüştü ya! Maldiya'dan sonra Urraha işte. Demek hasta değil Kılıç Arslan, demek eskisinden daha sağlam, demek hasta sandıkları o mor menevşeli, o ava çıkmalı günler ve geceler hep düşünmüş Kılıç Arslan. Tıpkı, daha çocukken, daha Alparslan'la çadırlar arasında çelik çomak oynadığı yaşlarda Sarı Hoca'nın anlattığı destandaki Şu Hakan gibi. «Oh Tanrım! Oh sen bu yaşta beni de aldattın, üzdün; sevindirmek için ha!» En hızlı, en çabuk hazırlanan Ersagun Bey'di; atına atlayıp en önde yola düşen Urraha'ya gelip muhasaraya başladıklarında da en hızlı, en çabuk, en kolay düşünüp hesaplar yapan Ersagun Bey oldu. Hele İltutmuş Bey'in Halep'ten dönmesi; Durasın Bey'le birlikte gelip kendilerini Urraha'da bulmaları keyfine keyif katmıştı. Durasın Bey'i Kılıç Arslan seviyor diye bir kat daha sevdi.</p>
<p>Urraha dayanıklı çıkmadı; fazla yormayacağa benziyordu. Şurda kış bitmeden bahar başlamadan döneceklerdi demek. Bu hesaba göre baharın ilk aylarını İkonyum'da geçirip yol hazırlığı görülecek, en geç iki ay sonra bilemedin temmuz başlarında İznik'e varılacaktı öyleyse: «Vurun bre karındaşım, vurun bre ana doğması yiğitlerim bre ha. hayy!»</p>
<p>Bu gidişle Urraha'nın düşmesi günle ölçülmeliydi; öylesine yakın, Bizans'ın ötesi öylesine yakın, gibiyken olmadı; korkunç bir hızla uzaklaştı.</p>
<p>Neden sonra hayal meyal yüzünü hatırladığı, daha doğrusu hatırladığını sandığı, Malazgirt'ten kalma Çökürmüş Bey derler Musul Emirinin ulağı bu sırada geldi. Alparslanların, Melikşahların yerinde oturan Büyük Sultanın buyruğundaki Çavlı Bey'in Musul'u aldığını, Çökürmüş Bey'i öldürdüğünü bildirdi. Çökürmüş Bey'in oğlunun, Musul eşrafının, Musullu karabudunun Kılıç Arslan'ı çağırdığını, gelirse varlarını yoklarını ayaklarına dökeceklerini, bu Çavlı Bey'in kan güdüp çok zulümler ettiğini bir bir anlattı: «Medet senden Kılıç Arslan Sultanım, Musul yoluna kurban olmağa hazırdır.»</p>
<p>Ulağı dinledikçe Kılıç Arslan, pamuk kozalarını eğiren ışıklarla aydınlık gözlerinde pamuksu düşleri seçmeğe, seçip yormağa, yorup ölçmeğe çalışıyor gibiydi. İki kaşının orta yeri balmumu kıvamında pembeleşip terimsi kabarmıştı. Pamuksu düşlerin iniş çıkışlarından olmalı göz pınarlarından göz kuyruğuna kadar göz evlerinin altı, damla su titreşiminde seyriyordu. Musul? Bağdat'a yakın Musul? Halifenin bir uzanışta elini tutabilecek diline bal sürebilecek Musul? Halifeyle büyük Sultanlığı adında kalmış Selçuklunun ara yerine kurulan, isterse ikisini hiç kavuşturmayacak olan Musul? Sonra? Bağdat'ı hemen alabilecek, Rey'i, İsfahan'ı, Merv'i hemen alabilecek Musul.</p>
<p>«Gideceğiz. Çağırılan yere gitmek töredendir.»</p>
<p>«Sultanım Urraha.» diyemedi kimse. Kılıç Arslan, böyle diyenleri bilmiş gibi yüzlerine teker teker bakıp: «Urraha'yı buradakiler ahr. Olmazsa dönerken alırız. Musul'u alan adımız nasıl olsa Urraha'ya pes dedirtir. Bu bir fırsattır.»</p>
<p>«Hayır kaderdir Sultanım!»</p>
<p>Aslında konuşmak istemiyordu Ersagun Bey; konuşmak istese de daha sonra, yalnız kaldıkları zaman sakin, aklı başında, sözü dinlenir bir ağırbaşlılıkta konuşmayı tercih ederdi. Ama böyle bir vaktin gelmeyeceğini anlamış gibiydi; «Hayır kaderdir Sultanım.» deyişi bir başkasının kaderinden değil de kendi kaderinden bir iğneli yazı gibi dökülmüştü dudaklarından, engel olamamıştı.</p>
<p>«Hangi kader Ersagun Bey, kaderin yeri ne şimdi? Dediğin olsa, kader olsa, Musul gibi bir kaderi hangi Sultan yaşamaz. Burçak Bey, Kara Budak Bey ve ordumun dörde ayrılmışının üçü burda, Urraha'da kalacak. İstersen, Musul'a sonra da gelebilirsin sen. Kader dedin, soluk alıyorsak o da kaderdir; şurda bitecek, hesaplı alalım soluğumuzu diyemezsin, ciğerlerini yarı solukla aç bırakamazsın.»</p>
<p>Hiç yeri yokken güldü: «Gidiyoruz» dedi «Hemi de hemen!» Ersagun Bey Urraha'da kalamazdı. Bunca yıldan beri ilk defa: «Eller ne der?» diye çekindi; «Korktu derler».dedi, başkalarının ayıp layışından çekindi. Alparslan gibi bir dosta, Selçukluluk gibi şanlı şerefli bir soya hıyanet etmiş duruma düşmeğe, hayınhk damgasını yemeğe aldırmamıştı; o zaman «Eller ne der, ne düşünür» dememişti; gözünü bile kırpmamıştı. Şimdi ellerin ne diyeceğini düşünüyordu. Bir de bu kader lâfını; tartmadan ölçüp biçmeden ağzından çıkan kader sözünü düşünüyordu. Nasıl, neden, niçin söylemişti? Kılıç Arslan'ın da dediği gibi bu lâfın ne yeriydi ne de zamanı; öyleyken bu başka ses, bunca yıllık ömründe bilemediği tanımadığı bir başka ses «Ha yır kaderdir Sultanım.» demişti. Sanki bir daha hiç görmeyecekti. Kılıç Arslan'ı, Urraha'dan beri at sürüp geldikleri şu yollar, karaca belleri, kara ağaçları çağıl çağıl suları sanki bir daha hiç, hiç, hiç görmeyecekti belleri, belenleri, kel ormanları, sırma tel ormanları, uçurumları, ovaları.</p>
<p>Öyle bakıyordu; o gözle seyrediyordu.</p>
<p>Musul'a üç konak kalanaca da öyle seyretti, sindirdi.</p>
<p>Geçtikleri yerlerde öyle bir karşılanışları vardı ki can dayanmaz, yürek kabarır, göz ferahından oynardı. Musul'a iki konak kala Musul'un karşılayışı ise tarif edilemezdi. Ya Kılıç Arslan insan değildi, bu dünyadan değildi, başka dünyalardan geliyordu ya da bu karşılayanlar bu dünyalı değildi. Musul'a varıncaya değin kalabalık birken iki, ikiyken üç, üçken beş oldu, on oldu, yüz oldu.</p>
<p>Kılıç Arslan da ummuyordu ki bunu, başı döndü. Usulca Ersagun Bey'e baktı, usulca: «Kader dediğin bu ise eğer, güzelmiş; korkulacak değil» dedi.</p>
<p>Ersagun Bey sanki sağırlaşmıştı birdenbire; körleşmişti, beyninden yüreğine giden bütün ışıklar sönmüştü Kılıç Arslan'ın usulca söylediği sözler, o karanlıkta başıboş dolaştı.</p>
<p>Hele bir iki hafta geçtikten sonra körlüğün ve sağırlığın karanlığını daha çok duymaya başladı. İhtiyarlıktı bu; artık çok iyi anlıyordu; yolun sonuydu. Urraha'da duyduğu acı, kendi boğazından «Hayır kaderdir Sultanım» diye çıkan o yabancı ses başkası için değildi, çünkü görüyordu işte: Kılıç Arslan ne Bizans'ta ne İznik'te, ne İkonyum'da, Eskişehir'de, Amasia'da hatta ne de ömür bilip bağlandığı Maldiya'da bu Musul'da olduğu kadar Kılıç Arslanhğını bilmemişti; yaşamamıştı; hiç bir şehri de böylesine sahiplenmemişti. Sanki yeni tahta çıkan bir Sultandı, sanki Haçlıların yorgunluğunu tatmamış, Maldiya'nın hasretinde kavrulmamış, İznik'te yenilmemişti. Eski düzeni söküp atmıştı, örümcek ağlarını yırtmış; ayı, güneşi, yıldızları bile yeniye boyamıştı. Musul'da şimdi doğan ay pürüzsüzdü, yıldızlar kirini pasını atmış, güneş silinip cilâlanmıştı. En aydınlık ışıklar Musul'un, en ısıtıcı renkler Musullunundu. Bunu Kılıç Arslan da biliyordu. Bildikçe de Musul'a sarılıyor, Musul'u yudumluyor, Musul'u okşuyordu. Arada bir, yorgunluk çıkarır gibi Ersagun Bey'e «Kaderse» diyordu; «Musul'u görmeden önce yokmuş.» Öyleyse ihtiyarlayan Ersagun Bey'di; kader kendisi içindi. Çekilip gitmenin, gözlerden ırak bir yerde iyice unutulmanın, hayınhkta yok olmanın sırasıydı. Bizans'ta imparatorları parmağında oynattığı, en ele avuca sığmaz Ersagun Bey olduğu günlerde hep bu soruyu, adına kader diyemediği bu bitişi düşünmüştü. Bütün ırmakların denize, derelerin göllere yahut başka derelere karışıp unutulduğu, yahut en azgın akar suların güçsüz kalıp çöl toprağında yok olduğu ne kadar gerçekse, bu sona eriş de o kadar gerçekti. Fakat kendinin, Ersagun Bey'in sona erişi herkesin gözü önünde olmamalıydı. Irmaklar gibi, dereler gibi, azgın da olsa akar sular gibi kimselerin olmadığı yerlerde, bütün gözlerden ırak bir hiçliğe karışıp gitmeliydi. Anlıyordu bunu; şimdi Musul'da çok iyi anlıyordu. Musul'da? Musul'a gelinmişken hazır? Bir düşündüğü de, o sona eriş vakti gelip çattığında tıpkı Afşin Bey gibi sessiz sedasız gidip Alparslan'ın türbesine baş koymak, o sona erişi orada, o serinlikte beklemekti. Alparslan'ın türbesinde, Alparslan'ı doya koklaya; hiç bir zaman tadınca bilemediği çocukluğa, yarım yaşadığı gençliğe türbe serininde karışıp gitmekti. Musul'a gelmişken, Musul Alparslan'a daha yakınken gitse miydi ki? Gitmeyi iyice aklına koyduğu gün Musul'da bir durulma oldu; fısıldanmalar, kuşkular gölgelendi.</p>
<p>Akşama doğru da Kılıç Arslan'dan haberi öğrendi: «Çavlı Bey Halep, Şam yörelerinden topladığı çeriyle Musul üstüne yürüyormuş; her konakta ordusu çoğahyormuş.»</p>
<p>Beyninden yüreğine varan bütün ışıkları sönüp karanlıkta bunalan Ersagun Bey, beyninden yüreğine varan karanlıkta bir takım ışıkların yanıp sönmeğe başladığını fark etti; bozbulanık ışıklardı, nereye ne için yandığını bilemiyordu henüz. Kılıç Arslan, Çavlı Bey'i Musul'un dışında karşılayacağını söylediğinde de ışıklar ne fazlalaştı, ne eksildi. «Musul'u yangın yerine çevirmeğe niyetim yok Ersagun Bey. Çavlı'yı Musul'un dışında ezeceğim, Musulluları korkutmak istemiyorum.» «Ordusu da daha az kalabalıklaşmış olur; bu yandakiler bize katılır.»</p>
<p>«Orasını da düşündüm.»</p>
<p>«Yine de azlığız Sultanım. Buralılara da pek güvenilmemeli.»</p>
<p>«Neden? Bizden dönmezler.»</p>
<p>«Döneceklermiş gibi farz edelim Sultanım. Anadolu'daki orduya haber salalım. Musul'da bekleyelim o zamanaca.»</p>
<p>«Kader mi yine Ersagun Bey? Bırak şu yaşlılık tedbirini.»</p>
<p>O zaman beyninden yüreğine inen karanlıkla ışımanın manasını sökebildi Ersagun Bey. Kader, bir o yana bir bu yana oynuyordu; bir Kılıç Arslan'a, bir kendisine. Başka türlü olamazdı bu. Dilinin döndüğünden de fazla konuşluysa da Kılıç Arslan'a söz geçiremedi; Kılıç Arslan'ı Musul'da kalmağa ikna edemedi. Kılıç Arslan sadece Anadolu'daki ordusunu çağırmayı kabul etti: «Pek âlâ çağıralım. Ne de olsa özledik ordumuzu; beylerimizi özledik. Çavlı'yı tepeledikten sonra çok çeri lazım bana; tazesi, hiç yorulmamışı. Bağdat'a döneceğim; Rey'e, İsfahan'a. Onun için çağıralım.» Gece karanlığında hazırlık görüldü, Musul'u velveleye vermek istemediğini söyledi Kılıç Arslan. Gün ışımadan yola çıkıldı. Musul taraflarının beyleri daha önceden, gece yarılanırken Musul'dan ayrılmışlardı. Habur Çayının dirseğinde buluştular.</p>
<p>Habur Çayının dirseği yarım düz ovada dönüyordu. Bir yanı kartal uçuşunda sarp yamaçlardı, bir yanı dar boğazlar. Habur, homurdana köpüre, dirseğin altında delice kıvrılıyor, karşı kıyıda milli bir kavis çizip uçurumlara atlıyordu.</p>
<p>Ersagun Bey durup dururken abdest almak ihtiyacını hissetti; abdest almak ihtiyacını hissettiği anda da bir ısıtmalı titreme gelip yakasına yapıştı. Ne titremeden kurtuldu ne abdest almak ihtiyacını hissetmekten. Habur Çayına indi.</p>
<p>İnerken bir iki defa ayağı kaydı. Irmağın kıyısına inen yamaç o kadar dik değildi halbuki.</p>
<p>Çavlı Bey'in ordusunu öğleye doğru bekliyorlardı; boğazdan bekliyorlardı. Oysa yarı geceye doğru, Habur Çayının aşağı geçitinden geldiğini duydular.</p>
<p>Gece karanlıktı; ay puslu ölgün. Yıldızlar varla yok arası, Habur Çayı homurdanmakta.</p>
<p>Gece yarısını az geçe Ersagun Bey'in dediği çıktı. Musul taraflarının beyleri, çerileriyle birlikte Çavlı Bey'in yanına gitmekte idi. Gizliden, sinsi bir sürünmede. Ne Kılıç Arslan'ın buyrukları, ne Ersagun Bey'in vaatleri, ne de İltutmuş'un uysal nasihatleri fayda vermedi. Durasın Bey'in genç öfkelenmesindeki tehditleri de. Gün kızarıncaya Kadar Kılıç Arslan'ın ordusu yarılanmıştı. Bu kadarı yetti Sultana. Göz kararmasında verilmiş bir buyrukla kalan çerisin! savaşa sürdü; ilk kılıcı indirenlerden oldu.</p>
<p>Gün iyice ışıdığında savaşın sonu belliydi. Kılıç Arslan'ın kalan çerisinin çoğu ölmüştü, bir o kadar Çavlı Bey tarafına geçmekteydi. Sağ kalanların ise az sonra ne olacakları belli değildi. Şöyle bir göz gezdirdi sağına soluna bir andan da kısa: Hemen sağında Ersagun Bey'i gördü, hemen solunda İltutmuş'u; hemen önündeki de Durasın Bey'di. Durasın Bey'i görmesiyle görmemesi bir oldu, bir kılıç keskinliği karıştı gördüklerine, Durasın Bey'in sağ yandan boynuna inişi, Durasın Bey'in yıkılışı karıştı. Aynı anda da İltutmuş'la Ersagun Bey'in haykırışları: «Hay Durasın Bey Allahuekber!» İltutmuş Bey de Ersagun Bey de Durasın'ı yıkan kılıca kılıç çaldılar aynı anda ama hiç bir şeyi değiştiremediler. Durasın Bey gitmişti. Kılıç Arslan'ın önünde İltutmuş'la Ersagun omuz omuza kilitlendiler. Kıpkızıl bir deniz kabardı Kılıç Arslan'ın gözlerinde; kıpkızıl denizin bütün dalgaları kabarıp duruldu. O duruluşta nasıl gördüyse Çavlı Bey'i gördü. Ondan sonra tutulmaz oldu artık: «Davran bre Çavlı, sonuna davran!» narasıyla Ersagun Bey'i sağdan sıyırıp Çavlı Bey'in önüne uçtu. Savurduğu kılıç tam yerine inebilseydi eğer Çavlı Bey'in gerçekten sonu gelmiş olacaktı; sadece savaş gömleğinin göğsünü delip yırttı. Çavlı atından kaydı, düşmedi. O zamanaca İltutmuş'la Ersagun Bey de yetişmiş, ikisi iki ağızdan «Sultanım dön. Musul'a. Musul'a.» diye haykırıyorlardı. Donup kalmışlardı. Savaş alanında bu iki haykırış Kılıç Arslan'ı sersemletmece yaptı. Yüreğinde kötü bir tıkanma zorlanmıştı. Atının gemini nasıl çektiğini bilemedi; İltutmuş'la Ersagun Bey'e nasıl uyduğunu bilemedi. Tam Mahur Çayının dirseğini döneceği sırada aklı başına geldi. Yüreğindeki tıkanma dayanılmaz bir hal aldığı halde savaştan kaçan bir Selçuklu olmanın utancı daha ağır bastı. Süleyman Şah'ı, babasını görür gibi oldu. Böyle bir savaşta; böyle, kendi kanından gelen atlıların at toynakları altında yalnız kaldığında bile gülümsemekte olduğunu, gülümsemesinde oğlundan utanmış bir kızarıklık vardı. «Hay ben ne yaptım? Hay bana ne yaptırdınız siz? Tuh!»</p>
<p>Atının dizginini bir daha kastı, çekti. Geri döndürdü. Her biri dev iriliğinde, devlerden bir ordu gördü, acı, kana susamış, azman, üç kişiyi yutmaya hazır. Musul yönüne dönemedi, kaçmaktı. Devlerin aç ordusuna gitmekse ölümdü bile bile. Bir göz açımında tutsak oluşunu gördü. Ellerinin kollarının bağlanışını, oğluna, bütün atalarına karşı sonu gelmez bir baş eğikliğinden kurtulamayışını düşündü. Sağ beri yanında ise Mahur Çayı sonsuza bas vuruyordu. Habur Çayını seçti.</p>
<p>İltutmuş'la Ersagun Bey hiç ummuyorlardı. İlkin şaşırmayı bile beceremediler. Kılıç Arslan'ı yanlarında görmüşlerdi atta; bir kıyı aşağı at sürüşünü görmüşlerdi. Bir de atın deli suyu göğüsleyişini; at suyu göğüsleyemiyordu, göğüsleyemedi. Bir an bakıştılar İltutmuş'la Ersagun Bey, bakışları kucaklaştı, bakışları gülümsedi. At sürdüler Habur'un deli suyuna.</p>
<p>Kılıç Arslan'ın atı suya gömülmüştü, sular atı da Kılıç Arslan'ı da sürüklüyordu.</p>
<p>Ersagun Bey'in en son hatırladığı, Kılıç Arslan'ın deli suya batıp çıkışı oldu; İltutmuş Bey'in en son hatırladığı ise çılgın bir sessizlik...</p>
<p>Ondan sonrasını hatırlamak ne mümkün!</p>
</body>
</html>