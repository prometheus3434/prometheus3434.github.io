<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>IV Dünya</title>
  <link href="../Styles/main.css" rel="stylesheet" type="text/css" />
</head>

<body>
  <h2>IV<br />
  Dünya</h2>

  <h3 id="sigil_toc_id_24">Yirmi dördüncü tez: “Tek ülkede sosyalizm mümkün değildi.”</h3>

  <p>Tek ülkede sosyalizm üzerine yapılan tartışmalar ne kadar can sıkıcı olursa olsun, ondan kurtulamamamızın nedeni açık. Ondan kurtulamıyoruz çünkü, bu tartışmada geleceği ilgilendiren çok fazla şey var. Nasıl bir devrim stratejisi öngörüyoruz, tek tek ülkelerdeki kopuşu dünya devrim sürecine nasıl bağlıyoruz ya da tek tek kopuşlar değil de domino kuralının işlediği “toplu” bir altüst oluşu mu hedefliyoruz... Bu ve benzer sorular gündemde kaldığı sürece meselenin dönüp dolaşıp tek ülkede sosyalizm konusuna gelmesinde şaşırtıcı bir yan yok.</p>

  <p>Ayrıca, tek ülkede sosyalizm konusu, tarafların her tür demagojiden yararlandığı bir sıcak temas noktası haline gelmiş durumda. Taraflaşmanın Trotskiy ve Stalin’le anıldığı dönem çoktan geride kaldı. Sovyetler Birliği’nin çözülmesi ile birlikte “tek ülkede sosyalizm” tartışmalarına karşıdevrimin yarattığı büyük şaşkınlığın gölgesi düştü. Şimdi bu tartışmada herkesin söyleyecek bir şeyi var. En yaygını da, “tek ülkede ancak şu kadarı olabilir” demek...</p>

  <p>Tek ülkede sosyalist kuruluşa başlanabileceği, fanatik kimi yeni solcuların dışında kimsenin itiraz edebileceği bir şey değil. Bu başlangıcın gidebileceği yerin sınırları olduğunu söylemek de bu anlamda yeni bir şey olmuyor, herkes bir “sınır” olduğunu biliyor. O zaman, tartışmayı “ne kadar” sorusu etrafında mı sürdürmek gerek?</p>

  <p>Ben hiç de böyle düşünmüyorum. Sosyalist kuruluş süreci dünyada emek-sermaye arasındaki zorlu mücadelenin bir parçasıdır. En büyük yanlış, sosyalist kuruluşun dinamiklerini bu mücadeleden bağımsız bir konuma yerleştirmek olacaktır. Gelecekteki devrimci kopuşlar, yalnızca kendilerini kapitalizm düzleminden kurtarıp öbür tarafa geçen örnekler olmayacak, dünya işçilerinin kapitalizme karşı mücadelesinde esaslı stratejik unsurlar haline de geleceklerdir. Bu büyük ya da küçük ölçekli tek bir unsur olabilir, bölgesel bir kümelenme olabilir, birbirinden yalıtık belli sayıda unsur olabilir, ağırlıklı bir kıtasal yoğunlaşma olabilir... Bunların her birisi “tek ülke” tartışmasına bir yerinden bağlanabilir. Bir başka deyişle, dünya devrimi gezegende inisiyatifi ele geçirinceye kadar sorunun özünde bir değişiklik olamaz; her durumda “acaba nereye kadar gidilebilir” diye sormak mümkündür.</p>

  <p>Bu soruya devrimcilerin verebileceği tek yanıt “gittiği yere kadar”dır.</p>

  <p>Marksist literatüre komünizme geçiş sürecindeki stratejimizin sorumluluğunu yükleyebileceğimizi kesinlikle düşünmüyorum. Herkesin bildiği ve hiç elden çıkarmamamız gereken bir ilke var: Komünist toplum ancak evrensel ölçekte kurulabilir. Dile getirilmekten korkulan ama en az önceki kadar belirleyici olan bir İkincisi ise, bütün dünyada işçi sınıfının zaferi elde edilinceye kadar, parti ve devletten vazgeçemeyecek oluşumuzdur.</p>

  <p>Bunun dışında, komünist topluma giden yolda “tek başına” hangi evreye kadar ulaşılabileceğini kestirmek de, bu bağlamda sınır koymak da anlamsızdır. Kitabın önceki bölümlerinde belirttiğim gibi, sosyalist kuruluş ekonomik açıdan da siyasi açıdan da “derlenmediğinde geriye düşülen” bir süreçtir. İlerleme komünist topluma doğrudur ve sürecin birbirinden kesin ve algılanabilir sınırlarla ayrılan alt evrelerinden söz edemediğimiz ölçüde “şu noktadan ötesi olanaksızdır” yargısından uzak durulması gerekir.</p>

  <p>Elbette, komünizmin alt ve üst aşamaları, sosyalizm ile komünizm arasındaki ayrıma ilişkin Manx’tan yararlanarak çok şey söyleyebiliriz. Devlet/devletsizlik; bölüşümdeki köklü farklılık; emeğin giderek türdeşleşmesi; çalışmanın doğallaşması vb...</p>

  <p>Ancak sorun şudur ki, sermayeye karşı sürdürülen siyasal ve ideolojik mücadelenin bir parçası olan sosyalist ülke (ya da ülkeler) komünizm için verilen mücadelede ileriye doğru gitmek için ille de bu farklılara müdahale etmek ve onları gidermek için çaba harcamak durumunda değildir.</p>

  <p>Zaten şu ana kadar bu konuda yazılıp çizilenleri karmakarışık hale getiren, Sovyetler Birliği’ne dönük eleştirilerin hangi maksatla yapıldığının bir yerden sonra anlaşılamamasıdır. Eğer tek başına kalan Sovyetler Birliği’nde sosyalizmin kuruluşunun bir yerden sonra umutsuz bir hedef olduğu düşünülüyorsa, o hedeflerin kriterleri üzerinden ülkeyi yargılamak niye? Sovyetler Birliği’nin konsantrasyonunu içerden dışarıya aktaran, her fırsat ve koşulda Avrupa’daki işçi sınıfına yardım eli uzatan bir ülkeyi oynaması durumunda bu kriterlere çok daha uzak, çok daha devletli, çok daha militarist bir ülkeye dönüşmüş olacağı bilinmiyor mu?</p>

  <p>O halde önceden nasıl belirlenecek, sosyalist devrimi gerçekleştiren bir ülkenin neyi ne kadar yapması gerektiği?</p>

  <p>Komünizmin temel ilkeleri dışında, bir sosyalist ülkeye elbise değil, kefen dayatılabilir.</p>

  <p>Dediğim gibi, devrimi gerçekleştiren ülke, gidebildiği yere kadar gitmelidir.</p>

  <p>Tartışmayı basitleştirirsek, süresi belirsiz bir zaman aralığında tek başına kalan devrimci iktidarın sosyalizme dönük hamlelerinin önceden belirlenmiş bir sınırı varsa ve bu sınır ancak dünya ölçeğinde bir devrimci hamle ile aşılacaksa, söz konusu ülkedeki devrimci strateji, içerde kapitalizme dönük minimal darbeler vurmak ve dünya devrim sürecine yardımcı olacak bir dış konumlanış içerisine girmekten ibarettir.</p>

  <p>Peki böylesi bir kanaatkarlık mümkün müdür?</p>

  <p>Böylesi bir kanaatkarlık mümkün değildir çünkü devrim toplumsal bir olgudur. Hiçbir ülkede emekçi yığınlar kendi yaşam koşullarıyla ilgili somut hedeflerin belirleyiciliği olmadan “dış politika”ya belli bir süreden fazla endeksli kalmazlar. Zaten geride bıraktığımız yüzyıl, burjuvazinin geniş yığınları Marx’ın hiç öngörmediği bir etkileme gücüne sahip olduğunu göstermiştir. Devrim, emekçi kitlelerin mevcut düzenden hoşnutsuzluğu bir harekete dönüşmeden gerçekleşmez; tersinden söylersek, devrimci iktidar eski düzene dönük hoşnutsuzlukları devralmış, kendi meşruiyetini biraz da onlara bağlamıştır. Bu açıdan sosyalist kuruluş süreci emekçi kitlelerin beklentilerini sınıfsız sömürüsüz topluma dönük bir inşa sürecine aktarma işlemidir.</p>

  <p>Bu beklentilerle fazla oynayamazsınız, bu bir. Devrimci mücadelenin başka coğrafyalardaki seyrini etkilemenizin bir sınırı vardır, bu iki.</p>

  <p>Dolayısıyla, bugün “tek ülkede sosyalizm” konusu gelip şu soruya dayanmıştır: Sovyet yönetimi, kaynaklarını içe değil de, Avrupa’daki devrime ayırsaydı, kendisini daha sonra yıkıma götüren yalnızlık ve kuşatmadan kurtulabilir miydi?</p>

  <p>Yukarıdaki sorunun yanıtlanamayacağını düşünenler yanılıyor. Herkes için kabul görmese de hiç değilse tutarlı bir yanıt üretmek için elimizde yeterince veri var. Verilerden ilki, Avrupa’da devrimin belli bir yükselişe geçtiği dönemle ilgili. Birinci Dünya Savaşı’nın başlangıcından 1925 yılına kadar taşıyabileceğimiz kesitin özellikle ortada kalan yıllarında Avrupa’da devrim yükselişe geçti, hatta bazı ülke ya da kentlerde galebe çaldı.<sup><a href="../Text/DIPNOT.xhtml#bookmark33" id="footnote33">33</a></sup> Başarının sürekli olmaması genellikle ve haklı olarak Avrupa proletaryasının güçlü devrimci partilerden yoksunluğuna bağlansa da, “nesnel koşullar olgundu, iş öznel faktördeydi” yargısında diyalektik olmayan bir şeyler olduğu açık.</p>

  <p>Devrimci mücadelede nesnel olan ile öznel olan arasındaki ilişkiye ilişkin çok şey söylenmiş, çok şey yazılmıştır. Bununla birlikte, bu ilişkinin gerilim hattında işçi sınıfının yer aldığı genellikle görmezden gelinmiştir. 1920’lerin hemen başında Avrupa’da devrim kendisini olanca heybetiyle hissettirirken, herkesin gözünü diktiği, başta Almanya olmak üzere kıtanın emperyalist merkezleriydi. Savaş emekçi yığınların bütün ayrıcalığını silip süpürmüş, sınıflar mücadelesi olanca çıplaklığıyla önce siperlerde, sonra iş kuyruklarında kendisini göstermişti. Bununla birlikte, Avrupa proletaryası, Paris Komünü’nün yenilgisinden emperyalist savaşın başlangıcına kadar süren kırk yılı aşkın bir süre boyunca hep “aynı okul”da biçimlenmişti. Bu okul donanımlıydı, gösterişliydi, hatta işçi sınıfına şimdilerde eksiliğini çok hissettiği “güven” duygusunu fazlasıyla aşılıyordu ama bir kusuru vardı: Devrimci değildi!</p>

  <p>Savaşın yarattığı yıkım, o yıkıntılarda ayağa kalkan öfkeli kitlelerin devrimci atılımı, okulun öğretisini aşmaya yetmedi. İşçi sınıfı fabrikaları, fabrikalardan sokakları ve oradan koskoca bir kenti ele geçiriyor ama “iktidar”dan uzak duruyordu. Öyle ki, devrimin geçici bir başarı elde ettiği Macaristan, Finlandiya, Bavyera gibi ülke ya da eyaletlerde devrimci bir siyasi iktidar ya şekillenmiyor ya da her zaman “iktidar” tutkunu olan burjuva unsurların tasallutuyla deforme oluyordu.</p>

  <p>Eğer yalnızca üç-dört yıllık bir kesite ilişkin bir kanaat oluşturmakla yetinmeyeceksek, buradaki sorunu tek başına “partisizlik”le açıklayanlayız.</p>

  <p>Avrupa proletaryası savaşa girerken partisiz değildi, hatta fazlasıyla partiliydi! Devrim bu anlamda “serbest” bir işçi sınıfı bulmadı karşısında. Siyasal refleksleri oluşmuş, belli mücadele alışkanlıkları edinmiş ve öğrendikleri ile yaşanan arasındaki açıyı neyle kapatacağını bilemeyen Avrupa proletaryasının devrimci bir partinin sihirli değneği ile bu açıdan kurtulması mümkün müydü?</p>

  <p>Mümkün olduğundan emin olunmamalı. Kapanmakta olan devrim bir partinin ötesinde bir şeye, yeni ve komünist bir enternasyonale sahip oldu. Komintern’den daha etkili bir müdahale ne olabilir ki?</p>

  <p>Kızılordu’nun küresel bir kampanyaya kalkışması mı?</p>

  <p>Bu salakça düşünceyi ima eden argümanlara yanıt bile vermek yersiz. Üçüncü Enternasyonal, nesnel kriterlerle yükselen Avrupa devrimine öznel faktörü yetiştirme gayretinin bir ürünüdür. Ne var ki, bu gayret kısmi sonuçlar verdi. Avrupa’da komünistler sosyal demokratlardan kopup daha devrimci bir çizgiye yerleştiler belki ama kimi zaaflardan kurtulamadıkları gibi, nesnel ile öznel arasında gerilen işçi sınıfının kararsızlığını gideremediler.</p>

  <p>Komünist Enternasyonal’e daha sonra dönmek üzere soruyu yineleyelim: Sovyetler Birliği Avrupa devrimi için ne yapmalıydı? Eğer devrimi takip eden yıllarda bolşevik iktidarın emperyalist ülkelerle “barış” peşinde koşmasıysa sorun, hemen belirtmeliyim ki, Sovyet hükümetinin tecriti kabullenen ya da her durumda savaşı sürdürmeye dayanan bir yönelim içerisine girmesinin sonuçları yalnızca ilk işçi devleti için değil, Avrupa’da “yardım” bekleyen devrim için de ölümcül olurdu.</p>

  <p>Durum buysa, “tek ülkede sosyalizm” konusunda tartışılan nedir? Stalin’in teorik riskleri göze alarak Sovyetler Birliği halklarını sosyalist kuruluşa seferber etmesi mi? Bunda ne gibi bir yanlışlık var?</p>

  <p>Hayır, Sovyetler Birliği, “tek ülkede sosyalizm” takıntısı nedeniyle çözülmedi. Sovyetler Birliği ne Birinci Dünya Savaşı’yla birlikte yükselen güçlü devrimci dalga sırasında ne de İkinci Dünya Savaşı’nın ertesinde uluslararası hareketten herhangi bir şeyini esirgedi. Sovyetler Birliği başka ülkeler için mücadele etmediğinden değil, kendisi için mücadele etmediğinden çözüldü... Dünya komünist hareketine bir kötülüğü dokunduysa, bu, temelde kendisini koruyamamasından kaynaklanmaktadır.</p>

  <p>“Kardeş partiler”e dönük yanlış müdahalelere ise birazdan geleceğim. Bu yanlışlıkların “tek ülkede sosyalizm” döneminde başladığı açık olsa da, bütün bunlar Sovyetler Birliği’nin batıda devrimin gecikeceğinden hareketle “kendi işine bakması”nı bir kusur olarak görmemiz için hiçbir biçimde yeterli değildir.</p>

  <p>Sovyet yönetiminin tercih şansı yoktu. Onun milliyetçi bir tercih yaptığını ileri sürenlerin Rusya’ya sosyalizmi asla yakıştırmayan Avrupacı bakış açısının etkisi altında kaldıkları açıktır. Trotskiy de zamanında aynı saplantılarla hareket ediyordu; Rus devriminin ancak Avrupa devrimiyle anlam kazanacağını düşünmesi soylu bir enternasyonalist tavırdan çok Rus köylüsüne, dolayısıyla Rus işçisine dönük aşılamayacak bir güvensizliğin ürünüydü.</p>

  <p>Trotskiy’nin “tek ülkede olmaz”ı, “Rusya’da olmaz” biçiminde okunmalıdır.</p>

  <p>Bugün “tek ülke” politikasını sorgulayanlar ise, “bu işler olmaz” dediklerinin farkına varmalıdır.</p>

  <h3 id="sigil_toc_id_25">Yirmi beşinci tez: “Barış içinde bir arada yaşama politikası Sovyetler Birliği’nin sonunu hazırladı.</h3>

  <p>Emperyalistlerle barış içinde bir arada yaşanamaz. Emperyalistlerle barış içinde bir arada yaşanamayacağını en fazla Sovyet yöneticileri bilir. Ekim Devrimi’nin daha ilk günü “barış kararnamesi”ni yayınlayan bolşeviklerin üzerine her taraftan saldırmadılar mı? İç savaşın sancılarını yaşayan ülkeye kanlı ellerini uzatmak konusunda hiçbirisi geride kaldı mı? İngilizler mi, Almanlar mı, Amerikalılar mı, Japonlar mı “banş”çı davrandı?</p>

  <p>1933’te Hitler’in iktidarı ele geçirmesi ile birlikte Avrupa’nın ortak güvenliğini sağlamak ve Alman-İtalyan yayılmacılığına karşı işbirliği yollarını aramak için Paris-Londra hattında gidip gelen Sovyet diplomatlarını sürekli oyalayan ve Nazilerle kapalı kapılar ardında görüşerek onları Moskova’nın üzerine salmayı hayal edenler kimlerdi? İngiliz sermayesi mi, Fransız burjuvaları mı “barış”tan yana ağırlık koymuşlardı? Yoksa Atlantik’in öte tarafından duyulan savaş tamtamları değil de barış türküleri miydi?</p>

  <p>Faşistler tehdit savururken Orta Avrupa ülkelerini bir bir Hitler’in önüne atarak onu yatıştırmayı ve doğuya yöneltmeyi deneyenler kimlerdi? Kimlerdi “kızıllarla naziler kapışsın, komünizm belasından kurtulalım” diyenler?</p>

  <p>Sovyetler Birliği halkları faşist istilacılara karşı kahramanca direnirken, “savaş hali’nde oldukları Almanya’ya karşı sosyalist ülkeye yardım elini ancak Kızıl Ordu’nun Almanları kovalamaya başlamasından sonra uzatanlar, “uygar” İngilizlerle onların eski sömürgesi durumundaki Amerikalılar değil miydi?</p>

  <p>Almanya’nın tesliminden sonra bütün dünya halkları “savaş belasından kurtulduk” diye derin bir soluk alırken, yeni bir savaş için, komünizme karşı kutsal bir savaş için hazırlıklara başlayanlar, “komünizmle Almanlar olmadan hesaplaşanlayız” diyerek yenik faşist katillere itibarlarını iade edenler, “Sovyetlerin savaştaki müttefiki” Amerikalı emperyalistler ile daha mütevazı bir role razı olarak onlara köpeklik yapmaya karar veren İngiliz yönetici sınıflarından başkaları mıydı?</p>

  <p>“Komünizmi durdurmak için bu fırsat değerlendirilmeli” düşüncesiyle Kore halklarını birbirine düşüren, özgür Kore’ye içinde ne yazık ki Anadolu insanının da yer aldığı emperyalizmin birleşik ordusunu saldırtan, sonuçta Çin Halk Cumhuriyeti, Sovyetler Birliği ve en başta Korelilerin kararlı tutumu sayesinde geri adım atmak zorunda kalanlar değil miydi “barış içinde bir arada yaşanacak”lar?</p>

  <p>Yok, kimse bunca acı deneyden sonra herhangi bir Sovyet yöneticisinin emperyalizmle barış içinde bir arada yaşanabileceğine inanmış olabileceğini düşünmesin.</p>

  <p>Ama Sovyetler Birliği, başından itibaren “barış içinde bir arada yaşama” politikasını savundu. Lenin döneminde bu bir formülasyona dönüşmedi belki ama büyük ihtilalci hep çok açık konuşurdu: İngiliz, Amerikalı kapitalistlere “biz sizinle savaşmak istemiyor, ticaret yapmak istiyoruz” derken asla riyakarca davranmıyordu.</p>

  <p>Evet işin aslı şuydu ki, Sovyetler Birliği hiçbir zaman savaş istemedi. Bu ne korkaklıkla ilgiliydi, ne saflık! Gerektiğinde nasıl savaştıklarını gösterdiler. 1941-45 arasında 20 milyon insan yitirdiler.<sup><a href="../Text/DIPNOT.xhtml#bookmark34" id="footnote34">34</a></sup> Acaba Mayakovskiy ile Yesenin intihar etmemiş olsalar, savaş sırasında sözcükleri nasıl dizerlerdi? Cephede olurlardı hiç kuşkusuz ve Mayakovskiy yalnız “otomat”ından değil, şiirinden de kurşun saçardı etrafa. “Büyük Rusya” derdi Yesenin, direnmelisin... “Kimse senin huzurunu bozamaz.”</p>

  <p>Mesele buydu... Sovyetler Birliği’nde yalnız sosyalizm değil, halk da huzur arıyordu. Kavgacı, zorlu insanlardı hepsi ama, uçsuz bucaksız Rus steplerinde kendilerini güvende ve toprakla barışık hissederlerdi. Özledikleri dinginlikti, yani savaş istememeleri için bir değil, üç nedenleri vardı. Yeni ve özgür bir yaşam kuruyorlardı, bu yaşamı sakınmak durumundaydılar; insanlardı, insan olan savaş ister miydi; Rus’tu onların önemli bir bölümü, dinginliği özlerlerdi...</p>

  <p>Rus insanı savaş ister mi, hatyat li Ruskiye vayni, bir başka Sovyet şairinin, sosyalist düzenin haşarı sanatçısı, sonrasının kapitalizm övgücüsü Yevgeniy Yevtuşenko’nun şiiriyle yanıt verdiği sorudur. Bu yanıtı her yerde tekrarladılar. Birleşmiş Milletler oturumlarında, Barış Konseyi konferanslarında, ordu gazetesi Kızıl Yıldız’da, okullarda, fabrikalarda... Henüz Sovyetler Birliği çözülmemişken, Ankara ve İstanbul’da konserler vermek üzere Türkiye’ye gelen Kızılordu Korosu’na, darbeci ve de NATO’cu ev sahibi generallerin önünde bu şiirin üzerine besteci Kolmanovskiy tarafından yazılmış güzelim şarkıyı söylettiler.</p>

  <p>Ruslar, Sovyet halkları savaş istemiyordu...</p>

  <p>Barış istemekte hiçbir sorun yoktu, oysa barışla barışmak arasında önemli bir fark vardı. Emperyalistlerle “barış” yapabilirdiniz, “barış” haline geçebilirdiniz ama barışmaz, barışamazdınız.</p>

  <p>Barış içinde bir arada yaşamada sorun “barış” vurgusunda değildi, sorun bir arada yaşamadaydı.</p>

  <p>Bu ancak bir zorunluluk olabilirdi. Yine de, sosyalizmle kapitalizmin, Sovyet devletiyle emperyalist ülkelerin sonsuza kadar bir arada var olmalarından söz etmek ne anlama geliyordu?</p>

  <p>Emperyalizmle bir arada yaşanabileceğine dönük vurgu, hiç kuşkusuz politik bir vurguydu, Sovyetler Birliği’nin başka ülkelerin iç işlerine karışmaya niyeti olmadığını gösteriyordu. “Barış içinde” sözü ile ise, hem Sovyetler Birliği’nin savaş istemediğini, hem de barış için mücadelenin savaşı engelleyeceğini anlatmış oluyorlardı.</p>

  <p>Başa dönersek...</p>

  <p>Nasıl formüle edilirse edilsin, bu politikanın başka bir alternatifi olduğunu düşünmek saçma. Ancak uzun bir süre devrimci uyanıklıkla dengelenen “barış içinde bir arada yaşama” politikası, Hruşçov tarafından “emperyalizm ve sosyalist devrimler çağı” tanımlamasının yerine geçirildi. Reel sosyalizmin emperyalizmin militarist politikalarına verdiği kararlı yanıt zamanla Sovyetler Birliği’nin ideolojik açıdan silahsızlandırmasına dönüştü. Hruşçov’un Sovyetler Birliği’ni ve dünya komünist hareketini bir daha dengeye kavuşmayacak bir biçimde sarstığı 20. Kongre konuşmasından bir yıl sonra uluslararası komünist ve işçi partilerinin toplantılarında son derece tartışmalı deklarasyonlar yayınlanmaya başlandı.</p>

  <p>Sovyet yönetimi emek-sermaye çelişkisini barışla savaş arasındaki mücadeleye indirgemişti. Savaş yanlıları sınıf mücadelesini alabildiğine keskinleştirirken, barış yanlıları sınıf mücadelesini bir yük olarak görmeye başlamışlardı.</p>

  <p>Baştan beri söylemeye çalışıyorum, Sovyetler Birliği’nin çözülüşü, Sovyetler Birliği’nin “mücadele”yi unutmasının ürünüdür. Sovyetler Birliği gibi bir ülkenin sistemin iç arızalarından dolayı yıkılabileceğini düşünmek saçmadır. Sovyet sisteminde arıza olmadığını söylemek değildir bu. Sovyetlerin kendisini savunmayı bile becerememesinin bu arızalarla ilgisinin bulunmadığını ileri sürmek ise marksizmle alay etmek olur. Bununla birlikte, Sovyetler Birliği’nin kendisini savunamayacak duruma gelmesinin kendine özgü nedenleri de olduğu açıktır.</p>

  <p>Sovyetler Birliği, İkinci Dünya Savaşı’nın sonundan itibaren Stalin’den başlayarak yönetimiyle ve halkıyla “soluk almak” gerektiğine inandı ve çok büyük bir yanlış yaptı.</p>

  <p>Bir yerden sonra, soluk alma gereksinimi Sovyet ekonomisinin hangi zaafı ile açıklanabilir? “Katılım eksikliği” ile mücadele yorgunluğu arasında nasıl bir bağ kurulabilir?</p>

  <p>Bugün kim diyebilir ki, Küba Cumhuriyeti daha sorunsuz!</p>

  <p>Aradaki fark ne?</p>

  <p>Aradaki fark, Kübalıların mücadele etmeyi hiçbir zaman bırakmamalarıdır.</p>

  <p>Bu konu önemlidir. Bu konu fazlasıyla önemlidir. Nasıl zamanında Sovyetler Birliği’ni mücadele edemez hale getirdilerse, şimdi de aynı baskıyı bizim üzerimizde kuruyorlar. Başka şeyler bir yana, kendimizden kuşku duymamız için her şeyi yapıyorlar. İşler öyle bir hale geldi ki, Sovyetler Birliği kendi kendine çözülmüş gibi, Sovyet tarihinde gömülü sırları aramaya, “işte ekonomide şu hatalar yapıldı, demokrasi şöyle ilkeldi” gibi analizlere kalkıştık.</p>

  <p>Sovyetler Birliği tartışılmayacak mı? Hiç kuşkusuz tartışılacak. Zaten bunu kimse engelleyemez. Ancak sormalı, marksistlerin entelektüel ve siyasi enerjilerinin büyük bölümünü Sovyetler Birliği’nde yapılan yanlışlara karşı seferber edip, kapitalizmle hesaplaşmayı sıradan ve heyecansız bir uğraşa dönüştürmeleri aydın sorumluluğuyla ne kadar bağdaşıyor? Stalin ve Fidel’in diktatörlüklerinden dem vurup burjuva demokrasilerini kutsayan sözde solcuların ekmeğine yağ sürmeye ne kadar devam edeceğiz?</p>

  <p>Sovyetler Birliği’ne dönük eleştirilerin en tepesine “onlar sosyalizmin kazanımlarını koruyamadıkları, emperyalistlere karşı mücadeleyi gevşettikleri için suçludurlar” hükmünü koymak durumundayız.</p>

  <p>Konumuza dönecek olursak, onlar barışı ısrarla savundukları için değil, ısrarla savaş isteyen emperyalistler karşısında zayıf düştükleri için suçludurlar.</p>

  <h3 id="sigil_toc_id_26">Yirmi altıncı tez: “Sovyetler Birliği, dünya devrimine ilgisiz kaldığı için çürüdü.”</h3>

  <p>Bir ülke aynı anda her şey olamaz, her şeyi hedefleyemez. Sovyetler Birliği, Avrupa’da devrimci dalganın bittiği bir evrede kendi gerçekliği ile buluşmuştu. Devrim, doğuya ve batıya doğru yayılma sınırlarına dayanmış, oldukça geniş bir coğrafyada, fiziki olarak tükenmenin eşiğine gelen bir işçi sınıfına bel bağlayarak fiziki olarak tamamen tükenmiş bir ülkeyi ayağa kaldırma görevi ile baş başa kalmıştı.</p>

  <p>Herhangi bir ayağa kalkış da değildi bu; Sovyet iktidarı emekçi kitlelerin eşitlik ve özgürlük arayışının ürünüydü, bu arayışa sırt çeviremezdi. Ayağa kalkacak olan sosyalist bir ülke olmalıydı...</p>

  <p>Stalin’i büyük bir önder yapan özelliklerin başında, Sovyet halkının ilgi ve enerjisini bu göreve seferber etme yeteneği gelmektedir. Hep sadeleşmenin devrimci mücadele açısından ne kadar önemli olduğunu söylüyoruz, bu Sovyet tarihi için de geçerlidir. On milyonları harekete geçirecek, onlarla birlikte mücadele edecekseniz, sadeleşmenin önemi daha da artmaktadır. Bir ülke aynı anda her şey değildir, bir halk da aynı anda her şey olamaz.</p>

  <p>Sovyet halkının Avrupa’daki devrimci dalganın geriye çekildiği 1920’lerin ilk yarısından itibaren enerji ve ilgisini Sovyetler Birliği’nde sosyalizmin kuruluşuna yoğunlaştırması, onun ülke dışına dönük enerji ve ilgisini doğal olarak azaltmıştır.</p>

  <p>Bu, Sovyet işçi sınıfının ve onun öncü partisinin enternasyonalist karakterini yitirdiği anlamına gelmez. Enternasyonalizm, eldeki kaynakları gezegenimize eşit olarak pay etmek değildir. Enternasyonalizm, dünya devrimini ilerletici noktaya yoğunlaşmaktan da ibaret değildir. Enternasyonalizm, dünya devrimini ilerletici noktayı, kendi bulunduğun konumu referans alarak saptamak ve ona yoğunlaşmaktır.</p>

  <p>Sovyetler Birliği’nde işçi sınıfının sosyalizmin kuruluşuna yoğunlaşması, onu daha az enternasyonalist yapmamıştır. Tam tersine, Sovyet işçi sınıfı eğer 1924-1939 arasında enerji ve ilgisini kuruluşa odaklamasaydı ve kendi geleceğini batıdan gelecek devrim haberlerine bağlasaydı, milliyetçilik ve giderek antikomünizm Sovyet proletaryasına fazlasıyla bulaşacaktı.</p>

  <p>Milyonlarca emekçiyi “enternasyonalizm karın doyurmuyor” noktasına getirmek, enternasyonal bir davaya yapılacak en büyük kötülüktür.</p>

  <p>Bununla birlikte, sosyalist kuruluş sürecine odaklanan Sovyet emekçileri, yine son derece sadeleştirilmiş bir enternasyonalist anlayışla bağlanıyordu dünyanın diğer ezilenlerine: Biz onların da umuduyuz!</p>

  <p>Söz konusu kitlelerdir, gururla kibir arasındaki sınır belirgin değildir, sadeleşme mutlaka dış dünyaya karşı duyarsızlaştırıcı bir etki yapıyordur. Buna karşın, onlarca değişik ulustan Sovyet insanının eşitlikçi bir kuruluş kavgasına girerken enternasyonalizme ihanet etmek durumunda bırakıldığı iddiası saçmadır. Eşitlik arayışı, Sovyet insanına başkaları için gerektiğinde kendini feda etme bilinci kazandırmıştı.</p>

  <p>Peki parti önderliği ne durumdaydı? Stalin’den başlayarak Sovyet yöneticileri “kendi egemenlik alanlari’nı yitirmemek için bencil bir strateji mi geliştirmişlerdi? Sovyetler Birliği’nde iktidarın korunması uğruna Avrupa ya da dünyadaki diğer devrimleri kaderleriyle baş başa mı bırakmışlardı?</p>

  <p>Her birisi başlı başına ayrı tartışma konusu örnekler var. 1920’lerin sonunda Çin’de yaşananlar, İspanya İç Savaşı, Yunanistan İç Savaşı, İkinci Dünya Savaşı’ndan sonra İtalya ve Fransa’daki gelişmeler...</p>

  <p>Sovyetler Birliği’nin bu ve benzer uluslararası gelişmeler karşısında her zaman doğruda durduğunu ileri sürmeyeceğim. Ancak bu ülkenin dünya devrimine sırt çevirdiği iddiasının yalan olduğunu büyük bir rahatlıkla söyleyebilirim. Yukarıda sıralananların aksini kanıtladıklarını kabul etmiyorum, bunların bir bölümüne az sonra değineceğim. Sovyetler Birliği yönetiminin Stalin’den Brejniyev’in son yıllarına kadar, belli riskler alarak dünya devrim sürecinin başka unsurlarına güçlü ve dost bir el uzattığının sayısız örneği olduğu bilinmelidir. Bu örneklerin Sovyetler Birliği’nin dış politika hesaplarına, jeo-stratejik açılımlarına denk düştüğü, dolayısıyla “enternasyonalist” bir çerçeveye sığmayacakları düşüncesi için ise yapacak bir şey yoktur. Aynı mantığı uygulayamayacağınız hiçbir örnek yoktur. Söz gelimi, Sovyetler Birliği eğer Yunanistan İç Savaşı sırasında Bulgaristan ve Yugoslavya’daki Kızıl Ordu birliklerini Yunan komünistlerine yardım için güneye kaydırsaydı, rahatlıkla şu söylenebilirdi: Stalin, Türkiye üzerindeki baskıyı artırabilmek ve Akdeniz’e çıkış olanağı yaratmak için Yunanistan’da cesur davrandı!</p>

  <p>1926-27 yılında İngiltere’de yükselen işçi hareketini, bu hareket doğru dürüst bir önderliğe sahip olmasa, bu hareketin bir iktidar şansı bulunmasa bile, bütün tehlikeleri göze alarak açıkça destekleyen Sovyet yönetimi bu açılımı elbette kendi dış politika stratejisinde bir yere oturtmuştur ama burada belirleyici olan, İngiliz işçi sınıfına yardım etmektir. Yine 1932 yılında, henüz Hitlerci faşistler iktidara gelmeden önce, “sosyalist devrim” hedefiyle hareket eden KPD’ye (Almanya Komünist Partisi), bütün risklere karşın yardım ettiği için Sovyet yönetimini maceracılıkla, öngörüsüzlükle, bağnazlıkla eleştirebilirsiniz ama onu bencilce davranmak ve dünya devrimine sırtını dönmekle suçlayamazsınız.</p>

  <p>Moğolistan, Çin Halk Cumhuriyeti, Kore Demokratik Halk Cumhuriyeti, Laos, Vietnam, Kamboçya, Bulgaristan, Arnavutluk, Romanya, Macaristan, Çekoslovakya, Polonya, Demokratik Alman Cumhuriyeti, Küba, Demokratik Yemen, Angola, Mozambik, Etiyopya, Afganistan... Bu ülkelerin her birisinin devrimci iktidarla tanışmasında ve iktidarın korunmasında Sovyetler Birliği’nin özel bir katkısı bulunuyor.</p>

  <p>Sayılan ülkeler arasında devrimci mücadelenin gücü ve doğrultusu açısından kayda değer farklılıklar var, tek tek bu ülkelerde sosyalist ya da sosyalizan yönetimlerin ortaya çıkmasında Sovyetler Birliği’nin payı da eşit değil.</p>

  <p>Bununla birlikte, Rus komünistlerinin “tek ülkede inadı”nın bütün bu ülkelerde devrimci atılımın işini kolaylaştırdığı açıktır. Öyle ki, bir başka yerde yazdığım gibi, yukarıdaki listenin Avrupalı kısmının, sınıflar mücadelesinin 1917-1947 arasındaki 30 yıllık seyri veri alındığında, hak edilmemiş bir kabarıklığa kavuştuğu bile söylenebilir.</p>

  <p>Zaten asıl tartışılması gereken, Avrupa’dır.</p>

  <p>Sovyetler Birliği’nin ve dünya işçi sınıfı hareketinin yenildiği coğrafya Avrupa’dır.</p>

  <p>Sovyetler Birliği’nin bir mücadele stratejisi geliştiremediğinin kanıtı Avrupa’daki perspektifsizliğidir. Sovyetler Birliği’nin bir mücadele stratejisi geliştirememesinin nedeni de, Avrupa konusundaki tıkanmadır.</p>

  <p>Avrupa konusu, Sovyetler Birliği’nin dünya devrimine sırtını dönmesi ile açıklanamaz, bir kez daha ve son kez söylemek istiyorum ki, Sovyetler Birliği dünya devrimine ihanet etmemiş, bu nedenle çözülmemiştir.</p>

  <p>Sovyetler Birliği Avrupa’yı terk ettiğinde Avrupa’da bir devrimci dönemin yaşandığı, buralarda devrimci bir işçi hareketinin yükselişe geçtiği son derece tartışmalıdır. Batılı ülkelerde emekçiler faşizme karşı zorlu bir mücadelenin sınavından geçmişler ama şimdi bambaşka ve daha zorlu bir meseleyle karşılaşmışlardı: Kapitalizmin “dış güçler” eliyle restorasyonu!</p>

  <p>Fransa ve İtalya’daki büyük seçmen desteği, partizan mücadelesinin ortaya çıkardığı olanaklar, Sovyetler Birliği’nin elde ettiği muazzam prestij son derece “özel” koşulların ürünüydü, bu koşullar her iki ülkede de komünistleri iktidara yakınlaştırıyordu belki ama, onların alt etmesi gereken, kendi sermaye sınıflarından çok ABD ve İngiltere’ydi.</p>

  <p>Fransa ve İtalya’da proletaryanın bunu Sovyet yardımı olmaksızın gerçekleştirmesi olanaksızdı. Sovyetler Birliği ise, savaşın bitiminde Avrupa’nın kendisine yakın bölümünü emperyalistlere rağmen “güvenli” hale getirmekle uğraşıyordu. Stalin ve arkadaşları yeni bir savaştan her ne pahasına olursa olsun kaçınmak gerektiğini düşünüyorlardı.</p>

  <p>Kırılma noktası tam da burasıdır.</p>

  <p>Sovyetler Birliği, yeni bir savaşı göze almadığı için suçlanamaz. Sovyetler Birliği, İtalya ve Fransa’daki komünistleri sosyalist devrimci bir kalkışma için cesaretlendirmediği için de suçlanamaz.<sup><a href="../Text/DIPNOT.xhtml#bookmark35" id="footnote35">35</a></sup></p>

  <p>O halde Sovyetler Birliği’ni neden Avrupa’yı terk etmekle suçluyoruz?</p>

  <p>Çünkü Sovyetler Birliği Avrupa’yı zamana terk etmiştir. Stalin, 1917 Ekimi’nden sonra başarılı olan (ama son derece büyük bedeller ödenen) stratejiyi 1945’e taşımış ve bu kez daha elverişli koşullarda zaman kazanmaya karar vermiştir. Artık Sovyetler Birliği yalnız değildir, en azından çevresindeki düşman ülkelerin sayısı azalmıştır, Çin’de önemli devrimci olanaklar ortaya çıkmıştır; bu koşullarda en iyisi, yeni statükoya dayanarak Sovyetleri daha da güçlendirmek ve emperyalist merkezlerin gelecekteki krizlerini beklemektir.</p>

  <p>Bence bu bir strateji değildir ama eğer öyleyse, yanlış bir stratejidir. Bu strateji yanlıştır çünkü güçlenen Sovyetler Birliği’nin eskisine göre daha “güvenli” olduğu düşüncesinin ürünüdür. Emperyalistler hiçbir zaman Sovyetler Birliği’ni kabullenmemiş ve başından beri onda Marx’ın “mezar kazıcıları” metaforunu somutlaştırmışlardır. Yabancı müdahaleler, abluka ve sonrasında faşist barbarlıklar bunun savaş öncesi kanıtlandır. Savaş sonrasında ise kapitalist dünya için kabul edilemez bir durum ortaya çıkmıştır: Komünizm yayılmaktadır.</p>

  <p>Barış içinde bir arada yaşamadan söz ederken bir de öbür cepheye bakmakta yarar var: Emperyalistler sosyalizmle barış içinde bir arada yaşarlar mı?</p>

  <p>Yaşamayacaklarını 1945’te bir kez daha ilan etmişlerdir.</p>

  <p>Sovyetler Birliği, barış içinde bir arada yaşamayı emperyalistlere dayatmaya karar vermiş ve mücadeleyi bu eksende tarif etmiştir. Emperyalistlerin mücadelesi ise Sovyetler Birliği ve komünizmi ortadan kaldırmak içindir!</p>

  <p>Savaştan hemen sonra başlayan emperyalist saldırılara karşı oluşturan “barış hareketi’ni asla küçümsemiyorum, bu hareket eşi benzeri olmayan kaynakları ayağa kaldırmış, yüz milyonlarca insanın yüreğini ortaya koyduğu militan bir karakter kazanmıştır. ABD’yi çılgınca işler yapmaktan<sup><a href="../Text/DIPNOT.xhtml#bookmark36" id="footnote36">36</a></sup> alıkoyan biraz da bu harekettir.</p>

  <p>Ancak bu işte bir yanlışlık, daha doğrusu bir dizi yanlışlık olduğu açıktır.</p>

  <p>Biraz başa, iki Avrupa ülkesi Fransa ve İtalya’ya dönelim. Sovyetler Birliği’nin bu iki ülke üzerinden yeni bir savaşı göze almamasının eleştirilecek bir yanı yok. İtalya ve Fransa’daki güçlü komünist partileri devrimci bir iktidarı zorlamadıkları için sorgulamanın da bir sınırı var.<sup><a href="../Text/DIPNOT.xhtml#bookmark37" id="footnote37">37</a></sup></p>

  <p>Ne var ki her iki ülkede de komünist partilerin koalisyon hükümetlerine girerek sınıf mücadelesindeki tansiyonun düşmesine ve işçi sınıfının düzene eklemlenmesine yardımcı olmasını anlamak mümkün değildir. Burada bir yanlış vardır ve yanlışa Sovyet yönetiminin ortak olduğu açıktır.</p>

  <p>Buradaki yanlış bir başka yanlışın ürünüdür: Anti-kapitalist konumlanışın terk edilmesi...</p>

  <p>Komünist Enternasyonalin 1919-1933 yıllarındaki döneminde, her tür taktik açılımdan bağımsız olarak komünist partilerinin kapitalizme karşı tutarlı bir duruş sergilemesine özen gösterildi. Siyasal planda sermaye partilerinin bütünüyle taraflaşma, ideolojik cephede ise kapitalizmin sosyalist bir perspektifle teşhiri anlamına gelen bu özenin Almanya’daki faşist darbe ile birlikte yitirilmesinde şaşacak bir şey yok.</p>

  <p>Bununla birlikte, Alman faşizminin bertaraf edildiği İkinci Dünya Savaşı’nın sonlanması ile birlikte faşizmin bütün sorumluluğunu taşıyan kapitalist sistemin sorgulanmaması ve Sovyetler Birliği ile birlikte dünya komünist hareketinin savunmaya geçmesi bir yanlıştır, hem de çok büyük bir yanlış.</p>

  <p>Barış mücadelesinin yanlış olduğunu söylemiyorum, barış barikatının yanlış bir zeminde kurulduğunu söylüyorum.</p>

  <p>Stalin, savaşın onca yıkıcı etkisinden sonra emperyalistlerin savaşçı bir strateji geliştiremeyeceklerini sanmıştır. Oysa emperyalistler tüm dünya halklarını saran anti-faşist ve Sovyet yanlısı duygularla “iyi geçinmek” yerine bu duyguları hiç hesaba katmayan (ya da çok fazla hesaba katan!) bir pervasızlıkla harekete geçmişlerdir. Yalan, entrika, bayağılık, ölçüsüzlük... Bunların hepsi 1945’ten itibaren ABD yönetiminde vardır. İhtiyaçlara göre kadro... Stalin’in alıştığı ve pek takdir ettiği kibar ve makul Roosevelt gitmiş, yerine Truman ve şurekası gelmiştir. Çünkü ABD tekellerinin, dahası dünya kapitalizminin gereksindiği, artık, nezaket ve sağduyu değil, ilkelliktir.</p>

  <p>Sovyet yönetimi buradaki determinizmi kavrayamadığı gibi, savaş müttefiklerinin bu denli hızlı değişimini izlemek ve anlamakta da zorluk çekmiştir.</p>

  <p>Bu değişimin durdurulabileceği düşüncesi, emperyalistleri yatıştırmak için işe yaramayan girişimlere yol vermiştir. ABD “kızıllar geliyor” diye yaygara kopardıkça, Sovyet yönetimi “bir şey yaptığımız yok” diye savunmaya geçmiştir.</p>

  <p>Ve her geçen gün bu yanıtın içini yeni verilerle doldurmak durumunda kalmışlardır. Bu bir teslimiyet değildir; örneğin Stalin Doğu ve Avrupa’daki halk demokrasilerini sonuna kadar savunmuş, en küçük bir taviz vermemiştir. Kızılordu yeni bir silahlanma hamlesi yapmış ve caydırıcı gücünü hep korumuştur. Daha sonra Sovyet yönetimi Kore’deki emperyalist saldırı karşısında ilk baştaki çekingenliğini kısa sürede atmış ve savaşan Kore Halk Ordusu ve Çin askerlerinin gereksindiği silah ve teçhizatı yollamakta tereddüt yaşamamıştır.</p>

  <p>Kore savaşında anlaşma Stalin’in ölümünden sonra gerçekleşti. Ama savaşın aslında 1951’de bittiği biliniyor. Özetleyecek olursak, güneyin saldırısından önce kuzey ve güneyi ayıran 38. paralel küçük bazı değişikliklerle biri kapitalist öteki devrimci iki Kore arasındaki sınırı belirlemeye devam ediyordu. ABD’nin kanlı girişimi başarısızlıkla sona ermişti.</p>

  <p>Peki Sovyetler Birliği yönetimi, Stalin ve sonrasında, Kore savaşından gereken dersi çıkarmış mıydı?</p>

  <p>Çok tartışmalı...</p>

  <p>Amerika Birleşik Devletleri’nin 1945’ten hemen sonra oynadığı “deli” rolünde, nükleer silahları sağa sola istediği gibi atacak kararlılığa yer olmadığı Kore’de görülmüştü. Daha önce “Kızıl Çin’e gereken dersi vermek” için birçok Amerikalı yetkilinin nükleer saldırı seçeneğini açıkça dile getirdiği biliniyordu. Mao liderliğindeki Çin de bu tehdidin farkındaydı. Bununla birlikte, ABD Kore’deki savaşa yüz binlerce “gönüllü” yollayan Çin Halk Cumhuriyeti’ne savaş açmayı göze alamadı bile...</p>

  <p>Bunun iki nedeni vardı. Her şeyden önce en “şahin” Amerikalı yetkili bile savaşın bir oyun olmadığının farkındaydı. Nükleer silahlar SSCB ve Çin gibi iki büyük ülkeyi dize getirmek için yeterli değildi. Ayrıca ABD’deki yönetici sınıftan orta sınıflara varıncaya kadar mülk sahibi bütün kesimlerde, Sovyetlerin nükleer kapasitesine ilişkin ciddi bir paranoya başlamıştı. Kaldı ki, savaşı başlatıp dünyayı büyük bir trajediyle baş başa bırakmanın Avrupa’da yaratacağı öfke de ABD yönetimini kaygılandırıyordu.</p>

  <p>Kısacası, Washington’daki zorbaların elleri birtakım uğursuz düğmelere basacak kadar özgür değildi. Bu ülkenin her durumda savaştan yana olduğunu kimse tartışmıyordu, ama oradaki egemenlerin de yitirecekleri şeyler vardı kontrolden çıkacak bir savaşta...</p>

  <p>Zaten ABD savaşı açıkça göze alan ülkeler karşısında dikkati hiç elden bırakmamıştır. Bugün beğenelim beğenmeyelim, Kore Demokratik Halk Cumhuriyetini koruyan etmenlerden başlıcası, onun ABD’ye vermekte hiç tereddüt etmeyeceği nükleer yanıttır. Henüz kendisi nükleer silahlara sahip olmadığı bir sırada, Çin Halk Cumhuriyeti’nin ABD’den gelecek bir nükleer saldırıya karşı kendince bir mücadele stratejisi geliştirdiği ve Amerikalı yetkililerin kalabalık Çin nüfusuna karşı son derece geniş bir arazide “tek başına nükleer güce güvenilemeyeceği” görüşünde oldukları biliniyor.<sup><a href="../Text/DIPNOT.xhtml#bookmark38" id="footnote38">38</a></sup></p>

  <p>Sovyetler Birliği ise, İkinci Dünya Savaşı sonrasındaki birçok kesitte bir nükleer savaşı göze alamayacağını hissettirdi. İnsanlığın topyekun yıkımına izin vermemek gibi soylu bir gerekçeye dayansa da, Sovyet liderliği, emperyalist şantajların işe yaramasına izin vermiş oldu, zayıflığını karşı tarafa fazlasıyla gösterdi.<sup><a href="../Text/DIPNOT.xhtml#bookmark39" id="footnote39">39</a></sup></p>

  <p>Toparlayacak olursak, Kore savaşından çıkarılacak ilk sonucu, ABD’nin de öyle kolay kolay çılgınlık yapamayacağı sonucunu Moskova’nın görmezden geldiğini söyleyebiliriz.<sup><a href="../Text/DIPNOT.xhtml#bookmark40" id="footnote40">40</a></sup></p>

  <p>Kimi açılardan ilkiyle çelişen ikinci sonuç ise daha önemlidir: ABD için öncelik Avrupa’dır.</p>

  <p>Sovyetler Birliği’nin Avrupa’yı bir mücadele alanı olarak terk ettiğini vurgulamıştık. Kesin bir tercihti bu. Aynı dönemde ABD’de de tartışılıyordu, mücadeleyi nerede kabul etmek gerektiği...</p>

  <p>1949’da Çin Halk Cumhuriyeti’nin ortaya çıkışı ile birlikte, Amerika Birleşik Devletleri’nde bazı çevreler “Asya elden gidiyor” gerekçesi ile güç gösterisinin bu coğrafyada gerçekleşmesi gerektiğini ileri sürüyorlardı. Kore savaşı biraz da bu çevrelerin baskısıyla başlamış, ne ki, çatışmalarda Amerikan askerlerinin içine düştüğü zor durumla birlikte, “asıl önemli olan Avrupa’dır” diyenlerin ağırlığı artmıştı. Sovyetlerle hesaplaşma yaşlı kıtada gerçekleşecekti.</p>

  <p>Gerçekleşti de...</p>

  <p>Ancak Sovyetler Birliği’nin yokluğunda...</p>

  <p>Stalin, Avrupa’da yaratılan güvenlik kuşağının Sovyetlere büyük bir zaman kazandıracağını, Çin Halk Cumhuriyeti’nin eklenmesiyle ülkesinin doğu sınırları üzerindeki baskının kalktığını düşünüyordu. Strateji, yaralı Sovyetler Birliği toplumunu her açıdan ayağa kaldırmak ve gelişmiş kapitalist ülkelerde yeni bir devrimci dönem açılıncaya kadar barışı korumak üzerine kurulmuştu.</p>

  <p>Stalin’in son yıllarında ama asıl onun ölümünden sonra, yukarıdaki stratejiye emperyalist ülkeleri geri kalmış coğrafyalarda kemirme unsuru eklendi. İkinci Dünya Savaşı sömürge sisteminde büyük bir kriz yaratmış ve sistem ciddi bir çözülme sürecine girmişti. Savaşın galipleri doğal olarak bu süreç üzerinde bir hegemonya mücadelesine giriştiler. Sovyetler Birliği, dürüst ve karşılıklılık esasına dayanan yaklaşımıyla birçok ülkeyle iyi ilişkiler kurarak onların emperyalist sisteme olan bağımlılıklarını dengelemeyi becerdi. Dahası, Asya, Afrika ve Latin Amerika’da sömürgeciliğe karşı mücadeleye anti-emperyalist ve sosyalizan bir karakter veren hareketlere açık destek verdi.</p>

  <p>Dünya devrimi adına bütün bu kazanımların küçümsenmesi elbette söz konusu olamaz. Ayrıca 1980’lerin başına gelindiğinde, Avrupa’da mutlak denetimi sağlayan emperyalistlerin dünyanın geri kalan bölgelerindeki gelişmelerden büyük endişe duydukları ve Sovyetleri bu bölgelerde de durdurmak için çok büyük kaynaklan seferber ettiklerini görüyoruz. Boşuna değildir Garbaçov’un henüz daha 1987’de Amerika Birleşik Devletleri yöneticilerine “biz üçüncü dünya ülkelerinde sizin çıkarlarınıza karşı bir şey yapmak istemiyoruz, sizin için bu bölgelerin ekonomik anlamının ne olduğunun farkındayız” demesi. Avrupa’dan kaçan SSCB’nin diğer kıtalarda da havlu atmaya hazırlandığı müjdelenmektedir!</p>

  <p>Ama Sovyetler için öldürücü darbe yine Avrupa’dan geldi. Sovyetler Birliği Avrupa’da mücadele etmiyordu. Oysa güvenliğini Avrupa’da kurmuştu. Ortaya çıkan halk demokrasileri Sovyetlerin güvenlik kaygıları ile sosyalist kuruluşun gereksindiği dinamizm arasında sıkışıp kalmış, ortaya deyim yerindeyse hibrid toplumsal sistemler çıkmıştı.<sup><a href="../Text/DIPNOT.xhtml#bookmark41" id="footnote41">41</a></sup></p>

  <p>Emperyalistler başından itibaren Sovyetler Birliği’nin Baltık Cumhuriyetleri dahil olmak üzere, bu ülkeler üzerinde büyük bir baskı kurdular. Yugoslavya’yı işin başında kendilerine bağladılar, Polonya ve Macaristan’ın ekonomik ve siyasal yaşamına sürekli müdahale ettiler, Romanya’yı diplomatik etki alanlarına aldılar, Çekoslovakya ve Demokratik Alman Cumhuriyetinde karşı devrimci güçleri her zaman diri tuttular.</p>

  <p>Dolayısıyla Sovyetler Birliği Avrupa’da bir hesaplaşma istemiyordu belki ama, emperyalistlerin Yalta ve Potsdam’ın ruhunu taktıkları filan yoktu. SSCB Avrupa’da statükoyu korumaya kalkınca kendi ipini çekmiş oldu...</p>

  <p>ABD en zayıf olduğu “insan haklan ve demokrasi” başlığında Avrupa’da büyük bir ideolojik saldırı başlattı. Bu saldırının arkasında elbette bütün saldırganlığı ile NATO duruyordu. Sovyetler Birliği, saldırıyı yumuşatacağını sanarak anti-kapitalist söylemi geriye çekti ve mücadeleyi kendi sahasında kabullendi. Bütün dünya, Avrupa’nın mücadelesiz ve her zaman Sovyetlere soğuk solu da dahil olmak üzere, SSCB’yi tartışıyor, ona not veriyordu.</p>

  <p>Sovyet yönetimi o kadar paniğe kapılmıştı ki, Helsinki zirvesi için çağrıcı bile oluverdi. Sovyetler Birliği’ni çözülüşe zorlayacak olan uluslararası ortamın yaratılmasına SBKP önderliği farkında olmadan yardımcı oluyordu. Umuyorlardı ki, emperyalistler yatışacak ve SSCB’nin insan haklarına saygılı, barışsever bir ülke olduğunu tescil edecek!</p>

  <p>Bu bir mücadele değil, teslim süreciydi...</p>

  <p>Sovyetler dünya devrimine değil (çünkü kendisini hissettiren bir devrimci yükseliş yoktu), kendisine ihanet etti.</p>

  <p>Bu koşullarda “dost ve kardeş” partilerle ilişkilerde büyük yanlışlar yapıldı.</p>

  <p>Komintern’in dağıtılması (1943), yerinde bir karardı. Aslında geç bile kalınmıştı. Çünkü Komünist Enternasyonal’in 1919’daki kuruluş gerekçesi, 4-5 yıl içerisinde ortadan kalkmıştı. Enternasyonal yine de son derece işlevli bir örgütlenmeydi ama kapitalizme son darbeyi indirmek için kurulduğundan, mevzi savaşı için hiç uygun düşmeyen bir “merkezi” yapıdaydı. Her ülkenin koşulları bir diğerinden farklıydı ve komünist partilerinin bu koşullara dönük politika geliştirmeleri için dayanışmadan fazlasına (örneğin talimatlara) gereksinimleri yoktu. Bununla birlikte, 1933 yılında Hitlerciler Avrupa’nın kabusu haline geldiğinde, Komintern anti-faşist direniş için büyük bir moral güce dönüşmüştü, bu nedenle tasfiyesi için zaferin kesinleşmesinin beklenmesi anlaşılır bir durumdu.</p>

  <p>Anlaşılamayacak olan, savaş sonrası yıllarda komünist partiler arasındaki ilişkilerdir. Evet, Sovyetler Birliği Komünist Partisi’nin diğer devrimci ve komünist güçlere çok büyük katkıları olmuş, gereken hiçbir yardım esirgenmemiştir ama bu yardımların ağır bir bedeli vardır: İç işlerine karışmak.</p>

  <p>Özellikle kitle tabanı olmayan komünist partilerinin yalnızca siyasal doğrultusuna değil, örgütsel yapısına da SBKP tarafından müdahale edilmiş, bazı partilerin merkezi kurulları Moskova’da belirlenmiştir.</p>

  <p>Kişiliksizleşen bir komünist partisinin devrimci iddialara sahip olamayacağı açıktır. Kendisi bir mücadele stratejisi geliştiremeyen SBKP’nin bazı komünist partilerini geriye çektiğini ne yazık ki kabul etmek durumundayız.</p>

  <p>Sovyetler Birliği’nin hangi ülkede hangi partinin “resmi” parti olacağına karar vermesi de bir başka büyük yanlışlıktı. Birçok ülkede farklı komünist örgütlenmelere rastlanıyordu. Bunlar arasındaki ilişkiler, hangi partinin öne çıkacağı ya da “birlik” sorununun nasıl çözüleceği zamanla ve asli olarak o ülkedeki komünistlerle ilgili bir meseleydi. Oysa Sovyetler Birliği Komünist Partisi, “kardeşlik” hukuğunun çok ötesine geçerek jüriliğe soyundu. Sonuçta birçok komünistin mücadeleden düşmesine ya da Sovyetlere tepki duyarak olmadık mecralara savrulmasına neden oldu.</p>

  <p>En ilginci de, SBKP’nin kendisine dönük Avrupa’daki kuşatmanın parçası haline gelen Avrupa komünizmine karşı ideolojik mücadeleyi bir kenara bırakıp sürekli olarak “maoizm, troçkizm ve goşizm”le uğraşmasıydı. Maoculuğun yaptığı tahribatı, troçkizmin birçok ülkedeki karanlık rolünü hiç hafife almıyorum ama 1970-1985 aralığında Avrupa komünizmini daha fazla önemsiyorum.</p>

  <p>Sovyet yöneticilerinin leninizme ve Sovyetlere dönük giderek bir düşmanlığa dönüşen Avrupa komünizmine fazla ses çıkarmamalarının nedeni oldukça basitti: Batı Avrupa’ya ilişkin bir angajmana girmek istemiyorlardı.<sup><a href="../Text/DIPNOT.xhtml#bookmark42" id="footnote42">42</a></sup></p>

  <p>Zaten yolu kendileri açmıştı, 1957 yılında Hruşçov’un uluslararası harekete “çelişki bir avuç tekelle geri kalan toplumsal sınıf ve katmanlar arasındadır” deklarasyonunu dayatmasından sonra Avrupa komünizminin önü açılmıştı. Artık sermaye sınıfının içinde uzlaşmaz çelişkiler aranıyordu; böylece Sovyetler Birliği, dünyayı sağlıklı biçimde izleme yeteneğini de yitirmeye başladı ve bunun bedelini en başta kendisi ödedi.</p>

  <h3 id="sigil_toc_id_27">Yirmi yedinci tez: “Sovyetler Birliği, diğer sosyalist ülkelere müdahale ederek büyük bir yanlış yaptı.”</h3>

  <p>İkinci Dünya Savaşı’nın sonlarına doğru Orta ve Doğu Avrupa’nın beş ülkesinde komünistlerin ciddi bir ağırlığı olduğu söylenebilirdi. Bunlardan ilki, önemli sanayi altyapısına ve mücadele deneyimi olan bir işçi sınıfına sahip Çekoslovakya’ydı. Nitekim Kızılordu’nun Prag’a girmesinden sonra bu ülkede komünist partisinin başat siyasal güç olması için fazla zaman gerekmedi, Sovyet askeri güçleri kısa sürede bu ülkeye terk etti.</p>

  <p>Diğer dört ülkede ise komünistlerin güçlenmesi anti-faşist partizan mücadelesi üzerinden gerçekleşti. Arnavutluk ve Yugoslavya’da ağırlıklı olarak yoksul köylülere dayanan mücadele, Bulgaristan ve Yunanistan örneklerinde kentli unsurları da belli ölçülerde bünyesine çekmişti. Her birisinde partizan mücadelesinin öncülüğü komünistlerin elindeydi.</p>

  <p>Kızılordu’nun 1944’ten itibaren batıya doğru başlattığı kampanya, Yunanistan istisnasıyla bu hareketlerin zaferi için büyük bir olanak sağladı ve özgürlükle birlikte bu ülkelerde toplumsal kurtuluşun da önü açılmış oldu.</p>

  <p>YKP’nin belkemiğini oluşturduğu Ulusal Kurtuluş Cephesi (EAM) ve onun halk ordusu ELAS ise, üç müttefik ülke arasında süren görüşmelerde Yunanistan’ın İngiltere’nin (dolayısıyla ABD’nin) denetimine bırakılması sonucunda, İtalyan ve Almanlara karşı verdiği onurlu savaşı bu kez “galip” emperyalistlere karşı sürdürmek durumunda kaldı.<sup><a href="../Text/DIPNOT.xhtml#bookmark43" id="footnote43">43</a></sup></p>

  <p>Yunanistan dışında kalan diğer dört ülkede komünist partilerinin öncülüğünde eski düzenin tasfiyesine girişildi. Bunlardan ayrı olarak, yine Kızılordu’nun özgürleştirdiği Macaristan ve Romanya’da sürece oldukça güçsüz giren komünistler ve müttefikleri yavaş yavaş kontrolü ele geçiriyorlardı.</p>

  <p>Almanya’da ise durum karışıktı. Ülke önce üç (SSCB, ABD ve İngiltere), sonra da Fransa’nın katılımıyla dört işgal bölgesine bölünmüştü. Alman komünistleri faşizm yıllarında çok büyük bir kıyıma uğramışlardı, bununla birlikte, Hitler yönetimine direnişin yükünü tek başlarına taşımış ve müttefik ordular Almanya’ya girdiğinde önemli bir siyasi güç haline gelmişlerdi.</p>

  <p>Ancak ülke işgal halindeydi ve kısa süre sonra, 1949’da, ABD’nin Sovyetler Birliği’ne dönük en önemli güvence olarak gördüğü Almanya, üç emperyalist ülkenin kendi bölgelerini birleştirerek Federal Alman Cumhuriyeti’ni kurmaları ve buna yanıt olarak Sovyetler Birliği denetimindeki bölgede Demokratik Alman Cumhuriyeti’nin (DAC) ilanıyla fiilen ikiye bölündü.</p>

  <p>1949 yılında dünya Çin Halk Cumhuriyetiyle de tanışıyordu. Kore’de iki ayrı devlet ortaya çıkmış, Vietnam’da özgürlük mücadelesi kuzeyde başarıya ulaşmıştı. Moğolistan 1920’lerden beri sosyalizme yönelmekte ısrar ediyordu. Avrupa’da ise bütün farklılıklarına karşın Arnavutluk, Bulgaristan, Çekoslovakya, Demokratik Alman Cumhuriyeti, Macaristan, Polonya, Romanya ve Yugoslavya’da yaygın deyimiyle denazifıkasyon<sup><a href="../Text/DIPNOT.xhtml#bookmark44" id="footnote44">44</a></sup> gerçekleşmiş, devrimci dönüşümlere girişilmişti.</p>

  <p>Ama acaba Sovyetler Birliği’nin amacı bu ülkelerde sosyalizmin kuruluşu muydu?</p>

  <p>Bu sorunun yanıtlanması son derece önemli.</p>

  <p>Bu sorunun yanıtlanması, Sovyetler Birliği’nin bu ülkelere dönük politikalarında önemli hatalar yaptığı, hatta bu hataların çözülüşte etkili olduğu iddialarını değerlendirebilmemiz için de zorunlu gözüküyor.</p>

  <p>Eğer bir cümleye sıkıştıracak olursak, Sovyetler Birliği’nin “halk demokrasisi” ülkelerindeki temel hedefi kendi güvenliğinin sağlanmasıydı.</p>

  <p>Sosyalizmin kuruluşu güvenlik kaygılarının bir türevi olarak gündeme geldi.</p>

  <p>Konuya tekrar dönmek üzere, elimizdeki verileri biraz daha derli toplu hale getirmek için üç ülkeye daha yakından bakmaya çalışacağım: Polonya, Demokratik Alman Cumhuriyeti ve Yugoslavya.</p>

  <p>Bilindiği gibi Polonyalılar için Rusya bir güvenlik sorunudur. Yüz yıllar boyu Rus Çarlığı’nın baskı ve hegemonyasını yaşamış olan Lehlerde Rus düşmanlığı neredeyse kalıtımsal bir özellik haline gelmiş, 1917 Ekim devriminden sonra da pek bir şey değişmemişti. Sovyet devriminin batıya doğru yayılmasını yalnızca Polonyalı mülk sahibi sınıflar değil, bolşeviklerin Kızılordu kıtalarını çiçekle karşılayacaklarını varsaydıkları PolonyalI proleterler de durdurmuştu. 1920’deki bu hesaplaşmadan sonra bu kez Polonya Sovyetler Birliği’nin güvenlik sorunu haline gelmiştir. PolonyalI egemenler İkinci Dünya Savaşı’na kadar antikomünizmle takviye edilen Rus düşmanlığından hiç vazgeçmemişler, “barış” arayan Sovyetlere karşı olası bütün provokasyonları denemişler, ne zaman sosyalist ülkeye karşı bir uluslararası komplo kurulmak istendiyse derhal emperyalistlerin hizmetine koşmuşlardır.</p>

  <p>Ödüllerini cellatlarının elinden aldılar. PolonyalIlar İkinci Dünya Savaşı’nda Hitlerci katliamlarda en fazla kayıp veren uluslardan birisi olmuşlardır. Buna karşın bu ülkenin gericileri ülkeleri 1 Eylül 1939’da Alman orduları tarafından işgal edilmeye başladığında, hâlâ Sovyetler Birliği ile çatışma ortamı yaratmak için uğraş veriyorlardı.</p>

  <p>Savaştan hemen önce Almanya ile saldırmazlık anlaşması imzalayarak<sup><a href="../Text/DIPNOT.xhtml#bookmark45" id="footnote45">45</a></sup> iki yıla yakın son derece değerli bir süreyi kazanan Sovyetler Birliği’nin silahlı güçleri, Nazilerin ilerleyişi karşısında geri çekilerek kendi sınırlarına hiç de dostça olmayan bir tarzda yanaşan Polonya birliklerini püskürterek bu ülkenin topraklarına girmiş, yakın gelecekteki büyük anti-faşist savaşın cephesini batıya doğru taşımıştı.</p>

  <p>Stalin, Ukrayna’dan başlayarak ülkenin bütün batı sınırları ve Baltık cumhuriyetleri üzerinde gerici bir baskı oluşturan Polonya konusunu savaş boyunca hiç akıldan çıkarmadı.</p>

  <p>Churchill liderliğindeki İngiliz hükümeti de...</p>

  <p>Onlar için de Polonya Sovyetler Birliği’ni kontrol etmek için vazgeçilemeyecek bir güvenlik alanıydı. Bu ülkenin önemli bir nüfusu vardı, geleneksel Rus düşmanlığının antikomünist bir eksene yerleşmesinde özel bir zorluk gözükmüyordu... Ve bu güvenlik alanı, sallanmakta olan İngiliz sömürgeciliğinin daha “çağdaş” bir emperyalist yapılanma içerisine girmesi için kıta Avrupası’ndaki en önemli mevzilerden birisiydi, üstelik rakip emperyalist ülke Almanya’ya karşı güvenlik arayışlarına da yanıt veriyordu.</p>

  <p>Özetle, İkinci Dünya Savaşı sürerken Alman işgali altındaki Polonya için İngilizlerle Sovyetler bir başka savaş daha veriyorlardı. Evet Polonya işgal altındaydı ama ülke büyük ve köklüydü. Halkın bir bölümü gaz odalarında can verdi, öldürülmeyenler Almanya için zorla çalıştırılmaya devam edebilenlerdi. Leh milliyetçileri, yahudi yeraltı örgütleri ve sayıları az olmakla birlikte komünistler nazilere karşı silahlı direnişe geçmişlerdi. Kimi PolonyalI savaşçılar ise, esir düştükleri Almanların safında İngiltere’ye karşı hava akınlarına katılıyor ya da Sovyet cephesine birlikler halinde yollanıyorlardı. Bir de Londra’ya yerleşen göçmenler vardı. İngiliz emperyalizmi tarafından Polonya’nın savaş sonrasındaki egemenleri olarak elde tutuluyorlardı. Hükümetleri, orduları, liderleri eksik değildi...<sup><a href="../Text/DIPNOT.xhtml#bookmark46" id="footnote46">46</a></sup></p>

  <p>Kızılordu’nun Almanları batıya doğru kovalamaya başlaması ile birlikte, Polonya savaşı da hızlanmış oldu. Stalin haklı olarak, “düşman” bir Polonya olasılığını ortadan kaldırmadan savaşın kazanılmış sayılmayacağını, Ukrayna ile Letonya, Litvanya ve Estonya’nın ancak dost bir Polonya ile rahatlatılabileceğini düşünüyordu.<sup><a href="../Text/DIPNOT.xhtml#bookmark47" id="footnote47">47</a></sup> Churchill ise, Sovyet birliklerinin umduğundan daha erken ve hızlı başlayan “özgürleştirme seferi” karşısında paniğe kapılmıştı. Tek güvendiği, iyi örgütlenmiş ve silahlanmış milliyetçilerdi.</p>

  <p>Mücadele başından beri sürüyordu. Sovyet yönetimi, Polonyalı milliyetçilerin etkisini kırmak için uğraşıyor, onlar ise İngiltere’nin himayesinde batıya doğru ilerleyen Kızılordu birliklerine karşı sabotajlar düzenliyorlardı.</p>

  <p>Savaşın sonuna doğru Polonya’da üçlü iktidar ortaya çıkmıştı: İşgalci Almanlar, 1944 yazında Lublin’de Sovyet desteğinde kurulan Polonya Ulusal Kurtuluş Komitesi ve 1945 başında Polonya Çiftçi Partisi’nin öncülüğünde, bir anda emperyalistlerce tanınarak "resmi” hükümete dönüşüveren Mikolayczyk’in “sürgündeki hükümeti”!</p>

  <p>Diplomasi cephesinde en büyük kavga Polonya için verildi, müttefikler askeri açıdan birbirlerini en fazla bu ülkede tırmaladılar.</p>

  <p>Stalin sonuna kadar direndi ve İngiltere’nin Sovyetlerin yanı başında gerici bir karakola sahip olmasını engelledi. Ülke içi siyasi dengelerde de büyük değişiklikler oldu. Komünistler ve onların müttefiki olan partiler büyük bir hızla güçlendiler, öyle ki 19 Ocak 1947’de gerçekleşen genel seçimlerde her dört oydan üçü onlara gitmişti. Bu değişim elbette yalnızca Sovyetler Birliği’nin antikomünist güçlere dönük yıldırma taktiklerinin ürünü değildi, savaş komünistlere büyük bir prestij sağlamıştı, ayrıca emekçi kitlelerin önemli bölümü savaşla kapitalizm arasındaki bağı fark etmeye başlamıştı. Ama yine de, sosyalizmin Polonya’da kazandığı söylenemezdi.</p>

  <p>Örneğin Sovyetler Birliği, “düşman” bir Polonya’yı engellemek için ülkenin iç dengeleriyle fazlasıyla oynamıştı, bunun olumsuz sonuçlar yaratması kaçınılmaz olacaktı. Komünist Partisi savaştan önce çok zayıftı, oysa Polonya İşçi Partisi adıyla savaşı takip eden bir yıl içerisinde neredeyse bir kitle partisine dönüştü. Bu dönüşümün bütünüyle sağlıklı olmadığı da açıktı.</p>

  <p>Bütün bunlardan önemlisi, Sovyetler Birliği bu ülkede (ve büyük ölçüde diğerlerinde) güvenlikten sosyalizme ulaşıyordu, sosyalizm üzerinden güvenliğe değil...</p>

  <p>Bu anlamda Polonya’da sosyalist uygulamalar tereddüt ve boşluklarla başladı. Sovyetler ülkedeki düşman güçlerin etkisini kırmak konusunda her şeye karışıyor ama ekonomi politikalarına daha az müdahil oluyordu. Sovyet yönetimi sanki, mümkün olduğunca temizlenmiş bir alanda, “gerçek” bir sınıflar mücadelesi öngörüyordu.</p>

  <p>Ne var ki sonuç, bütün kazanımlara<sup><a href="../Text/DIPNOT.xhtml#bookmark48" id="footnote48">48</a></sup> karşın eklektik bir toplumsal sistem oldu. Tarımda özel mülkiyet tasfiye edilmek bir yana, yaratılan teşvik sistemiyle yeni mevziler kazanmıştı. Belki eskisi gibi büyük toprak sahipleri yoktu ama küçük üreticiler hem ekonomik hem de ideolojik etkilerini kilisenin himayesinde koruyorlardı.</p>

  <p>Polonya bir savaş alanı olma özelliğini hiç yitirmedi ve sosyalizmin çözülüşünü hızlandıran önemli unsurlardan birisi oldu.</p>

  <p>Peki Polonya’da yapılan hata neydi? Gereksiz müdahaleler mi?</p>

  <p>Hiç de değil. Bir savaş alanı diyoruz. Emperyalizm, gericilik, faşizm... Bunlarla mücadele ediyorsunuz. Müdahaleden söz ediliyor. Emperyalistler müdahale etmediler mi? İtalya ve Fransa’da işçi sınıfının sindirilmesi önce Amerikan sonra da Nazi artıklarının yardımıyla gerçekleşmedi mi? Türkiye ve Yunanistan’a burunlarını daha da fazla sokmadılar mı? Federal Alman Cumhuriyeti iç işlerine karışmamanın ürünü müdür?</p>

  <p>Bırakın bunları, Polonya dahil bütün halk demokrasisi ülkelerinde her tür yıkıcı faaliyet emperyalist merkezler tarafından yönetilip finanse edilmedi mi?</p>

  <p>Sovyet yönetimi ne yapacaktı?</p>

  <p>Sovyet yönetiminin müdahalesi gereksiz değildi. Müdahalenin yönü ve içeriği çelişkiler barındırıyordu. Hataların kaynağında bu vardı. Güvenlik kaygısına kimsenin diyecek bir şeyi yok. Ama asıl sorun bu kaygı ile iki sistem arasındaki mücadele arasındaki bağın iyi kurulamamasıydı.</p>

  <p>Sovyetler Birliği, Avrupa’da bir mücadele stratejisi geliştiremediği oranda, Avrupa’nın doğusunda da (kazandığını sandığı) mücadeleyi kaybetti. Bu stratejinin yokluğunda halk demokrasilerinin komünist ve devrimci güçleriyle birlikte müdahale örgütlemekten çok, onları da müdahale alanına dahil etmek kaçınılmaz hale geldi. Bu ülkelerde emekçi kitleler komünist partilerinin öncülüğünde kişiliksizleştiler.</p>

  <p>Polonya’yla başladık, Demokratik Almanya’yla devam edebiliriz.</p>

  <p>DAC, Çekoslovakya’yla birlikte ama onun da ötesinde, Avrupa’da sosyalist kuruluş sürecinin ileri koludur. Hiç kuşkusuz Almanya’nın başat kapitalist ülkelerden birisi olması, sosyalist bir deneme açısından özel olanaklar sunuyordu. Benzer bir olanak sanayileşmiş Çekoslovakya için de geçerliydi. Bununla birlikte, Demokratik Almanya’yı ileriye çeken bir dizi başka etmen daha vardı. Faşizm döneminde çok büyük bir darbe almış olsa da, Almanya’da komünistler kısa süre içerisinde yeniden ağırlık kazanmayı, siyasal ve entelektüel açıdan silkinmeyi başardılar. Ayrıca belki bütün halk demokrasilerinde mücadele sürüyordu ama Demokratik Almanya açık, örtüsüz ve çok şiddetli bir mücadeleye konu olmuştu. İçerdeki mücadele bir yana, “öteki” Almanya kapitalizmin simgesi haline gelmiş, doğal olarak DAC’a sosyalizmin bayrağını taşıma sorumluluğunu yüklemişti. Dolayısıyla Almanyalar birbirlerine yalnızca köstek olmuyor, aynı zamanda çeki düzen de veriyorlardı. Örneğin Almanya’nın sosyal devletinde Bismarck’tan izler bulmak mümkündür, bununla birlikte, DAC’ın varlığını hesaba katmamak olmaz. Doğu’nun da Almanya’yla rekabette piştiği ve ilerlediği bir yere kadar söylenebilirdi.</p>

  <p>Ya Sovyetler? Sovyetler Birliği iki Almanya’ya nasıl yaklaşıyordu?</p>

  <p>Sovyetler Birliği iki Almanya’yı hiç istemedi ki!</p>

  <p>Moskova kuşatmasının yarıldığı andan itibaren ve özellikle müttefikler arasındaki konferanslarla birlikte Stalin’in Almanya politikası bu ülkenin savaşçı ruhunu öldürmek biçiminde formüle edilebilirdi. Sovyet lideri, Roosevelt ve Churchill’e bunun “tekellerin egemenliği kırılmadan gerçekleşmeyeceği”ni uygun bir dille söylüyordu ama söylediklerinin “sosyalizmi empoze etmek” biçiminde anlaşılmaması gerektiğini de ısrarla vurguluyordu.</p>

  <p>Burada diplomasi elbette var. Stalin, henüz savaş sürerken, özgürleştirilen topraklarda üretim araçlarının özel mülkiyetinin ilga edileceğini vurgulamayacak kadar deneyimli bir devlet adamıdır. Bununla birlikte, ABD ve İngiltere’nin yönetici çevrelerinin “tekellerin egemenliğinin kırılması”nın ne anlama geldiğine ilişkin açık bir fikre sahip oldukları da muhakkak.</p>

  <p>Ama bu örnekte de güvenlikten sosyalizme gidilmeye çalışıldığı görülmektedir. Stalin, emperyalistlerin teslim olan Almanya’yı boş bırakmayacaklarının, dolayısıyla Almanya üzerinde yaklaşmakta olan mücadelenin farkındaydı. Büyük bir olasılıkla Almanya’nın geleceğinin uzun sürecek olan bu mücadelede şekilleneceğini hesaplıyor ve Sovyet askeri varlığıyla birlikte, Alman emekçilerinin uyanışının zaman içerisinde dengeleri olumlu biçimde değiştireceğini düşünüyordu.</p>

  <p>Savaş bitti, Almanya’nın doğusuna Kızılordu, batısına Amerikalılarla İngilizler yerleşti. Kısa bir süre sonra Sovyet bölgesinde devletleştirmelere gidildi, büyük toprak sahiplerinin arazilerine el konmaya başlandı. Militarizmin maddi temellerini ortadan kaldırmak konusundaki “söz” tutuluyordu, üstelik bu uygulamalar önemli bir emekçi katılımıyla gerçekleşiyor, hatta ABD’nin denetimindeki bölgelerde bile işçiler aynı adımların atılması için baskı yapıyorlardı.</p>

  <p>Stalin’in henüz savaş sürerken müttefiklere sarf ettiği bir başka “söz” daha vardı. Sovyetler Birliği savaşta çok büyük bir yıkımla karşılaşmıştı, bu yıkımın sonuçları asli olarak Sovyet halkının çabalarıyla ortadan kaldırılacaktı ama yine de saldırgan tarafın verdiği zararların bir bölümünü karşılaması gerekiyordu.</p>

  <p>Almanya’nın Sovyetler Birliği’ne savaş tazminatı ödemesi konusu emperyalistler tarafından önce havada bırakıldı, sonra ise soğuk savaşın açılışına yerleşen bir önemli uzlaşmazlık haline getirildi.</p>

  <p>Sovyet yönetiminin, Almanya’da tekelci sermayenin tasfiyesini ve Sovyetler’deki yıkımın onarılması için bu ülkeden kaynak aktarılmasını temel alan politikası çok ciddi bir yanıtla karşılaştı: Amerikalılar Almanya’yı bölmeye karar vermişlerdi.</p>

  <p>Bu karar “çizgi çizmek” anlamına geliyordu. Emperyalistler bu kez iki farklı toplumsal sistem arasında bir savaş istiyorlardı ve bir savaşın başlatılabilmesi için öncelikle müttefikler arasındaki “savaş dostluğu”na nokta konması gerekiyordu. Düşmanlık tohumlarının yeşermesi hiç de zor olmadı. Muazzam bir ideolojik mekanizma harekete geçti. Siyaset entrikalara endekslendi, askeri hazırlıklara hız verildi, batılı toplumlar korku ve dehşete teslim edildi.</p>

  <p>Almanya’daki işgal “ortaklığı” oyunu bozuyordu. Savaşmak için önce kesin bir ayrışma yaşanmalıydı. Madem Sovyetler Birliği tekellerin belini kırmak ve savaş tazminatlarını tahsil etmek istiyordu, o bunu “kendi” bölgesinde yapabilirdi. Öbür tarafta ise burjuvaların Almanyası, nazi subaylarının, savaşın motor gücü büyük tröstlerin yardımıyla yeniden ayağa kalkacaktı!</p>

  <p>Federal Almanya ve ona yanıt olarak Demokratik Almanya bu şekilde kuruldu. Sovyetler Birliği yönetiminin Almanya politikası bütün zeminini yitirmiş oluyordu.</p>

  <p>Almanya yeniden Sovyetler Birliği’ne karşı militarist bir tehdit haline gelecekti. ABD’nin yardımıyla, bunu doğusu olmadan da yapabileceğini herkes biliyordu. Savaş tazminatları konusunda ise büyük bir açmaz ortaya çıkmıştı. Sovyetler Birliği, emperyalistlerin yok saydığı, bu anlamıyla “al ne halin varsa gör” dediği bir dost ülkeden kaynak aktarmak gibi hoş olmayan bir durumla karşı karşıya kalmıştı.</p>

  <p>Almanya’daki gelişmeler Sovyetler Birliği’nin yeni ve bütünlüklü bir mücadele stratejisine ne kadar gereksinim duyduğunun bir başka kanıtıydı. Ancak Stalin “savaştan kaçınma’yı temel politika olarak kurmaya devam ettiği ölçüde başı sonu belli bir Almanya projesi geliştirememiş oldu. Stalin Demokratik Almanya Cumhuriyeti’ne askeri ve diplomatik alanda sonuna kadar sahip çıkmakla birlikte, “tek Almanya” politikasından hiç vazgeçmeyerek DAC’ı sosyalist kuruluş sürecinde ikircikli bir konuma düşürdü. Stalin’in bu tavrı, ölümünden sonra, SBKP içindeki çekişmede batının güvenini kazanmak isteyen Lavrentiy Beriya’nın Demokratik Almanya’dan bir an önce kurtulmak için başlattığı kirli operasyonu kolaylaştırdı.<sup><a href="../Text/DIPNOT.xhtml#bookmark49" id="footnote49">49</a></sup></p>

  <p>DAC örneğinde görüldüğü gibi, Sovyetler Birliği’nin sorunu Doğu ve Orta Avrupa’daki sosyalist ülkelere fazla müdahale etmesi değil, eksik ve tutarsız müdahale etmesiydi.</p>

  <p>1945 sonrasında Avrupa’nın steril olmadığı muhakkaktı, burada yeni bir savaş başlamıştı. Sovyetler Birliği’nin bazı ülkelere dayatmalarda bulunduğunu düşünenler emperyalistlerin Avrupa’yı nasıl bir çirkefın içine düşürdüğünü, Sovyet yönetiminin gelişmeler karşısında fazlasıyla naif kaldığını görmezden geliyorlar.</p>

  <p>Sovyetler Birliği’nin hataları üzerinden emperyalistlerin suçlarını hafifletmek, emek-sermaye çelişkisinin acımasızlığını örtmek ve nihayetinde reel sosyalizm deneyimini burjuva demokratik kategorilerin yardımıyla yargılamak oldukça geniş bir sol yelpazenin genel sorunudur.</p>

  <p>Bu sorun Yugoslavya örneğinde de karşımıza çıkmaktadır.</p>

  <p>Birçok solcu için Yugoslavya, Stalin’in kaba müdahaleleri ve zorbalığı karşısında onurunu ve bağımsızlığını korumuş, Sovyetler Birliği’nden farklı bir yol izlemiş ve özyönetim uygulamasıyla daha gelişkin bir demokrasiye sahip olmuştur.</p>

  <p>Bu kadarı cehaletle açıklanabilir. Ancak daha fazla “bilgi” sahibi olup da, Tito Yugoslavyası’nın savaştan hemen sonra emperyalist kampa yöneldiğini okuyan ya da duyanların, cehaletin ötesinde bir şeyle, burjuva demokratlığıyla sakatlandıklarını söylemek gerekir.</p>

  <p>Daha önceki bölümlerde özyönetim deneyiminin hiç de Sovyet deneyimine alternatif oluşturmadığını, onun özgün bir kapitalist birikim modeli olduğunu anlatmaya çalışmıştım. Şimdi eklenmesi gereken, Tito önderliğinin emperyalist sisteme eklemlenme konusundaki kararlılığının hiçbir biçimde Stalin’in baskılarından kurtulma arayışının ürünü olmadığıdır. Oysa yaygın kanı budur. Yugoslavya’nın emperyalist sisteme tam olarak eklemlenmese bile ona tutunması, Tito’nun bağımsızlık aşkı ile ülkesini iki sistemin etki alanının kesiştiği bir noktaya yerleştirip ortaya çıkan “denge”den yararlandığı bir süreç olarak, anlayışla karşılanmaktadır.</p>

  <p>Baştan beri sürekli tekrar ediyoruz, dün olduğu gibi bugün de zorlu bir mücadele sürüyor. Bu mücadelede hem devrimci siyaset hem devrimci etik, öncelikle sağlam bir konumlanış talep ediyor. “Ne yapsın zavallı Broz Tito, kendisini Stalin mezaliminden kurtarmak için birazcık batıya yanaşmak durumunda kaldı”yla olmuyor!</p>

  <p>Broz Tito’nun çok parlak bir partizan lideri olduğunu kimse tartışmıyor. Yugoslavya’da anti-faşist mücadelenin diğer ülkelerin çok ötesine geçen bir popüler desteğe ve örgütlülüğe sahip olduğu, Kızılordu’nun bölgedeki operasyonlarını büyük ölçüde kolaylaştırdığı da açık. Ancak olay bundan ibaret değil.</p>

  <p>İkinci Dünya Savaşı sırasında askeri faaliyetlerin birbirinden bağımsız birimlerce yürütülmesi söz konusu bile olmazdı. 1941 Haziranı’ndan 1944’teki Normandiya çıkarmasına kadar, kıta Avrupası’nda Almanya ile savaşan ana kuvvet Kızılordu birlikleriydi. Faşist işgal altındaki ülkelerde sürdürülen direnişin devrimci kanadı da Sovyet genelkurmayına bağlanmış, onun büyük desteğini arkasına almıştı.</p>

  <p>Bundan daha doğal bir şey olamazdı, beğenelim beğenmeyelim, dünya ilericiliği savaş için Moskova’ya siyasi vekalet çıkarmış durumdaydı. Vekaletin kapsamına askeri ve diplomatik meseleler de giriyordu. Savaşın sonuna yaklaşılıp, müttefikler masada tartışmaya başladıklarında Churchill nasıl milliyetçi ve gerici güçleri Sovyetler nezdinde temsil ediyorsa, Stalin de uluslararası devrimci hareketin sorumluluğunu emperyalistler karşısında üstleniyordu.</p>

  <p>Bu tür bir yetki sadeleşmesinin büyük maliyetleri oldu. Ancak bilinmeli ki, savaşın kendisi en büyük maliyetti. Sovyetler Birliği’nin Almanlara karşı mücadele eden bütün devrimci unsurların stratejisini belirleme ve onları koordine etme yükümlülüğünden kaçınmasının pratik karşılığı “hezimet”ten başka bir şey olmazdı.</p>

  <p>Yugoslavya örneğinden devam edecek olursak, Sovyet genelkurmayının partizanlara “alın bu silah ve paraları, zafer sizinle olsun” demekle yetinemeyeceğini söylemiş oluyoruz. Bütün silahlı güçler, Almanya’nın kesin yenilgisi için yürütülen ana stratejinin bir parçası olmak durumundaydı. Bu strateji gücünü savaş meydanında gösteriyor ve sonra diplomatik mücadele kanalıyla masaya konuyordu.</p>

  <p>Tito önderliği ile Sovyetler arasında henüz savaş bitmeden bir dizi görüş ayrılığının ortaya çıkması son derece doğal. Stalin’in bu görüş ayrılıklarını “idare etmek” konusunda her zaman becerikli davrandığını söylememiz de zor. Bununla birlikte, Tito’nun savaşın son evresinden itibaren Sovyetleri haksız müdahaleleri ile karşılaşıp, sonra da ülkesinin “aç” kalmaması uğruna emperyalist ülkelerden yardım istediği tezini benimsemek için gerçekten saf olmak gerekiyor.</p>

  <p>Ne denmektedir; Tito bir halk kahramanıdır, Stalin ise kahramanlardan pek hoşlanmamakta, onların kendi otoritesini sarsmasından endişe etmektedir. Eğer kahraman yüce Stalin’e boyun eğerse bir sorun olmayacak, kutsanacaktır. Ama kahramanımız direnmiş ve bunun üzerine Stalin onu cezalandırmaya karar vermiştir. Sonuçta Tito, halkının bağımsızlığı ve refahı için batılı ülkelerden ekonomik destek almış ama hiçbir zaman onursuz bir şey yapmamıştır!</p>

  <p>Konuya ilişkin onlarca kitapta bu öykünün değişik versiyonlarına rastlanır.</p>

  <p>Ancak Stalin’in Tito’ya öfkelenmesinin nedenlerine pek değinilmez.</p>

  <p>Stalin gerçekten öfkelidir, çünkü Tito müttefikler arasında zorlu pazarlıklar sonucunda elde edilen uzlaşmaları hiçe sayan adımlar atmaktadır. Buna hakkı vardır ama unutulmamalıdır ki, emperyalistler Yugoslavya’yı Sovyetler Birliği’nin etki alanında bırakırken, birçok koşul ileri sürmüşlerdir. Stalin halk demokrasisi ülkelerinde bu koşulların hafifletilmesi ve fiilen ortadan kalkması için inatla çaba harcamıştır, Tito ise derhal başına buyruk davranmaya başlamış, İtalya ile ve bir başka halk demokrasisi olan Arnavutluk ile sınır sorunlarını kaşımaya çalışmış, Balkanlardaki özgür ülkelerin statüsüne ilişkin keyfi girişimlere imza atmıştır.</p>

  <p>Bütün bunlarda Yugoslavya’nın haklı ya da haksız olduğunu tartışmıyorum, Tito’nun Sovyet yönetimini nasıl zora soktuğunu anlatmaya çalışıyorum.</p>

  <p>Denebilir ki, Tito’nun Stalin’i emperyalistler nezdinde güç duruma düşürmesiyle neden bu kadar ilgileniyoruz da bunu devrimci bir tavır olarak değerlendirip geçmiyoruz?</p>

  <p>Böyle yapamıyoruz çünkü, Tito’nun emperyalizme karşı Sovyetler Birliği’nin dizginleyemediği bir tutarlı tavır geliştirmek bir yana, “özerk” girişimlerine batı dünyasından destek aramakla meşgul olduğunu biliyoruz. Savaş biter bitmez, ülkedeki temel siyasi güç olan Yugoslavya Komünistler Birliği öncülüğündeki Halk Cephesi iktidarı emperyalistlerle ayrı temas olanakları arıyor ve kısa sürede buluyor.</p>

  <p>Sovyet yönetimi Tito’yu uyarmak için değişik mekanizmalara baş vuruyor. 1947 yılında, yani emperyalistlerin soğuk savaş stratejisi etkisini açık biçimde hissettirdiği sırada, Tito Sovyetler Birliği’ne “kafa tutmak” için uluslararası ortamın uygun olduğunu düşünüyor. İki ülke arasında gerilim artıyor ve ardından 1948 başlarında Tito hamlesini yapıyor. Sovyetler Birliği ile iyi ilişkileri savunan üst düzey parti yöneticileri ve subaylar tutuklanıp kurşuna diziliyorlar. Ardından kitlesel tutuklama ve operasyonlar geliyor. Yugoslav halkı Amerikan halkına benzemediği için Tito’nun “Sovyet tehlikesi”ne ikna etmesi oldukça zor oluyor. Birçok Yugoslav kentinde protesto gösterileri gerçekleşiyor. “Gelişkin işçi demokrasisi” Yugoslavya’da Sovyet “ajanı” işçi ve köylüler vatana ihanetten kurşuna diziliyor, aynı sırada ülkeye Amerikan kredileri ve danışmanları geliyor!</p>

  <p>Özyönetimin siyasal ve diplomatik zemini sağlanmıştır. Böylece Tito önderliğinde devrimci bir savaş veren Yugoslav halkları kapitalist yola “devrimci” bir söylemle ikna edilmiş oluyorlar.</p>

  <p>Buradaki hata nerededir? Buradaki hata Yugoslavya’ya müdahale etmede değildir. Tekrar olacak, hata müdahalenin içerik ve araçlarındadır. Sovyet liderliği, savaşın aşırı baskısı nedeniyle, sonradan halk demokrasilerinde iktidara gelecek olan güçlerin siyasal ve teorik formasyonlarını fazla önemsememiş ve daha pratik kriterlerle hareket etmiştir.<sup><a href="../Text/DIPNOT.xhtml#bookmark50" id="footnote50">50</a></sup></p>

  <p>Bunun maliyeti büyük olmuştur. Dost ve kardeş partilerin sosyalist kuruluşun sorunlarına ilişkin kafaları karmakarışıktır. İttifaklar politikası, ulusal sorun, milliyetçi ideoloji ve buna karşı mücadele başlıklarında büyük zaaflar göze çarpmaktadır. Bu zaaflardan SBKP’nin kendisi de bütünüyle azade değildir belki ama Sovyetlerle diğer ülkelerin farklı “zaman”larda durduğu da unutulmamalıdır.</p>

  <p>Peki Sovyetlerin müdahalesi neden başarısız olmuş, neden Yugoslavya sosyalist kamptan kopmuştur?</p>

  <p>Bir kez daha, Sovyetlerin bir mücadele stratejisi geliştirememesine işaret etmek gerekiyor. Savaş boyunca bütün gerilimlerine karşın devrimci güçler bir orkestra uyumu ile çalışmış ve faşizm belasını alt etmişlerdir. Çünkü hedefi oldukça belirgin bir mücadeleyi hep birlikte sürdürüyorlardı.</p>

  <p>Oysa savaştan sonra uluslararası hareketin ve onun iktidardaki güçlerinin tutkalı bir anda dağılıverdi. Tek ülkede sosyalizm dönemindeki gibi “devrimci kayıtsız şartsız Sovyetler Birliği’ni savunandır” denemezdi. Ama bir şey denmediğinden, bir strateji geliştirilmediğinden, tutkalın oluşumuna yardımcı olması gereken Sovyet müdahaleleri, bizzat tutkalın kendisi olarak kullanılmaya kalkıldı ve olmadı...</p>

  <p>Uluslararası hareketin kişiliksizleşmesi, kendi içindeki zayıf unsurların karşı tarafa geçmesi ya da devrimci konumlarını sarsması, temel olarak stratejisizliğin ve inisiyatifin emperyalistlere geçmesinin ürünüdür.</p>

  <p>Ancak en ağır bedel Çin Halk Cumhuriyeti’nde ödenmiştir.</p>

  <p>Burada Çin-Sovyet geriliminin hacimli öyküsüne, maoizmin serüvenine ve henüz Çin’de devrimci bir mücadele sürerken SBKP’nin bu mücadeleye dönük politikalarına uzun uzun değinmeyeceğim.</p>

  <p>Bu kitabın temel önermesini ilgilendirdiği kadarıyla yetineceğim.</p>

  <p>Sovyetler Birliği’nin Çin Halk Cumhuriyeti’nin sosyalist kamptan kopmasına izin vermesi (ya da yardımcı olması) bağışlanmaz bir hatadır ve Hruşçov’un en büyük günahlarından birisidir.</p>

  <p>Bunu söylemek, Mao liderliğine “hak” teslim etmek değildir. Çin Komünist Partisi, olgun ve tutarlı bir parti hiçbir zaman olmamıştır, Mao’nun düşünceleri son derece dağınıktır ve onda büyük bir felsefi derinlik aramak ancak batı marksizminin ne yaptığını bilmeyen kalemlerine yakışmıştır.</p>

  <p>Bununla birlikte, Çin Komünist Partisi, önemli bir devrimci güçtür ve çok zorlu bir mücadeleden muzaffer çıkmayı bilmiştir. 1949’da kurulan Çin Halk Cumhuriyeti’nin herhangi bir devlet olduğu da söylenemez. Büyük olanaklara sahip olan bu ülke dünyadaki dengeleri büyük ölçüde değiştirmiş ve sosyalizm cephesine eşsiz bir enerji aktarmıştır.</p>

  <p>Biliyoruz ki, Çin-Sovyet geriliminin tarihi devrim öncesine dayanıyor. Stalin’le Mao arasında görüş ayrılıkları İkinci Dünya Savaşı yıllarında vardı, sonrasında da...</p>

  <p>Ancak Sovyet yönetimi, Çin Halk Cumhuriyeti’nin sosyalist doğrultuda kalması ve dünya devrimi için çok önemli bir mevzi haline gelen bu ülkeyle gerilimlerin kontrolden çıkmaması için elinden geleni yaptı. İki lider arasındaki ilişkiler çok sıcak olmamakla birlikte, sağlıklı bir işbirliği ortamı yaratıldı, Çin ileri doğru büyük bir atılım gerçekleştirdi.</p>

  <p>Kore savaşı başladığında iki ülke arasında kimi yaklaşım farklılıklarının ortaya çıkması doğaldı, ÇHC Kore’ye komşuydu, Sovyetler ise nükleer silaha sahip bir ülke olarak dikkatli davranmak durumundaydı vb...</p>

  <p>Ancak her iki ülke Kore savaşında işbirliği yollarını arayıp emperyalist saldırganlığa karşı koydular. Korelilerin yardımına koşan Çinli “gönüllü” askerler Sovyet silahlarıyla donatılmışlardı, Stalin Çin’e karşı en küçük bir saldırıyı bile yanıtsız bırakmayacaklarını açıkça ilan etmişti, dolayısıyla iki ülkenin dostluğu Kore’de bütün zorluklara karşın önemli bir sınavdan geçmeyi başarmıştı.</p>

  <p>Ancak Sovyetler Birliği’nin emperyalizmle mücadele alanında bıraktığı ideolojik ve siyasal boşluklar Çin Halk Cumhuriyeti gibi büyük bir ülke için sorun teşkil ediyordu.</p>

  <p>ÇHC bir stratejik bütünlük içinde anlamlandırılmadan yapamayacak kadar önemli bir güçtü.</p>

  <p>Savaştan sonra Stalin döneminde söz konusu boşlukları kısmen telafi eden uyanıklık Hruşçov dönemi ile birlikte yitirilince, Çin Halk Cumhuriyeti boşlukları kendince doldurmaya karar verdi. Oysa ÇKP’nin bu tür bir sorumluluğu kaldıracak donanımı yoktu.</p>

  <p>Karşılıklı ahmaklıklar tam bir trajediye dönüştü.</p>

  <p>Hruşçov’un 1956 yılındaki 20. Kongre’de yaptığı berbat konuşma, aklı başında bütün komünist liderlerde “bunlar işi yüzlerine gözlerine bulaştıracaklar” yargısını pekiştirdi. Destalinizasyonun uluslararası politikada ne anlama geldiğini Mao gibi birçok lider kavradı ve herkes işine geldiği gibi davranmanın yolunu aradı.</p>

  <p>Yine de Çin yönetiminin Sovyetlere tavır alması için “Stalin’e küfredilmesi” yeterli olmadı. Mao, Sovyet liderliğinin nereye yöneleceğini merak ediyordu.</p>

  <p>Ancak stratejisiz Sovyet yönetimi, emperyalizmle savaş olasılığını bertaraf etmek için komünist hareketi zaafa uğratmak pahasına batılılara bir “Stalin hediyesi” vermeye karar vermiş ve bütün dünyaya bol keseden şirinlik vaat etmişti: Yugoslavya’ya “kusura bakma”, Türkiye’ye “yanlış anlama oldu”, batılı komünist partilere “size ayıp ettik” ama en önemlisi emperyalist ülkelere “bizden korkmayın”...</p>

  <p>Oysa emperyalistlerin asıl derdi Sovyetlerin korkmasıydı ve Hruşçov Sovyetlerin savaş korkusunun bir zaafa dönüşmekte olduğunu kanıtlayan işler yapıyordu.</p>

  <p>Stalin’den sonra sıra Çin Halk Cumhuriyeti’ne geldi. Stratejisiz SSCB’nin strateji diye batıya yaranma üzerine kurulu bir taviz politikasına yönelmesi ile birlikte Çin kontrolden çıktı. Sovyetler Birliği’nin Hindistan-Çin arasındaki sınır anlaşmazlıklarında açıkça Hindistan’dan yana tavır koyması, benzer bir yaklaşımı Enver Hoca’yı küstürmek pahasına Yugoslavya’nın Arnavutluk’la olan sorunlarda sergilemesi, Mao’nun eklektik düşünce sistemini pandora kutusundan çıkardı.</p>

  <p>Hruşçov köylü kurnazlığı ile Çin Halk Cumhuriyeti’nin yola getirilmesinin batılı ülkeleri ikna etmek için iyi bir fırsat olduğunu düşünüyordu. Mao’nun tepkileri ile birlikte, hedefine bu kez Çin’i yitirmeyi göze alarak yürümeye karar verdi. ÇKP yönetimi kontrolden çıkmış, savaş ve barış sorunlarına ilişkin ipe sapa gelmez tezler ortaya atmaya başlamıştı. Sovyet yönetimi ise “barışçı bir sosyalist ülkeyi oynama” fırsatını sonuna kadar kullanmaya kararlıydı.<sup><a href="../Text/DIPNOT.xhtml#bookmark51" id="footnote51">51</a></sup></p>

  <p>Oysa emperyalistlerin tatmin olduğu görülmüş şey değildi. “Kızıllar birbirine girmişti”, bunun keyfini çıkarıyorlardı.</p>

  <p>Bu arada 20. Kongre skandalinin etkisinden kurtulamamış olan dünya komünist hareketi, dört yıl sonra bu kez Çin-Sovyet çatışması ile sarsılıyor ve gereksiz bir bölünmeye uğruyordu.</p>

  <p>Çin’in sosyalist kamptan kopması, Sovyetler Birliği’ni çözülüşe götüren nedenlerden biri olarak görülmelidir. Bu kopuşun ardından Çin’in birkaç yıllık “devrimci” gösteriden sonra hızla emperyalist kampa yanaşması ve dünyanın birçok ülkesinde karşıdevrimci roller üstlenmesi, Sovyet tutumunu haklı çıkarmamaktadır.</p>

  <p>Sovyetler Birliği, Çin Halk Cumhuriyetiyle ilişkilerin bozulmasına izin vermemeliydi. Kopma, SSCB’nin bir mücadele stratejisi geliştirmesini daha da güçleştirmiştir.</p>

  <p>Hruşçov’u alaşağı eden Brejniyev ve arkadaşlarının bu sorunun farkında oldukları anlaşılıyor. Zaten Hruşçov’un başını yiyen bir gelişme tarım alanındaki yıkıcı politikalarsa, diğeri Çin’le yaşanan kriz olmuştur. Bu nedenle yeni yönetim Pekin’le ilişkiye geçerek ilişkilerin düzelmesi için arayış içerisine girmiş ancak stratejisizlik, karşılıklı kibir ve Çin yönetiminin kontrolsüz davranışları bu arayışları boşa çıkarmış, iki ülke arasında zamanla silahlı çatışmalar yaşanmış, hatta savaşın eşiğinden dönüldüğü olmuştur.<sup><a href="../Text/DIPNOT.xhtml#bookmark52" id="footnote52">52</a></sup></p>

  <p>Burada gerçek bir trajedi ve ahmaklık vardır. Hruşçov neye yarayacağı belli olmayan küçük hesaplar uğruna, koskoca bir ülkenin dostluğundan vazgeçmiştir. Mısır’ı biraz olsun emperyalistlerden uzaklaştırmak için elli takla atan SSCB’nin Çin Halk Cumhuriyeti’nin yörünge değiştirmesine bu kadar kayıtsız kalması ahmaklıktan başka neyle açıklanabilir?</p>

  <p>Sonuç ise gerçekten trajedidir. Ve işi zamanla Afganistan’daki gericilere silah yardımı yapmaya kadar vardıran Çin Halk Cumhuriyeti’nin günahlarında Moskova’nın büyük sorumluluğu olduğu açıktır.</p>

  <p>Şimdi sorumuza dönebiliriz?</p>

  <p>Sovyetler Birliği diğer sosyalist ülkelere müdahale ederek yanlış mı yapmıştır?</p>

  <p>Hayır, Sovyetler Birliği diğer sosyalist ülkelere müdahale etmeden yapamazdı. Sorun, müdahalenin içeriksizleşmesi ve bu içerik eksikliğinin söz konusu ülkelerde yönetici parti ve emekçi kitleleri kişiliksizleştirmesindeydi.</p>
</body>
</html>
