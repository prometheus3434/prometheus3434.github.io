<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>I Tarihsel Arka Plan</title>
  <link href="../Styles/main.css" rel="stylesheet" type="text/css" />
</head>

<body>
  <h2>I<br />
  Tarihsel Arka Plan</h2>

  <h3 id="sigil_toc_id_1">Birinci tez: “Sovyetler Birliğinin çözülüşü kaçınılmazdı.”</h3>

  <p>Sovyetler Birliğinin çözülüşü kaçınılmaz değildi. Sovyetler Birliği’nin çözülüşünün kaçınılmaz olduğunu söylemek, Sovyetler Birliği’nde sosyalizmin kuruluşu için girişilen zorlu ve onurlu mücadelenin akıl dışı olduğunu söylemek demektir. Başta Rus proletaryası olmak üzere, tüm dünyada işçiler, Sovyetler Birliği’nde sosyalizmin kuruluşuna katılmak, ona destek olmak, onu sakınmak için oldukça büyük bir bedel ödemiştir. Bu anlamda Sovyetler Birliği’nin çözülüşünün kaçınılmaz olduğu tezi, söz konusu tarihsel deneye ilişkin genel bir yargıdan ibaret görülemez.</p>

  <p>Çözülüşün kaçınılmaz olduğu tezi, komünizme karşı düşmanca duygular besleyenler bir yana, sosyalizm ile devrim arasındaki bağlantıyı ortadan kaldırmak isteyenlerin zihninde yeşermiştir.</p>

  <p>Sosyalist kuruluş, geniş bir zaman dilimine yayılır ve bu zaman dilimini toplumsal devrimle onu izleyen toplumsal dönüşümler karakterize eder. Bununla birlikte, kuruluşun kendisini önceleyen bir siyasal devrime gereksindiği de açıktır.</p>

  <p>Bir başka deyişle, sosyalizmin insanlığın eşitlikçi ve özgür bir topluma giden süreçteki zorunlu uğrağı olarak kazandığı tarihsel değer, onun sınıf mücadelelerinde şekillenen siyasal içeriğini kesinlikle önemsizleştirmez. Marksist yazında şimdiye kadar sosyalizmin inşasının siyasal iktidarın işçi sınıfı tarafından fethini takip edeceği, yeni düzenin burjuva toplumunun bağrında serpilip gelişemeyeceği konusu yeterince işlenmiştir. Ancak nedense, zorunluluğun gidiş-gelişli olduğu gerçeği birçok durumda ihmal edilmiştir. Oysa sosyalizmin devrime gereksindiği gerçeği, çağımızda devrimin sosyalizme gereksindiği gerçeğinden daha önemli değildir.</p>

  <p>Konumuz açısından, sermaye sınıfının bir kez iktidarı aldıktan sonra devrimci karakterini yitirdiği, bundan da önemlisi, gericileştiği saptaması büyük bir değer taşımaktadır. Bu saptamaya kapitalizmin kriz dinamiklerinin öznel devrimci müdahalelerden büyük ölçüde bağımsız olduğu gerçeğini eklemeliyiz. İşte bu dinamiklerin özgün bir buluşma ve yoğunlaşma anında ortaya çıkan devrimci durum, yalnızca sermaye egemenliğini sarsıp sınıfsal güç dengelerinde radikal bir altüst oluşa neden olmaz, aynı zamanda kapitalizmin sınırlarını zorlayıp aşmaya dönük tarihsel bir kuvvet de uygular.</p>

  <p>Devrimci bir kalkışmanın kapitalizme karşı “sosyalizm” doğrultusunu göstermesi zorunlu değildir, hatta genel olarak böyle bir doğrultudan söz edilemez. Ancak devrim ileriye doğru bir itilimdir, bu itilim havada asılı kalmaz.</p>

  <p>Örneğin 1960’ların hemen başında Küba’yı sosyalist doğrultuya taşıyan yalnızca sosyalist ülkelerin ağırlık koyması veya Havana’daki genç iktidarın ABD’nin tehditlerine karşı güvenlik arayışı içine girmesi değildir. Küba devrimi, önderliğinin sayısız kez ilan ettiği gibi, devrimi var edebilmek için sosyalist doğrultuya yönelmiştir. Bu yönelimin geri bir ülkede gerçekleşmesi, sosyalist devrim teorisi açısından, bir yerden sonra teknik bir ayrıntıya dönüşür.</p>

  <p>Çözülüşü kaçınılmaz olarak görenler, devrim ile sosyalizm arasındaki bu çift yönlü bağı ihmal ettikleri için, her şeyden önce teorik olarak tutarsızdırlar. Devrimlerin seçme özgürlüğü yoktur.</p>

  <p>Sovyet devriminin başarısızlıktan kaçınma şansı olmadığının ileri sürülüşü sırasında ortaya çıkan teorik tutarsızlık, siyaseten “devrime inançsızlık”tan başka bir şey değildir. Sovyet deneyiminin çözülüşe mahkum olduğuna dair gösterilen kanıtlara yanıt vermeden önce bu inançsızlığa işaret etmek zorundayız. Sosyalist dönüşümlerin iradi zorlamalara gereksinim duyduğunu biliyor ve bildiğimize siyaset teorimizde özel bir yer veriyoruz. Buna karşın, “devrim’in tarihsel bir olgu olarak öznel tercihlerden bağımsız bir karaktere sahip olduğunu da düşünüyoruz. Bu nedenle, bolşeviklerin kendine çıkış arayan Rus devrimine siyasal araçlarla değişik bir yön verdiklerini söylemek mümkündür ama o devrimi yarattıklarını söylemek asla mümkün değildir.</p>

  <p>Sovyet deneyinin “umutsuz bir vaka” olarak adlandırılması, işçi sınıfının ve onun devrimci temsilcilerinin tarihsel gelişimin önünü açmaya dönük girişimlerinin reddedilmesinden başka bir şey değildir.</p>

  <p>Sovyet sosyalizminin çözülmeye mahkum olduğu hiçbir biçimde söylenemez.</p>

  <p>Sovyet sosyalizminin zaman içerisinde çözülmeye mahkum hale geldiğini söylemek ise bugünden yani çözülüşten sonra baktığımız için belli bir bilimsel meşruiyete sahip olabilir, ancak aynı meşruiyetin siyaset cephesinde geçerli olduğu kuşkuludur. Marksist taraftır, marksist çaresiz olmaz; çözülüş hiçbir kesitte kaçınılmaz değildir.</p>

  <h3 id="sigil_toc_id_2">İkinci tez: “Bolşevizmle sosyalizm arasında kan uyuşmazlığı vardır.”</h3>

  <p>Kimileri bolşevizmin Rusya koşulları söz konusu olduğunda iktidarı almak için uygun, ancak sosyalizmin kuruluşu açısından “talihsiz” bir siyasi hareket olduğunu iddia etmektedir. Bu iddia da hem teorik hem tarihsel açıdan sorgulanmalıdır. Teorik açıdan bu iddia “iktidar” olgusu ile sosyalist kuruluş süreci arasındaki bağı koparmaktadır. Sosyalist devrim sürecinde “iktidar” mutlak başlangıç noktasıdır. Bu yalnızca sosyalist devrim sürecinde siyasal iktidarın fethinin toplumsal devrimi kesinkes öncelemesinden kaynaklanmaz, aynı zamanda, işçi sınıfına önderlik eden partinin sosyalist kuruluş sürecine herhangi (rastgele) bir toplumsal desteğe değil, iktidarın ele geçirilişinden önceki dönemde devrimci yükselişin aktörü olan toplumsal güçlere dayanarak girişecek olmasından kaynaklanır. İşçi sınıfı partisinin devrim öncesi ve sonrasında farklı toplumsal temel ve araçlarla mücadele edeceği açık olmakla birlikte, “iktidarı alan” siyasi hareket ile “sosyalist kuruluşa soyunan” siyasi hareket arasında süreklilik vardır.</p>

  <p>Bolşevizmin devrim öncesindeki pratiğine geçer not verip, “iktidar”da hiç şansı olmadığını söylemek için bu sürekliliği bir kenara koymak ve “iktidarın fethi”ni sıradan bir işlem, birçok durumda bir konspirasi olarak görmek gerekir. Bu bakış açısıyla sosyalizmin kuruluş sürecinin nasıl algıladığı da ayrı bir meseledir. İktidarın fethi sürecinde elzem görülen zorlamalara, sıçrama veya müdahalelere artık gerek kalmamıştır!</p>

  <p>Hayır, bolşevizmin 1902-03’le başlayan tarihinin 1917-1945 arası dönemi devrim öncesinden daha az değerli değildir; bolşevizm eğer komünistler açısından bir siyasal tarz olarak görülecekse, sosyalizmin çözülüşü bu tarzın kuruluş için uygunsuzluğunun kanıtı olamaz. Sovyetler Birliği’nde sosyalizmin çözülüşünün nedeni olarak “bolşevizm” başlığının altına yazılacak şey, SSCB’de bu tarzın gereğinden erken terk edilmiş olduğudur.</p>

  <p>Bolşevizm ve onun Rus devrimini soktuğu “Ekim yolu”, herkesin kabul ettiği gibi, “öznel” faktörün kendisine duyulan ihtiyacı fazlasıyla karşıladığı bir tarihsel sıçramadır. Rus devrimi, kendi haline bırakıldığında bir karşıdevrimle noktalanmış, olmadı bir yabancı müdahale ile kontrol altına alınmış, ya da en iyimser olasılıkla sönümlenmiş olacaktı. Oysa devrim daha önce vurguladığım gibi “daha ötesi”ni aramaktaydı. Bolşevizm bu arayışa yanıt verdi.</p>

  <p>Ancak devrimin sosyalizmi arayışı 1917 sonrasında da sürdü ve bunun kendiliğinden gerçekleşemeyeceği açık bir biçimde görüldü. Bolşevizm uzunca bir süre “öznel” faktör olarak kendisini hissettirerek, kendi haline bırakıldığında kapitalist restorasyona evrilecek olan Sovyet iktidarını korudu, onun kendi kuruluş felsefesine ihanet etmesinin önüne geçti.</p>

  <p>Sosyalist kuruluşun, siyasal iktidarın fethi sırasında ortaya çıkan ideolojik birikime ve bu fethin kitle tabanına emanet edilmesi gerektiği düşüncesini savunanlar, her zaman, “işçi”cilik yapmış, yığınların doğruda durabilme becerisine ilişkin efsaneler yaratarak “öncülük” ve “müdahale”ye vurgu yapanları “ikamecilik”le suçlamışlardır. Kapitalizmin sömürü ve baskı mekanizmalarının ve bu mekanizmalara karşı yürütülen mücadeleden çıkarılan derslerin emekçi kitlelerin tutarlı bir siyasal hatta durmalarını garanti altına alması bir yana, genel olarak devrimci bir ruh hali içerisinde olmalarını bile sağlamaya yetmediği açıktır.</p>

  <p>Bu anlamda devrim sonrasında yeni ve daha önemsiz olmayan sorunlarla karşılaşıldığı hatırlanmalıdır. Sosyalist inşa, yeni bir yaşamın kuruluşu ve emekçi yığınların kendi kaderlerini ellerine alması anlamına geldiği sürece, tarihsel olan ile güncel olan arasındaki gerilimin yepyeni bir boyuta taşındığı görülür. Daha geniş kesimlerin sosyalist kuruluş yükünü omuzlaması için yürütülen her tür pedagojik çaba, geliştirilen her katılımcı mekanizma, aynı zamanda işçi sınıfı üzerinde yabancılaştırıcı bir etki yaratır.</p>

  <p>Bolşevizm, öncü siyaset ve örgütlenme ile işçi kitleleri arasındaki ilişkiyi bu tehlikeyi bertaraf edecek biçimde kurabilen bir geleneğe sahipti. Sosyalist kuruluş sürecinde bu geleneğin rolüne yeterince önem verilmemesi, çözülüşe davetiye çıkardı.</p>

  <p>Bolşevizmin geniş kitlelerin yaratıcı enerjisini kısıtladığı, sosyalist doğrultuyu güvence altına aldığını sandığı anlarda bile aslında kendi temelini yok ettiği iddiası dayanaksızdır. Her şey bir yana, öncü siyaset olmadığında kitlelerin kendi bağrından devrimci bir proje çıkardığı henüz görülmemiştir. İnsanlık bu açıdan gereğinden fazla beklemiş, kapitalizme ve onun toplumlarına gereğinden fazla zaman tanımıştır. Ayrıca ileri doğru atılan her adımın bir bedeli olduğu açıktır. Çölde susuz kalan bir insandan karşılaştığı su kaynağının hijyenik olup olmadığını test etmesi herhalde beklenmez. Ölüme yatmak olabilecek en gayri-insani davranıştır. Doğru olan, direnmek ve direnmenin sonuçlarıyla sonra yüzleşmektir.</p>

  <p>Bu anlamda öncü devrimci siyaset ve yaşama özgün bir müdahale olarak tanımlayacağımız bolşevizmin kitleleri atıllaştırması ve çok iddia edildiği gibi bürokratlaşmaya yol açması bir olasılıktı (r), ancak yalnızca bir olasılık. Bu anlamda bolşevik deneyin sosyalizmle (zaten) kan uyuşmazlığı sorunu yaşadığını söylemek doğru değildir.</p>

  <h3 id="sigil_toc_id_3">Üçüncü tez: “Rus toprağı, sosyalizm için asla elverişi değildi.”</h3>

  <p>Rusya’da devrimci bir krizin baş göstermesi, tek başına Rusya’nın iç dinamikleriyle açıklanamaz. Emperyalist dünyada yalnızca gelişme eşitsiz değildir, aynı zamanda çelişkiler de eşitsiz birikmekte, değişik ülke ve coğrafyalara farklı yoğunluklarda dağılmaktadır. Rusya’yı Ekim 1917’ye taşıyan gelişmeler, sınıf mücadelesinin Rusya ölçeğindeki seyri ve emperyalizmin Birinci Dünya Savaşı ile doruğa taşınan krizinin Rusya üzerindeki etkisi ile açıklanabilir. Bunlar aynı şeyler değillerdir, değişik soyutlama düzeylerinde birbirlerinden bağımsız ele alınabilirler, ancak birbirlerinden koparılamaz, biri öteki olmadan var olamaz ve birbirleri üzerinde etkide bulunmadan yapamazlar.</p>

  <p>Bu anlamda Rusya’da devrimci krizin olgunlaşması ile dünya devrim sürecinin yükselişe geçmesi ve bir kopma için olgunlaşması arasında doğrudan bir ilişki bulunmaktadır. Bütün dünyada ama özellikle Avrupa’da 1915 yılından itibaren “yeni bir düzen” kendisini dayatmakta, kapitalizmin devrimci bir biçimde aşılması için nesnellik büyük bir baskı uygulamaktaydı. Ekim Devrimi bu nesnelliğe açılan öznel bir kapıdır. Bu kapı bir kez açıldıktan sonra, “nesnel koşullar”a dayanarak değerlendirme yapmak güç hale gelir.</p>

  <p>Rusya küçük, önemsiz ve etkisiz bir ülke değildir. Dünya devrim sürecinden yalıtık, ondan almayan ve ona vermeyen bir ülke hiç değildir. Dünya devrim sürecinin yükseldiği bir dönemde “öne çıkan” kol olarak Rusya’nın “geri”, dolayısıyla sosyalizm açısından gerekli altyapıya sahip olmayan bir kol olarak gösterilmesi bir yerden sonra anlamsızdır. Rusya’nın o dönemde bir Almanya, bir İngiltere veya Fransa olmadığı açık olsa bile, sosyalist kuruluşun gereksindiği nesnel enerji ve bu enerjinin kullanılabilirliği açısından kimi başlıklarda bu ülkelerden daha “ileri” noktada bulunduğu söylenebilir.</p>

  <p>Ancak en doğrusu, hiçbir devrimci iktidarı, bir kez ortaya çıktıktan sonra, bütünüyle “nesnel” kıstaslara yaslanarak değerlendirmemektir.</p>

  <p>Burada “geri” ve “ileri” kavramlarının son derece tartışmalı olduğunu göz önüne almadan devam edemeyiz. Kavramı hangi kritere veya kriterler setine dayanarak kullandığımız oldukça önemlidir. Değerlendirmemize kaynaklık eden kriterlerin sayısı arttıkça “geri-ileri” kavramlarının ağırlığı ve kesinliği azalır. Söz konusu kavramların yaygın kullanımında ekonomik kriterler öne çıkmakta, bir ülkeye “geri” dendiğinde insanların aklına doğrudan ekonomik göstergeler gelmektedir. Ancak nicel büyüklüklerin “güven veren” desteğine karşın, bu göstergeler bile çoğu kez bizi gerçeklerden uzaklaştırabilir. Ayrıca, ekonomik düzey ile diğer düzeyler arasındaki geçişkenlikler hesaba katılmalı, bu geçişkenliğin ihmal edildiği bir soyutlama girişiminde bile, ekonominin belirleyiciliğinin “son tahlilde” olduğu hatırlanmalıdır.</p>

  <p>Rusya örneğine geri döndüğümüzde, bolşevikleri ama özellikle Stalin’i marksizmi ekonomist sapmayla tahrifatla itham edenlerin birçok örnekte onu “geri bir ülkede sosyalizmin kurulabileceğini sanmak”la suçlamalarında bir gariplik olduğunu görmemiz gerekiyor.</p>

  <p>Rusya, yaygın kullanılan kriterlerden hareket edecek olursak ve son tahlilde, Almanya ya da İngiltere’den geri bir ülkedir. Ancak Rusya, aynı zamanda, yalnızca işin içine kültür, siyaset, ideoloji gibi daha karmaşık düzeyler girdiğinde değil, ekonomik düzeye yerleştirebileceğimiz bazı kriterler açısından da “ileri” kapitalist ülkelerden daha “öte”dedir.</p>

  <p>Kaldı ki, kapitalizmin referans noktasında durduğu bir karşılaştırma ile sosyalist kuruluşun temel alındığı bir karşılaştırmanın aynı düzeylerde farklı sonuçlar vermesi kaçınılmazdır. Örneğin Rusya’nın sosyalizme geçişin ekonomik temelleri açısından, Almanya olmasa bile Fransa’dan daha ciddi olanaklara sahip olduğunu söylememiz için bize fırsat veren bir dizi özelliği vardır. Fransa’da kırlarda kapitalizmin gelişme trendi ile, Rusya’da kapitalizmin köylülük üzerindeki yıkıcı etkisi karşılaştırıldığında “ileri” ve “geri” kavramlarının açıklayıcı olmaktan çıktığı kolaylıkla görülebilir.</p>

  <p>Birçok marksist Rusya’da eşitsiz gelişme yasasının devrimci olanakları özellikle beslediğinde birleşmektedir. Örneğin sermayenin göreli zayıflığına rağmen, her durumda burjuva devrimleriyle birlikte anılan roman yazımındaki çarpıcı gelişkinlik, tek başına çok büyük bir değer taşımasa bile, bazı düzeylerdeki zenginliği ve çelişki yoğunlaşmasını gösteren bir sonuç olarak algılanmalıdır. Ayrıca yapıdan üstyapıya doğru geçtikçe, süreklilik-kopuş diyalektiğinin daha dinamik bir karakter kazandığı görülür.</p>

  <p>Müzik tarihi, konumuz açısından oldukça çarpıcı örneklerle doludur.</p>

  <p>Alman toprağının senfonik müzik açısından ne anlama geldiği bilinir ancak bu müziğin sıçramasında halk müziğinin söz konusu toprakta “ileri” değil son derece sıradan olmasının etkili olduğu genellikle unutulur. Senfonik müzik, klasik müziğin diğer kollarına göre müziğin geleneksel birikiminin üzerine çok daha fazla şey koymuştur, bu anlamda kırlardan çok daha zengin bir müzik devralan başka ülkelerde (Macaristan, Romanya, Rusya ve hatta İtalya’da) klasik müziğin diğer türlerinin öne çıkmasının şaşırtıcı olmadığını söyleyebiliriz. Bugün Bela Bartok tutkunu birisinin Macar halk ezgilerini otantik haliyle dinlemekten büyük keyif alması veya Borodin’in bir operasını tamamladıktan sonra saatlerce Rus halk müziğine kulak kabartmaktan sıkılmaması kimseyi şaşırtmaz. Lakin Beethoven’a hayranlık duyan bir kişinin, Alman “halk şarkı”larına bir dakika olsun katlanamayacağını rahatlıkla iddia edebiliriz.</p>

  <p>Bütün bunlar, Rusya’nın birçok açıdan geri bir toplum olmasının sosyalist kuruluş sürecini zorlaştırıcı etkisini bir kenara atmamız gerektiği anlamına gelmez. Nihayetinde Sovyet iktidarı açık kapatmak için ciddi bir enerji harcamış, endüstrileşmek ve belki daha önemlisi eğitim sorunlarını çözmek için çok büyük kaynakları seferber etmek durumunda kalmıştır. Ancak sosyalist kuruluşun “sabit” enerjiyle yürüdüğünü düşünmek için hiçbir neden yoktur. “Geri”lik nedeniyle devrime binen ağırlığı kaldırmak için açığa çıkarılan kuvvetin başka alanlarda da kullanıldığı ya da kullanılabileceği varsayılmalıdır.</p>

  <p>Sözün kısası, “Rusya’nın sosyalist kuruluşa izin vermeyecek ölçüde geri bir ülke olduğu” doğru değildir.</p>

  <h3 id="sigil_toc_id_4">Dördüncü tez: “Sovyetler Birliği, iç savaş, kolektivizasyon ve İkinci Dünya Savaşı’nın yükünü taşıyamazdı.”</h3>

  <p>Sovyetler Birliği’nde sosyalizmin çözülüşünün kaçınılmaz olduğunu söyleyenlerin bir bölümü, bu ülkenin ardı ardına gelen “yıkıcı” dönemlerde karşılaşılan maddi kayıplan telafi edecek kaynaklara sahip olmadığı görüşünü ileri sürmekte. Söz konusu dönemler derken kastedilen, öncelikle iç savaş (ve ardından gelen dış müdahale), kolektivizasyon ve İkinci Dünya Savaşı’dır.</p>

  <p>Hemen ilk bakışta, kolektivizasyonun bizzat Sovyet iktidarının tercihi olması bakımından diğer ikisinden ayrıldığı göze çarpmaktadır. Bununla birlikte, “çözülüş kaçınılmazdı” diyenlerin bu tercihe saygı duymadıkları ve Sovyetler Birliği’nin kendisini sosyalizmin daha ileri evrelerine taşıyacak kaynakları 1917-1945 arasında birbiri ardına gelen zorlu mücadele dönemlerinde yitirdiğini iddia etmekte ısrar etmektedirler.</p>

  <p>İddia sahiplerinin hepsini aynı kefeye koymak pek mümkün gözükmüyor. Burada ele alınan biçimiyle “çözülüşün kaynakların tüketilmesi sonucu ortaya çıktığı”nı ileri sürenlerden bir bölümü iç savaş yıllarına, bir bölümü tarımda sınıf mücadelelerinin keskinleştiği kolektivizasyon atılımına, bir diğer bölümü ise 20 milyonun üzerinde Sovyet yurttaşının öldüğü İkinci Dünya Savaşına odaklanmaktadır.</p>

  <p>Bunlar üzerinde tek tek durulabilir.</p>

  <p>Ekim Devrimi sonrasında yaşanan iç savaş ve emperyalist müdahalenin ilk sosyalist ülkeyi ciddi ölçülerde yıprattığını söylemek, mümkün ama eksiklidir. Çünkü Sovyet Rusya yalnızca devrim sonrası yaşanan sıcak savaşta bedel ödememiştir, aynı zamanda emperyalist savaşta İngiltere ve Fransa ile birlikte saf tutan Rus gericiliğinin de bedelini ödemiştir. Yıl hesabına vurulacak olursa, Ekim Devrimi toplam yedi yıllık bir savaşın yükü ile yüzleşmek durumunda kalmıştır.</p>

  <p>Bu yedi yılın Rusya’da sosyalist iktidarın sınıf tabanında yaptığı tahribat hiçbir biçimde küçümsenemez. Nicel olarak zaten sınırları olan Rus proletaryasının bu zayıflığı, belli merkezlerdeki yoğunlaşmayla dengeleniyordu. Ancak yine de, önce cephedeki çatışmalar, ardından kentlerde yaşanan açlık sırasında fiziki olarak büyük bir yıkıma uğrayan Rus işçi sınıfıyla beraber sosyalist iktidarın sınıf temelinin de zayıf düştüğü açıktı. En az bunun kadar önemlisi, partinin kadro yapısında yaşanan erozyondu.</p>

  <p>Kimileri bu erozyonu, “partinin sonu” olarak nitelendirirken, “Stalin’in önlenemeyen yükselişi”nin nedeni olarak göstermeyi de ihmal etmediler. Stalin, iç savaşta kırılan işçi kadroların yerini kır kökenli deneyimsiz üyelerle doldurarak, yıllarca kendisine sadakatle bağlı kalan bir aparat yaratmayı becermişti!</p>

  <p>Savaş ve sonrasında iç savaşta işçi kadroların bir bölümünün yitirilmesi, partinin sınıf karakterini gerçekten de zayıflatmıştı. Ne var ki bu kaybın telafisinin olmadığı veya çözülüşü kaçınılmaz hale getirdiği düşüncesi son derece abartılıdır. Bu işçilerin yerini alan kadroların kültürel ve siyasal açıdan “geri” olduklarına ilişkin değerlendirmelere de ihtiyatla yaklaşılmalıdır. Sovyet Rusya’nın zaten üçüncü kuşaktan kentli işçi devralmadığı ve sanayi proletaryasının her zaman yıkıma uğrayan köylerden beslendiğini hatırlamak gerekiyor. 1917 ve onu takip eden yıllarda mujik kültüründen bütünüyle kopmuş bir Rus işçisi düşünülemez bile; o dönemde bu ancak bir masal kahramanı olabilirdi.</p>

  <p>Sovyetler Birliği gibi devasa bir ülkede sosyalist kuruluşun öncü partisinin işçi sınıfındaki zayıflamayı durdurmak için yüzünü kırlara çevirmesi kadar doğal bir şey olamaz.</p>

  <p>Toplam proleter sayısında çok büyük bir sıçramaya neden olan ve Sovyetler Birliği’nin sınıfsal karakterindeki çarpıklığı düzelten kolektivizasyon sürecinin birçok marksist tarafından Sovyetler Birliği’nin ölüm fermanı olarak nitelendirilmesi, yukarıdaki tartışma hesaba katıldığında son derece ilginçtir. Böyle düşünenler arasında, tarımdaki mülk sahibi sınıfların tasfiyesi sırasında Sovyetler Birliği’nin bir kez daha ciddi bir nüfus kırımı yaşadığını ileri sürenleri fazla ciddiye almamak gerekiyor. Üzerinde asıl durulması gereken, kolektivizasyonun Sovyetler Birliği’nde toplumun barış içinde gelişimi olanağını geriye dönüşü olmayan bir biçimde ortadan kaldırdığı iddiasıdır. Bu iddianın özellikle Garbaçovcu klik Sovyetler Birliği’ni hızla kemirdiği bir sırada sık dile getirilir olması anlamlıdır. Konunun başka ve daha önemli boyutları olmakla birlikte, sosyalist kuruluşun, 1920’lerin sonunda başlayan ve kırlarda toprak sahibi zengin köylülerin tasfiyesi ile sonuçlanan kolektivizasyon atılımı nedeniyle rayından çıktığı ve bir daha belini doğrultamadığı tezinin 1987-1989 yılları arasında perestroykacı şarlatanların dillerinden düşmemesi önemsenmelidir.</p>

  <p>Karşı devrimcilerin, Sovyetlere öldürücü darbeler vururken, “devrimci” her tür dönüşüme dönük inancı sarsmaya gereksinim duydukları açık.</p>

  <p>Sovyetler Birliği’nin soluğunun İkinci Dünya Savaşı yıllarında tükendiği görüşü ise oldukça farklı bir değerlendirmeyi hak ediyor. Bilançonun ne olduğu aşağı yukarı herkes tarafından biliniyor. Sovyetler Birliği, İkinci Dünya Savaşı’nda 20 milyonun üzerinde insanını yitirdi. Bunun şu ana kadar tanık olunan en büyük trajedi olduğu açık. Yaralılar, baştan aşağıya yıkılan kentler, boşaltılan binlerce köy, en az birkaç yıl ürün veremeyecek hale gelen devasa toprak parçaları, yakılan ormanlar...</p>

  <p>Hepsinden önemlisi, yıllar boyu, belki çözülüşe kadar etkisini sürdüren toplumsal travma... Bu travmanın siyasal sonuçları...</p>

  <p>İkinci Dünya Savaşı Sovyetler Birliği’ne gerçekten de ağır bir darbe vurmuştur. Ancak savaşın “öldürücü” dönemi, bizzat savaşılan 1941-45 arasıdır ve bu dönem kazanılmış, tehlike bertaraf edilmiştir. Savaşın kazanılması için büyük kaynakların yok olması nedeniyle ortaya çıkan tehdit, Alman faşizminin yarattığı tehditten daha fazla değildir.</p>

  <p>Nazilere dersini veren Sovyet halkı, savaşın yaralarını sardıktan sonra daha ileri hedeflere yönelmediyse, bunu yalnızca kaynakların tüketilmiş olmasına bağlamak olmaz. İkinci Dünya Savaşı’nın Sovyetler Birliğini ekonomik, siyasal ve ideolojik olarak ciddi biçimde örselemiş olduğu, bu örselenmenin çözülüş sürecini etkilediği açık olsa bile, ülkenin 1946 yılına “yenik” girdiğini söylemek kesinlikle mümkün değildir.</p>

  <p>Dolayısıyla, Sovyetler Birliği’nin ardı ardına gelen zorlu dönemeçlerin yükünü kaldıramadığı için çözülüş sürecine girdiği iddiası doğru değildir. Bütün bu dönemler Sovyetler Birliği’nin gücünün ve neler yapabileceğinin kanıtı olarak da değerlendirilebilir.</p>
</body>
</html>
