<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>II Ekonomi</title>
  <link href="../Styles/main.css" rel="stylesheet" type="text/css" />
</head>

<body>
  <h2>II<br />
  Ekonomi</h2>

  <h3 id="sigil_toc_id_5">Beşinci tez: “Çözülüşün temelinde ekonomik nedenler var.”</h3>

  <p>Sovyetler Birliği’nde sosyalizmin çözülmesinin nedenleri üzerinde tartışırken dar kapsamlı formülasyonlardan özellikle kaçınılmalıdır. Marksizmin ekonomiye tanıdığı ayrıcalıklı rol nedeniyle, “SSCB’nin çözülüşünde ekonomik sorunlar belirleyici oldu” saptamasına özellikle ihtiyatla yaklaşılması gerekmektedir.</p>

  <p>Ekonomik düzlemin ayrıcalığı, biraz da, onun belli bir toplumsal formasyonun hemen bütün dinamikleriyle alış veriş içerisinde olmasının ürünüdür. İdeolojik ve siyasal süreçleri, kültürel etkinlikleri ve giderek toplumsal devinimin hemen her noktasını “ekonomik” araçlarla analiz etmek mümkündür. Ne var ki toplumsal dinamikleri kavramak açısından bu analiz yeterli değildir. Ekonominin belirleyiciliği, toplumsal olguların kabukları soyulduğunda ortaya çıkan birer “ekonomik” çekirdeğe sahip oldukları anlamına gelmez. Bu bağlamda, Sovyet sosyalizminin sorunlarını ve bir karşıdevrimle nihayete ermesini ideolojik ve siyasal mülahazalarla ele aldıktan sonra son vuruşu “ekonomi” ile yapmak hiç de gerekmemektedir. Tam tersine, sosyalist kuruluş sürecinin ekonominin belirleyiciliğine karşı girişilmiş çok özel bir iradi müdahale olduğunu kavramakta, bu tür son söz arayışlarından özellikle kaçınmakta büyük yarar bulunmaktadır.</p>

  <p>Mutlaka bir son söz söylenecekse bu, “Sovyetler Birliği’nde sosyalizmin çözülüşünün temelde ekonomik sorunlardan kaynaklanmadığı” olmalıdır!</p>

  <p>Sosyalizmin kapitalist bir toplumun bağrından çıkamayacağına ilişkin marksist önerme, yalnızca siyasal iktidarın fethi anlamında bir “devrimci” dönüşüm gereksinimine işaret etmez, aynı zamanda sosyalist iktidarın “devraldığı” nesnelliği devrimci bir tarzda değiştirmek durumunda kalacağının da altını çizer.</p>

  <p>Sonuçta, sosyalist devrimle birlikte ekonomi ile siyasal iktidar arasında mutlak bir karşıtlık ortaya çıkmaktadır.</p>

  <p>Bu karşıtlığın giderilmesi sınıfsız/sömürüsüz bir toplumun, yani komünist toplumun yaratılması ile mümkündür.</p>

  <p>Başlangıç noktası olarak kabul ettiğimiz siyasal devrim ile komünist toplum arasındaki döneme sosyalist kuruluş süreci diyoruz. Bilindiği gibi kimi marksistler bu dönemi tanımlarken “geçiş toplumu” kavramını tercih etmektedirler. Bu kavramda bir yanlışlık olduğu söylenemez belki ama biz Marx’ın öngördüğünden çok daha uzun bir kesite yayılan (bundan önceki sosyalizm deneylerinde) ve yayılması beklenen (bundan sonrasında) söz konusu dönemin doğrultusuz ve karaktersiz kalmaması için “sosyalist kuruluş süreci” adlandırmasını tercih ediyoruz.</p>

  <p>Bu tercihin, kapitalizmle komünist toplum arasına büsbütün bağımsız ve ayrı bir sosyalist üretim tarzını yerleştirmek anlamına gelmediği, bir an için bile akıldan çıkarılmamalıdır.</p>

  <p>Kapitalizmin ekonomik temellerinin önemli ölçüde ortadan kaldırıldığı, ayakta kalan kapitalist unsur ve kategorilerin mümkün olduğunca kontrol edilmeye çalışıldığı ve en önemlisi sınıfsız topluma dönük kesintisiz iradi müdahalelerin yapıldığı bu dönemin keskin virajı üretim araçlarında kamu mülkiyetine geçiştir. Tarihsel değeri çok büyük olan bu devrimci dönüşüm, ekonominin değişik sektörlerinde farklı zamanlarda ve farklı bir ivmeyle gerçekleşeceği gibi, eski mülkiyet ilişkileri karşısında “siyasal iktidar”ın himayesine mutlak anlamda muhtaçtır.</p>

  <p>Bunun bir dizi anlamı vardır. Örneğin, sosyalist kuruluş sürecinde, aslında birbirini öteleyen komünizm ve kapitalizme özgü kimi kategorilerin yan yana durduklarının itirafıdır bu. Söz konusu yan yanalık bir “doğal” durum değildir; sosyalizme komünizmden bağımsız apayrı bir evre özelliği kazandırmaz. Oysa nihai haliyle komünizm için üretim araçlarının bütünüyle topluma ait olması “doğal” bir durumdur, tıpkı kapitalizmde aynı doğallığın “piyasa” için geçerli olması gibi.</p>

  <p>Buradan siyasal düzeye geçtiğimiz takdirde, sosyalist kuruluş sürecinin kendi kendisini besleyen nesnel, doğal bir karaktere sahip olmadığı sonucuna geliriz. İlk bakışta bu sonuç ürkütücüdür. Marksist ortodoksinin siyasal devrim/toplumsal devrim arasındaki bağlantı noktasına özgü geçici bir arıza olarak görmeye yeltendiği “siyasetin ekonomiden bağımsızlığını ilan etmesi”, sosyalist kuruluşun bütünü söz konusu olduğunda, son derece ilginç bir biçimde süreklilik kazanır.</p>

  <p>Çünkü sosyalist kuruluş sürecinde “ekonomik determinizm” denilen şey, yalnızca verili konjonktürde üretici güçlerin gelişkinliği ve örgütlenmesi, sınıfsal kompozisyon ve dengeler ile üretim sürecindeki mülkiyet ilişkileri üzerinden işlemez. Bu tarihsel dönem boyunca ekonomi, ulaşılmak istenen komünist toplum projesinin özellikleri tarafından yapısal bozulmaya uğratılmıştır. Örnek olsun, sosyalist kuruluş sürecinin herhangi bir anında köylülüğün siyasal, ideolojik ve hatta kültürel ağırlığını yalnızca onun ekonomi alanında kapladığı yer belirlemez; komünist topluma yönelindikçe köylülüğün ağırlığının azalacağı ve bütünüyle tasfiye olacağı gerçeği, sosyalist kuruluşun her daim dengesiz kalacağının, bir başka deyişle verili nesnellikle barışık olamayacağının ifadesidir.</p>

  <p>Sosyalist kuruluşun nesnelliğindeki bu dual karakter ancak bir başka düzlemde, “siyasal iktidar” düzleminde çözüme kavuşabilir. Komünizme giden yolda sosyalist olmayan unsurlar, var oldukları oranda genişleme eğilimindedirler; bu anlamda birbirleriyle ilintili kategoriler olarak piyasa ve meta üretimi tıpkı kapitalizmde olduğu gibi, yayılmacı, genişlemeci bir davranış gösterir. Kamu mülkiyeti bu davranış karşısında “ekonomik” bir direnç asla gösteremez.</p>

  <p>Buraya kadar yazılanların Sovyetler Birliği’nde sosyalizmin çözülüşünün ekonomik nedenlere dayanmadığına bir kanıt sunmaktan çok, tartışmaların eksenini düzeltici bir ön müdahale amacını taşıdığını söyleyebiliriz. Bu düzeltmeden sonra ekonomiye dayalı çözülüş teorilerine yanıt vermek daha kolay hale gelmektedir.</p>

  <h3 id="sigil_toc_id_6">Altıncı tez: “Kolektivizasyon gereksiz bir zorlamaydı.”</h3>

  <p>1920’lerin sonunda gündeme gelen büyük kolektivizasyon atılımı sırasında ülke ekonomisinde gerçekleşen sarsıntının ve proletarya diktatörlüğünün toplumsal tabanında yaşanan daralmanın Sovyetler Birliğini çözülüşe götüren sürecin motor güçlerinden birisi olduğu sık sık iddia edilmiştir. Her ne kadar iddia sahiplerinin önemli bir bölümü sosyalizmin çıkarlarıyla zerre kadar ilgilenmediklerini kısa süre içerisinde kanıtlamış olsalar da, konuyu geçiştirme şansımız bulunmuyor.</p>

  <p>Öncelikle ne olduğunu kısaca hatırlayalım...</p>

  <p>Yoksul köylülükle ittifak biçimini alan işçi iktidarı ilk yıllarında, devrimin rüzgarının etkisiyle ama bundan daha fazla otoritesini tesis edebilmek ve iç savaş sırasında ortaya çıkan gıda gereksinimini karşılayabilmek için “savaş komünizmi” adı verilen olağanüstü uygulamalara yöneldi. Bu uygulamaların bir bölümü proletaryanın açığa çıkan enerjisinin ürünü “yıkıcı” ve yeni bir düzenin vazgeçemeyeceği türden plansız eylemlere dayanıyordu. Bununla birlikte, ekonomi alanının gündelik bir “gerilla” mücadelesine teslim edildiği açık. Söz konusu yıllarda birçok adım kamu mülkiyetine geçiş anlamına gelse, hatta eşitlikçi hamleler gerçekleştirilse bile, söz konusu olan planlı bir sosyalist kuruluş değil, işçi iktidarının acil gereksinimlerinin karşılanmasını gözeten bir otoriter ekonomi yönetimiydi.</p>

  <p>İç savaşta karşıdevrimcilerin bozguna uğratılması ve emperyalist dış müdahalenin püskürtülmesi ile birlikte “savaş komünizmi” evresini kapatmak için gerekli koşullar da ortaya çıkmış oldu. Tam yedi yıl süren savaş hâli ülkenin endüstriyel alt yapısını ciddi ölçülerde tahrip etmiş, iş disiplini kaybolmuş, işletmeler arası bağlantılar kopmuş, birçok fabrika yönetsel bir karmaşanın içerisine girmiş ve en önemlisi tarımda mülk sahibi sınıfların zorlu direnişi nedeniyle kentlerde açlık baş göstermişti.</p>

  <p>Ekonomide yeni bir dönem kapıdaydı. Lenin’in geçici bir soluklanma olarak tarif ettiği NEP’e (Yeni Ekonomi Politika) bu koşullarda geçildi. Mülkiyet ilişkilerine dair duyarlılık geriye çekildi; istikrar, iç barış ve kurumsallaşma ön plana çıkarıldı. Durma noktasına gelen üretimi canlandıracak kararlar alındı. Yerli ve yabancı kapitalistler üç yıl kadar süren “korku” günlerinden sonra bazı sektörlerde bir kez daha sahne almaya başladılar. Kırlarda ise toprak sahibi köylülere “size dokunmayacağız” mesajı iletildi: “Üretin ve kentlerdeki proleterleri doyurmamız için bize satın.” Köylü bu çağrıyı kuşku ama iştahla karşıladı. Sovyet işçi sınıfının fiziki olarak soluk aldığı, Sovyet ekonomisinin toparlandığı, Sovyet iktidarının iç ve dış baskıyı hafiflettiği NEP döneminde Sovyet “mülk sahipleri” de palazlandı. Yalnız tarımda değil, ekonominin hemen her sektöründe kapitalizmin, 1917 Ekimi ile çatırdayan temelleri, büyük ölçüde yeniden onarılmıştı.</p>

  <p>1920’lerin sonuna gelindiğinde Stalin önderliği bu işe dur demeye karar verdi.</p>

  <p>Bir yaklaşıma göre, bolşevik önderlik tarımdaki mülk sahibi sınıflar tarafından tahrik edilmişti. Aç gözlülükte sınır tanımayan kulaklar, işçi sınıfı iktidarının sabrını test ederken kantarın topuzunu kaçırmış ve NEP döneminin hassas dengelerini bozuvermişlerdi.</p>

  <p>Bir başka deyişle, Stalin ve arkadaşları, tarımda mülkiyet ilişkilerini (bir kez daha) değiştirmeye mecbur bırakılmışlardı.</p>

  <p>Böyle değil.</p>

  <p>Bu yaklaşım, Stalin’in “kolektivizasyon” adı altında ülke ekonomisine öldürücü bir darbe indirdiğini, sosyalizmin çoğulcu ve demokratik gelişiminin önünü kestiğini düşünenlerin “düşman” tezlerini güçlendirici öğeler taşımaktadır.</p>

  <p>Sosyalist kuruluş, üretim araçlarının özel mülkiyetiyle barışık bir denge modeli üzerinde yoluna devam edemez. Sosyalist kuruluş, ekonominin “barışçı” bir biçimde gelişmesinden çok öte bir şeydir. Kaldı ki, toprakta özel mülkiyet, doğası gereği genişleme eğilimindedir, bir yerden sonra “barışçı” ekonomiyi tehdit etmeden yapamaz. Son olarak, kentler ve kırlar arasındaki farklılıkları azaltmayı hedefleyen bir siyasal iktidarın işe mülkiyet ilişkilerindeki farklılıklardan başlamamasının nasıl mümkün olacağı sorulmalıdır.</p>

  <p>Yoksa kırlarla kentler arasındaki farklılıkların yok edilmesinden “tüketim kalıpları”nın benzeşmesini mi anlıyoruz? Her konutun elektrikle donatılması, köylünün sözgelimi buzdolabı ve çamaşır makinesiyle tanışması elbette önemlidir ancak toplumsal ilişkilere sınıfsal farklılıkların damga vurmaya devam etmesi daha önemlidir. Üretim ilişkilerini dönüştürmeden, kent ve kır arasındaki farkları azaltmak ve giderek yok etmek söz konusu bile olamaz.</p>

  <p>Tarımda özel mülkiyetin tasfiye edilmesi, sosyalist kuruluşun en önemli eşiklerinden birisidir. Sınıfsız toplum mücadelesinin uzun sürecek olması, bu eşiğin uzun bir süre ötelenebileceğine kanıt gösterilemez. Sosyalist iktidar, toprakta özel mülkiyetin yıkıcılığından mümkün olan en kısa sürede kurtulmak durumundadır.</p>

  <p>1929 yılının sonunda Stalin’in “zengin çiftçileri denetleme politikasından onları bir sınıf olarak ortadan kaldırma politikasına geçtik” biçiminde açıkladığı değişikliğin ekonomiye öldürücü bir darbe vurduğunu, sosyalist demokrasiyi zayıflattığını, zorbalığı ikna mekanizmalarının yerine koyduğunu ve dahası insanlığa karşı caniliğe varan bir büyük suç olduğunu ileri sürenleri mülk sahibi sınıfların sözcülerinden ne ayırmaktadır?</p>

  <p>Pek az şey...</p>

  <p>Toplam köylü nüfusunun yüzde 5’ini oluşturan zengin ve sömürücü toprak sahiplerinin ekonomik ve siyasal gücünü tamamen kırmadan köylülüğün ve kentlerdeki proletaryanın önünü açmak olası mıdır?</p>

  <p>Elbette değildir.</p>

  <p>Kolektivizasyonun Sovyetler Birliğini çözülüşe doğru götüren yıkıcı bir etki yaptığını düşünenler, çözülüşü sistemin ekonomik yetersizliklerine bağlayan piyasacı, liberal marksistlerdir ve öyle oldukları için onlara mülk sahibi sınıfların haklarını savunmak pek yakışmaktadır.</p>

  <p>Biz tam tersine düşünüyor ve ekliyoruz: Kolektivizasyon zorunludur ama yetmemiştir!</p>

  <h3 id="sigil_toc_id_7">Yedinci tez: “Sovyetler Birliği, değer yasasından kurtulamadığı için çözülmüştür.”</h3>

  <p>Sovyetler Birliği’nde sosyalizmin çözülüşüne ilişkin tartışmalarda üzerinde en fazla durulan kavramlardan birisi değer yasası. Bazı marksistler, Sovyetler Birliği’nde değer yasasının yürürlükte olmasını bu ülkeye ilişkin “devlet kapitalizmi” yakıştırmasına kanıt olarak ileri sürerken, kimi başkaları, değer yasasının geçersizliğinin ilan edilmeyişinin ya da onun sosyalist ekonomideki varlığına göz yumulmasının çözülüşü kaçınılmaz olarak davet ettiği görüşünde.</p>

  <p>Bilindiği gibi, değer yasası, meta üretimine içkin. Bu anlamda gerçek gücünü kapitalizmde ortaya koysa da, pre-kapitalist formasyonlarda da kendisini hissettiriyor. Ancak meta üretiminin tasfiyesine yönelen sosyalizmde değer yasası oldukça kritik tartışmalara yol açıyor.</p>

  <p>Sovyetler Birliği’nde meta ekonomisinin varlığı, temelde sosyalist ekonominin yalnızca kamu mülkiyetine dayanmıyor oluşuyla açıklandı. Sanayi sektöründe büyük ölçüde devlet mülkiyetine geçilirken, kırlarda 1920’lerin sonunda başlatılan kolektivizasyon hamlesi sonrasında tarımda iki, hatta iki buçuk mülkiyet biçimi ortaya çıktı. Devlet çiftlikleri, kamu mülkiyetinin somutlandığı daha gelişkin yapılanmalar haline gelirken, kolektif çiftlikler (kolhozlar) üye çiftçilerin sınırlandırılmış mülkiyet hakkına sahip oldukları ekonomik birimlerdi. Buna ek olarak, çiftçi ailelerinin kendi tasarruflarındaki topraklardan ayrı bir mülkiyet biçimi olarak söz etmek mümkündü.</p>

  <p>Kırlardaki bu mülkiyet çeşitliliği, sosyalizmde meta ekonomisinin varlığını, değer yasasının hükmünü sürdürmesini meşru gösterir mi?</p>

  <p>Bu soruya aynı anda hem evet, hem de hayır yanıtı verilmelidir.</p>

  <p>Evet, çünkü sözü edilen çeşitliliği hafife almak, öznel bir kararla bu çeşitliliğin ve onun yarattığı sorunların üstesinden gelmek olanaksızdır. Sovyetler Birliği’nde tarımda birden fazla mülkiyet biçiminin var olması, devlet mülkiyetinin tek biçim haline gelmesinin önünde ekonomik ve siyasal engeller olduğu anlamına gelir. Dahası, bu biçimlerden kolhozlar yani kamu mülkiyeti değil de kolektif mülkiyet kapsamına sokabileceğimiz çiftlikler Sovyet tarımının temelini oluşturmuşlardır. Bu koşullarda, Sovyet tarımı ile kentler arasında henüz daha “sıfır noktası”nda küçümsenmeyecek bir farklılık ortaya çıkmış oluyordu. Kolhozlar, ürünlerini devlete, başka ekonomik birimlere ve doğrudan pazara sürebilme olanağına sahiptiler. Bir başka deyişle, toprağı alıp satma hakları olmamakla birlikte, kolhozlar “meta” üretmekteydiler.</p>

  <p>Hayır, çünkü sosyalist kuruluş süreci, komünizme giden yolu açmaya çalışırken eski düzenin kalıntılarını ve geri mülkiyet biçimlerini devamlı baskı altına almak, sınırlamak ve ortadan kaldırmak durumundadır. Bu anlamda meta üretimi, kanıksanamaz ya da sosyalizme içerilemez.</p>

  <p>Demek ki, mesele oldukça karmaşık. Sovyetler Birliği yaygın bir kırsal nüfusu devraldığına ve Ekim devrimi işçilerin yoksul köylülükle ittifakına dayanarak kendisini koruduğuna göre, farklı mülkiyet biçimlerinin varlığını sorgulamak yerine, evet/hayır yanıtlarının temas noktasına yoğunlaşmakta yarar var.</p>

  <p>Bu temas noktasında ekonomiden çok siyaset ve ideoloji olduğu açıktır.</p>

  <p>Her şeyden önce, büyük kolektivizasyon hareketinin başarıyla tamamlanması, kırlarda mülkiyetçi dinamiklerin ve mülkiyetçi ideolojinin bütünüyle kuruması anlamına gelmemiştir. Değişime direnç, toprağa bencilce bağlanma ve dış dünyaya kapalılık köylülük açısından karakteristiktir. Sovyet Rusya’da 1930’ların hemen başında zengin toprak sahiplerinden kurtarılan milyonlarca köylü ailesi için değişimin orada durduğu (veya en fazla o kadarına tahammül edildiği) söylenebilir. Bir yerlerde Sovyet yöneticilerinden birisinin köylülerin mülkiyet tutkusunu azaltmak için onları tek katlı değil de çok katlı binalara yerleştirerek sahip oldukları “mülk”ten uzak tutmayı önerdiğini okumuştum.<sup><a href="../Text/DIPNOT.xhtml#bookmark1" id="footnote1">1</a></sup> Önerinin kendisinden çok, partideki bıkkınlığa işaret edilebilir. Zordur köylü zihniyetiyle uğraşmak...</p>

  <p>Zorunludur da...</p>

  <p>Bugün Rusya’da komünist partilere kırlardan hâlâ daha fazla oy çıkmasının bir nedeni, kapitalizmin tarımı ciddi biçimlerde tahrip etmesiyse, öteki neden köylülüğün “değişim”e direnmeye devam etmesidir.</p>

  <p>Hâlâ!..</p>

  <p>Evet, köylülüğün ideolojik, kültürel dönüşümü zordur ve zorunludur. Elbette bunun için muazzam ekonomik kaynaklan seferber etmek durumundasınız. Ancak ekonomi ve üretim sürecinin kolektif bir biçimde örgütlenmesine ne bel bağlayabilirsiniz ne de bu düzlemde bir olgunlaşmayı bekleyebilirsiniz.</p>

  <p>Peki Sovyetler Birliği’nde bu konuda gereken titizlik gösterilmiş midir?</p>

  <p>Yeterince gösterilmemiştir. Stalin yönetiminde zaten zorlu ve keskin mücadelelerle geçen yıllarda belli başlıklara yoğunlaşıldığı açıktır. Kolektivizasyonun ülke sathında muzaffer olması, okuma-yazma oranlarında kaydedilen inanılmaz yükseliş, kentleri aç bırakmamanın bir ülkü haline getirilmesi... Bunların yalnızca ekonomik enstrümanlarla gerçekleşmediği açık. Üstüne Nazi barbarlığına karşı seferberlik gelmiştir. Birkaç etnik topluluk dışında, Sovyet köylüsünün sosyalist ülkeye ihanet etmediğini görüyoruz. Demek ki, kırlarda siyasal ve ideolojik mücadelede önemli işler yapılmış.</p>

  <p>Ancak yapılanlar parçalı ve yetersizdir. Kolektif çiftçilerin mülkiyet arayışı yok edilememiş ve özellikle Stalin’in ölümüyle birlikte yorgun toplumu rahatlatmaya karar veren parti önderliği, bu arayışa teslim olmuştur. Yorgun olan, açık ki kendileridir...</p>

  <p>Kırlarda statükoya bel bağlarsanız, başınız çok ağrır. Sovyetler Birliği’nde 1930’ların başında daha ileri sıçramalar için büyük bir temel oluşturan kolektivizasyon hamlesinin soluğu, sorunsuz bir tarımsal yapılanmaya ve kırlarda daha ileri toplumsal ilişkileri zorlamaya yetmemiştir.</p>

  <p>Burada mutlaka ekonomik sorunlardan söz etmek gereklidir; Sovyet sanayisi Sovyet kırlarını ileriye çekici yardımı yeterince yapamamıştır. Tarımın makineleşmesi, 1930’lardaki devasa atılımın mirasına uygun bir hız ve nitelikte sürmemiş, Sovyet ekonomisi uçsuz bucaksız Rus ve Asya topraklarının geriliği ile baş etmekte fazlasıyla zorlanmıştır. Ancak...</p>

  <p>Çok büyük bir ülkede tarımın modernizasyonu zaman alacaksa, o halde ideolojik ve siyasal mücadeleye daha fazla önem vereceksiniz. Eğitim şart, ama başka şeyler de şart!</p>

  <p>Sovyet yöneticileri, tarımda “sosyalist ekonominin iki farklı unsuru” formülüne fazla güvenerek büyük bir hata yapmışlardır. Açıktır ki, kolektif çiftliklerde melez bir mülkiyet biçimi, melez bir toplumsal örgütlenme ve melez bir sınıfsal karakter ortaya çıkmıştı. Sayıları henüz işin başında, 1935 yılında, 250 bine dayanan kolektif çiftliklerden söz ediyoruz! Bunların ideolojik, kültürel, siyasal gereksinimlerinin karşılanması için mutlak anlamda bir doğrultu, bir hedef gerekir. Yoksa koşulların göreli olarak iyileştirilmesi, bazı hizmetlerin buralara götürülmesi asla yeterli değildir. Düzeltelim, 250 bin dinamitten söz ediyoruz. Yol gösterildiğinde, tutarlı ve inatçı bir önderlik sergilendiğinde yeni bir yaşama odaklanacak kolektif temellere sahip; buna karşın kendi haline bırakıldığında şaşmaz bir biçimde bireyciliği ve mülkiyet tutkusunu yeniden üretecek hastalıklarla malul...</p>

  <p>Yeterince müdahale edilmediği çok açık.</p>

  <p>1950’lerle birlikte “kolektif mülkiyetle de olur” anlayışının yerleşmesi zaten ideolojik ve siyasal müdahalenin konusunu ortadan kaldırmıştır. Kolhoz sistemiyle komünizme geçmeye kalkmak, yani değer yasasının işlediği bir ekonomiyi sınıfların ortadan kalktığı bir toplumsal düzeye taşımak bana cüretten çok, iddiasızlık ve teslimiyet gibi geliyor. Yeni bir hamleyi göze alamamak...</p>

  <p>Bu, temelde ideolojik bir sorun değil mi?</p>

  <p>Sosyalist kuruluşta kritik ekonomik kararların tamamı, ideolojik bir karakter taşımaktadır. Daha gelişkin bir örgütlenmeyi özendireceksiniz; geri örgütlenmelerin verili koşul ve anda daha verimli olması gözünüzü körleştirmeyecek. Örneğin, çiftçilere arta kalan zamanlarında kendi gereksinimlerini karşılamak üzere verilen toprak parçalarında “harikalar yaratılması”na aldanmayacaksınız.</p>

  <p>Stalin’in “geçici” bir uygulama olduğunu özellikle vurguladığı “kişisel bahçeler”in savaştan hemen önce tarımsal üretimin beşte birini kapladığını gördükten sonra ne yaparsınız? Söz konusu bahçelerin tüm tarımsal arazinin 25’te birinden daha az olması size “bu işte bir terslik var” dedirtmez mi? Kaba bir hesapla kolektif çiftliklerden beş kat daha fazla verim alınan bu bahçelerde kim tarım yapıyor? Kolhoz üyesi çiftçiler! Bu bahçeler nerede? Kolektif çiftliklerin hemen yanında!</p>

  <p>Toprak aynı, işgücü aynı... Sorun nerede?</p>

  <p>Sorun, “köylü kendi gereksinimini karşılasın” diye bireysel kullanıma açılan bahçelerin birçok çiftçi için kısa sürede asli iş alanı haline gelmesinde.</p>

  <p>Sorun, bu bahçelerde yetiştirilen ürünlerin ve hayvanların kişisel gereksinimlerin ötesinde, pazara sürülmesine ses çıkarılmamasında, hatta bazı örneklerde teşvik edilmesinde.</p>

  <p>Denecek ki, milyonlarca kişi açlıktan bu pazarlar sonucunda kurtuldu... Bahçe ekonomisinin kolektivizasyondan hemen sonra karşılaşılan açığı kapatmaya dönük bir uygulama olduğunu kabul edebiliriz. Ancak bu uygulama neden bir kural haline geldi ve ekonominin sosyalist karakteri ile açıkça çelişen bu “geri” unsura neden kalıcı bir yer açıldı? Neden yıllar sonra, 1977 Anayasası’nın hazırlıklarında çok tartışılmasına karşın, bahçe ekonomisine yeni (anayasal) güvenceler verildi ve “komünizme doğru ilerlediği” iddia edilen Sovyetler Birliğinde küçük burjuvaziye ve onun zihniyetine meşruiyet kazandırıldı?</p>

  <p>Bu soruların yanıtında yine “ideolojik meseleler” var. Sovyet yönetiminin sosyalist kuruluş sürecinde daha ileriye gitmek için gerekli enerjiyi bulamaması, ideolojik bir yetersizliğin yansımasından başka bir şey değildir.</p>

  <p>Hiçbir şey yapılmadığını söylemiyorum. 1935-1956 yılları arasında zaman zaman bahçe ekonomisinin denetlenmesi, hatta küçültülmesi konusunda ciddi girişimlerde bulunuldu. Kolhozlara ait toprakların yavaş yavaş bahçe arazilerine dahil edilmekte olduğunu saptayan parti yönetimi çeşitli kampanyalarla “açgözlülerin ekonomik sabotajına karşı” bayrak açtı. Kolektif çiftliklerin ve Makine-Traktör İstasyonları’nın olanaklarını kullanan ve kolhoz için çalışmayı tamamen bırakarak, kendisine tahsis edilen (çeşitli yollarla genişletilmiş) arazide “kişisel gereksinim” ile ilgili olmayan ölçülerde üretim yapan köylülere karşı şiddetli yaptırımlar uygulandı.</p>

  <p>Ancak bencilliği üreten ve “büyük tarım” felsefesine hiç uymayan bu uygulamayı durdurmak kimsenin aklına gelmedi.</p>

  <p>Aynı statükoculuk kolhozlara bakışta da geçerliydi. İstenildiği kadar “sosyalist mülkiyetin bir başka biçimi” olarak sunulsun, kolhoz sisteminin devlet mülkiyetine geçişte bir ara aşama olduğu tartışmasızdır. Kolhoz sistemi özel mülkiyetin idamesi anlamına gelmemektedir belki ama bu sistem meta üretimini içerdiği sürece bir arızayı, bir sapmayı da kendi içinde barındırmaktadır.</p>

  <p>Parti programında ve başka metinlerde kolhozlarla sovhozların (devlet çiftliklerinin) zamanla kaynaşacaklarını, onlar arasında bir füzyon gerçekleşeceğini ileri sürerek bu arızadan kurtulmak mümkün değildi.</p>

  <p>Devlet çiftlikleri lehine düzenlemeler yapmaz, kolhozların sovhozlara dönüşüm sürecini örgütlemezseniz neden ve nasıl kaynaşacaklar?</p>

  <p>Tekrar olacak, hiçbir şey yapılmadığını söylemiyorum. Örneğin, bütün tersi yöndeki taleplere karşın, kolhozların ağır iş makineleri ve traktör sahibi olmalarının önüne geçildi. Örneğin, bazı kesitler dışında üye köylülere ödemeler ayni değil, nakdi olarak yapıldı.<sup><a href="../Text/DIPNOT.xhtml#bookmark2" id="footnote2">2</a></sup> Örneğin, kolhozların ürünlerini piyasaya sürmesi yerine devlete satması konusunda tedbirler alındı.</p>

  <p>Ancak arıza giderilemedi, giderilemezdi. Çünkü kolhozlar ile planlı ekonomi, kolhozlar ile sosyalist kuruluşun hedefleri, kolhozlar ile kentlerdeki proletarya arasında çelişkiler vardı. Bireysel mülkiyete göre çok daha gelişkin bir biçim olan kolektif çiftliklerin planlama sistemine bütünüyle dahil edilebilmeleri olanaksızdı. Bu olanaklı olsaydı, kolhozlar yok olurdu!</p>

  <p>Kolhozlar, fiyatlandırmada değer yasasının değil, toplumsal gereksinimlerin sözünü dinlemek durumunda olan işçi devletinin başını hep ağrıtmış, halkı birçok ürünü oldukça farklı fiyatlardan almak durumunda bırakmışlardır. Kolhozlar, pek fazla üzerinde durulmasa da, sosyalist devletin dış ticaret tekeliyle de uyum sorunları yaşamışlardır. Bir sosyalist devletin dış ticaret politikası onlarca parametre tarafından belirlenir. Ülkede bulunmayan ürünlerin temini, ileri teknoloji gereksinimi, siyasi ilişki geliştirme, emperyalist ablukayı yarma, takas olanaklarını değerlendirme, diğer sosyalist ülkelerle yardımlaşma gibi başlıklar SSCB’nin her zaman karmaşık bir dış ticaret politikası izlemesinin nedeni olarak sıralanabilirler. Oysa Sovyetler, tarımsal ürünler söz konusu olduğunda hem ihracatçı hem de ithalatçı bir ülke olarak, bütünüyle planlanamayan kolhoz sisteminin yarattığı baş ağrısından hiç kurtulamamıştır.</p>

  <p>Dert listesini çoğaltabiliriz. Burada amacım, kolhoz sisteminin sosyalizme geçiş sürecinde gereksiz olduğunu söylemek ya da sistemin neden tasfiye edilmediğini sormak değil. İşaret etmek istediğim, kamu mülkiyetine geçişte bir ara uğrak olan kolektif mülkiyete “sorunsuz” ve “kalıcı” bir biçim muamelesi yapılmasının maliyetleridir.</p>

  <p>Peki yapılmıştır da ne olmuştur? Meta ekonomisi Sovyetleri ur gibi sarıp çürütmüş müdür?</p>

  <p>Kesinlikle hayır. Sovyetler Birliği gibi bir ülke, eğer meta ekonomisinin yaygınlaşması ve giderek kamu mülkiyetinin üzerini örtmesi sonucunda dağılsaydı, bunun mutlaka sınıfsal karşılığı (kırlarda ve kentlerde) olurdu. Oysa Sovyetler’de meta ekonomisinin karşılığı olan bir egemen ya da yönetici sınıftan söz etmek mümkün değildir. Garbaçovcu kapitalist restorasyon süreci, son derece ilginç bir sermaye birikim modeline yaslanmıştır. Rus burjuvazisi uyuşturucu, silah, kadın pazarlayarak ve kamuya ait zenginlikleri yağmalayarak oluşmuştur. “Eski düzen”den “yeni düzen”e geçerken, kimi eski parti yöneticilerinin öne fırlaması (ki 20 milyonluk bir partiden, yani parti olmaktan çıkmış bir partiden söz ediyoruz), onların bu kirli yarışa çok büyük bir birikimlerle girmesinden değil, çözülüşün kokusunu aldıkları andan itibaren mevkilerini aniden açılan iştahlarını doyurabilmek kullanabilme becerisinden kaynaklanmıştır.</p>

  <p>Bütün bu süreç ne sovyetologları, ne troçkistleri, ne maocuları doğrulamıştır. Devlet kapitalizmi, bürokratik sınıf gibi formülas-yonlar Sovyetler’de olup bitenleri zerre kadar açıklamamaktadır.</p>

  <p>Sovyetler Birliği piyasanın yükselişine değil, piyasayla birlikte, başka şeylerle de mücadele etme azmini yitiren, ideolojik hattı silikleşen, yorgun ve kanaatkar bir önderliğe yenilmiştir!</p>

  <h3 id="sigil_toc_id_8">Sekizinci tez: “Sovyet planlamasının katı ve merkezi karakteri ülkeyi darboğaza götürdü.”</h3>

  <p>Sovyetler Birliğinin çözülüşünde “merkezi planlama”nın önemli bir rolü olduğunu vurgulayanlarla tartışmak, başka birçok konuda olduğu gibi, belli zorluklar içeriyor. İddianın sahipleri arasında doğal olarak başı, piyasacılar çekiyor. Onlara göre planlı bir ekonominin zaten başarı şansı bulunmuyor. İnsanlığın yaratıcı birikiminin “girişimci” sınıfta toplandığına, bu sınıfın yokluğunda toplumsal kaynakların daralacağına, “ilerleme” fikrinin ortadan kalkacağına inanmamızı istiyorlar.</p>

  <p>Bunların itiraz ettiği, merkezi planlama filan değil, herhangi bir planlama... Sıkıştıkça “devlet”i yardıma çağırmış olan, dahası birikim süreçlerinde devletleri olmadan yapamayan bir arsız sınıfın sözcüleri olarak, her şeyi piyasanın düzenlemesi gerektiğinde ısrar ediyorlar.</p>

  <p>Dolayısıyla Sovyetler Birliği’nin çözülüş gerekçesi ya da gerekçelerinden birisi olarak ekonomiyi planlanma arzusunu gösterenlerin bir bölümüne en fazla “Sovyetler Birliği planlı ekonomiye sahip olmasaydı, zaten Sovyetler Birliği olmazdı; biz de Sovyetler Birliği’nde sosyalizmin çözülüşü konusunda kafa patlatmak durumunda kalmazdık” diyebiliriz.</p>

  <p>Bununla birlikte, planlı ekonomiden yana olup da, bunun Sovyetler Birliği’nde uygulanan biçiminden rahatsız olanların, bir başka deyişle “katı ve merkezi” planlamadan şikayet edenlerin söylediklerine biraz daha dikkatle kulak kabartmakta yarar bulunmaktadır.</p>

  <p>Aslında bu kesimin Sovyet planlamasına yakıştırdığı sıfatlar katı ve merkezilikten ibaret değildir. Askeri planlama, bürokratik planlama, idari planlama, otoriter planlama eleştirinin doğrultusunu açık bir biçimde gösterdikleri oranda işlevlidirler, ne ki bir gerçeğin üzerini örtememektedirler:</p>

  <p>Planlama diye bir şey varsa, o ancak merkezidir!</p>

  <p>Merkezi olmayan bir planlama düşüncesi pekala kestirme biçimde, liberalizmden etkilendiği, hayalci olduğu için eleştirilebilir. Ancak en iyisi, bu düşünceye küçük bir avans vererek, onunla en güçlü olduğu varsayılan bir alanda, “sosyalist demokrasi” tartışmalarında hesaplaşmaktır.</p>

  <p>Sovyetler Birliği’nde çözülüşün nedenlerinden birisi olarak demokratik planlamanın yaşama geçirilememesini gösterenler, hiç kuşkusuz, sosyalizmde demokratikleşmenin üretim sürecinden başlayacağına ilişkin marksist önermeden hareket etmektedirler.</p>

  <p>Nedir bu önermeyi önemli kılan? Öncelikle, işçilerin birer vatandaş olarak değil, işyerlerinde örgütlü bir sınıfın üyeleri olarak siyasal iktidarın sahibi haline gelmesidir. Emekçi kitlelerin yerleşim alanlarındaki örgütlülük ve katılım düzeyleri ne olursa olsun, emeğin en gelişkin örgütlülüğe işletme düzeyinde ulaşacağı açıktır. Sosyalist demokrasi, bu örgütlülük sayesinde ve bu örgütlülüğün üzerinde gelişecektir.</p>

  <p>Demokratikleşmenin üretim sürecinden başlayacağını söylediğimizde işaret ettiğimiz bir diğer olgu, iktidardaki işçi sınıfının kendi iktidarını denetlemek durumunda olduğudur. İşçi sınıfının kendi iktidarını toplumsal yaşantının bütün düzlemlerinde denetlemesi gerektiği çok açıktır. Bununla birlikte, sınıfsız toplum için verilen zorlu uğraşta, sınıfları var eden düzleme özel bir ilgi gösterilmesi beklenir. Sosyalist kuruluş sürecinde, sosyalizmin olgun aşamalarında ve nihayetinde komünizmde, işbölümü ve temsili-yet ilişkisini bütünüyle ortadan kaldırmak söz konusu olmadığı oranda, işyerlerindeki kontrol mekanizmaları özellikle önem kazanmaktadır. Hiç lafı dolandırmadan, burada kontrolden kastımızın insanın insanı kontrolü olduğunu belirtmekte yarar bulunmaktadır.</p>

  <p>İşbölümünün bilgide, yetkide, hareket serbestliğinde, sorumlulukta ve bölüşümde göreli eşitsizliklere yol açtığı unutulmamalıdır. Bu eşitsizliklerin denetim altında tutulabilmesi, bütün aktörlerin karşılıklı bağımlılığının ve onlar arasındaki ilişkilerde açıklığın sağlanabilmesi ile mümkündür.</p>

  <p>Bağlantılı konu ise, elbette planlamadır.</p>

  <p>Peki, planlama ne anlama gelmektedir?</p>

  <p>Rasyonalite? Uyum? Tasarruf?</p>

  <p>Kanımca, kapitalizmin (piyasanın) anarşiye yaslanması ve ancak kamu mülkiyetinin planlanabilir olmasına yapılan haklı vurgu, planlama kavramının belli ölçülerde değer yitirmesine neden olmuştur. Bu vurgudan hareketle deriz ki, kapitalizm akıl dışıdır, irrasyonaldir; kapitalizm kaos üretir; kapitalizm kaynaklan düşüncesizce tüketir... Buna karşılık sosyalizm ekonomiyi toplumun yararına, uyumlu, rasyonel biçimde planlayabilirle yeteneğine sahiptir.</p>

  <p>Bütün bunlar doğrudur, ne var ki, bu vurguyla birlikte, planlamanın teknik boyutunun öne çıkacağı komünist aşamanın öncesinde, sosyalist kuruluş sürecinde planlamanın bir mücadele aracı, bir siyasal enstrüman olduğu gerçeğinin üzerini örtmüş oluruz.</p>

  <p>Sosyalist kuruluşun gerçekleri, planlamanın “neyin ne kadar üretileceği”ne indirgenemeyeceğine işaret etmektedir. Geçiş toplumunda planlama, uzun erimli toplumsal hedeflerle üretici güçlerin verili düzeyi arasındaki boşluğu dolduran mekanizmanın adıdır. Rasyonalite, uyum ve tasarruf, ancak sözü edilen boşluk doldurma misyonunun içine yerleştiğinde bir anlam kazanabilir. Yoksa sosyalist kuruluş sürecinde rasyonalite, uyum ve tasarruf kendi başlarına birer hedef kesinlikle olamazlar.</p>

  <p>Örnek olsun, planlama sanayileşmeyi, kentleşmeyi, (kapitalist sistemin var olduğu bir dünyada) bağımlılığı azaltmayı, toplumun entelektüel düzeyini geliştirmeyi ve belki en önemlisi ekonominin sosyalist unsurlarını güçlendirmeyi hedeflediği oranda rasyonalite, uyum ve ve tasarruf ilkelerinde belli gedikler açabilir.</p>

  <p>Bütün bunları yazmamın nedeni, burjuva iktisatçıların piyasanın düzenleyici rolü ile merkezi planlamanın düzenleyici rolünü kıyaslayarak bazı örneklerde “piyasanın daha fazla istikrar” sağladığını ileri sürmeleridir. Son derece abartılı olmakla beraber, bu iddianın kimi örneklerde haklı çıkması, planlı ekonominin mutlak üstünlüğüne kuşku duymamıza asla neden olamaz. Çünkü planlama, insanın yazgısını ele geçirmesinin adıdır; ona bir saatin huzur veren (kim bilir, bundan huzursuzluk da duyulabilir) tek düzeliği atfedilemez.</p>

  <p>Burjuva iktisatçılarını bir kenara bırakmadan önce, onlarla Sovyet planlamasını soldan eleştirdiklerini düşünen kimi marksistle-rin ortaklaştığı bir noktaya değinmekte yarar var. Diyorlar ki, Sovyet sistemi başarısızlığa uğradı, çünkü tüketici eğilimlerini dikkate almıyordu. Konuya ilişkin üretilen onlarca fıkra, sayfalar dolusu istatistik veri ve ampirik gözlem bu iddiayı haklı çıkarmaya yeter mi?</p>

  <p>Yetmez. Tüketici eğilimlerinin dikkate alınması iki gerekçeyle talep edilebilir. Bu gerekçelerden ilki, marksizme oldukça uzak, ama kimi piyasacı “sol”cular tarafından pek beğenilen, insanların mallara dönük taleplerinin öngörülemeyeceği tezidir. Planlı ekonomilerde aynı anda karşılaşılan kıtlık ve arz fazlalığı gibi sorunların kaynağında bu “bilinmezlik” olduğu ileri sürülür. Dolayısıyla birçok iktisatçı tarafından planlı ekonominin reddi için kullanılan bu argüman, kimi solcuların ya da sola şirin gözükmekte yarar uman burjuva ideologlarının elinde “demokratik planlama” for-mülasyonuna güçlü bir kanıt olarak gösterilmektedir.</p>

  <p>Daha önce de vurguladığım gibi, bu yaklaşım son tahlilde planlamaya teknik bir anlam yüklemekte ve sosyalist kuruluşun mantığını kavrama olanağından uzaklaşmaktadır.</p>

  <p>Açık söylemek gerekirse, planlamaya “tüketici eğilimleri”ni katmak, planlamayı dinamitlemektir. Sosyalist kuruluş sürecine halkın “tüketici” olarak katılması gerektiği düşüncesi, peşinen reddedilmelidir.</p>

  <p>Öte yandan, tüketici eğilimlerine bir başka gerekçeyle işaret etmek de mümkündür. Aşağıdan yukarıya toplumsal beklentilerin belirlenmesi ve planlamanın bu beklentileri (de) yansıtması gerektiğini ileri sürenler hiç kuşku yok ki, teknik değil siyasal bir süreç tarif etmektedirler.</p>

  <p>Bu süreç o denli siyasaldır ki, tek başına “planlama” başlığı altında incelenemez. Sosyalist iktidarın merkezi yapısı ile katılım mekanizmaları arasındaki diyalektiği bir bütün olarak ele almak durumundayız. Yani sorunu, proletarya diktatörlüğünde siyasal partinin öncülüğü ile bu öncülüğün çift yönlü yapısı (aşağıdan yukarıya/yukarıdan aşağıya) arasındaki gerilimi merkeze koyarak tartışabiliriz.</p>

  <p>Sosyalist kuruluş sürecinde tarihsel hedeflerle toplumsal katmanlar ve tek tek bireylerin beklentileri arasında açı olması kaçınılmazdır. Merkezi planlama, bütün toplumsal katmanlar ve bireylerin beklentilerinin ortalamasının alınması ya da uzlaştırılması değildir. Kaynakların kullanımında kır nüfusunun büyük kentlerdeki işçilerinkine benzer öngörü ve isteklere sahip olamayacağı, kentlerdeki değişik kesimlerin birbirinden çok farklı önceliklerle hareket edeceği unutulmamalıdır. Bütün bu farklılıklar planlamaya içerilemez; bu farklılıklar komünist topluma dönük mücadelenin gereksinimleri tarafından filtre edilerek pozitif bir anlam kazandırıldıkları oranda planlama sürecinde kullanılabilirler. Katılım mekanizmaları, toplumsal gereksinimleri dengelemek için değil, toplumun bütün kesimlerini bu mücadeleye örgütlemek için gerekmektedir.</p>

  <p>Konuya ilişkin son söyleyebileceklerimiz ise, aslında işin püf noktasıdır. Planlamanın merkezi olmasına ilişkin vurgu, kamu mülkiyetine vurgudur, kamu mülkiyetine geçişe vurgudur.</p>

  <p>Daha önceki bölümlerde Sovyetler Birliği’nde meta ekonomisinin varlığı konusuna değinirken, gelişkin mülkiyet biçimi ile geri mülkiyet biçimi arasındaki gerilimden söz etmiştim. Bu gerilimin üretim ilişkilerinin karakterinde bozulmalara neden olduğu açıktır. Ekonominin sosyalist karakterini temsil eden ve bu karakterin güçlenmesi için üretim sürecini örgütleyen planlama mekanizması, kolektif ya da bireysel mülkiyet işin içine girdikçe gücünü yitirir ya da başkalaşır. İdeal planlama, mülkiyetin tek bir kolektif iradenin elinde toplandığı koşullarda gerçekleşebilir. Bir başka deyişle, mülkiyet biçimi sadeleştikçe, planlama merkezileşir. “Merkezi planlama değil, ekonomik planlama gerekir” diyenlerin hemen hepsinin piyasacı ve özel mülkiyetçi olmaları zaten başka türlü açıklanamaz.</p>

  <p>Bu anlamda Sovyetler Birliği’nde planlama mekanizmalarındaki aksaklıkların arkasında birbiriyle ilintili iki temel neden aranmalıdır. Birincisi, Sovyetler Birliği’nde planlamayı dağıtıcı ekonomik unsurların tasfiye edilememesidir. İkincisi ise, ideolojik kurumadır. Merkezi planlama, toplumu daha ileri hedeflere yönlendirmeye kararlı, bu konuda yaratıcı bir üretkenlik gösteren öncü partiye gereksinir. Sosyalist kuruluş sürecinin bütün düzlemlerinde merkezde duran “öncü parti”nin kurumasının ölümcül sonuçlar doğuracağı açıktır. Hantallık, bürokratlaşma ve israf gibi şikayet edilen konular, SBKP’nin öncülük vasfını yitirmesinin nedeni değil, sonucu olarak görülmelidir.</p>

  <h3 id="sigil_toc_id_9">Dokuzuncu tez: “Sovyetler Birliği, eşitlikçi uygulamalardan çark ederek çürüdü.”</h3>

  <p>Sosyalizm eşitlikçi bir ideolojidir. Ancak eşitlik vurgusu, sosyalizmin tekelinde değildir. Burjuvazinin yükseliş döneminde eşitlikçilik yalnızca kitlesel bir ülkü haline gelmemiş, siyasal sistemin yeniden yapılanmasında karşılığı olan bir talebe dönüşmüştür. “Bütün yurttaş”ları bağlayan bir hukuk sistemi, genel oy hakkı ve sosyal politikaların bazı örneklerde tüm toplumu kucaklaması, çoğu kez kağıt üzerinde kalmakla birlikte, tarihsel önem taşıyan adımlardır.</p>

  <p>Bununla birlikte, kapitalizm insanlar arasındaki eşitsizlikleri alabildiğine artırmış ve bunu emeğin “özgür”leşmesine borçlu olmuştur! Kapitalizm, “ideal” haliyle, işgücünün gönüllü olarak piyasaya çıkmasına dayanır. Bu açıdan sermayenin sivil toplumu bayağı “özgür”dür ve kendisinden önceki düzenden farklı olarak, ezilen sınıflar sermayenin hangi unsuru tarafından sömürüleceklerini seçme hakkı kazanmaktadırlar.</p>

  <p>Toplumsal gelişimin Marx tarafından tarihsel bir bağlama yerleştirilmesiyle birlikte, kapitalizmin insanlığın “ilerleme” serüveninde nereye denk düştüğü konusu da büyük ölçüde netlik kazanmıştır. Bu netleşmenin eşitlik/özgürlük denklemine yansımasına odaklandığımızda, “özgürlük”ün “eşitlik”i şaşırtıcı ölçülerde kemirdiği gerçeği ile karşı karşıya kalırız. Aslında bu, sermaye birikim süreçlerinin mantığında gizlidir. İnsanlık ilk kez açgözlü olmadan yapamayan, daha fazlasını istemediğinde tükenme noktasına gelecek bir “egemen sınıf” ile karşı karşıya geliyordu. Kim ne derse desin, “liberalizm”in gerçek anlamı buydu ve kapitalizm geliştikçe insanlar arasındaki eşitsizlikler daha önce tanık olunmamış bir düzeye tırmanıyordu.</p>

  <p>Başka bir tartışmanın konusu olmakla birlikte, özgürlükçü bir paradigmanın kapitalizmi aşmak için hiç de uygun olmadığı tam da bu aşamada söylenmelidir.</p>

  <p>Diğer bir ifadeyle, komünizme geçiş için sürdürülecek zorlu mücadele, yalnızca ütopyamızda öyle yazdığı için değil, yalnızca sınıfsız toplum kaçınılmaz olarak bu özelliği kazanacağı için değil, kapitalizme karşı büyük meydan muharebesini kazanabilmek için de eşitlikçi bir pozisyon almak durumundadır.</p>

  <p>Üç yüz yılı aşkın bir süredir, “özgür” sermaye, insanlar arasındaki eşitsizliklerin bir veri olduğu düşüncesini toplumların genetik yapısına yerleştirdi. Bu açıdan bakıldığında, sosyalist kuruluş bir arınma süreci olarak da görülmelidir. Evet, sosyalizmin “insan doğası”na dönüş olmadığı son derece açıktır, bununla birlikte kapitalizmin insanlara eklediklerinin çok büyük bölümünün devre dışı bırakılması gerektiği unutulmamalıdır.</p>

  <p>Sovyetler Birliği’nde insandan kapitalizmi çıkarma işlemi yarıda kalmıştır. Bununla birlikte, Sovyet sosyalizmi, eşitsizliğin insanlar tarafından bir veri olarak kabul edildiği düşüncesini, bu düşüncenin değiştirilemeyeceği iddiasını çürütecek bir pratik olarak tarihe yazılmıştır.</p>

  <p>Sovyetler Birliği’nin yeterince eşitlikçi olmadığı için çözüldüğü, çürüdüğü doğru değildir. Sovyetler Birliği’nin sorunu, başka birçok başlıkta olduğu gibi, eşitlikçiliğin, aynı zamanda bir ideolojik/siyasal mücadele konusu olduğunun unutularak, yalnızca pratik karşılığının önemsenmiş olmasıdır.</p>

  <p>Bir geçiş toplumu olarak Sovyetler Birliği’nde bireylerin toplumsal kaynaklardan yararlanmasında komünizmin “gereksinildiği kadar” ilkesinin uygulanamayacağı açıktı. Bu ilkenin uygulanabilmesi için, yalnız üretici güçlerde muazzam bir gelişme, Sovyetler Birliği’nin ulaştığının çok ötesinde bir gelişme olması yetmeyecekti. Bu ilke para, devlet, siyaset vb. gibi kategorilerin tasfiyesi ya da sönümlenmesine denk düşen bir süreçte yerleşiklik kazanabilecekti.</p>

  <p>Dolayısıyla göreli geri bir ülkede sosyalist kuruluş sürecine yönelen Sovyet yönetimini olgun komünist toplumun kriterleri ile eleştirmek anlamsızdır. Sovyetler’de doğal olarak öncelik, eşitsizliklerin kaynağının kurutulmasına verilmiş, üretim araçlarının özel mülkiyeti hedef tahtasına yerleştirilmiştir. Bu doğrultuda yol alındığı oranda, toplumsal eşitsizliklerin boyutları hızla küçülmeye başlamıştır. 1930’ların ortasına gelindiğinde, diğer bölümlerde değindiğimiz ve eşitlikçi bir düzeni her durumda tehdit eden sınırlandırılmış meta ekonomisini bir kenara koyarsak, SSCB’de insanlar arasındaki toplumsal eşitsizliklerin ücret farklılıklarına daraldığını görebiliriz.</p>

  <p>Bu son derece büyük bir ilerlemeydi. İlk kez eşitsizliğin temelde ücret farklılıklarından kaynaklandığı bir durumla karşılaşılıyordu.</p>

  <p>Üstelik Sovyet iktidarı, daha başından itibaren ücret farklılaşması üzerinde büyük bir baskı kurarak, eşitsizliklerin hiçbir biçimde kanıksanmayacağını gösteriyordu. Gerçi devrimden hemen sonra gündeme gelen erken eşitlikçi zorlamalar kısa bir süre sonra yerini daha gerçekçi uygulamalara bırakıyordu ama Sovyet toplumunda, başından sonuna kadar, ücretler makasının aşırı bir biçimde açıldığı örnekler son derece sınırlıdır.</p>

  <p>Buraya kadar söylenenlerden konuya yeterli özenin gösterildiği sonucu çıkarılmamalıdır. Sovyet yönetimi, mülk sahibi sınıflara karşı girişilen başarılı taarruzun düzlediği bir toplumsal zeminde hareket etmenin avantajına sahipti. Eşitsizliklerin daha da törpülendiği, kolektif bilincin iyice yerleştiği İkinci Dünya Savaşı’ndan sonra, Sovyetler Birliği Komünist Partisi için “daha eşitlikçi” bir yönelime girmenin önünde bir engel kalmamıştı.</p>

  <p>Ne var ki, toplumun yorgunluğu konusu fazlasıyla abartıldı ve sosyalist kuruluşta yeni bir atak yapmak için gerekli ideolojik silkiniş gerçekleştirilmedi.</p>

  <p>Bilindiği gibi, henüz savaş daha bitmeden, Stalin ve arkadaşlarının üzerinde en fazla durdukları sorunlardan birisi, Sovyetler Birliği’nin bir an önce yaralarını sarmasıydı. Savaşın hızla ve mümkün olduğunca az kayıpla (Kızılordu’nun Avrupa’yı özgürleştirme savaşı sırasında tek bir kilometrelik ilerleme için binlerce askerin öldüğü genellikle unutulur ve Sovyet kayıplarının yalnızca Moskova, Leningrad, Stalingrad savunmalarında verildiği sanılır) bitirilmesi, ardı ardına büyük badireler atlatan toplumun “barış” içinde ekonominin yeniden inşasına yoğunlaşması arzu ediliyordu.</p>

  <p>Stalin’in ölümünden sonra “buzların çözülüşü” olarak adlandırılan bu dönemin, aslında 1953’ten önce, yani son bolşevik lider henüz yaşıyorken, başladığı açıktır. Sovyet toplumunun sırtını 1945 öncesindeki kazanımlara dayayarak “nicel” büyüklüklerle ilgilenmesi, ideolojik/siyasal hedeflerini yitirmeye başlamasıdır buzların çözülüşü... Ne yazık ki, buzlarla beraber Sovyetler de çözülmeye hazır hale geliyordu.</p>

  <p>İhmal edilen başlıklardan birisi, toplumdaki eşitlikçi eğilimlerin bir kez daha canlandırılması ve yeni bir atak yapmasıydı. Geçmişte şu ya da bu gereksinim nedeniyle göz yumulan ücret farklılıklarının minimize edilmesi ancak ve ancak ideolojik/siyasal bir açılımın parçası olarak mümkün olabilirdi. Nihayetinde üretici güçlerin sınırlı bir gelişkinlik gösterdiği koşullarda, ücretlere eşitlikçi bir müdahale yapmanın teknik zorlukları vardı (örneğin eğitilmiş işgücünü özendirme gereksinimi, işsizliğin ortadan kaldırıldığı bir düzende, ücret farklılaşmasını meşrulaştıran bir argüman olarak varlığını hep korudu). Ancak ve ancak yeni bir devrimci silkiniş bu teknik zorlukların aşılmasını sağlayabilirdi. Gelişkin teknolojiye yatkın işçiler ve aydınları içine alan bir ideolojik/siyasal hamle, bu iki kentli kesimi yalnızca bir fedakarlığa hazırlamayacak, aynı zamanda onları sosyalizm idealleriyle nikah tazelemeye yöneltecekti. Ücret farklılıklarının, maddi özendiricilerin (verimliliğin ve çalışkanlığın ödüllendirilmesi için yaratılan mekanizmalar) yerini ideolojik/siyasal araçların alması elbette zordur, bununla birlikte bu araçlar uzun vadede sosyalist iktidar açısından daha etkili ve güvenilirdir.</p>

  <p>Sovyetler Birliği Komünist Partisi, toplumu bu devrimci hamleden esirgemiştir!</p>

  <p>İnsanlar arasındaki eşitliği doğal sayan, dünyanın başka ülkelerinde değişik sınıflan büyük uçurumların ayırdığının farkında bile olmayan Sovyet insanı, acı gerçekle karşı devrimden sonra tanıştı. Emperyalist propagandanın etkisiyle, “özgürlük” peşinde koşarken, hava kadar, su kadar doğal gördükleri “eşitlikçi” bir yaşamın hızla ellerinden kaçtığını gördüler. Önce çok şaşırdılar, öfkelenmeye başladıklannda ise, çok geçti.</p>

  <p>Bu çalışmada hep vurguladığımız gibi, Sovyetler Birliği’nde sosyalizm “yanlış” ya da “kusurlu” olduğu için değil, Sovyet halkı ve ona önderlik eden parti, daha iyisi için mücadele etmeyi bıraktığından çözüldü. Yanlışlar, kusurlar düzeltilmek içindir; yanlışı olmayan, kusuru olmayan bir sosyalist kuruluş düşünülemez bile.</p>

  <p>Sovyetler Birliği’nin artıları eksilerinden çok ama çok daha fazlaydı.</p>

  <p>Bu ülkede belki ücretler arasındaki farklılıklar korunmuştu ama birçok başlıkta “para” değersizleşmişti de. Komünist topluma geçişin ayrıntılarını bugünden kestirmek güç olsa bile, toplumsal ve bireysel gereksinimlerin bedelsiz karşılanmasının giderek daha fazla hizmet ve ürünü kapsayacağını söyleyebiliriz.</p>

  <p>Sovyetler Birliği’nde eğitim, sağlık, kültür, barınma, spor, ulaşım, tatil, ısınma gibi önemli başlıklarda “para”nın tamamen ya da büyük ölçüde devre dışı bırakıldığını kimse inkar edemez. Bu eşitlikçilik adına alınmış bir büyük mesafedir. İşte bu koşullarda Sovyetler Birliği Komünist Partisi, tamamen farklı temel ve hedeflere sahip olan ekonomik alana ideolojik takviyeler yapmak yerine, sosyalizmle bağdaşmayan ölçü ve tekniklere ilgi göstererek büyük bir fırsatı geri tepmiştir. Sovyet sosyalizmi, planlı ekonominin mutlak üstünlüğünden yararlanarak ve geri unsurları yavaş yavaş temizleyerek tarım alanındaki tıkanıklıkları çözmüş olsa, “beslenme” sistemin zayıf karnı olmaktan çıkacak ve “para”nın saltanatı bu başlıkta da kırılacaktı. Oysa eğitim, sağlık, kültür, spor, kent içi ulaşım, tatil, ısınma ve hatta barınma konusunda yaratılan eşitlikçi ortamı bozamayan “para”, gıda maddeleri söz konusu olduğunda pazarda alışverişe çıkıyordu!</p>

  <h3 id="sigil_toc_id_10">Onuncu tez: “Sovyet sistemi çalışmayı yücelterek büyük bir hata yaptı.”</h3>

  <p>Sovyetler Birliği’nde çalışmanın yüceltilmesi kimi aydınlar için neredeyse tiksinti vericidir. Bu olgu Sovyetler’in despotik, otoriter ve doğulu karakterine bir kanıt olarak sunulmak istenir. Sovyetler Birliği’nin komünizm ideali ile hiç ilgisi olmayan bir “emek politikası” geliştirdiği, sanayileşme hamlesine geçici bir katkı yapan bu politikanın Sovyet işçisinin entelektüel gelişimini baltaladığı, onu fiilen siyaset dışına ittiği ileri sürülmüş olur. Burada ayrımsız bütün Sovyet liderleri “suçlu”dur. Lenin, Stalin ve sonrasında gelenlerin hepsi, çalışmayı yüceltmiş, hatta fetişleştirmişlerdir. Yandaşlarının bütün çabalarına karşın, Trotskiy de bu suçlamalardan nasibini almıştır: Bolşevik gelenek bir bütün olarak, insanın özgürleşmesinin temel araç ve göstergelerinden birisi olan “çalışma zorunluluğundan kurtulma” ilkesine en küçük bir ilgi bile göstermemişlerdir.</p>

  <p>Bütün bu iddialara katılmak mümkün değildir. Bütün bu iddialara, yalnızca Sovyetler Birliği geri kalmış bir ülke olduğu; ülkenin hızla sanayileşmesi, kentleşmesi gerektiği; sosyalist kuruluşa emperyalist bir kuşatma altında girişildiği için karşı çıkmak yetmez. Genel olarak, komünizme ancak üretici güçlerin belli bir gelişkinliğe, insanlığın şimdiye kadar tanık olmadığı bir gelişkinliğe ulaştığında varılabileceğinden söz etmek de yeterli değildir. Söz konusu olan, iş zamanının belli ölçülerde kısalması değil de, çalışmanın başkalaşması ve zorunluluktan gereksinime doğru evrilmesiyse,<sup><a href="../Text/DIPNOT.xhtml#bookmark3" id="footnote3">3</a></sup> bunun yalnızca ekonomik değil, toplumsal örgütlenmenin bütün boyutlarında nitel bir dönüşüm anlamına geleceği unutulmamalıdır.</p>

  <p>İnsanlık bu dönüşümün oldukça uzağındadır.</p>

  <p>Proletarya diktatörlüğü ve bir başka deyişle sosyalist demokrasi gücünü üretim sürecindeki katılım ve örgütlenme mekanizmalarından alır. Emek-sermaye çelişkisi dünya ölçeğinde sürdüğü oranda, işçi sınıfına üretim sürecinin dışından, bütünüyle entelektüel bir düzlemden güç aktarmanız mümkün değildir. Bu anlamda komünizme giden mücadelede, emek cephesinin burjuva ideolojisine karşı üretim sürecinde mevzilenmekten başka çaresi bulunmamaktadır.</p>

  <p>Tartışmanın fazlasıyla spekülatif olduğu açıktır. Bununla birlikte, kimi marksistler için üretici güçlerin gelişmemişliğinin ikna edici olmaktan uzak olduğu görülmektedir. İşte bu nedenle, yeryüzünde sömürücü sınıflar var olduğu sürece, tek tek sosyalist ülkelerde (hangi olgunluğa ulaşırlarsa ulaşsınlar) çalışmanın doğallaşmasının ve gereksinime dönüşmesinin gündeme gelemeyeceği, getirilemeyeceği mutlaka vurgulanmak durumundadır.</p>

  <p>Bu çapta bir dönüşümü zorlamadıkları için Sovyet yöneticilerini suçlamak anlamsızdır. Çalışma disiplinine vurgu yapılan, hatta çalışmanın çeşitli vesilelerle yüceltildiği dönemlerde işçi sınıfının siyasal ve kültürel açıdan kısırlaşması ille de gerekmemektedir. Bu toplumsal örgütlenme kanallarına bağlıdır. Eğer, çalışmamak insanı otomatik olarak geliştirseydi, Marx lümpen proletaryadan söz etme gereksinimi duymaz, bugüne lümpenleşme kavramı devrolmazdı. Yine çağımızda, en büyük çürümenin işsiz kesimlerde ortaya çıktığı, egemen ideolojinin en acımasız darbeleri bu kesime indirdiği de hatırlanabilir.</p>

  <p>Ezber, kolaycılıktır. İnsanlığın “iş”e karşı giriştiği mücadele ezber kaldırmaz.</p>

  <p>Çalışmanın doğallaşması ve bir gereksinime dönüşmesi, nitel ve nicel boyutları olan bir süreçtir. Ve bu süreç asla sınıf mücadelesinin genel çerçevesinin dışında seyretmez.</p>

  <p>Sovyetler Birliği’nde sosyalizmin kurulması için yürütülen çabalar sırasında “çalışma”ya fazla vurgu yapılması bir sorun oluşturmuyordu. Liberallerin bir ara iddia ettiği gibi, sorun Sovyetler Birliği’nde insanların “iş güvencesi”ne sahip olmaları da değildi. Çalışmaya vurgunun yabancılaşmayı, iş güvencesinin asalaklığı doğuracağı düşüncesi hangi ampirik bulgularla desteklenirse desteklensin, marksistlerin kabul edebileceği bir şey olamaz. Sosyalist kuruluşta, üretim sürecinin disiplin altına alınması, işsizliğin yasa dışı ilan edilmesi, “risk barındırıyor” gerekçesiyle yanlarına soru işareti konan tartışmalı politikalara dönüştürülemez.</p>

  <p>Proletaryanın öncü partisinin görevi, toplumu sürekli olarak diri tutmak, en küçük bir alışkanlığa izin vermemektir.</p>

  <p>Sovyetler Birliği Komünist Partisi’nin bir yerden sonra yapamadığı, tam da budur.</p>

  <p>Bu yapılmadığı için, başka birçok başlıkta olduğu gibi, çalışma yaşamında da ipin ucu kaçmış ve Sovyet işçi sınıfı komünizme giden yola ilişkin ufkunu yitirmiştir.</p>

  <p>Örnek olarak, Sovyetler Birliği’nin son anayasasında yer alan çalışma saatlerinin haftalık 41 saati geçemeyeceği hükmüne bakalım. Haftalık iş saatine ilişkin bir kısıtlamaya anayasada yer verilmesi iyi bir şeydir. Ne var ki, aynı anayasada iş saatlerinin kısaltılmaya çalışacağına ilişkin bir taahhüdün olmaması tuhaftır. Anayasa’da dilek ve temenniler yer almaz deniyorsa, Sovyetler Birliği Komünist Partisinin programı ne güne duruyor! Ne ki, orada da bu konu geçiştirilmiştir.</p>

  <p>İşte sorun budur. Sorun, Sovyet işçisinin hâlâ günde 8 (ya da 7 saat) çalışıyor olmasından çok, onun çalışma saatlerinin kısaltılmasını hedefinden uzaklaşmasıdır. Tekrar olacak, komünizm çalışmanın bir gereksinime dönüşerek alabildiğine doğallaştığı bir toplumsal düzendir; Hruşçov’dan başlayarak Sovyet liderlerinin “komünizmi kuruyoruz” demeye başlamaları, komünizmin günde 8 saat çalışmayla da mümkün olduğuna ilişkin bir kanaat yaratmıştır. Oysa Sovyet işçisi komünizm için değil 8, 15 saat bile çalışabileceğini kanıtlamıştır. Önemli olan, komünizmi canlı, cazip ve tutarlı bir hedef olarak korumak ve ona yakınlaşmaktı.</p>

  <p>Bu yapılamadı...</p>

  <h3 id="sigil_toc_id_11">On birinci tez: “Sovyetler Birliği, emek üretkenliğini artıramadığı, teknolojik yeniliklere ayak uyduramadığı için kaybetti.”</h3>

  <p>Sovyetler Birliği’nin Amerika Birleşik Devletleri’nin “ileri teknoloji” atağına yanıt veremediği için çözülüş sürecine girdiği iddiasının sol içerisinde de bu kadar kabul görmesinin nedenlerinden birisi, “teknoloji”nin her zaman bir fetişe dönüşme eğilimidir. Solcu, marksizm sayesinde ekonomik süreçler karşısında göreli bir rahatlık sağlamış ve bu süreçler üzerindeki sis perdesini büyük ölçüde yok etmiştir. Ancak aynı rahatlama teknoloji kavramı için söylenemez. Haklı olarak mülkiyet ilişkilerine odaklanan marksizm, teknolojiyi bu ilişkilerin denetimine teslim etmiş ve teknolojik gelişmelerin kapitalizmin doğasında önemli değişikliklere yol açtığı görüşünü başından itibaren hafife almıştır.</p>

  <p>Aynı yaklaşım, sosyalist kuruluş sürecinde de geçerlidir. Zaman zaman kimi Sovyet marksistlerinin “sosyalist teknoloji” kavramı etrafında dolanmış olmalarını bir kenara koyarsak, reel sosyalizm pratiğinde teknoloji, üretim ilişkilerine bağımlı kategorilerden birisi olarak kabul edilmiş ve buradan hareketle kuruluşun etkisiz unsuru olarak görülmüştür.</p>

  <p>İlginç gelebilir, çünkü Sovyet sosyalizmi aynı zamanda teknolojik gelişmelerle, bir başka deyişle, emek üretkenliğindeki artışla fazlasıyla ilgilidir. Öyle ki, biraz da geri bir ülkeden sanayileşmiş bir toplum çıkarmanın gururuyla, Garbaçov dönemine kadar, sosyalizmin eşitlikçi yanlarından çok, onun endüstrileşme ve bilimsel-teknolojik alandaki kazanımları öne çıkarılmıştır.</p>

  <p>Burada formül basittir; üretim araçlarında kamu mülkiyetine geçişle birlikte (ki bu eşitlikçi bir toplumun önündeki temel engelin kalkmasıdır), kaynakların israfı engellenecek, insanın yaratıcı enerjisi açığa çıkacak, bilgi toplumsal gereksinimlerin hizmetine koşulacak, yani sosyalizm üretici güçlerin gelişimi açısıdan limitsiz olanaklar sağlayacak... Üretim ilişkileri ile üretici güçler arasındaki uyumun alt başlıklarından birisi, hiç kuşkusuz teknolojik gelişmelerdir.</p>

  <p>Bu noktada “teknoloji” kavramına nasıl bir anlam yüklendiğinin özel bir önemi kalmamaktadır. İster dar anlamıyla üretim tekniklerinden söz edelim, ister üretimin yapısında köklü dönüşümlere neden olan “devrim”lerden söz edelim, isterse üretim sürecinin organizasyonunu da kapsayan geniş bir tanım üzerinde duralım, bir şey değişmemektedir. Sovyetler Birliği, glasnost politikalarıyla birlikte, “teknoloji” gerçeği ile (ona yüklenebilecek bütün anlamlarla) karşı karşıya bırakılmıştır. 70 yıllık böbürlenme boşunadır: Sovyetler Birliği teknolojik olarak “beğenilmeyen” kapitalist ülkelerin çok gerisindedir, Sovyet sanayisi köhne ve hantaldır, sosyalizm bilimsel kazanımları toplumsal gereksinmelerin karşılanması için kullanmakta yetersiz kalmıştır!</p>

  <p>Glasnost, yani açıklık politikasının Garbaçovcu klik tarafından şiar olarak belirlenmesinin anlamı tam da burada. İlk başta onlar bunu “Sovyet toplumunun sorunlarını çözebilmesi, öncelikle bu sorunlara dair gerçek bir bilgiye sahip olmalarından geçmektedir” önermesi ile gerekçelendiriyorlardı. Ünlü anti-sovyetik fıkrada olduğu gibi aslında Sovyet treni durmuş, perdeler birileri tarafından sıkıca kapatılmış ve vagonların dışarıdan sallanması için talimat verilmişti. Garbaçov, trenin ilerlemesi için, perdelerin açılmasını ve yıllardır tek bir santim bile yol alınmadığının ortaya çıkmasını talep ediyordu. Açıklık! İçeri gerçekler girsin!</p>

  <p>Gerçeklerle yalan söylemenin türlü yolu olduğu biliniyor. Garbaçov ve arkadaşları sosyalizm düşmanı Moskova bürokratlarını da yanlarına alarak tam anlamıyla bir yalan fabrikası gibi çalıştılar.<sup><a href="../Text/DIPNOT.xhtml#bookmark4" id="footnote4">4</a></sup> Küçümsenmeyecek sorunları olan Sovyet ekonomisi 1985’ten sonra büyük bir krize, biraz da bu yalanlar sayesinde sürüklendi. Küçümsenmeyecek sorunları kolayca aşabilecekken, sosyalist ülkenin bütün ezberi bozuldu, halk sisteme olan inancını yitirdi.</p>

  <p>Küçümsenmeyecek sorunları kolayca aşabilecekken derken, Sovyet ekonomisinin Garbaçov dönemine sorunlu girdiğini kabul etmiş ama tutarlı, ne yaptığını bilen bir önderlikle bu sorunların üstesinden gelinebileceğini söylemiş oluyoruz.</p>

  <p>Başından beri Sovyet ekonomisinin sorunlarının siyasal/ideolojik tıkanıklıklardan bağımsız olmadığını vurgulamaya çalışıyorum, bu nedenle “ekonominin sorunları”nı gerilik, verimsizlik, hantallık, köhnemişlik, kalitesizlik gibi sıfatlarla somutlamak istemiyorum. Sovyet sisteminde bunların hepsi ve daha ötesi vardı. Bununla birlikte, merkezi planlamanın ya da kamu mülkiyetinin kaçınılmaz biçimde, ekonomideki bütün canlılığı yok ettiği iddiasının hiçbir geçerliliği yoktur. Daha önce de vurguladığım gibi, planlı bir ekonomi, ideolojik bir ekonomidir ve bu anlamda “ekonomik krizler”den muaf olurken, siyasal belirlenimli krizlere ciddi ölçülerde açıktır.</p>

  <p>Sovyet sisteminin siyasal ve de ideolojik yetersizlikleri üzerinde durdukça, bunun ekonomik alanı nasıl etkilediğini de görüyoruz. Bu doğrultuda devam etmeden, Garbaçov’un Sovyet ekonomisine vurduğu darbenin tahmin edilenin ötesinde ağır olduğunu tekrar hatırlatmak istiyorum.</p>

  <p>Sovyetler Birliği ve diğer sosyalist ülkelerin İkinci Dünya Savaşı sonrasındaki tarihi göstermiştir ki, toplumlar sosyalizmin kazanımlarmı ne kadar fazla yaşarlarsa, siyasal ve ideolojik “darbe”lere o kadar duyarlı hale geliyorlar. Bunu bir tür “saf”laşma hali olarak görmek mümkün. İnsanın kapitalizm tarafından yüklenen kimi olumsuzluklardan arınması olarak da düşünebiliriz bu süreci. 1956’da, ünlü 20. Kongre konuşmasında Hruşçov bu nedenle etkili olmuştur. Stalin hakkında gerçeklerle yalanları inanılmaz bir kurnazlıkla birleştiren SBKP Genel Sekreteri, parti delegeleri ve sonrasında bütün Sovyet toplumuna “vay canına” dedirtmiş ve Sovyet toplumunun kendine güvenini büyük ölçüde sarsmıştır.</p>

  <p>Oysa kapitalist ülkelerde rüşvet alan, katliam emri veren, rakiplerinin telefonlarını dinleten, uyuşturucu kaçakçılığı yapan devlet ve siyaset adamları karşısında halkın kılı bile kıpırdamamaktadır. Ekonomik sorunlara ilişkin felaket senaryoları, kriz beklentileri insanların bağışıklık sistemini deforme etmiş ve deyim yerindeyse onları pişkinleştirmiştir.</p>

  <p>Sosyalizmin insanının pişkin olmaması iyi bir şeydir. Ne var ki, sosyalizmin insanından önce sosyalizm için mücadele eden insan gereksinimimiz var.</p>

  <p>Sosyalizm için mücadele ise kendinde bir kuruluşa yoğunlaşmak biçiminde algılanamaz. İçerde ve dışarıda, sınıf mücadelesi değişik düzlemlerde sürmektedir. 1930’lı yıllardaki gibi her yerde ajan, hain, sabotajcı aranırken yerleşilen yüksek gerilim hattının sosyalist kuruluşun gereksindiği devrimci atmosfer olduğunu söylemiyorum. Anlatmak istediğim hedefsiz, düşmansız ve mücadelesiz bir “yapıcı” süreç beklentisinin iktidardaki işçi sınıfını hızla apolitikleştirecek oluşudur.</p>

  <p>Üstelik bu beklentinin gerçek yaşamda hiçbir karşılığı yoktur. Burjuva ideolojisi her yerdedir, emperyalizm gözünü her yere dikmiştir, piyasa her yere genişleme eğilimindedir. Böyle bir dünyada sosyalizmin kendisini “serbest bölge”de realize etmesi söz konusu değildir; karşı tarafla sıcak temastan kaçınmaya kalkmak, karşı tarafın saldın ve müdahalelerine kayıtsız kalmaktan başka bir anlam taşımaz. Sovyetler Birliği’nin başına gelen biraz da budur.</p>

  <p>Başa geleni savuşturmayı beceren Küba’nın direnmesi ve sosyalizm yolunda ısrarcı olmasının en önemli nedenlerinden biri, komünist partisinin toplumu uyanık tutmayı gözeten bir siyaset tarzı geliştirmesidir.</p>

  <p>Uyanık olmak gerekiyor...</p>

  <p>Sovyet toplumu, bağrındaki dürüst komünistler de dahil olmak üzere, 1985 yılına gelindiğinde, uyanıklığını yitirmişti. Genel Sekreter koltuğu-na oturan adamın çıkıp “ekonomimizin çok büyük sorunları olduğunu bilmeniz gerekiyor” itirafında bulunması, birkaç yıl sonra ise “durum sandığımızdan da kötü” demesi, Sovyet ekonomisinin en ağır sorunu haline gelmiştir.</p>

  <p>Bu değerlendirmem komplocu düşünce ile itham edilecekse, hemen belirteyim, Sovyetler Birliği’ne karşı komplo kurulmuştur.</p>

  <p>Lakin sorun, her zaman, yani başlangıcından itibaren, komplolarla karşılaşan sosyalist ülkenin bu komplolara neden direnemediğidir.</p>

  <p>Bunları vurguladıktan sonra, şu “teknoloji” konusuna yeniden dönebiliriz.</p>

  <p>Sovyetler Birliği’nin üretici güçlerin gelişimi açısından durgun bir döneme girmesinin ve sosyalist kuruluş sürecinin zaman skalasında bulunulan yere yakışmayan sıkıntılarla karşılaşmasının temel nedeni, ülke ekonomisinin yönünü yitirmesidir. Kamu mülkiyetinin üretici güçleri bütünüyle özgür bırakacağı düşüncesi, iki sistemli bir dünyada ve kamu mülkiyetinin daha önce üzerinde durduğumuz bulaşık hali nedeniyle inandırıcılığını kısmen yitirmiştir. Bununla birlikte, Sovyet toplumunun bilimsel-teknolojik ilerleme açısından nicel ve nitel başarılara imza attığını da hesaba katmak gerekiyor. Çok değil, Garbaçov’un çıkışından birkaç yıl öncesinde, Amerika Birleşik Devletleri yönetimi “fizik ve matematik alanlarında SSCB’nin çok gerisine düşüldüğü”nden şikayet ederek, bir eğitim reformunun şart olduğunda ısrar ediyordu. Sovyet uzay ve silah sanayisi, bu ülkenin teknolojik düzeyinin hiç de geri olmadığının, hep gündeme getirildiği ölçüde bıktırıcı ama açık kanıtıdır.<sup><a href="../Text/DIPNOT.xhtml#bookmark5" id="footnote5">5</a></sup></p>

  <p>Peki ne olmuştur da, Sovyetler Birliği, bilimsel-teknolojik alanda bir anda ABD’nin gerisine düşmüştür?</p>

  <p>Her şeyden önce, bir geriye düşme hali varsa, öncelikle buna Sovyet yöneticileri çanak tutmuştur. Emperyalist dünya ile “teknoloji” alanında aynı yarış pistine çıkmak, olacak iş değildir. İki sistem arasındaki mücadeleden rekabete, nitel karşılaştırmalardan nicel hesaplamalara geçişin Sovyet toplumunu bir kuşatmadan çıkardığı, rahatlattığı kısmen doğrudur. Mutlak doğru ise, Sovyetler Birliğinin kendisi ile birlikte, diğer sosyalist ülkeleri bambaşka bir kuşatmanın içine soktuğudur.</p>

  <p>Sovyetler Birliği, kendine ilişkin değerlendirme kriterlerini unutmuş ya da onların üzerinin kapitalist ideoloji tarafından örtülmesine izin vermiştir. Verimlilik başlığında böyle olmuştur, büyüme başlığında böyle olmuştur, tüketim başlığında böyle olmuştur ve giderek demokrasi, insan hakları, kültür gibi başlıklarda da böyle olmuştur.</p>

  <p>Kamu mülkiyeti üzerine meta toplumun değer yargılarını ve başarı ölçütlerini koymaya kalkarsanız, kıç üstü oturursunuz. Bilindiği gibi, 1980’lerin ikinci yarısından itibaren emperyalist dünyada yeni bir bilimsel-teknolojik devrimin gerçekleşip gerçekleşmediği, halen sürmekte olan bir tartışma konusudur. Bu tartışmada kimileri, çarpıcı bir elektronik devrimin yaşandığını, bu devrimin hemen bütün sektörlerde kapsamlı bir teknolojik yenilenmeye yol açtığını ileri sürmektedir. Başka marksistler ise, yeni bir bilimsel-teknolojik devrim iddiasının abartılı olduğunu, teknolojik ilerlemelerin üretim sürecinde sanıldığı kadar büyük bir değişim yaratmayarak, kapitalizmin iç dengelerini daha da bozan ölçülerde, belli alanlara sıkışıp kaldığını söylemektedirler.</p>

  <p>Eğer bu tartışmanın bilinen sınırlan içerisinde kalınacaksa, ikinci eğilime yakın durmakta yarar var. Ancak daha sağlıklı olan, bu sınırlarda değişiklik yapılmasıdır.</p>

  <p>Emperyalist dünyanın kendisini korumaya alan, karşıtını ise etkisizleştiren bütünlüklü bir açılım geliştirdiği doğrudur. Sermaye, 1980’lerle birlikte ideolojik bir atak yapmıştır: Neoliberalizm. Bu atağın ekonomik anlamı açık. Ancak daha büyük anlam taşıyan şey, emperyalistlerin soldan sağa, bütün Avrupalı siyasal güçleri bu atağın siyasal cephesine yerleştirebilmesidir. Bu geniş cephenin silah gücü kara, hava ve denizle sınırlanmamış, balistik füzelere uzayın silahlandırılması projesi eklenmiştir.</p>

  <p>Bunların birbirini tamamladığı açık. Ancak bir ek yapmak ve sermayenin asıl başarısını burada görmek gerekiyor: Sermaye sınıfı, kapitalist toplumları istediği gibi düzenleyerek, bütün bu olup bitenleri, garanti altına almıştır. Orta gelişmişliktekiler dahil olmak üzere, bütün kapitalist ülkelerde piyasa insanların yaşam tarz ve alışkanlıklarına inanılmaz bir müdahale yapmış ve “gericilik” dönemi ancak bu sayede egemenliğini kurmuştur. Bilimsel-teknolojik devrim olarak pazarlanan şey, kapitalizmin toplumu sermayenin güçlü olduğu alana hapsetmesidir. Konuyu basitleştirme tehlikesini göze alarak iddia ediyorum ki, 1980’lerin başında hız kazanan gerici ve karşıdevrimci saldırı, bugünün televizyon/internet/cep telefonu manyağı toplumları yaratılmasaydı, kesinlikle büyük bir direnişle karşılaşır, sistem ekonomik güçlükleri aşmak ya da geçiştirmek konusunda büyük ölçüde başarısız olurdu.</p>

  <p>Sovyet yapımı Lada binek otolarının plastik akşamındaki kalitesizlik eleştirilebilir, bu ülkede imal edilen televizyon alıcılarının uzaktan kumandalarının kablolu olması insanı gülümsetebilir ve “cep telefonu reel sosyalizm dönemine yetişseydi, her telefonun yanına onun bataryasını taşımak için bir KAMAZ<sup><a href="../Text/DIPNOT.xhtml#bookmark6" id="footnote6">6</a></sup> verilirdi" esprisi yapılabilir.</p>

  <p>Bunlar üzerinden sosyalizmi yargılamaya kalkanlar, mekanize hayvanların arasında saatlerce zehirli gaz soluya, günün yarısında zap yaparak beynini küçülte, 24 saat cep telefonuyla konuşup kafayı üşüte!</p>

  <p>Yanlış anlaşılmasın; “tamam şunlar kalitesizdi, bu konuda gerilerdi ama eğitim ve sağlık hizmetleri parasızdı” türünden bir kolaycılık içerisinde değilim.</p>

  <p>Eğitim ve sağlığın ne kadar önemli olduğunu biliyorum, dünyada milyarlarca kişi açlıkla boğuşurken, her gün yeni bir takım hastalıklar kapitalist tekellerin ilaç politikaları nedeniyle kitlesel kıyımlara yol açarken, cehalet en gelişkin ülkeleri bile teslim alırken, bu tür bir umursamazlık ve keyfiyet haddim değil. Bununla birlikte, sosyalizm, kendisine ait bir yaşam tarzında inat etmeli, bilim ve teknolojiyi bu tarzla sıkı sıkıya uyumlu bir biçimde toplumsal yaşama aktarmanın yollarını aramalıydı. Ve bütün bunlar mümkün olduğunca açık ve devrimci ideolojik/siyasal hedeflerle yapılmalıydı.</p>

  <p>İşte Sovyet teknolojisinin göreli geriliği bu hedeflerin yokluğundan kaynaklanıyordu.</p>

  <p>Sosyalizm kapitalizmin karşısına, “o kadar tüketmeme”nin ezikliğiyle değil, kapitalizmin insanlıktan çıkmış toplumlarına meydan okuyarak, tüketim insanı üzerinde ideolojik ve etik bir baskı kurarak çıkabilir. Bunun gerçekleşmesi için, insanlığın bugünkü referanslarının devrimci bir dönüşüme uğraması zorunludur. Eğlenme kültürü, sanat, spor ve her şeyden önce “iş yaşamı”na dair sosyalizmin söyleyecek çok sözü vardır. Üretici güçlerin önünü açacak, onu gerçekten özgürleştirecek olan şey, sosyalizmin yeni bir toplum yaratabilme becerisidir.</p>

  <p>Sovyetler Birliği’nde bu yaratımın zor kısmının geride bırakılıp, daha kolay ve harekete geçirici kısmında duraksanmış olması büyük talihsizliktir.</p>

  <p>Kriz ve kaos üreten kapitalist dünya, planlı sosyalizmi “hedeflerle alt etmiştir. Ne kadar büyük bir trajedi...</p>
</body>
</html>
