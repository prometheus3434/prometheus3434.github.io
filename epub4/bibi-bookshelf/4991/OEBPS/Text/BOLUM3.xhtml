<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>III Siyasal Yapı</title>
  <link href="../Styles/main.css" rel="stylesheet" type="text/css" />
</head>

<body>
  <h2>III<br />
  Siyasal Yapı</h2>

  <h3 id="sigil_toc_id_12">On ikinci tez: “Lenin’in ölümünden sonra Sovyet devriminin rotası değiştirildi.”</h3>

  <p>Sovyetler Birliği’nin çözülmesinden önce olduğu gibi, sonrasında da tartışmaların en fazla odaklandığı kişi Yosif Visaryanoviç Stalin’di. Kimileri Sovyetler Birliği’ni 1991 yılında “son”a götüren sürecin sorumlusu olarak onu görürken, başkaları aynı sürecin Stalin sonrasında ülkeye egemen olan revizyonist kliğin eseri olduğunu ileri sürdü. Birinci kesime ne siyasal ne psikolojik bir yakınlık duyabiliyorum. Post-Stalin dönemini “revizyonizm” olarak damgalayanların bir dizi başlıkta haklı olduğunu düşünmekle birlikte, onların da zaman zaman tutarsız ve birçok durumda statükocu bir marksizm anlayışına sahip olduklarına inanıyorum.</p>

  <p>Stalin konusunda koordinatlarımı kabaca sunduktan sonra, ara başlıkta somutlanan iddiaya yanıt verebilirim: Stalin döneminde Sovyet devriminin rotasının yeniden belirlendiği doğrudur; bunun Lenin’in hedeflerinden bir sapma olarak değerlendirilmesi ise mümkün değildir.</p>

  <p>Stalin, tam 31 yıl partinin lideri olmakla kalmamış, bu sürenin en az 25 yılında Sovyet halkının önderi konumuna da yerleşmiştir. Böylesine önemli bir pozisyon, hele Büyük Ekim Sosyalist Devrimi’ni takip eden birkaç yıl içerisinde belirginleşiyorsa, bir ülkenin rotasını yeniden ve yeniden çizmek için fırsat yaratmak bir yana, sahibine açık bir tarihsel sorumluluk yüklemektedir.</p>

  <p>İlk beş yılı bile şaşkınlık verici zigzaglar, keskin dönüş ve sıçramalarla geçen Sovyet iktidarının Lenin sonrasında düz bir çizgide hareketsizliğe mahkum olması beklenemeyeceğine göre, iddia sahiplerinin meramı şudur: Lenin’in usta ellerinde yeryüzü cenneti olmaya yönelen Sovyet Rusya, Stalin tarafından başkalaştırılmış ve sosyalist ideallerden uzaklaştırılmıştır. İşi bu kez “cehennem”e götürenlere rastlansa da, Stalinli yıllar en fazla bürokratlaşma, totaliterlik, iradecilik ve de ekonomizmle itham edilmiştir.</p>

  <p>İddia makamında bir zamanlar marksist olmayanlar da yer alır ve Sovyetler Birliği’ni Lenin’in meşruiyetine dayanarak yargılamaya çalışırlardı. Onlara göre, Lenin saf, iyi niyetli bir devrimciydi. Adaletsizlik ve yoksulluğa isyan etmişti. İktidara geldikten sonra, “devrim” çılgınlığının nereye gideceğini fark ederek daha gerçekçi bir yönelim içerisine girdi ancak ömrü vefa etmedi, sonrasında...</p>

  <p>Sonrasında hasta ruhlu adam sahneye çıktı ve kızıl diktatörlüğü insanlığın başına sardı!</p>

  <p>Artık bu türden yazıcılarla karşılaşamıyoruz. Onlar işlerini yapıp köşelerine çekildiler. Ne var ki, marksist olma iddiasındaki birçok eğilimden araştırmacı/yazar için değişen bir şey yoktur. İşleri berbat eden Stalin’dir...</p>

  <p>Stalin’e dönük eleştirilerin önemli bir bölümü zaten Sovyetler Birliği’ne ilişkin dile getirilenlerle örtüşmektedir ve bu kitabın değişik bölümlerinde tez başlıkları halinde ele alınmakta, anti-tezlerimize ilham kaynağı olmaktadır. Bu aşamada üzerinde asıl durmak istediğim, Rus devrimindeki Lenin-Stalin bağlantısıdır.</p>

  <p>Stalin, partinin Lenin’in liderliğinde belirlediği rotada radikal bir değişiklik yapmamıştır. Stalin’in yaptığı, kasırgada su üstünde kalabilmek için geçici bir süre yelkenlerini indirerek gezinmeye başlayan sosyalizm gemisini uygun anda harekete geçirerek, tarihsel hedefine, yani rotasına oturtmaktır.</p>

  <p>Bu rota, Vladimir İlyiç’in öngördüğünden farklı değildir. Bu rotanın Lenin’in öngördüğünden farklı olduğunu söyleyebilmek için iddia makamının şu tezlerden en az birisine yaslanması gerekir:</p>

  <p>Uluslararası politika: Lenin, Rusya’da sosyalist iktidarın kendi başına ayakta kalamayacağına inanmıştır. Bu nedenle a) devrimin yayılması için çaba harcamış ya da en azından Avrupa devrimine kadar idare etmeye karar vermiştir; b) devrimci dönemin kapandığına ikna olmuş, Sovyet iktidarını radikal hedeflerden uzaklaştırmaya ve sosyalizmi çok daha uzun erimde ulaşılacak bir uğrak biçiminde tasvir etmeye başlamıştır.</p>

  <p>Ekonomi: a) Sovyet ekonomisinin uzunca bir süre kamu mülkiyetine geçmemesi gerektiğini düşünen Lenin “ekonomik barış”ı esas almış ve özellikle tarımsal politikalarda sınıf çatışmalarından uzak durulmasını istemiştir; b) Lenin ekonomik dönüşümlerin işçi sınıfının aktif katılımı ile gerçekleşmesini arzuladığı için işçilerin doğrudan yönetimine dayanan bir demokrasinin ekonominin sosyalist karakteri için tek güvence olduğunu düşünmüştür.</p>

  <p>Siyaset: Lenin Sovyetler Birliği’nin monolitik bir siyasal sisteme sahip olmasını asla istememiştir.</p>

  <p>Burada yer alan beş tezden tek bir tanesinin bile Sovyet gerçekliğinde herhangi bir karşılığı yoktur.</p>

  <p>Stalin ile Lenin’in yoğurt yiyişi farklı olabilir. Lenin’in daha uzun yaşaması durumunda Sovyetler Birliği’nde parti içi gerilimlerin bir bölümünün çatışmaya dönüşmeyeceği de düşünülebilir. Ancak Stalin’in Sovyetler ülkesini Lenin’in öngördüğünden farklı bir doğrultuya taşıdığı söylenemez.</p>

  <p>Lenin’in, dünya devriminin gerçekleşmemesi durumunda Sovyetler Birliği’nde sosyalist kuruluş iddiasından vazgeçmeyi tasarladığını düşünmek için elimizde hiçbir veri bulunmuyor. Stalin’in kuruluşu bir halk seferberliğine dönüştürürken konuyu fazlasıyla basitleştirdiği, sosyalizmin tek ülkede kuruluşuna ilişkin toplumsal inancı güçlendirirken zaman zaman marksizmin sınırlarını zorladığı doğru olmakla birlikte, Sovyet emekçilerinin bu zorlu göreve başka nasıl hazırlanabileceği sorusunu yanıtlamak kolay değildir. Yine Lenin’in, daha uzun yaşasaydı, kuruluşun temposunu düşüreceği ve ülkenin sosyalist karakteri konusunda acele etmeyeceği iddiası da, Lenin’in siyaset felsefesi tarafından yalanlanmakta, her koşulda tez canlılığını koruyan bir tarihsel kişiliğin davranış kalıplarına oturmamaktadır.</p>

  <p>Vladimir İlyiç Lenin’in devrimden sonra ülkeyi keskin sınıf çatışmalarından uzak tutmak istediğini kanıtlayabilmek için ellerinde önce NEP, sonra Sol Komünizm Bir Çocukluk Hastalığı var... Sol Komünizm’in Rusya için değil, batılı komünist partileri için yazılmış olduğu biliniyor<sup><a href="../Text/DIPNOT.xhtml#bookmark7" id="footnote7">7</a></sup>. NEP’e gelince... Bir bakış açısıyla, Yeni Ekonomik Politika dönemi, Lenin’in Sovyet iktidarını tedrici ve iç barışı muhafaza eden bir kuruluş sürecine sokmasından başka bir anlam ifade etmiyor. Bu bakış açısı doğru değildir. Bu bakış açısı, Lenin’in NEP döneminin sınıf çelişkilerini keskinleştirmek gibi önemli bir başka sonucu olacağını göremeyecek kadar sığ bir siyasetçi olduğunu varsayar.</p>

  <p>Lenin derin bir siyasetçidir.</p>

  <p>Geliyoruz, Lenin’in katılımla ilgili düşüncelerine...</p>

  <p>İlk bakışta gelişkin bir sosyalist demokrasiyi çağrıştırdığı düşünülebilecek doğrudan yönetim, özyönetim gibi formüllerin sosyalist kuruluş sürecine ilişkin leninist perspektifle uyuşmamasının iki temel nedeni vardır. Öncelikle Lenin, işçi sınıfının yönetime katılması ile işçi sınıfının yönetime katılmasını sağlayacak koşulların yaratılması arasındaki gerilimi iyi kavrayan bir liderdir. Bu gerilimin kestirme yollardan giderilemeyeceğini, savaş komünizmi sırasında yakından gözleyebildiği karmaşanın da yardımıyla, iyi anlamıştır.</p>

  <p>Bununla birlikte, ekonominin örgütlenmesinde işçi sınıfının kendi iktidarını kolektif devlet dolayımıyla gerçekleştirmesinin asıl anlamı, “doğrudan yönetim”in eşitsizlikleri tırmandırıcı yapısında aranmalıdır. Bilindiği gibi, Lenin’in ölümünden yaklaşık 25 yıl kadar sonra Avrupa’nın doğusunda, anti-faşist savaşın kahramanlarından Mareşal Tito, “biz Sovyet modelini uygulamayacağız” diye müjdelemiş ve “özyönetim” ilkesini pratiğe aktarma yoluna girmişti. Yugoslavya’daki “sosyalizm” denemesinin gerçek anlamda işçilerin özyönetimine denk düşmediği elbette ileri sürülebilir. Bununla birlikte, şu ana kadar tarihin kayıtlarında başka bir örnekle karşılaşmadığımız için, yanı başımızdaki bu ilginç macerayı veri almaktan başka çare bulunmamakta.</p>

  <p>Tito, uluslararası harekette, sağlığında Stalin ile hesaplaşmayı göze almış ender devrimci siyasetçilerden birisi. Bunun cesur bir davranış olduğunu kabul etsek bile, meseleyi tek yanlı değerlendirmemeli ve bir halk liderinin her şeye burnunu sokan bir despota yüreklice kafa tutmasını tasvir eden hikayeleri okurken fazla heyecanlanmamalı. CIA uzmanları, karşıdevrimin KGB’sinin de yardımıyla, Stalin’in Kirov ve Gorkiy’i öldürdüğünü bir türlü kanıtlayamadılar ama 1947 sonrasında Tito yönetiminin çok sayıda Yugoslav komünistini “Sovyet yanlısı oldukları için” öldürdüğü, binlercesini, Yugoslavya’da bulunan birçok Sovyet danışmanını da aralarına katarak tutuklattığı ortaya çıkmış durumda.</p>

  <p>Bu kadar cesaret nereden geldi?</p>

  <p>Bu kadar cesaret, biraz da emperyalist ülkelerin açtığı kredilerle geldi...</p>

  <p>Bu kredilerin, yalnızca siyasi değil ekonomik bir anlamı olduğu, batılı maliyecilerin “özyönetim iyi numara, biz bu çocuklarla iş yaparız” değerlendirme notunu hükümetlerine ilettikleri açık.</p>

  <p>Tito Stalin’le, faşizme karşı mücadelenin şanlı komutanı olarak değil, işte bu sürecin kahramanı olarak hesaplaşıyordu. 1950 yılında diyordu ki, “Marx, işçilerin iktidara geldikleri andan itibaren devletin sönümlenmesi işine girmeleri gerektiğini söyler”. Tito bunun nasıl olacağını da açıklıyordu, sönümlendirme işlemi son derece basitti: Merkezi devlet aygıtı parçalanacak, üretim süreci işçi birliklerine, onların oluşturduğu kolektif yapılara devredilecekti.</p>

  <p>Yıl 1950’dir ve Tito, devrimci bir retoriğe gereksinim duymakta, “devleti sönümlendirmek” gibi ağır ama sonuna kadar marksist bir yükün altına girdiğini ima etmektedir. Lakin devletin bir balon olmadığı kısa sürede ortaya çıkmış ve aynı Tito 1953 yılında devletin sönümlenmesinden söz etmeyi bırakarak diline bu kez bireysel inisiyatif, serbest pazar, sosyalist rekabet gibi kavramları dolamıştır. Yugoslav komünistlerinin yeni görevi, desantralize işçi işletmelerine bölünmüş olan ekonomiyi toplumun bütünsel çıkarları doğrultusunda çalıştırmak için çaba göstermekti. Yani çatlakları, yarıkları sıvayla kapatmak!</p>

  <p>1954’te bazı işletmeleri haksız rekabetle suçlayan, bazılarını ise diğer işletmelerle işbirliği yapmayarak bencilce davranmakla eleştiren yine Tito’dur. 1960 yılında “işbirliği”ne ikna olan işletmelerin bu kez tekelci yönelimlere girmekte olduğunu fark eden de odur. İşçi kolektifleri, tekelleşerek, ürünleri halka daha pahalıya satmanın pratik yolunu keşfetmişlermiş! Bu kitapta kimseden aktarma yok, ancak “devletin sönümlenmesi”nin şerefine Tito’nun 1969 yılında yazdıklarını buraya alıyorum:</p>

  <div class="alinti">
    “Bazı işletmelerde, neredeyse bütün iktidar bir işletmeci tayfası gibi davranan yöneticilerden, uzman ve iş adamlarından oluşan küçük bir çevrenin elinde yoğunlaşmıştır.” <sup><a href="../Text/DIPNOT.xhtml#bookmark8" id="footnote8">8</a></sup>
  </div>

  <p>Devlet sönümlenmedi ama, devlet eliyle bazı “işçiler” şişirilmiş ve tekelci kapitalistlere dönüştürülmüş oldu.</p>

  <p>Bu konu üzerinde özellikle durmamın nedeni, Yugoslavya örneğinin, merkezi olmayan planlama, doğrudan yönetim gibi cafcaflı lafların gerçek anlamını göstermesi açısından işlevli olmasıdır. Çünkü zaman zaman teorik gerekçeler etkili olmamakta, “demokrasi” vurgunu yiyen birçok solcu, devletli sosyalizmin karşısına çıkarılan ademi merkeziyetçi modellerin büyüsüne kapılmaktadır.</p>

  <p>Oysa, işçilerin işletmelerin yönetimini üstlenerek özerk bir biçimde davranmalarının daha hemen başlangıçta verimli işletmelerdeki emekçiler ile verimsiz işletmelerdeki emekçiler arasında eşitsizlik yaratacağı bellidir. İşçilerin bu nedenle “verimli” olmak için çaba göstereceği düşüncesi ise sosyalizmin eşitlik ülküsüne baştan aşağıya terstir.</p>

  <p>Daha fazla pay almak için işçiler “verimli” olmanın yollarını ararken kaçınılmaz olarak toplumsal çıkarlar ile kendi çıkarları arasındaki mesafeyi açacak, bencillik tetiklenecektir. Ayrıca, bazı sektörlerde çeşitli nedenlerle verimlilik artışı daha zor sağlanabilir. Eğer devletin müdahalesi olmazsa, sonuç, kimi alanlarda üretimden kaçıştır (ki Yugoslavya’nın başına bu da gelmiştir). Kaldı ki, sosyalist kuruluş süreci açısından yaşamsal önem taşıyan hizmet ve ürünlerin kaderinin parçalanmış ve sınıf karakterini yitirmeye başlamış işletmeci işçilere bırakılması kadar absürd bir şey olamaz.</p>

  <p>Bütün bu sürecin mantıki sonucu, işçilerin küçük bir bölümünün zenginleşmesi, sınıf değiştirmesi, büyük çoğunluğun ise, yoksulluk ve işsizlikle baş başa kalmasıdır.</p>

  <p>Lenin de Stalin de aynı sonucu gören, buna göre hareket eden marksistlerdir. Stalin’in özyönetimci leninist politikalardan uzaklaştığı kesinlikle söylenemez; çünkü Lenin bu politikalara teorik ve pratik düzeyde hep uzak durmuştur.</p>

  <p>Sovyet siyasal sisteminin çoğulculuğa doğru giderken yine Stalin tarafından revize edilerek monolitik bir karakter kazandığı düşüncesi ise, içerdiği iddia oranında daha geniş bir yanıtı hak ediyor. Bunu ilerleyen bölümlere bırakarak, tekrar ediyorum: Stalin’in Lenin’in eserini farklılaştırdığı tezinin dayanağı olan başlıklar bellidir ve buraya alınmıştır. Bunlar incelendiğinde her iki liderin de aynı doğrultuyu işaret ettiği ortaya çıkmaktadır. Bu anlamda, Stalin dönemindeki açılımlarla sorunu olanların bir yerden sonra Lenin’le köprüleri atmak durumunda kalacağını bir kez daha söylemek durumundayız.</p>

  <p>Sovyetler Birliği’nde sosyalizmin çözülüşüne yol açan gelişmelerde Stalin’in hiçbir sorumluluğunun olmadığını ileri sürmek akıl dışıdır; bununla birlikte, Stalin’e bir “ilk günah” yakıştırmanın anlamı bulunmamaktadır.</p>

  <h3 id="sigil_toc_id_13">On üçüncü tez: “Sovyetler Birliği, Stalin’in putlaştırılması ile birlikte, sosyalist karakterini yitirmeye başladı.”</h3>

  <p>Sovyetler Birliği’nde sosyalizmin çözülüşünden Stalin’in özel olarak sorumlu olduğunu düşünenlerin bir bölümü, onun liderliği döneminde ülkenin çok büyük hamleler yaptığını kabul etmekte, hatta bu hamlelerde Stalin’in kişisel rolünü teslim etmektedir. Kabul edemedikleri şey, bütün bu hamlelerin kitlelerin yaratıcı enerjisini ve yönetime katılmasını artıracağı yerde, birkaç bolşevik yöneticinin ve giderek Stalin’in güç ve otoritesini pekiştirmesidir. Yani iddia odur ki, Sovyet toplumu bir yandan ileri doğru atılırken, öte taraftan kendi mezarını kazıyordu.</p>

  <p>Sovyetler Birliği’nin dağılmasını önceleyen dönemde, bu yaklaşımı benimseyenler, Sovyet toplumunun, geçmişte ödenen “Stalin bedeli”nin olumsuz sonuçlarını telafi ettiğini ileri sürerlerdi. Sonrasında, onların bir bölümü için Sovyetler Birliği’nin, sosyalist kuruluşun ve bir bütün olarak komünizm idealinin bir anlamı kalmazken, diğer bir bölümü Sovyet toplumunun geçmişte sanıldığı kadar becerikli olmadığı, Stalin’in putlaştırılmasının ve sınırsız bir otoriteye sahip olmasının sosyalizmin geleceğini bütünüyle kararttığı düşüncesini benimsedi.</p>

  <p>Bütün bunları tartışabilmek için, Stalin’in rolüne ilişkin bir “ayar” yapmamız gerekiyor. Brejniyev döneminde Stalin konusunu buharlaştırmak gibi olmayacak bir işe kalkışan SBKP tarih yazıcılarına göre, madem ortada “tartışmalı” ve kimileri tarafından putlaştırıldığı ileri sürülen bir tarihsel kişilik vardı, o halde en iyi çözüm onu kolektivize etmekti! Elimin altında bulunan Sovyet tarihine ilişkin kitaplardan rasgele seçtiğim bir tanesinde bu işlem aynen şöyle gerçekleşmektedir: “Stalin 1922 yılında partinin merkez komitesi genel sekreterliğine seçilmişti.” Pek güzel... Bir de, 1956 yılında yapılan 20. Kongre’nin parti yaşamındaki önemi anlatılırken kenara sıkıştırılmış bir paragraf: “1953 yılında ölen Stalin’in olumlu yönleri ve olumsuz yönleri vardı. Kolektif liderliği küçümsemesi, sosyalist yasallığı bir kenara koyması...”</p>

  <p>Arada ne mi var? Arada ilaç için bile olsun, Stalin yok! Tek bir sözcük, tek bir referans... 31 yıl boyunca, “parti yaptı”, “parti hedef gösterdi”, “parti karar aldı”...</p>

  <p>Diğer bir kitapta ise, Stalin Lenin’in cenaze törenini hazırlayacak komitenin üyesi olarak sahne almakta, sonra...</p>

  <p>Sonra, gerçekten buharlaşmaktadır!</p>

  <p>Bütün bunlardan ne anlıyoruz? Bütün bunlardan, öncelikle Sovyet tarih yazımında (zaman zaman başka konularda da açık bir biçimde görüldüğü gibi) ciddi sorunların olduğunu, değişik dönemlerde basılan “resmi tarih” kitaplarının her birisinin aşırı öznel bir seçicilikle hazırlandığını anlıyoruz.</p>

  <p>Konumuz açısından bu öyle bir hale geldi ki, yalnız tarih kitaplarından değil, geçmişe köprü işlevi görebilecek olan her şeyden, müzelerden, şarkılardan çıkarılan Stalin, unutulmak bir yana, daha da dokunulmaz bir tabu haline geldi. Putlaştırmadan şikayet edenler, Stalin’i bir kez daha “ulaşılmaz” hale getiriyorlardı. Sosyalist yasallık adına Stalin’i buharlaştırmaya kalkan Sovyet iktidarı yıkıldıktan bir süre sonra, gecikmiş de olsa sosyalizm için meydanları dolduran kitlelerin elinde en çok Stalin’in resimleri vardı.</p>

  <p>Kısacası, ayar deyip geçmeyin. Sovyet tarihinde Stalin’in rolünü gerçekten iyi kavramak gerekiyor.</p>

  <p>Bu rolün çift ya da çok yönlü olduğu doğrudur. Ancak bu yön zenginliği, Hruşçov sonrası dönemde ileri sürüldüğü gibi Stalin’in öznel sorunu değildir. Stalin, Rus bolşevik hareketinin bütün güç ve zaaflarını fazlasıyla yansıttığı oranda, çelişkili ya da çift taraflı bir önderdir. Onun önemi, harekete kattığı özel renklerden çok, hareketin zenginliğini (ve boşluklarını) yansıtma becerisindedir. Bu anlamda Stalin hem olağanüstü önemli, hem de bir açıdan fazlasıyla “sıradan”dır.</p>

  <p>Onu gerçekten peşinden gidilen, inanılan bir önder yapan tam da bu özelliğidir. Bir hareketin ve bir çağın bütün özelliklerini kavrayan, onları kendi kişiliğinin prizmasından geçirerek toplumsallaştıran bir devrimciye çok sık rastlanmaz.</p>

  <p>Bu söylenenler, Stalin’in Sovyet devrimine, sosyalist kuruluş sürecine bir şey katmadığı, yalnızca bir taşıyıcılık işlevi üstlendiği anlamına gelmemekte. Tam tersine, Stalin Sovyet tarihinin en devrimci ve müdahaleyi en fazla gerektiren döneminde sorumluluk üstlendiği ölçüde, tarihsel değeri sorgulanamayacak bir yere oturuyor. Bununla birlikte, bütün bu ileriye doğru hamleler, bu hamlelerde kullanılan yöntem ve araçlar, alınan riskler ve ödenen bedeller, bolşevik kültürün kolektif birikimiyle fazlasıyla örtüşmekte. İşte bu anlamda, Sovyet tarih yazımının Stalin’i buharlaştırarak her şeyi “parti”ye bağlama girişimine az da olsa hak vermek olası. Stalin olmasaydı “parti”nin kendisini gerçekleştirme olanağı bulması herhalde zorlaşacaktı; bununla birlikte Stalin’in yaptığı tam da budur: Bolşevik geleneğin bütün unsurlarını tarihsel bir yaratım için harekete geçirmek!</p>

  <p>Sovyetler Birliği’nde sosyalizmin zayıf düşmesi ve giderek çözülüşe doğru evrilmesinde Stalin’in en büyük kabahati, bu geleneğin kendini yeniden üretmesini sağlayacak kaynaklar yaratmamasıdır. Eğer Stalin’in hep ikinci dereceden sorumluluk aldığı 1902-1922 aralığı bolşevik geleneğin oluştuğu dönemse, bu dönemin ürünü olanakların sonrasındaki 30 yıl boyunca üst sınırlarına dayanmış olduğu bilinmelidir.</p>

  <p>Stalin’in aynı anda hem aşırı iradeci hem de aşırı determinist olarak suçlanabilmesi, biraz da bu sözünü ettiğim çelişki nedeniyle mümkün olmuştur. Stalin önderliğinin Rus toprağına uyguladığı şiddetli politikalar tarihin akışını altüst edici bir karakter taşımakla birlikte, leninist ortodoksiye yaslandığı oranda şaşırtıcı biçimde dinginleştiricidir.</p>

  <p>Sovyet Rusya’da Stalin’in kitlelerde yarattığı muazzam güvenin kaynağı buradadır. Her kim ki, oldukça geniş bir kesim tarafından “putlaştırma” olarak adlandırılan bu durumu yirminci yüzyılın başka “ulu”lamalarına benzetirse büyük bir yanlış yapar. Marksistler arasında bile, “Stalin kültü” ile faşizmin yükselişi arasında bir paralellik kurma isteğine rastlanmaktadır. Oysa bu ve benzer örnekler yalnızca “tarihte kişilerin rolü” gibi genel bir başlığın altında ortaklaşabilirler. Fazla tartışmaya gerek bile yok; Stalin eşitlikçi düşüncenin toplumsallaşmasına, yani yeni bir insanlık toplumunun yaratılması için gerekli kolektif yönelime şu ana kadar en büyük katkıyı yapan önderlerden birisidir.</p>

  <p>Çok büyük bölümü kır kökenli emekçi yığınlara “yeni bir yaşam”ın kuruluş heyecanını son derece basit ve “normal” bir şeymişçesine aktarıp, onları bu doğrultuda hareketlendirmek, kitlelerdeki değişim arzusuyla huzur arayışını iç içe geçirebilmek, Stalin’in birçok siyasetçide eksik olan becerisidir. O bu özelliği, bolşevik gelenekten almıştır. İkinci Dünya Savaşı’nın bitişiyle birlikte Sovyet halkında huzur arayışının baskın hale gelmesi ve toplumun stresten arındırılmasının Stalin’in de kabul ettiği bir gereksinim olarak kendisini dayatması, yalnızca ağır nesnel koşulların ürünü değildir, bu durum aynı zamanda geleneğin sınırlarına ulaşıldığının kanıtıdır.</p>

  <p>Stalin, son bolşeviktir, kabahati gerçekten de bolşevik geleneği yeniden üretmek konusunda istek göstermemesidir. Bolşevizm mevcut kapasitesinin sınırlarına geldiğinde, fiziken yorgun Stalin siyaseten de tükenmeye başlamıştır.</p>

  <p>Buraya kadar söylenenler, düzeysiz bir biçimde “putlaştırma” olarak adlandırılan olgunun aslında kaçınılmaz olduğuna işaret etmektedir. Yosif Visaryanoviç Stalin, bir ütopyayı elle tutulur hale getirdiği, deyim yerindeyse gökyüzünden yeryüzüne indirdiği için mi “kişi putlaştırması” gibi bir kavram üzerinden eleştirilmek istenmektedir? Milyonlarca kişiyle Stalin arasındaki ilişkinin bütünüyle sağlıklı olduğu ileri sürülemez, sorunun yalnızca Stalin’in etrafındaki bazı dalkavukların işgüzarlığından kaynaklandığını düşünmek de saçmadır, ancak liderlikte “başarı”nın halk kitleleriyle önder arasındaki mesafenin kapanmasında aranamayacağı hesaba katılmalıdır. Henüz kendi kaderini eline almak konusunda çekingenlik gösteren yığınlar siyasallaşıp, memleket meselelerine duyarlılık gösterdikçe, liderliğe daha fazla yaslanmakta, ortak hareket etmek için gerekli referansı soyut değerlerin yanı sıra somut bir kişilikte arama gereksinimi duymaktadırlar.</p>

  <p>Bu mekanizmada Stalin’in yüceltilmesi, onun emekçi kitleler nezdinde erişilemez değil de tam tersine fazlasıyla somut hale gelmesiyle mümkün olmuştur.</p>

  <p>Bir yanıyla bu işlerin hiç sevimli olmadığı açık. Ancak insanlığın kahramanlara, liderlere gereksinim duymayacağı bir evreye ulaşabilmek için onların üstüne basması gerekmektedir.</p>

  <p>Bunu kabullenmeyenler, bizzat kendisi hiç de insani olmayan siyaset denilen faaliyet alanından uzak durmalıdırlar.</p>

  <p>Yok “siyaset kültü”nden kopamıyor, üstüne üstlük sürekli olarak reel sosyalizm deneyine küfretmeden duramıyorlarsa, at sırtındaki bir adamın maskesinden, piposundan fetişler yaratmaktan, “subkumandante Marcos”un destanlarını Anadolu coğrafyasına taşımaktan, Che’nin en insani yönlerini dahi tanrısallaştırmaktan vazgeçmelidirler.</p>

  <h3 id="sigil_toc_id_14">On dördüncü tez: “Trotskiy ve diğer önde gelen parti kadrolarının tasfiyesi, Sovyet sosyalizminin sonunu getirdi.”</h3>

  <p>“Lenin yaşasaydı...”yla başlayan “keşke”li, “ne yazık ki’li değerlendirmelerle hepimiz karşılaşmışızdır. En çok da şu: “Lenin yaşasaydı, devrimi yapanları bir arada tutardı.”</p>

  <p>Devrimci mücadelede her evre kendi kadrolarını yaratır. Devrimci mücadelede her evre partiye kendi kadrolarını toplar.</p>

  <p>Bu anlamda Rus devrimci hareketinin önemli bir siması olarak Trotskiy’nin bolşeviklerle ancak 1917 yılında buluşması hiç şaşırtıcı değildir. “Zaman”la büyük bir yarışa giren Lenin’in, bolşevik partinin yeterince hızlı dönüşemeyeceğine ilişkin bir yargıyla, can alıcı noktalardan birisine, Petrograd Sovyeti’ne, Lev Davidoviç Bronştayn ile müdahale etmeye karar vermesi Rus devriminin dönüm noktalarından birisidir. Kim ne derse desin, bolşevikler bu takviye ile birlikte işçi hareketinde büyük bir ağırlık kazanmışlardır.</p>

  <p>Ancak sosyalizm mücadelesinde kadro sürekliliği diye bir şey de vardır. Bir hareketin önemli bütün dönemeçlerini yaşayan, bu anlamda siyaset-örgüt gerilim hattında tutunmayı becermiş, hareketin reflekslerini tanıyan ve kontrol eden belli bir kadro birikimi olmaksızın partinin kişilik kazanamayacağı açıktır. Yukarıdaki örnekte Lenin’in Trotskiy’i hem partiye rağmen hem de onun sayesinde yanma çektiği unutulmamalıdır.</p>

  <p>Farklı saik ve momentlerde aynı partide buluşan devrimcilerin uyumlu bir biçimde bir aradalıklarını sürdürebilmelerinin koşulu ya bir otoritenin etrafında kümelenmeleri ve onun birleştiriciliğinden yararlanmalarıdır ya da her bir saiki üst belirleyen yeni bir mücadele evresine geçilmesidir.</p>

  <p>Eğer konumuz öncelikle Trotskiy’se, onun pek gönüllü olmamakla birlikte Lenin’in otoritesini kabullenmek durumunda kaldığını ama İlyiç’in ölümünden sonra parti için yepyeni ufuklar açan “mücadele evresi”ni merkeze koymayı reddettiğini hiç tereddüt etmeden söyleyebiliriz.</p>

  <p>Trotskiy’nin “tek ülkede sosyalizm” eksenli tartışmalarda aldığı pozisyonun zaman zaman çok abartıldığını ve dilim varmıyor ama, kendisine haksızlık yapıldığını söylemek mümkündür. Bu onun Stalin ve arkadaşlarına yaptığı haksızlıklar yanında çok masum bir düzeyde kalsa da, Trotskiy’nin Sovyet devrimini dünya devrim süreci lehine intihara sürüklemek istediği, elinde dünyayı ateşe atacak çılgınca planlar olduğu türünden iddialara pek itibar edilmemelidir. Konuyu daha sonra ele alacağımız için, şu kadarıyla yetinebilirim: Trotskiy’nin sorunu, dünya devrimi-Sovyet Rusya ilişkisine dair ayrıntılı projelere sahip olması değil, herhangi bir projeye sahip olmamasıdır.</p>

  <p>Bu ne anlama gelmektedir? Bu, Trotskiy’nin bolşevik geleneği üst belirleyen yeni mücadele evresi ile sağlıklı bir temas kuramadığı anlamına gelmektedir. Trotskiy’nin aklı kendi büyük sıçramasında, 1917’nin yaz aylarında kalmıştır.</p>

  <p>Trotskiy zekidir, Trotskiy yeteneklidir, Trotskiy ataktır, Trotskiy hatiptir, Trotskiy entelektüeldir... Bütün bunlar doğrudur ancak bütün bunların doğru olması, ona Sovyetler Birliği’nde yer olduğunu göstermemektedir. Sovyet devriminin önemli bir aktörü olarak onun tasfiyesi bir eksilmedir, ancak tarihsel aktörler potansiyel değerler üzerinden kantara vurulmazlar. Devrimci bir partinin “hocam, kendisi çok derin biridir”lerin tamamını bünyesine çekmek gibi bir misyonu olamaz. Önemli olan yön duygusudur, vektörel tutarlılık ve ağırlıktır. Trotskiy’in 1920’lerin ortalarından itibaren hangi yöne ağırlık koyduğu açık, onun tasfiyesi, bir potansiyelin heba edilmesidir belki ama, asıl olarak, devrimci bir yönelimi geriye çeken etkili bir frenden arınılmasıdır.</p>

  <p>Stalin ve arkadaşlarının Trotskiy ile yeni bir toplumun inşasına soyunmalarının olanaksız olduğu açıktı. Geriye bir tek Trotskiy’in mütevazı bir rolü kabullenmesi kalıyordu. Kahramanımızın Tarih Enstitüsü’ne başkanlık ya da Kızıl Profesörler Üniversitesi’nde rektörlük gibi görevleri kabul edeceğini herhalde kimse düşünmemiştir.</p>

  <p>Sovyetler Birliği’nde sosyalizmin kuruluş sürecinde Trotskiy’e yer yoktur. O da bunun farkındadır. Tam da bu noktada yetenekleri üzerindeki kontrolünü yitirmiş ve kendini uğursuz misyonların içine yerleştirivermiştir. Hüzün verici ölümünün ve gıyabında başka eski bolşeviklerle beraber yargılandığı Moskova Mahkemeleri’nin üzerine düşen gölge, bu misyonların sığındığı zifiri karanlığın yanında önemsizleşmektedir.</p>

  <p>Diğerlerine gelince...</p>

  <p>Garbaçovcu tarih çarpıtıcılarının bütün çabasına karşın, partinin önde gelen kadroları içerisinde Zinovyev ve Kamenev’e özel bir tarihsel değer bir türlü yüklenemedi. Onların Rus devrimine yıllarca büyük emek vermeleri, çok ağır koşullarda zorlukların üstesinden gelmeleri ayrı bir şeydir, eksikliklerinin Sovyet devriminin kaderini etkilemesi başka bir şey. Özellikle Komünist Enternasyonal’e bir dönem başkanlık yapmış Zinovyev için bunu söylemek belki garip ama ne yazık ki, ikili Sovyetlerin geleceğini etkileyebilecek iradeden yoksundu. Ek olarak, Kamenev ve Zinovyev’in egolarını kontrol etmek konusunda başarılı oldukları pek söylenemez. Her şey bir yana, Stalin’e bakarak sürekli “bu köylü kafalı genel sekreter oldu ya...” diye sızlanmaları, bütün siyasetçilerin içine düşebileceği “ben” tuzağına hapsolduklarının açık kanıtıdır. Kamenev’in bu psikolojiyle, kendisini Roma’ya elçi atayan Sovyet devletine sadık kalabilmesi olanaksızdır. Sonrasında Akademi Yayınevi’nin sorumluluğunu üstlendiğinde bu yeni durumla barışmak ve yaşamını sosyalist kuruluş sürecinde yeniden anlamlandırmak yerine, “kişisel hesaplar”ını görmek için harekete geçmiştir. Hakkı yok mudur?</p>

  <p>Buna yanıt vermek istemiyorum. Sol siyasette, hele Türkiye’de bu durum neredeyse bir kural. En büyük despotlar en çok “demokrasi” diyenlerin arasından, en amansız kariyeristler kolektivizmi en fazla diline dolayanlar arasından çıkıyor. Dolayısıyla mesele, ontolojik ya da genetik değilse, tarihseldir.</p>

  <p>Kamenev ve Zinovyev tasfiye edilmek için çok uğraştılar. Stalin’le Trotskiy ise bu iki devrimciyi kendi yanlarına çekmek için birbirleriyle mücadeleye girdiler. Parti içi mücadelede öne çıkan iki “lider”in bu çabalarının Kamenev ve Zinovyev’i iyice bencilleştirdiği açık. Tarihe, Sovyet devrimi içinden bir komployla geçmeye kalktılar ve trajik bir biçimde tükendiler.</p>

  <p>Geriye Buharin kalıyor.</p>

  <p>Partinin harika çocuğundan bugüne oldukça fazla “yazı” kaldı. Ancak bunların hepsinden daha fazla bir konuşma ve bir mektup ilgi çekti ve tartışıldı. Aslında ortada bir mektup yok. Buharin 1937 yılında “tutuklanmayı beklediği” sırada, bir metin kaleme alıyor ve karısına ezberlettikten sonra, imha ediyor. Etkileyiciliği tartışılamayacak olan bu metni Anna Larina’nın uydurduğunu sanmıyorum. Sonra Moskova Mahkemeleri’nde görüyoruz Buharin’i... Duruşmalarda herkesi hayrete düşüren bir konuşma yapıyor. Yine etkileyici. Ve bu konuşmanın da Buharin tarafından gönüllü ve içten bir biçimde yapılmadığını düşünmek için bir neden olmadığını öncelikle duruşmayı izleyen batılı diplomat ve gazeteciler söylüyor. Zaten konuşma ile mektup aynı duygu yükü ve üslup ile hazırlanmış...</p>

  <p>Tutuklanmasından hemen önce Stalin ve arkadaşlarını suçlayan Buharin, duruşmada özetle “suçlu benim” diyor.</p>

  <p>Yolun sonudur bu. İşin insani boyutu ve bu boyuta olanca ağırlığıyla düşen trajedi bir kenara konursa, partiden tasfiye edilen bu dört devrimci ve onların izinden gidenlerin yerlerinin doldurulamadığı iddiasının gerçek bir karşılığı olmadığı görülür. Bu kişiler öyle ya da böyle 1924’ten itibaren açık bir mücadele yürütmüş ve Sovyetler Birliği’nde sosyalizmin kuruluş sürecine pek de pozitif bir etkide bulunmamışlardır. Partinin entelektüel derinliğinin onlarla birlikte kaybolduğu iddiası ise, sondan yani çözülüşten hareket edecek olursak mantıklı gelmektedir. Ne var ki, başından beri üzerinde durduğumuz ideolojik zaafların, parti liderliğindeki aydınların etkisizleştirilmeleri ile açıklanması bir yerden sonra anlamsızdır.</p>

  <p>Tersini düşünmek için ise ciddi nedenlerimiz var: SBKP’nin ideolojik mücadeledeki yetersizlikleri partinin aydın bacağını zayıf düşürmüştür.</p>

  <h3 id="sigil_toc_id_15">On beşinci tez: “Sovyetler Birliği çözülüş yoluna, Nikita Hruşçov’un başa geçmesiyle girdi.”</h3>

  <p>Sovyet tarihinin ilk günahkarını arayanların önemli bir bölümü Stalin’de karar kıldıysa, bir diğer bölümü onun ölümünden sonra partinin liderliğine yerleşen Hruşçov’da ısrar etmektedir. Kendisine reformist, revizyonist, sosyal emperyalist gibi sıfatları layık gören azımsanmayacak miktarda solcu bulunmaktadır. Bu sıfatların maocu oryantasyonundan sıkıntı duyan ya da Sovyetler Birliği’ne fazla toz kondurmak istemeyenlerin de Hruşçov’dan pek haz ettikleri söylenemez. Bizim “sovyetik” gelenekten gelen birçok kişi için Hruşçov SBKP için büyük bir talihsizliktir. Artık tercihe göre, taşra politikacısı da olabilir, aparatçik de, görgüsüz de...</p>

  <p>Şurası açık ki, sol cenahta Nikita Hruşçov’a sahiplenen pek kimseye rastlanmaz. İlk dönemlerinde, Stalin dosyasını açtığından olacak, kimi troçkist aydınlar tarafından önemsenmiş olsa da, başka örneklerde olduğu gibi, yanlış ata oynamaktan bir türlü vazgeçmeyen troçkist gelenek Hruşçov’u da “bürokratik sapma” listesine dahil edivermiştir.<sup><a href="../Text/DIPNOT.xhtml#bookmark9" id="footnote9">9</a></sup></p>

  <p>Benim düşüncem, Çin KP’sinin tezlerinden tamamen bağımsız bir biçimde, Hruşçov’un pekala reformist olarak damgalanabileceğidir. Ancak bu teşhisin çok önemli olduğunu düşünmemek gerekiyor. Çünkü asıl sorun, tekrar olacak, Sovyetler Birliği Komünist Partisi’nin perspektifsizliğidir ve bu sıkıntı Hruşçov’dan önce hissedilmeye başlanmıştır.</p>

  <p>Hruşçov’un günahı nedir diye soracak olursak, yanıtı partinin sürekliliğinde arayabiliriz. Stalin çok önemli bir ihtilalcidir. Sovyet tarihinden kazınması hiçbir biçimde mümkün olmayan çok önemli işler yapmış, her zaman devrimci bir iradeyle hareket etmiştir. Bu anlamda tarihi ileri doğru ittirmiş ve doğal olarak bazı açılardan sınırlarına ulaşmış, ortaya çıkan yeni sorunlar karşısında yetersiz kalmıştır.</p>

  <p>Sınırlardan söz ettiğimizde, özellikle İkinci Dünya Savaşı sonrasından söz ettiğimiz açık olsa gerek. İşte Hruşçov’un günahı, SBKP’nin genel sekreteri olarak yeni bir devrimci hamle gerçekleştirememesi, ileri atılım için gerekli çapa sahip olmadığını Sovyet insanına ve daha da kötüsü emperyalistlere kısa sürede kanıtlamasıdır.</p>

  <p>Bu onun suçu mudur?</p>

  <p>Bu onun suçu değildir. Stalin, kendisinden sonrasına ilişkin açık ve etkili bir kadrolaşma politikası geliştirmemiş, onca badireyi atlatan bolşevik parti daha yetenekli ve devrimci birisini öne çıkarmayı becerememiş, meydan ikinci sınıf bir siyasetçi olan Hruşçov’a kalmıştır.</p>

  <p>İnsani açıdan bakacak olursak, kişi kendini bilmeli diyebiliriz. Hruşçov’un bu kadar büyük bir sorumluluğu üstlenmemesi gerekirdi. Sovyetler Birliği büyük bir ülkeydi, Lenin ve Stalin’den sonra bu ülkede liderliğe soyunmak için gereken donanım ve özelliklere sahip olmadığını, Hruşçov dahi anlayabilirdi.</p>

  <p>Ben bu açıdan Hruşçov’un kimisi son derece anlamsız siyasal/ideolojik tezleriyle ilgilenme yanlısı değilim;<sup><a href="../Text/DIPNOT.xhtml#bookmark10" id="footnote10">10</a></sup> önemli olan onun söyledikleri değil, söylemedikleridir.</p>

  <p>Sovyetler Birliği’nin bir öndere gereksindiği dönemde, Hruşçov bir yönetici dahi olamamış, koskoca ülkeyi idare etmeye kalkmıştır. Dediğim gibi Sovyetler Birliği büyük bir ülkedir, Sovyet halkı büyük bir halktır, Hruşçov döneminde de sonrasında da ülke önemli başarılara imza atmıştır. Sovyet determinizmi, sosyalizmin determinizmi o kadar olsun işlemektedir.</p>

  <p>1950’lerin ikinci yarısında Sovyetler Birliği’nin sıkıntıları tek başına Hruşçov’un liderliğine yazılamaz, hatalarda onun payı küçümsenmemelidir ama yine de önemli olan, yapılmayanlardır.</p>

  <p>Daha sonra gelen Brejniyevli yıllarda hatalar azalmış, ancak en büyük hata, yani yapılmayanlar ülkeyi çözülüş sürecine sokmuştur. Hruşçov emperyalist çakallara Sovyetler Birliği’nin ciddi bir özgüven sıkıntısı çektiğini ve devrimci bir inisiyatif almayacağını açıkça hissettirmiş, ardından gelenler bunun üzerini örtmeye çalışsalar bile, batının “yüklenelim dağılacaklar” stratejisini gözden geçirmesine neden olacak bir açılım geliştirememişlerdir.</p>

  <p>Bütün bu sistematik içerisinde elinizi vicdanınıza koyun ve “her şey Hruşçov’la başladı” demeye çalışın. Bunu yapamazsınız. En iyisi, onu yok saymaya devam etmektir.</p>

  <h3 id="sigil_toc_id_16">On altıncı tez: “Mihayil Garbaçov başlangıçta iyi niyetliydi.”</h3>

  <p>Garbaçov için çok şey söylendi. Söylenenlerin bir bölümü, yazarın duygularını yansıtmakla birlikte, ne yazık ki burada zikredilemiyor. Mihayil Sergeyeviç’e saygısızlık olacağı için değil, sanıyorum alışkındır ve yazdığı anı kitaplarından anladığım kadarıyla kendisi de kaba, sözünü tartmayan bir adamdır. Ancak Rusların “kötü” sözlerinde fazlasıyla bayağı bir yan var ya da öyle değil de, çevrildiğinde bize öyle geliyor. Her ne ise, burada kendimi ve okuru sıkıntıya sokmanın bir gereği olmadığından, daha masumundan bir tanesiyle yetinebilirim.</p>

  <p>1990’larda, “Sovyet iktidarının yeniden kuruluşu” için sokağa dökülen yüz binlerin dile getirdiği taleplerden birisiydi, “Garbaçov’u kıyma yapın, Yeltsin’e tren çarpsın!” Tam tersi de olabilir ancak aklımda Yeltsin için bir “kaza”nın arzulandığı kalmış, herhalde sarhoşluğuyla ilişkilendirmişimdir. Hem biz kendisinin yalancısıyız, daha henüz karşıdevrim son darbesini indirmemişken, bir kır yürüyüşü sırasında Yeltsin’e bir araç arkadan çarpmış ve dere yatağına yuvarlamıştı.<sup><a href="../Text/DIPNOT.xhtml#bookmark11" id="footnote11">11</a></sup></p>

  <p>Garbaçov’a dönük bir girişim oldu mu bilmiyorum. Yalnızca, Boğaziçi Üniversitesi ve ODTÜ’de komünist öğrenciler tarafından ellerinde Lenin ve Stalin’in resimleriyle karşılanarak protesto edildiğinde kafasına yumurta isabet etmediğini hatırlıyorum.</p>

  <p>Bu tabii sembolik bir değer taşırdı, önemli olan iş işten geçmeden, Sovyet emekçilerinin duruma el koymaları ve bu iki karşı devrimciyi durdurmalarıydı. Şimdi Garbaçov’un beş kuruşluk değeri yokmuş,<sup><a href="../Text/DIPNOT.xhtml#bookmark12" id="footnote12">12</a></sup> ne önemi var. Yapacağını yaptı...</p>

  <p>Karşıdevrimde rolü bu kadar önemli miydi diye sorulacak olursa, buna “evet” denmelidir. Şimdiye kadar yazdıklarımdan Sovyetler Birliği’nde birikmekte olan sorunları asla hafife almadığım anlaşılmıştır. Buna karşın, Garbaçov gibi bir “lider”e sahip olmasaydı, karşıdevrimin bu denli kolay sonuç alamayacağından eminim. Hele hele, kartlar tamamen açıldıktan sonra, komünistler Garbaçov ve ekibini durdurmayı başarsalardı, Sovyet sosyalizmi yeni bir silkiniş için büyük fırsat yakalamış olacaktı. Benim düşüncem bu. Bir kez mücadele etmeye başlayan bir toplum, daha ileri hedeflere kilitlenerek bazı ayak bağlarından kurtulurdu.</p>

  <p>Bu nedenle Garbaçov önemlidir.</p>

  <p>Bu önemli adama ilişkin olarak komünistler oldukça değişik düşüncelere sahiptir.</p>

  <p>Örneğin, Garbaçov’un başlangıçta en azından iyi niyetle hareket ettiği söylenebilmektedir. Şöyle ki, 1985’te Konstantin Çernenko’nun ölümüyle boşalan Genel Sekreterlik görevine geldikten sonra sistemin tıkandığını fark eden ve acil olarak bir şeyler yapılması gerektiğine karar veren Garbaçov, zaman içinde devasa büyüklükteki sorunlar karşısında çaresizleşmiş ve sosyalizmin bu sorunları çözebileceğine inancını yitirmiş... Aşağı yukarı böyle. Bu yaklaşımın başka versiyonları da var. Garbaçov’un sosyalizmin sınırları içerisinde bazı reformlar yapmak niyetiyle yola çıktığı ancak radikal kapitalist yolcuların ağır basmasıyla birlikte kontrolü yitirdiği ve sonunda teslim olduğu iddiası, bunlardan bir tanesi...</p>

  <p>Bütün bunlar, Garbaçov’u aptal yerine koyan değerlendirmelerdir. Bu doğru değildir.</p>

  <p>Doğru olan, Garbaçov’un herkesi, hepimizi aptal yerine koyduğudur.</p>

  <p>Yalnız Türkiye’de değil, dünyada (ve elbette Sovyetler Birliği’nde) birçok komünist Garbaçov’a umut bağlayarak tarihsel bir hata yapmışlardır. Bu hata üç nedene bağlanabilir: İlk olarak, Sovyetler Birliği’ne dönük güvenden söz etmek gereklidir. İster kayıtsız şartsız biat etmek biçiminde olsun, isterse belli bir eleştirellik barındırsın, Sovyetler Birliği Komünist Partisi’ne dönük inancın tartışılmayacak nesnel temelleri vardı. İkincisi, Sovyetler Birliği’nde yeni bir hamlenin gerektiğine ilişkin kanaatin 1980’lerin başından itibaren epeyce yaygınlaşmasıdır. Bu kanaatin biriken sorunların kavranması sonucu mu yoksa Sovyetlere her zaman bir ileri atılım yakıştıran naif bir mantığın ürünü mü olduğu önemli değildir. Bütün dünyada komünistlerin Garbaçov’a çok değerli bir süre tanımasının üçüncü nedeni ise Garbaçov ve diğerlerinin oldukça akılcı bir plan dahilinde çalışmaları ve ortadan kaldırmak istedikleri sistemin zayıf noktalarını çok iyi saptamalarıdır.</p>

  <p>Yukarıda söylenenleri şöyle toparlamak mümkündür: Garbaçovcu klik, Sovyet halkının ve dünya komünist hareketinin SBKP’ye dönük güveninden yararlanıp, eleştiri konusu olan bazı sorunlara işaret ederek “devrimci” bir role soyunmuş ve kendi hesaplan açısından başarılı olmuştur.</p>

  <p>Bugün Garbaçov’un, henüz Genel Sekreter olmadan önce özellikle Edvard Şvardnadze ve Aleksandr Yakovlev ile bir araya gelerek, Sovyet düzeninin bertaraf edilmesini konu alan görüşmeler yaptığını biliyoruz. Karşıdevrimci kliğin merkezinde duran bu üç kişi, parti aparatında “liberal” görüşlere sahip olan diğer yöneticilerle de temasa geçmiş, 1985’ten sonra ekip üyeleri birbirini kollayarak kritik noktaların tutulmasını sağlamıştır. Ancak ekibin mutlak bir iç uyuma sahip olduğu sanılmamalıdır. Çekirdeğin etrafını saran halkalarda yer alan unsurların değişik ve çoğunlukla kişisel amaçları olduğu açıktır.</p>

  <p>Karşıdevrimci süreç ilerledikçe ekibe en güçlü toplumsal destek, “yeni” dönemin ruhunu çabuk kavrayan bir kısım parti yöneticisinden ve paranın kokusunu almaya başlayan iyi yetişmiş Moskova entelijensiyasından geldi. Buna, yakalanan büyük olanağı fark eden emperyalist ülkelerin çeşitli yöntemlerle kanca atarak cesaretlendirip ödüllendirdiği sivil/asker bürokratları ve Baltık cumhuriyetlerinde büyük ağırlığı olan katolik kilisesi ile Rus Ortodoks kilisesini eklemek gerekir.</p>

  <p>“Her şey bir kişiye bağlanamaz” itirazı doğrudur, zaten Garbaçov’un yaptığı büyük bir karşıdevrimci koalisyon yaratmaktır.</p>

  <p>Koalisyonun oluşum döneminde belirleyici olan, sözünü ettiğimiz çekirdek ve onun hemen etrafında konuçlanan Yeltsin, Roy Medvedev,<sup><a href="../Text/DIPNOT.xhtml#bookmark13" id="footnote13">13</a></sup> Sobçak,<sup><a href="../Text/DIPNOT.xhtml#bookmark14" id="footnote14">14</a></sup> Popov,<sup><a href="../Text/DIPNOT.xhtml#bookmark15" id="footnote15">15</a></sup> Frolov<sup><a href="../Text/DIPNOT.xhtml#bookmark16" id="footnote16">16</a></sup> gibi karşıdevrimcilerdi.</p>

  <p>Oyunu kuralına göre oynadılar ve kazandılar.</p>

  <p>Oyunun ilk kuralı, “daha fazla sosyalizm”di. Garbaçov ve arkadaşları Sovyetler Birliği’nde sosyalizme karşı açık bir mücadele sürdüremeyeceklerini biliyorlardı. Ayrıca toplumda hatta partide birikmeye başlayan devrimci enerjiyi çalmak için “iyi komünist” kılığına bürünmeleri gerekiyordu. Daha önce de belirttiğim gibi, gerek Garbaçov gerekse Yakovlev daha sonraları, kendilerini Lenin’in arkasına nasıl gizlediklerini anlatmakta bir sakınca görmemişlerdir.<sup><a href="../Text/DIPNOT.xhtml#bookmark17" id="footnote17">17</a></sup></p>

  <p>Kendilerini gizlemeyi iyi becerdiklerini itiraf etmek durumundayız. Mihayil Garbaçov’un Genel Sekreter seçildikten sonra yaptığı konuşmalar birçok açıdan heyecan vericidir ve Sovyetlerdekilerle birlikte, dünyadaki birçok komünisti derinden etkilemiştir. “Yolumuz Ekim’in yoludur; yolumuz öncülerin yoludur” çıkışı yalnızca devrimci bir iddia olarak görülmemiş, Stalin’den sonra partinin başına yeniden liderlik vasıflarına sahip bir kişinin geçtiği düşüncesini pekiştirmiştir.</p>

  <p>Garbaçov’un her şeyi ayrıntısıyla planladığı bugün açıkça görülüyor. Partiye ve topluma verilen ilk mesaj şudur: Sovyetler Birliği, yeni bir devrimci atılımdan korkmamalı, bütün güçlerini bu atılıma seferber etmelidir. Bunu ikinci mesaj izlemiştir: Sovyetler Birliği’nin önemli sorunları vardır ve bu sorunlardan korkulmalıdır!</p>

  <p>Bu iki mesaj yeterince etkili olmuş, Garbaçov gerçekten devrimci bir atılım için kullanılabilecek toplumsal enerjiyi hızla etkisizleştirmiştir. Enerjinin kendisine endekslendiğinden emin olduktan sonradır ki, başlangıçta “devrimci atılım”ın içinde kazara duruyor izlenimi veren sağcı önermeleri yavaş yavaş öne çıkarmakta, leninist söylemi ise geriye çekmekte bir sakınca görmemiştir.</p>

  <p>Daha sonra tekrar değineceğim, “Sovyetler Birliği’nin çözülüşü kaçınılmazdı” görüşünü çürüten olgulardan birisi Garbaçov ve arkadaşlarının gerçek niyetlerini örtme konusundaki aşırı ihtiyatlı davranışlarıdır. Karşıdevrimci ekip, Sovyetler Birliği’nde nüfusun önemli bir bölümünün daha çok sosyalizm istediğinden o kadar emindi ki, operasyona başladıklarında akıllarına gelen ilk uyanıklık “Bütün İktidar Sovyetlere” sloganını onlarca yıl sonra yeniden kullanıma sokmak olmuştu. Yani şunu demiş oluyorlardı: Ekim Devrimi’nden sonra birçok başarıya imza attık, ama zaman içerisinde bazı hatalar yapıldı, sorunlar birikti, şimdi bir kez daha Ekim Devrimi’nin yüce fikirleri etrafında toplanmalıyız.</p>

  <p>Buna kim itiraz edebilir ki?</p>

  <p>Karşıdevrimden sonra piyasa ekonomisinin acımasız yüzünü büyük bir pişkinlikle Rus emekçilerine dayatan, “çalışmayana ekmek yok” düsturunu dilinden düşürmeyen ve ailesiyle birlikte tam bir monark sefası süren Boris Yeltsin’in “parti yöneticilerinin ayrıcalıkları”nı diline dolaması ve “yoklukları da eşit paylaşmalıyız” diyerek tribüne oynamasına ne demeli?</p>

  <p>En fazla bu konuda, eşitlikçiliğe darbe vurmakta zorlanacaklarını bildiklerinden, süreci tersinden işlettiler. “Daha çok eşitlik” sloganıyla Sovyet insanının aklını karıştırdılar. Mücadele etmeyen, siyasete ilgisini yitirmiş idarecilerin ellerindeki olanaklardan<sup><a href="../Text/DIPNOT.xhtml#bookmark18" id="footnote18">18</a></sup> bıkan halk, iki önceki Genel Sekreter Yuriy Andrapov’un başlattığı ancak onun erken ölümü ile yarıda kalan “ahlaki yenilenme” döneminin yeniden açıldığını sanarak Yeltsin’e akıl dışı bir destek verdi.</p>

  <p>Bütün bunlara karşın, bugünden o döneme baktığımızda, Garbaçov’un leninist retoriğinin “gerçek niyeti” gizleyemediğini söylemek mümkün. Özellikle glasnost ve perestroyka kavramlarının içinin doldurulmasında kritik bir dönemeç olduğunu söyleyeceğimiz 1987’de Garbaçov’un yaptığı konuşmalarda uluslararası politikada teslimiyetçiliğin ve ekonomi alanında piyasacı yönelimlerin açıkça sırıttığı görülmektedir. Ne olmuştur? Her şeyden önce, iki değerli yılı karşıdevrim kazanmıştır ve gerek Sovyetlerde, gerekse dünyada “daha fazla sosyalizm” vurgusundan kaynaklı umutlu bekleyiş sürmektedir.</p>

  <p>Dedim ya, herkesi aptal yerine koydu diye...</p>

  <h3 id="sigil_toc_id_17">On yedinci tez: “İş işten geçmişti...”</h3>

  <p>Daha önce değindim, kimileri “bu iş Garbaçov gelmeden zaten bitmişti” düşüncesindedir. Bu düşünce temelsizdir, bu düşüncenin devrimciler tarafından yaygın kabul görmesi üzücüdür.</p>

  <p>Kimileri ise, glasnost ve perestroyka süreçleri ile birlikte Sovyetler Birliği’nin ölüm fermanının imzalandığı görüşündedir.</p>

  <p>Bu görüş de devrimciler tarafından reddedilmelidir.</p>

  <p>Bu görüş devrimciler tarafından reddedilmelidir, çünkü devrimci mücadeleyi devre dışı bırakmaktadır. Evet, kabul etmeliyiz ki, daha önce anlattığımız nedenlerle zaten bitkin olan Sovyet toplumu Garbaçov’cu ihanet şebekesi ile birlikte tamamen güçten düşmüş, deyim yerindeyse paralize olmuştu. Ne var ki, bütün bunlara karşın, şu rahatlıkla söylenebilir ki, Sovyetler Birliği, hiç değilse onun bir bölümü, Garbaçov’un ne yapmakta olduğunun toplumsal bilince çıktığı 1988 yılından büyük kavgaların ardından burjuva egemenliğinin tamamen tesis edildiği 1993 Ekim ayına kadarki dönemde ayağa kalkabilir ve emekçi kitleler daha gelişkin bir sosyalizm için harekete geçebilirlerdi.</p>

  <p>Bu gerçekleşmediyse, suç bir kez daha perspektif problemleriyle tıkanan “öznel” faktörde, daha açığı Rusya’da sosyalizmi savunmaya dönük içten bir istek duyan komünistlerde aranmalıdır.</p>

  <p>Ayrıntılara girmeyeceğim. Ancak, komünistlerin ilk kaçırdığı fırsat 1988 Haziranı’nda toplanan 19. SBKP Konferansı’dır. Bu konferansta dile getirilen tepkiler çok şiddetli ama sistematikten yoksun, dağınık ve örgütsüzdür. Ve daha sonra birçok kereler olduğu gibi, bu konferansta da komünist kanat hızlı karşıdevrimciler ile Garbaçovcular arasındaki çekişmeyi önemseyerek bunun yeni dengeler yaratmasını beklemiş, en olmadık anda Yeltsin’e karşı Garbaçov’un tarafını tutmuştur.<sup><a href="../Text/DIPNOT.xhtml#bookmark19" id="footnote19">19</a></sup></p>

  <p>1990 yılının Temmuz ayında toplanan SBKP 28. Kongresi de bir başka fırsattır. Artık açık ve kayıtlı hiziplere bölünmüş olan Sovyetler Birliği Komünist Partisi’nin bu kongresinde Garbaçovcular sosyalizmle uzaktan yakından ilgisi olmayan yeni bir program taslağını tartışmaya açarak piyasa ekonomisini komünist partisinin temel belgesine yerleştirmeyi deniyorlardı.</p>

  <p>Bundan daha iyi fırsat olamazdı, çünkü artık karşıdevrimci hizip kendisini hiç gizleme gereksinimi duymadan hareket etmeye başlamıştı. Nitekim bu fırsat kongrenin başlangıcında iyi değerlendirildi de. Delegeler piyasa ekonomisine, Andrey Gromiko’nun yerine dışişleri bakanı olan Şvardnadze’nin teslimiyetçi açılımlarına karşı ardı ardına son derece sert konuşmalar yapıyor ve hatta Garbaçov’un istifasını talep ediyorlardı. Üstelik çeşitli görevler için yapılmakta olan oylamalarda Garbaçov’un adayları, “sertlik yanlıları”nın gösterdiği adaylar karşısında sürekli yenilgiye uğramaktaydı. Ancak dağınık, programsız ve özgüven sıkıntısı çeken komünistler son anda çark edip Garbaçov’u bir kez daha Genel Sekreterlik görevine seçtiler. Mihayil Sergeyeviç onları bir kez daha Yeltsin’le, Sobçak’la korkutmuştu. Onlar aşırılardı, kendisi ise, “sosyalizm yolu”nda ısrarlıydı!</p>

  <p>Böylece 28. Kongre’den hemen önce Garbaçovcuları ekarte ederek birliğin en büyük partisi olan Rusya Komünist Partisi’nde yönetimi ele geçiren, yeminli Garbaçov karşıtı İvan Palazkov’u genel sekreterliğe getiren komünistler, birkaç hafta sonra cesur ve zorlu bir devrimci yol seçmek yerine, beklemeyi tercih etmiş oldular. Garbaçov’u kongrede destekleyenler arasında Palazkov da vardı. Garbaçov’u denetleyeceğini ve kendi yanma çekeceğini düşünüyordu!</p>

  <p>1991 Ağustosu’nda ise tam bir trajedi yaşandı.</p>

  <p>O dönem Sovyetler Birliği’nde “darbe”, bütün inandırıcılığını yitirmiş olan Garbaçov yönetiminden çok daha meşruydu. Özellikle 28. Kongre’den sonra ve Sovyetler Birliği’nin dağılması anlamına gelecek “birlik anlaşması”nın hazırlıkları ile birlikte, herkes bir “müdahale” beklentisi içerisine girmişti. Halk Temsilcileri Sovyeti’nde Sayuz (Birlik) grubu “gelişmelere kayıtsız kalınmayacağı”nı açıkça dile getiriyor, yüksek düzey bazı ordu subayları Kızıl Yıldız gazetesinde Sovyet düzeninin tehdit altında olduğunu ve silahlı kuvvetlerin tarihsel bir sorumlulukla karşı karşıya kaldığını vurguluyorlardı.</p>

  <p>Bu koşullarda bir darbenin gerçekleşip gerçekleşmeyeceğinden çok, darbenin öznesi ve doğrultusu merak ediliyordu. Gerçekte birden fazla kesim hazırlıklara başlamıştı. SBKP’nin dağınıklığı ve öndersizliği, Rusya Komünist Partisi yönetiminin tereddütleri Sovyet halkını partisiz bırakmış durumdaydı. Dolayısıyla, acil gereksinim, Sovyet toplumuna zaman kazandıracak ve siyasal/toplumsal mekanizmaların yeniden işlemesini tetikleyecek bir müdahaleydi.<sup><a href="../Text/DIPNOT.xhtml#bookmark20" id="footnote20">20</a></sup> Bu müdahale bir kaos yaşamakta olan ülkede “düzen” sağlayacak kadar statükocu, çok güçlü mevziler elde eden kapitalist yolculara karşı püskürtücü bir işlev görecek ve emekçilerde bir siyasal canlanmaya yol açacak ölçüde altüst edici olmalıydı. Sosyalizmin kazanımlarını koruma kararlılığı içindeki ordu ve içişleri bakanlığındaki güçlere siyasal takviye yapacak bir odak ortaya çıksa ve bunlar hep birlikte ülkedeki yüz binlerce komünisti harekete geçirecek bir girişimde bulunsaydı Garbaçov, Yeltsin ve diğer “demokratlar”ın tek bir saat direnemeyecekleri açıktı.</p>

  <p>Ancak siyaset cephesinde yer alanlar korkuyorlardı. Ülkenin birlik ve beraberliğinin bozulmasından, partinin tamamen dağılmasından korkuyorlardı. Anladığım ve gözlediğim kadarıyla, kendilerinden korkuyorlardı. Siyasal mücadeleden o kadar uzaklaşmışlardı ki, Garbaçovcuları alaşağı etmenin getireceği sorumluluklarla yüzleşmekten delicesine kaçıyorlardı. Bir kez daha sistemin mantığına, onun yerleşikliğine, kısacası Sovyet determinizmine bel bağlamışlardı.</p>

  <p>Asker cephesi ise, doğal olarak pratik aklın denetimindeydi. Zamanlama hesaplan yapıyor, Garbaçovcu subayların yarattığı “bölünme” tehdidini değerlendiriyor ve son bir gayretle SBKP’yi hizaya getirmeye çalışıyorlardı.</p>

  <p>Bütün bu geciktirici taktik manevralara karşın, bir şey açıklık kazanmıştı: Emir komuta zincirini pek takmayan radikal bir “cunta” olgunlaşıyordu.</p>

  <p>Garbaçov’un kuyruğuna takılıp kritik makamlara yerleşen ama “reform”ların sonuçları konusunda dehşete kapılan “kararsız” kesimler, kendilerini aşan ve kendilerini de süpürecek bir hareketin gelmekte olduğunu anladıkları anda, klasik yönteme sarıldılar: Garbaçov üzerinde bu kez daha büyük bir baskı uygulayacak, gerekirse onun istifasını sağlayacak ve orta yolcu bir çözüm bulacaklardı. Bunlar “müdahale etmek gerek” diyenlere “bakın merak etmeyin biz denetimi aldık, Garbaçov’u kontrol ediyoruz, demokratları etkisizleştirdik” mesajını veren olgun devlet adamları, Garbaçov’u ise “bizimle işbirliği yapmazsan daha fenası gelebilir”le korkutan iyi cuntacılardı!</p>

  <p>Açık ki, Sovyetler Birliği’nin gereksindiği olgun değil, devrimci siyaset adamlarıydı.</p>

  <p>Sonra anlaşıldı ki, andığımız tarihsel kesitte devrimci olmayandan devlet adamı da çıkmıyor!</p>

  <p>19 Ağustos 1991’de Rusya’da gerçekleşen “darbe” bunu göstermiştir. Yönetime el koyanlar, devrimci olmadıkları için darbeyi de yüzlerine gözlerine bulaştırmışlardır.</p>

  <p>Darbe yapanlar arasında Garbaçov’un savunma bakanı Yazov, Garbaçov’un KGB şefi Kruçkov, Garbaçov’un maliye bakanı Pavlov, Garbaçov’un yardımcısı Yanayev, Garbaçov’un içişleri bakanı Pugo, Garbaçov’un savunma konseyindeki yardımcısı Baklanov var. Kara Kuvvetleri Komutanı Varennikov gibi üst düzey subayların da işin içinde olduğunu hesaba katarsak. Ulusal Selamet Komitesi adı altında meseleye el koyan ekibin çöküşteki Sovyet VIP’si olduğunu rahatlıkla söyleyebiliriz.</p>

  <p>Tarih onlara büyük başarılara imza atmış Sovyet düzeninin sona erdirilmesinde traji-komik bir rol vermişti; bu rolün gereklerini kusursuz bir biçimde yerine getirecek kadar zavallılardı.<sup><a href="../Text/DIPNOT.xhtml#bookmark21" id="footnote21">21</a></sup></p>

  <p>18 Ağustos’ta Kırım’da tatil yapmakta olan Garbaçov’a aracı yollayarak kendileriyle işbirliği yapmasını istediler. Çok büyük olasılıkla bir yerlerden Garbaçov’un böylesi bir işbirliğine hazır olduğu konusunda “bilgi” de sızdırılmıştı. Kendi adamlarını iyi tanıyan Mihayil Sergeyeviç, işbirliğine de istifaya da yanaşmayarak bu tuhaf ekibi ortada bırakıverdi.</p>

  <p>Bundan sonrası gerçekten traji-komiktir.</p>

  <p>O günlerde “komünizm tehdidi”nin yokluğunda ne yapacağının telaşına düşen Türkiye burjuvazisinin has kadroları neredeyse “cunta”yı kabullenmiş ve rahatlamıştı! Görüldüğü gibi düşman hâlâ oradaydı, bir yere gitmemişti.</p>

  <p>Gerçekte ise, 19 Ağustos cuntasının ne yaptığını bilmeyen liderliği Sovyetler Birliği’ni ve sosyalizmi kurtarmak için önemli bir olanağı havaya savurmakla meşguldü. Darbe iki günde çözülüverdi, SBKP yasaklandı, Sovyetler Birliği’nin dağılma süreci hızlandı ve burjuvazi zaferini ilan etti. Komitenin tek ciddiye alınır üyesi, İçişleri Bakanı Boris Pugo, karşıdevrimciler tarafından öldürüldü. Aralarında yüksek rütbeli bazı subayların olduğu birçok komünist intihar etti. Cuntanın üyeleri tutuklandı, bir bölümü yargılanıp hapsedildi.</p>

  <p>Sovyetler Birliği halkı ne olduğunu anlamadan, ülkesini kaybetmişti.<sup><a href="../Text/DIPNOT.xhtml#bookmark22" id="footnote22">22</a></sup></p>

  <p>Daha sonra onu tekrar kazanmaya dönük olarak küçümsenmeyecek bir mücadele başlattı belki, hatta 1993 yılında henüz yerli yerine oturmamış burjuva devlet aygıtında yaşanan ve “parlamento olayları” diye bilinen kriz sırasında silaha da sarıldı ama açık söylemek gerekirse geç kalınmıştı. Yeltsin iki günlüğüne orak çekiçli bayrağın yeniden çekildiği parlamentoyu topa tuttuktan sonra, binadan çoğu komünist, binlerce ölü çıktı. Sovyet halkına “eşitlikten vazgeç, sınırsız özgürlük kazan” yalanı söyleniyordu demokratlar tarafından. İki yıl içerisinde burjuvazinin özgürlük anlayışı kendini gösterivermişti. Demokrasinin zaferiydi bu, emperyalist basın öyle diyordu...</p>

  <p>Şimdi baştaki iddiaya geri dönebiliriz: İş işten geçmişti... Kesinlikle hayır! Kimse komünistlere Sovyetler Birliği’nin kendi kendisine öldüğü tezini, bu ölümün kaçınılmaz olduğu düşüncesini kabul ettiremez. Sovyetler Birliği bir mücadeleyi yitirmiştir. Bu mücadele 1985’te de, 1991’de de kazanılabilirdi.</p>

  <h3 id="sigil_toc_id_18">On sekizinci tez: “Sovyetler Birliği’nin sorunu tek parti sistemiydi.”</h3>

  <p>Birçok marksist, Sovyetler Birliği’nde sosyalist demokrasinin az gelişmişliğini en büyük sorun olarak görmüş, çözülüşün kaynağının burada aranması gerektiğini ileri sürmüştür. Bu düşüncede olanların üzerinde durduğu konulardan birisi, Sovyetler Birliği’nde siyasal sistemin tek parti üzerine kurulmuş olmasıdır.</p>

  <p>Bilindiği gibi, 1917 Ekim Devrimi’nden sonra ülkede birden fazla devrimci parti faaliyetini sürdürmüş ancak kısa bir süre sonra, Bolşevik Parti yegane siyasi oluşum haline gelmişti. Dolayısıyla tartışmalar hemen bu noktada başlamaktadır. Lenin’in aslında “tek partili sistem” peşinde olmadığı, kimi dönemsel zorunluluklar nedeniyle böyle bir tercih yaptığı, ancak bu geçici uygulamanın Stalin tarafından bir kurala dönüştürüldüğü bu tartışmalarda dile getirilen iddialardan birisidir. İddiayı dönemi inceleyerek ve sık sık Lenin’e başvurarak ele almak, olanaklı olsa bile pek verimli değildir. Doğrusu, sosyalist kuruluş sürecinin mantığını kavramak ve siyasal yapılanmayı bu mantığın içerisinde bir yere koymaktır.</p>

  <p>Bu yapılmadığında komünizme giden yolu burjuva demokrat kategorilerle aydınlatmak gibi olmayacak bir işe soyunmuş oluruz.<sup><a href="../Text/DIPNOT.xhtml#bookmark23" id="footnote23">23</a></sup></p>

  <p>Bu kitabın çeşitli bölümlerinde, sosyalist kuruluş sürecinde nesnelliğe bel bağlamanın fazlasıyla riskli olduğu dile getirildi.</p>

  <p>Şimdi bu risk üzerinde bir başka açıdan durabiliriz.</p>

  <p>Burjuva düzenine yakıştırılan iktisat-siyaset ilişkisi sosyalist devrim sonrasında yalnızca bir defaya mahsus bir altüst oluşa konu olmaz, aynı zamanda bu ilişkinin doğası köklü biçimde değişir. Kapitalist bir ülkede siyasetin rolü ne olursa olsun, piyasanın görünmez eli sisteme belli bir yön verir. Sosyalist kuruluş ise, ekonomi politiğin doğasına aykırıdır. Sınıflar bütünüyle ortadan kaldırılmadan, komünizme giden yolu kendi haline bırakma şansınız olamaz. Örnek olsun, Sovyetler Birliği’nde NEP dönemi ile kolektivizasyon arasındaki geçiş son derece sancılı olmakla birlikte, her iki politika stratejik bir tutarlılığa da sahiptir. Stalin’i iyi bir leninist yapan, Yeni Ekonomik Politika’nın tarihsel anlamını onu sonlandıran devrimci hamlelerle yakalamasıdır. Tasfiye edilme, sonlandırılma perspektifini barındırmayan bir NEP, sosyalist iktidarın intiharından başka bir anlam taşımaz. Dolayısıyla sosyalist kuruluş sürecinde yalnızca aynı doğrultuyu gösteren politikalar açısından değil, keskin dönemeçler açısından da süreklilik esastır.</p>

  <p>Sürekliliği ekonomik düzlemde sağlayamazsınız, sürekliliğin güvencesi siyasettir.</p>

  <p>İlle de tek parti demiyorum; ısrarlı olunması gereken, siyasal iktidarın kopuşlarla malul olmamasıdır.</p>

  <p>Geçmişte, kritik bazı sektörlerde kamu mülkiyetinin tesis edilmesiyle beraber sosyalizmin artık kendisini sağlama aldığına ilişkin düşünceleri savunanlar, aşırı özgüven sahibi komünistler değil, açık ya da gizli liberaller olmuştur. Komünizme geçiş sürecinde ekonominin sosyalist unsurları, siyasal alanın zoru olmaksızın, meta ekonomisinin unsurlarıyla baş etme şansına sahip değillerdir.</p>

  <p>Ancak konuyu yalnızca ekonomik dinamikler açısından ele almak yetmez.</p>

  <p>Siyasi iktidar, her devrimin merkez sorunudur. Bununla birlikte siyasi iktidar, sosyalist devrimin ölümcül sorunudur. Devrim, iktidara tutunmadan yapamaz. Eğer öncü partiyi devrimin siyasal öznesi olarak göreceksek, onun iktidarla teması derin ve kalıcı olmak durumundadır. Burjuva demokrasilerinde ortaya çıkan iktidar/hükümet ayrımı, geniş kitlelerin talep ve mücadelelerine karşı bir avuç azınlığın yararına işleyen bir önlemden başka bir şey değildir. Aynı şeyi sosyalizmde taklit etmeye kalkmak, siyasal mekanizmaları canlandırmayacaktır, tam tersine sosyalist demokrasinin alanını daraltacak, sistem siyasetin uzanamadığı korunaklı bölgeler icat edecektir.</p>

  <p>Bunun engellendiği ve iktidar değişikliklerine izin verildiği durumlarda ise işçi sınıfının birliğinin korunması olanaksızdır.</p>

  <p>Siyasal partiler birbirlerinden öncelikli olarak programlarıyla ayrılırlar. Farklı siyasi partilerin, farklı programlarla faaliyet gösterecekleri ve kendi “iktidar/hükiimet”lerini bu programla şekillendirecekleri açıktır. Bir an için bütün partilerin anayasal bir çerçevenin içerisinde hareket edeceği, bu anlamda sistemin temellerine sadık bir konumlanış içerisinde olacağını varsaysak bile, bu kez sistemin marjlarındaki yoğunlaşmanın çerçevenin kendisini kısa sürede deforme edeceği hesaba katılmalıdır.</p>

  <p>Peki, işçi sınıfı bu kadar pimpirikli mi olmalı, kendisine bu kadar az mı güvenmelidir?</p>

  <p>İşçi sınıfı kendisine güvenmelidir.</p>

  <p>Ama nasıl?</p>

  <p>İşçi sınıfı ancak örgütlü ve birlik olduğunda kendisine güvenebilir. İşçi sınıfının birliğini ekonomik/toplumsal düzeyde sağlayamayacağını biliyoruz. Sosyalist kuruluşun bütün eşitlikçi uygulamalarına karşın, sektörel hatta daha küçük ölçekli farklılıklar kendisini hissettirmeye devam edecek, nesnel bakış açısıyla, işçiler arasında çıkar uyuşmazlığından söz etmek bile mümkün olacaktır. Bununla birlikte, sosyalist kuruluşta işçilerin birliğini sağlamak olanaklıdır. Marx’ın Gotha Programı’nı eleştirirken ve daha sonra Lenin’in Kautsky ile polemiklerinde “sömürücü sınıfları bastırmak”la anlamlandıkları proleter devlet, öncü partiyle beraber, işçi sınıfının örgütlü birliğini sağlamak gibi bir işleve de sahiptir. Pluralist sistem, sınıfın parçalanmışlığı ile değil, sosyalizmin ancak özgür ve yaratıcı bir tartışma ile kurulabileceği düşüncesiyle öneriliyorsa, bu işlev mücadeleci bir parti tarafından neden yerine getirilmesin?</p>

  <p>Tarih kanıtlamıştır ki, işçi sınıfının siyasal açıdan parçalanması, onu her zaman zayıflatmış, ileriye dönük her devrimci sıçrama “tek”liği dayatmıştır.</p>

  <p>Tam da burada “bürokratlaşma” tehlikesi üzerinde durmak gerekiyor. Sovyetler Birliği’nde “bürokratlaşma”nın olmadığını kimse söyleyemez. Bununla birlikte, Sovyetlerde çözülüşü bürokratlaşma ile açıklamanın hiç de sağlıklı olduğunu düşünmüyorum. Başından beri, hedefsizlik üzerinde durmaya, ideolojik mücadelede geriye çekilişin maliyetlerine işaret etmeye çalışıyorum. Geriye çekilişin nedeni ne sorusuna yanıt bürokratlaşma olamaz; oysa, tersi doğrudur. Eğer ortada “bürokratlaşma” varsa, bu, sözünü ettiğim sorunun sonuçlarından birisidir. Ama yalnızca birisi...</p>

  <p>Çünkü çok daha vahim sonuçlardan söz edilmelidir. Örneğin komünizm hedefine ilişkin yanılsamalar, örneğin burjuva ideolojisinin yerleşmesine göz yumma, örneğin uluslararası alanda emperyalizmin inisiyatif almasına seyirci kalma...</p>

  <p>Ama yine de, bürokratlaşmayı şu andaki konumuz açısından değerlendirmek anlamlı olabilir. Denmektedir ki, SBKP’nin Anayasa’da “öncü parti” olarak kaydedilmesi ve sistemin tek partiye endekslenmesi, partiyi hantallaştırmış ve parti siyasal kimliğini yitirmeye başlamıştır. Böyle diyenler, doğal olarak, birden fazla emekçi partisine yaslanan bir sistemde siyasal canlılığın artacağını, toplumun seçenekleri görerek bu partileri sürekli yeni ve diri unsurlarla besleyeceği görüşünü de savunmaktadırlar.</p>

  <p>Bu mantığın doğal ürününün piyasacılık olacağını söylersem, hiç de zalimlik yapmış olmam.</p>

  <p>Proletarya diktatörlüğünün siyasal katılım mekanizmaları konusunda çok farklı malzemelerden “kolaj” yapılarak sosyalist kuruluş sürecinin merkezi yönünün dengelenebileceğini düşünmek doğru olmaz.</p>

  <p>Neden doğru olmaz?</p>

  <p>Çünkü sosyalizmde siyasal yapı, toplumsal örgütlenmelerden izole edilemez. Burjuva siyaseti, emekçi sınıfları dışlar, onları etkisizleştirir ya da kimi özel dönemlerde onları belli bir yöne baskı uygulamak üzere geçici olarak hareketlendir. Burada devrimci özneler ne yaparlarsa yapsınlar, siyaset alanının başı sonu bellidir. Yani, oyunun yalnızca kuralları değil, mekanı da bellidir.</p>

  <p>Sosyalist kuruluş sürecinde siyaset, bütün toplumsal süreçleri kapsayan bir olgudur. Tartıştığımız örnek Sovyetlerdir ve bu ülkede, toplumsal/siyasal örgütlenme kağıt üzerindeki haliyle mükemmel bir görüntü vermektedir. Bu “kağıt üzerinde kalmaya mahkumdu” anlamına gelmemektedir. Kimi kesitlerde mükemmel olmasa da, ileriye taşıyan bir sistemin var olduğunu cesurca vurgulamak gerekiyor.</p>

  <p>Sovyetler, sendikalar, gençlik örgütü, kızılordu kulüpleri, kadın örgütlerinin elde tuttuğu devasa toplumsal enerji ile birlikte düşünüldüğünde, Sovyetler Birliği Komünist Partisi’nin aslında hiçbir başka siyasal mekanizmanın sağlayamayacağı bir dinamizme sahip olabileceği açıktır.</p>

  <p>Tersi bir durumda, yani birden fazla partinin sosyalist kuruluş sürecinde “rekabet”e girmesi durumunda, bu toplumsal örgütlenme ile siyasal süreçler arasındaki ilişkinin deforme olma riski çok fazladır. Unutulmamalıdır ki, sosyalizmde toplumsal alanın tek bir noktası bile siyasetin dışında duramaz, devlet de aşağıdan yukarıya tüm toplumsal dokuyu kucaklar. Marx’tan itibaren komünistlerin, burjuva egemenliğinin amentüsü olan “kuvvetler ayrılığı” ilkesine tavır almalarının nedeni budur. Sosyalist toplum birbirini kontrol edip dengeleyen odaklardan değil, dinamik bir bütünden oluşur. Burada öncü parti, öncü partilere dönüştürüldüğü andan itibaren siyasal alan göreli bir özerklik kazanacaktır. Bu iyi bir şey değildir. Sosyalist kuruluş sürecinde siyaset motor güçtür, özerk bir alan değil.</p>

  <p>Bu durumda geliyoruz, parti-devlet ayrımına, çünkü bütün bu söylenenler, öncü partinin her şeye eşit derecede içkin, dolayısıyla kendisini yok etmekte olan bir varlığa indirgenmesi ya da siyasal karakterini toplumsal karakter uğruna yitirmesi anlamına gelebilir.</p>

  <p>Bu konuyu tartışmadan önce, bir tekrarda yarar vardır: Sovyetler Birliği’nin sorunu, SBKP’nin tek siyasi örgütlenme olması değildir. Sorun, tek siyasi örgütlenme olarak Sovyetler Birliği Komünist Partisi’nin bir mücadele örgütü olmaktan çıkmasıdır.</p>

  <h3 id="sigil_toc_id_19">On dokuzuncu tez: “SSCB’de proletarya diktatörlüğü ile parti diktatörlüğü birbirine karıştırıldı.”</h3>

  <p>Bütün sınıflı toplumlara bir sınıf diktatörlüğünün denk düştüğüne ilişkin marksist önermeye, sınıfsız topluma giden süreçte son derece özgün ve farklı bir diktatörlüğün, sınıfları ve dolayısıyla kendisini ortadan kaldıracak proletarya diktatörlüğünün gerektiği tezini ekleyen, bilindiği gibi yine Marx’tır..</p>

  <p>Daha önce, sosyalist kuruluştan komünist toplumun olgun evresine geçişteki bu özel dönemin yalnızca “baskıcı” karakteri üzerinde durmanın yanıltıcı olduğuna işaret etmiştim. Kuruluş sürecindeki devlet, aynı zamanda bir örgütlenmedir.</p>

  <p>Peki bu örgütlenme ile işçi sınıfının siyasal öncüsü arasındaki ilişki nasıl kurulabilir? İddia edildiği gibi, Sovyetler Birliği’nin sorunu, partinin burnunu devlet işlerine gereksiz yere sokması ve idari mekanizmaların içerisinde kaybolarak hızla bürokratlaşma sürecine girmesi miydi?</p>

  <p>Eğer sorun, partinin burnunu sokup sokmaması ekseninde ele alınacaksa, Sovyetler Birliği’nde partinin devlete müdahalesinden çok, giderek daha da karmaşıklaşan devletin partiye dönük müdahalelerinden söz etmek gerekecektir.</p>

  <p>İlk bakışta bir fark yokmuş gibi algılanabilir. Öyle ya, parti-devlet ilişkisinde ters giden bir şeyler vardır ve sonuçta parti öncü karakterini yitirmiştir. Ancak terslik, partinin her şeye karışmasında mıdır, yoksa yeterince karışmamasında mıdır?</p>

  <p>Bu sorunun sağlıklı bir biçimde yanıtlanması için, partinin sosyalist iktidardaki işlevine ilişkin açık bir kavrayışa sahip olunması gerekir. Sınıfsız sömürüsüz toplumda devletin sönümleneceğine ilişkin vurgu, marksist klasiklerde ayrıntılı bir “geçiş devleti” analizi yapılmamasına karşın, en azından bir doğrultu oluşturmuştur. Sosyalizmin “devlet olmayan” devleti, zaman içerisinde toplumsal alanla bütünüyle örtüşecek ve geride basit bir organizasyon bırakarak sönümlenecek.</p>

  <p>Peki bu arada parti ne olacak?</p>

  <p>Bilindiği gibi, Lenin Manda karşılaştırıldığında, sosyalist kuruluş sürecinde devletin rolü üzerinde daha fazla durmak zorunda kaldı. Ancak aynı şeyi “parti” konusunda söylemek olanaklı değil. İşin aslı, eşsiz eseri Ne Yapmalı’dan sonra, Lenin’in parti teorisine yerleştireceğimiz özel bir çalışması yok. Öncü parti, devlet ve devrim sorunsalında alabildiğine özgür bir alana sahip Lenin’in yazılarında. Bu durum, Ekim devriminden sonra da değişmedi. Kafayı bolşevik partisinin otoritesine takmış olan batılı kimi marksistlerden gelen eleştirileri yanıtladığı konuşma ve makaleleri saymazsak,<sup><a href="../Text/DIPNOT.xhtml#bookmark24" id="footnote24">24</a></sup> sosyalist iktidarda parti-devlet ilişkisine dair net formülasyonlara ulaşmayı Lenin’in değil de Stalin’in denediğini söyleyebiliriz.</p>

  <p>Proletarya diktatörlüğünün sömürücü sınıfları baskı altında tutan cebri yönü kadar onun örgütleyici yönü üzerinde de durması, Stalin’in “artık tam olarak bir devlet olmaktan çıksa” bile, sosyalist devleti fazlasıyla önemsediğini göstermektedir. Zaten tartışmanın yeni boyutlar kazanması, işin içine örgütlenme girdiği anda başlamaktadır. Baskı, saldıran ya da direnen sınıf güçlerine karşı gelişir ve bütün yöntemsel çeşitliliğine karşın, son derece düz bir mantıkla işler. Silah ve şiddet tekeli, bütün devletlerin temel özelliğidir, bu açıdan sosyalist kuruluş süreci kendi farkını en fazla çoğunluğun azınlık üzerindeki baskısı olarak koyabilir.</p>

  <p>Oysa sosyalizmin asıl farklı, onun toplumsal örgütlenmesidir. Henüz komünist aşamadan uzak olunsa bile, sosyalist kuruluş sürecinde toplum, yaratıcı enerjisini maksimum düzeye çıkaracak biçimde konumlanmak durumundadır.</p>

  <p>Tartışma bu enerjinin kaynağına ilişkindir. İşçi sınıfının bir hareket olarak tarih sahnesine çıktığı andan itibaren bu kaynağa sahip olduğu, daha da önemlisi, bu kaynağı etkili biçimde kullanabildiğine ilişkin bayat düşünce, doğal olarak, sosyalizmi de kendiliğinden bir süreç olarak kurgulamakta ve öncü partiye (eğer herhangi bir yer veriyorsa) sürecin figüranlığını yakıştırmaktadır. Dolayısıyla, devrim öncesinde işçi sınıfının büyük çoğunluğunun kendiliğinden ifadesi olarak kabullenilen “parti”, işçi sınıfının iktidarında gereksizleşmekte, devletin sönmesinden çok daha önce meydanı terke zorlanmaktadır. Kolayca anlaşılacağı gibi, bu düşünce, parti/sınıf ilişkisine yalnızca nicel bir anlam yüklemekte ve partiye iki işlev yakıştırmaktadır: İşçi sınıfının talep ve hedeflerini siyasal alanda ifade etmek ve sınıfın henüz tamamının sosyalist bilince varmamasından dolayı ortaya çıkan açığı kapatmak.</p>

  <p>Bu koşullarda öncü partiye gereksinim yoktur; aslında proletaryanın bir diktatörlüğe de gereksinimi yoktur.</p>

  <p>Devletten de kısa bir sürede kalıcı bir biçimde kurtulunacaktır!</p>

  <p>Hep söylediğimiz gibi, insanlığın sınıfsız toplum için verdiği mücadelenin belli evrelerinde ağırlığını hissettiren kurum ve kategorilere, onların “geçici” karakterine vurgu yaparak yaklaşamayız. Tarihin belli koşullarında ortaya çıkmış, tarihsel ilerleme içinde yeniden ve yeniden biçimlenmiş olan bu kurum ve kategoriler yine belli koşullar yerine geldiğinde ortadan kalkacaklardır. Komünizm hem bu koşulların yerine gelmesidir hem de sözünü ettiğimiz ortadan kalkışın bütünüyle gerçekleşmesidir.</p>

  <p>Peki bir tarihsel olguya ölüm karakter kazandırabilir mi?</p>

  <p>Hep devlet tartışılıyor ve devletin komünizme giden yoldaki pozitif işlevinden söz edildiğinde binlerinin sinirleri bozuluyor! Neden? İşçi sınıfı ortadan kalkmayacak mı? O halde bugün neden işçi sınıfının devrimci misyonlarından söz ediyoruz? Siyasetin kendisi ortadan kalkmayacak mı? Eğer öyleyse, neden sosyalist siyaset diye kendimizi paralıyoruz? Parti için de aynı şey geçerli...</p>

  <p>Bütün bu kurum ve kategoriler, sosyalist kuruluş sürecinde sanıldığından çok daha büyük bir anlam taşıyor. Konumuz partiydi, hemen vurgulamak istiyorum ki, öncü partiye merkezi bir rol vermeksizin sosyalizmi kuramazsınız. Bu anlamda Stalin’in proletarya diktatörlüğü ile parti diktatörlüğü arasındaki ayrımı silikleştirmesini şöyle okumayı önerebilirim: Sosyalizmde devlet ve partinin rollerini birbirinden ayıramazsınız; birini öteki olmadan tarif edemezsiniz...</p>

  <p>Zaten teorik olarak, Marx’tan bu yana, geleneğimizin burjuva diktatörlüğünün büyük hilesi olan kuvvetler ayrılığı ilkesine karşı reddiyesinin sosyalist kuruluş sürecinde parti-devlet iç içeliği dışında bir karşılığını bulmak mümkün değildir. Burada asıl mesele yasama ile yürütme arasındaki ilişkidir ve hiçbir marksist bunların birliğini “parti” olmaksızın sağlayabilecek sihirli formülü bulacak yaratıcılığa ulaşamamıştır!</p>

  <p>Sovyetler Birliği’nin sıkıntısı, partinin devletle ilişkisinden çok, onun kendi misyonlarını yerine getiremez haliydi. Bunda devletin partiyi hantallaştırması gereğinden fazla önemsenmemelidir. Öncü partinin misyonlarından birisi kuruluş sürecinde devletin kurumsal yapısını sürekli olarak canlı tutacak müdahaleler yapmak, onu statükoculuktan korumak ve mücadeleci bir aygıt olarak yeniden yapılandırmaktır. Bu, uzakta durularak gerçekleştirilemez.</p>

  <p>Sovyetler Birliği Komünist Partisi, hedefsizliğin verdiği uyuşukluk nedeniyle, yalnız toplumsal süreçlere değil, o süreçlerin en kritik düzlemlerinden birisi olan devlete dönük müdahale yeteneğini yitirmiştir. Mesele budur.</p>

  <p>Sosyalist kuruluş sürecinde hiçbir şeyin kendi haline bırakılamayacağını daha önce vurgulamıştık. Gönüllü, seçici ve öncü olan parti ile sönümlenebilmek için her şey olmaya yönelen devlet arasındaki ilişkinin karakterini nesnellik belirlediği oranda, bundan zarar gören parti olmuştur. Zaten siyasal alan ile ekonomik alan arasında, o ana kadar hiçbir formasyonda karşılaşılmayan bir örtüşmenin ürünü olarak “sosyalist devlet”, kapsadığı muazzam potansiyeli bütünüyle devrimci hedeflere yöneltmediği oranda, ters teperek o devrimci hedeflerin öncü gücü olan partinin üzerini örtmüş, onu geri çekmiş ve hantallaştırmıştır. Bu hantallaşmaya bakarak sorunu parti-devlet ilişkilerinde aramak yanlıştır. Sorun partinin soluğunun tükenmesinde, devleti canlandırıcı gücü bulamamasında aranmalıdır.</p>

  <p>Bürokrasi tartışmaları ancak böyle bir bakış açısıyla verimli hale getirilebilir.</p>

  <h3 id="sigil_toc_id_20">Yirminci tez: “Partinin bürokratlaşması çözülüşün temel nedendir.”</h3>

  <p>Sovyetler Birliği’nde sosyalizmin çözülmesini bürokratlaşmaya bağlayanların sayısı şaşırtıcı derecede fazladır. Sayı çok olduğu oranda, bürokratlaşmaya yüklenen anlam da çeşitlenmektedir. Sosyalizmin sağlığından çok, onun bertaraf edilmesiyle ilgilenenler için ayrıntılar önemli değildir. Onlara göre Sovyetler Birliği, iri kıyım parti yöneticileri,<sup><a href="../Text/DIPNOT.xhtml#bookmark25" id="footnote25">25</a></sup> sevimsiz ve soğuk binalar, bıkıp usandırıcı idari işlemler, insan aklının kötüye kullanılmasının ürünü olan köhne ama devasa mekanizmalar ve bütün bunların içinde sıkışarak sistemin bir parçası haline gelen bezgin halkın oluşturduğu bir büyük bürokrasiydi. Bürokrasi yavaşlatıyordu, bürokrasi statikleştiriyordu, bürokrasi hantallaştırıyordu, bürokrasi sıradanlaştırıyordu, bürokrasi çürütüyordu, bürokrasi çirkinleştiriyordu, bürokrasi yoksullaştırıyordu... Sovyetler Birliği buydu, komünizm buydu...</p>

  <p>“Okumuş” insanlar arasında bile, Sovyetler Birliği’ni bu şablona yerleştirenlerin mutlak çoğunluğu oluşturduğunu hepimiz biliyoruz. Öyle ki, Latinlere özgü kıvrak bel ve bilek hareketlerine yatkın olmayan oyuncularını o ana kadarkinden çok daha geniş bir alanı kullanmaya teşvik ederek son derece yaratıcı ve seyri hoş bir futbol anlayışı geliştiren Lobanovskiy’nin Sovyet ulusal takımı bile eleştirmenlerce “bürokratik” bulunmuştu.</p>

  <p>Sovyetler Birliği, ne yapsa, ne etse, bürokrasi üretiyordu.</p>

  <p>Konuyu biraz daha derinlemesine ele alanlar sistemin muazzam bir memur ordusu yarattığını, işsizliği yok etmekle övünen sosyalizmin hiçbir üretkenliği olmayan, hatta toplumun yaratıcı enerjisini kurutan milyonlarca kişiyi maaşa bağladığını ileri sürüyorlardı. Bürokratlaşmanın bir boyutu buysa, bununla bağlantılı diğer boyutu, sistemin yukarıdan aşağıya, toplumsal beklentileri hiçe sayan, ağır ve yabancılaşmış bir karar mekanizmasına sahip olmasıydı.</p>

  <p>Şablon o derece benimsendi ki, bürokrat sayısı gelişmiş kapitalist ülkelerden her tanıma göre ve her dönemde daha az olan Sovyetler Birliği’nde bürokrasi sorununun varlığı konusunda kimsede bir kuşku kalmadı. Sorun saptanmıştı, tartışmalar bu sorunun sonuçları ve kaynağı hakkında yürütülüyordu.</p>

  <p>Burjuva ideolojisinin sosyalizm eleştirisinde merkez önermelerden biri, devlet mülkiyetinin kaçınılmaz olarak bürokratlaşmayı doğurduğudur. Bunun bireysel özgürlükler alanını nasıl kısıtladığı ve ekonominin dinamizmini nasıl yok ettiği, ballandıra ballandıra anlatılır. Toplumsal kanallardaki tıkanmayı aşacak biricik güç insanların girişimci ruhudur.</p>

  <p>Oysa Sovyetler Birliği’nin ruhu kararmıştır!</p>

  <p>Bu kadar edepsizlik olur da “bürokrasi” meselesinde alan temizliği yapmamak olur mu?<sup><a href="../Text/DIPNOT.xhtml#bookmark26" id="footnote26">26</a></sup></p>

  <p>İşe eğitilmiş işgücünün üretim sürecindeki rolünden başlamak gerekiyor. Çünkü Sovyetler Birliği’nde bürokrat fazlalılığına işaret edenler, hesaplamalarına işletmelerde yönetici/teknokrat olarak görev yapanları da dahil ediyorlar. Yani, Sovyet bürokrasisi Moskova’daki loş bakanlık koridorlarında elde dosya gezinen sivil/asker memurlardan ibaret görülmüyor. İddiaya göre, bürokrasinin asıl etkinliği, onun yerel idari organlara ve oradan dev sanayi komplekslerine uzanmasından kaynaklanıyor.</p>

  <p>Çok geniş bir coğrafyaya yayılan Sovyet iktidarının yönetsel/idari işlevler için ayırdığı insan kaynaklarının başından beri bürokratlaşma tehlikesiyle karşı karşıya kaldığını kimse yadsımıyor. Planlı ekonomiye geçildikçe, birimler arasındaki uyum ve merkezileşmeyi sağlamak için daha fazla idari personele gereksinim duyulduğu, buna ek olarak toplumsal karar ve kontrol mekanizmalarının raportör, denetçi, sayman gibi mesleklerde bir patlamaya yol açtığı açık.</p>

  <p>Bu yığılmanın toplumsal dokuyu teslim almasını engelleyecek tek şey, aygıtı devrimci bir tarzda çalıştırmaktır. Merkezi yapısı tartışılmayan bir sistemde hantallaşma, yine merkezden gelen ve dalga dalga yayılacak şoklarla engellenebilir.</p>

  <p>Sovyetler Birliği’nde sorun “bürokrat fazlalığından değil, bu şokların zaman zaman kesintiye uğramasından kaynaklanıyordu. Bir an için sorunu ekonomi alanıyla sınırlayalım ve kimi batıkların yaptığı gibi, “bürokrat”ın mümkün olan en geniş tanımını kullanalım. Yani, aklımıza, bizdeki gibi Ankara’ya yoğunlaşmış devlet görevlileri değil, ekonominin yatay ve dikey bütün kesitlerinde birer dolayım yaratan idari personelin tamamı gelsin.</p>

  <p>Bu haliyle, “bürokrat” nesnel bir unsur olarak çıkıyor karşımıza. İşleri karmaşık ve daha zor hale getirmek için görevlendirilmemiş, tam tersine Sovyet iktidarını daha etkili ve sağlıklı hale koyması beklenen geniş bir toplumsal kesim. Değişik düzeylerde yöneticilik yapacak, bilgi transferini gerçekleştirecek, denetleyecek, araştıracak, onaylayacak, müdahale edecek bir kadro toplamı. Bu toplama ister bürokrat dersiniz, ister başka bir şey. Burada tam tamına nesnel bir unsurla karşı karşıyayız. Mesele, bu haliyle bürokratın sistemi ağırlaştırması, kastlaşması ve bir çürütücü etki yapmaya başlaması, yani bürokratlaşmasıdır.</p>

  <p>Sovyetler Birliği’nin gerçek sorunu bu değildir. Bürokrasinin zaman içerisinde bir sınıfa dönüşerek ayrıcalıklı hale geldiği ve sosyalist düzenin canına okuduğu iddiasını hepten bir kenara koymak gerekiyor. Sovyetler Birliği’nde çözülüş sırasında karşıdevrimci “öncü”ler arasında üst düzey bürokratların da olması doğaldır. Ancak kimse, bürokrasinin kendi hiyerarşisine az çok uygun bir biçimde çözülüşün motor gücü olduğunu söyleyemez. Sovyet bürokratlarının önemli bir bölümü çözülüşle birlikte başlarının çaresine bakmak durumunda kalmış ve bunların bazıları orman yasalarının egemen olduğu bir sermaye birikim sürecinde köşeyi dönerken, büyük çoğunluk toplumun geniş kesimleriyle birlikte yoksullaşmıştır.</p>

  <p>Kaldı ki, Sovyetler Birliği’nde Stalin döneminden beri iktidarda sınıf refleksleri veren bir bürokrasinin olduğunu kabul etsek bile, bu kez onun 1991 yılında neden hiçbir direniş göstermeden iktidardan alaşağı edildiğini açıklamak gibi kimsenin çözemeyeceği bir problemle karşı karşıya kalırız.</p>

  <p>Dolayısıyla, ilk dile getirildiği andan itibaren teorik açıdan hiçbir tutarlılığı olmayan “egemen bürokrasi” iddiaları, ampirik olarak da boşa çıkmış, tamamen yalanlanmıştır.</p>

  <p>Sovyetlerin temel sorununun bürokratlaşma olduğu düşüncesi, bu uç versiyon dışında da ciddi açmazlarla karşı karşıyadır. Her şey bir yana, yolsuzluklardan toplumun siyasal süreçlere dönük ilgisizliğine, kadro standartlarındaki gerilemeden ekonomik tıkanıklıklara varıncaya kadar, birbirinden çok farklı sorunların nedeni olarak gösterildiği ölçüde, bürokratlaşma zaten tartışmalı değerini büsbütün yitirmektedir. Üst düzey yönetici yolsuzluk yapmaktadır, çünkü o devrimci değerlerini yitirmiş, bürokratlaşmıştır. Toplumda siyasal süreçlere dönük ilgi azalmıştır, çünkü karar mekanizmaları bir bürokrat kastın elinde taşlaşmış ve önemini yitirmiştir. Kadrolarda gerileme kaçınılmazdır, çünkü bürokrasi gelişkin olanı bir tehdit olarak görmekte, statükoyu koruyabilmek için ortalamacı ve “memur zihniyetli” unsurları tercih etmektedir. Ekonominin tıkanması kaçınılmazdır, çünkü bürokrasi toplumsal gereksinimlerden çok kendi güncel pozisyonu ile ilgilenmekte, geniş işçi yığınlarının üretim sürecine ağırlık koyma hakkını ellerinden almaktadır.</p>

  <p>Yanlış anlaşılmasın, “bütün bunlar yalan, iftira” demiyorum. Sovyet toplumunun hangi kesitini ele alırsanız alın, bu ve benzeri sorunlarla karşılaşırsınız. Ancak “bürokrasi” pek bir şey açıklamıyor.</p>

  <p>Açıklaması da beklenmemelidir. Çünkü “bürokrasi” ve “bürokratlaşma” teorileri her zaman daha kapsamlı bir bağlamın içinde anlam kazanmış, kendi başına bir teorik değer elde edememiştir.</p>

  <p>Sovyet iktidarının ilk birkaç ayından sonra bu bağlam en geniş anlamıyla “yönetme/yönetilme” sorunudur. Bir başka deyişle, Sovyet deneyimi ile birlikte “bürokrasi” sorunu, marksist siyaset teorisinin merkez gündemi olan “yönetenler ve yönetilenler arasındaki ayrım” konusunun bir uzantısı haline gelmiştir.</p>

  <p>Bu ayrım ortadan kalktığında siyasetin kendisinin ortadan kalkacağını sürekli tekrar ediyoruz. Dolayısıyla, “yönetenlerin olmadığı bir siyaset”ten söz edenler ne dediklerini bilmiyorlar.</p>

  <p>Bürokrasi tartışmaları da burada düğümleniyor. Sovyetler Birliği’nde bürokratik sapma teşhisinde bulunanların ya da en büyük sorunun bürokratlaşma olduğunu ileri sürenlerin asıl meramı, Sovyet sisteminde doğrudan demokrasi ve özyönetim biçimlerinin bastırıldığı, karar alma süreçlerine çok katmanlılığın egemen olduğu ve yöneten/yönetilen ayrımının ortadan kalkması için hiçbir şey yapılmadığıdır.</p>

  <p>Leninist parti teorisinin bu tartışmaya en cesur müdahale olduğunu daha önce başka bir yerde ayrıntısıyla yazdım.<sup><a href="../Text/DIPNOT.xhtml#bookmark27" id="footnote27">27</a></sup> Burada ise hiç ayrıntıya girmeden düşüncemi söyleyeceğim: İnsanlar arasındaki eşitsizliklerin ortadan kalkması için verilen ve verilecek uzun mücadelede, komünistler siyasete (kitlelerin yönetilmesi ve harekete geçirilmesine) egemen sınıflardan daha fazla gereksinmektedirler.</p>

  <p>Araç/amaç birliği, başından itibaren katılım mekanizmalarını açmak ve genişletmek, yönetici kastlar yaratmamak gibi devrimci hedefler, toplumsal gerçekliğin kavranmasını engellemedikleri ve devrimci misyonların geriye çekilmesine neden olmadıkları sürece bir anlam taşıyacaklardır. Şu anda “en geniş katılım” ya da “aşkın demokrasi”, komünistlerin ne bir hedefi ne de temel aracıdır.</p>

  <p>Bunu dürüstçe ortaya koymadan tartışmaya devam etmenin anlamı bulunmamaktadır.</p>

  <p>Eğer böyleyse, sosyalist demokrasinin bir anlamı yok mu?</p>

  <p>Olmaz mı?</p>

  <p>Sosyalist demokrasiye dönük vurgumuz, komünizme geçişin toplumsal katılım mekanizmalarını sürekli geliştirip mükemmelleştirmeden mümkün olmadığı tezini içerir. Ancak burada üzerinde durulması gereken, bu mekanizmaların açık bir yön/doğrultu tutarlılığına sahip olmasıdır. Bir başka deyişle, henüz daha kapitalist toplumda iktidar için mücadele döneminden başlayarak, işçi sınıfının siyasete değil, devrimci siyasete angajmanıdır bizim meselemiz. Gerçeğin en devrimci silah olduğu, işçi sınıfının burjuva demokrasisinin sınırları genişledikçe “kurtuluş yolu”nu daha açık bir biçimde gördüğü türünden iddialar, birer kalkış noktası olarak kullanıldığı oranda, yanlıştır.</p>

  <p>Aynı iddialar, sosyalizm dönemine de kolayca uyarlanmaktadır. Daha önce vurguladığım gibi, kimi marksistler, iktidardaki işçi sınıfının kendisini yatayına örgütlemesi gerektiğine ilişkin çok sayıda “teori” üretmişlerdir.</p>

  <p>Bürokrasi eleştirileri eğer teknik ve nicel bir sıkıntıyla ilgili değilse, kaçınılmaz olarak işçi sınıfının bir bütün olarak yönetmesi gerektiğine ilişkin bir düşüncenin ürünü olarak görülmelidir.</p>

  <p>Bu düşünce yanlış ve temelsizdir. İşçi sınıfı, sosyalizmde hem yatay hem dikey bir örgütlenme geliştirmek durumundadır. Sınıfın, Marx’ın komünist toplum için öngördüğü keyfiyetle (yani işbölümüne dayanmaksızın) komünizme yönelmesini bırakın, iktidarda kalması bile olanaksızdır. İşçi sınıfı bir yönetici sınıf olarak örgütlenirken, kendi bünyesinden öncü yöneticiler çıkarmak, bunları sermayeye karşı mücadeleye yoğunlaştırmak, bunlarla sınıfın bütünü arasındaki ilişkiyi canlı ve çift taraflı hale getirmek zorundadır. Profesyonel siyasetçi sınıfının ortadan kaldırılması, yöneticilerin geri çağrılabilmesi (görevden alınabilmesi) gibi ilkelerin komünist topluma giden yolu açmak için yeterli olduğunu düşünmek tam anlamıyla bir ilkelliktir ve çağımızın büyük kavgasının kapsam ve içeriğine ilişkin herhangi bir fikre sahip olmamak demektir.</p>

  <p>Devrimci mücadelede kitlelerin gücüyle öncülerin hatta liderlerin gücünü karşı karşıya koyarak, birinin ötekini geriye çektiğini söyleyerek yol alamazsınız. Sosyalizmin gelişkinliğini ya da gücünü toplumun kendisini daha dolayımsız ifadesinden alacağı düşüncesi, eğer komünizm uğrağından söz etmiyor, yani siyasetin ve sınıfsal egemenlik aygıtlarının ortadan kalktığı o büyük kurtuluşu referans almıyorsak, gerçekten yanlış ve tutarsızdır.</p>

  <p>Bu düşünce, yalnız Sovyetler Birliği’ndeki siyasal dinamikleri değil, Küba’yı ve şimdilerde Venezuela’yı kavramaktan acizdir. Dünden bugüne Küba devriminde Fidel Castro’nun rolünü ülkenin az gelişmişliğiyle açıklamak ne kadar sağlıklıdır? Küba ve şimdilerde Venezuela örnekleri, liderlik mekanizmaları ile halk katılımının birbirlerinin yerine konulabilecek şeyler olmadığının en güzel kanıtıdır. Halkın aktive olduğu dönem ya da coğrafyalarda liderlik kurumuna gereksinim duyulmayacağı iddiası, şu anda dünyanın en örgütlü ve siyasallaşmış emekçi kitlesinin Küba’da konuşlandığı gerçeğiyle çelişmektedir. Castro’nun bir lider olarak rolü ve çapını sorgulamak ise neyse ki kimsenin aklına gelmiyor.</p>

  <p>Fidel’e gereksinim duymayan bir toplumun yaratılması güzel bir temennidir, ancak sınıf mücadelesi sürmekte, kapitalizm ile sosyalizm büyük ölçüde sermayenin belirlediği bir ortamda karşı karşıya gelmektedir. Bu mücadelede sosyalizm bütün kuvvetleri ve olanakları seferber etmeden üstünlük sağlayamaz. “Yönetme” denilen olgudan gerçekten kurtulmak isteniyorsa, devrimin yönetici kadroları ile “taban inisiyatifi” arasında bir karşıtlık aramaktan vazgeçilmeli, kapitalizmden hızla kurtulmanın yolları zorlanmalı ve insanlığın maddi koşullarını değiştirmeye dönük her tür adım desteklenmelidir.</p>

  <p>Başarılı olsun olmasın, Bolivarcı devrimin lideri olarak sahneye çıkan subay Chavez’in Venezuela halkı nezdinde eşitliğin mümkün ve gerekli olduğunu kanıtlayıcı uygulamaları, bu uygulamalar doğrultusunda toplumu siyasallaştırıcı araçlar geliştirmesi, “katılım” konusunda sürdürülen her tür gevezelikten daha önemlidir. Devrimci bir siyasi iktidar, yalnızca geniş halk yığınlarını arkasına alması, onların aktif desteğini sağlaması ile değil, bu desteği onların dünyasını kökten değiştirmek için kullanması ile başarı kazanabilir. Bu ikisi arasındaki açı siyasetin ilgilendiği alandır ve yalnız Castro ya da Chavez değil, bütün devrimci liderler bu boşluğa doğmuşlardır.</p>

  <p>Sanıyorum bürokratlaşma tartışmalarıyla siyaset teorisi arasındaki bağ konusunda belli bir açıklık sağlamış olduk. Şimdi, SBKP’nin sorununun bürokratlaşma olarak adlandırılıp adlandırılamayacağı sorusuna yanıt arayabiliriz.</p>

  <p>Sovyetler Birliği Komünist Partisi’nin, iktidardaki bir parti olarak güçlü bir aparata ve bu aparatta görev alan bürokratlara sahip olması son derece doğaldır. Bu kadroların bürokratlaşmaması, yani mekanizmanın bütününün bir bürokrasiye dönüşmemesi için idari tedbirler yetmeyecekti. Bürokrasi tehlikesine karşı uyarılarda bulunmak ve bir taban basıncı yaratmak da tek başına çözüm değildi. Nitekim Sovyet tarihinde konuya ilişkin birçok kereler önlem alınmaya çalışıldı, uyarılar yapıldı. Bununla birlikte SBKP’nin bürokratlaşması, ancak bir sonuç olarak, partinin mücadele etmekten vazgeçtiği andan itibaren gerçek bir olgu haline geldi. Çıkış yolu, partiyi amaca uygun bir canlılıkta tutmak, onu devrimci hedeflere kilitlemekti.</p>

  <p>Bu yapılamadı.</p>

  <p>Tam da burada, bürokratlaşmanın hedefsizleşmenin nedeni olarak gösterilebileceğini biliyorum. Böyle bir akıl yürütmenin zayıf noktası, bürokratlaşmayı başı sonu belirsiz biçimde, bütün dönemlerin temel sorunu olarak görmesidir. SBKP’nin örgütlenmesi ve onun sistemin içindeki yeri (elbette devletle ilişkisi de) 1920’lerin sonundan itibaren büyük ölçüde değişmez bir karakter taşımıştır. Ülke, ardından gelen yılların zorlu dönemeçlerinde kolektivizasyon, endüstrileşme, planlı ekonomi atılımlarında, faşizme karşı savaşta aynı mekanizmanın (dilerseniz bürokratik çarkın) egemenliğindedir.</p>

  <p>Değişen nedir?</p>

  <p>Aparatta bir değişiklik yoktur. Bu durumda, bürokratik sapma tezleri üzerinden “başarı” ile “tıkanma” arasındaki farkın kaynağına ulaşmak olanaksız olduğundan, “başarı”ya gölge düşürmek tercih edilmiştir.</p>

  <p>İddiam odur ki, Sovyet sistemi, 1950’lerin başında yeni ve toplumsal anlam taşıyan hedeflere kilitlenseydi, hedefsizliğin maliyetlerinden birisi olan “bürokratlaşma” kolayca aşılır ya da teknik/nicel bir sorun olarak kontrol altında tutulurdu.</p>

  <p>Komünist bir partinin önderliği bu nedenle önemlidir. Parti tabanının neden hareketsiz kaldığı, buna nasıl izin verdiği gibi sorular büyük ölçüde yersizdir. Önderliğindeki kolektif tıkanmayı yalnızca “dipten gelen dalga” ile alt etmiş bir devrimci parti bugüne kadar görülmüş değildir. Düşünün, büyük bir prestiji arkasına alan SBKP’nin yönetici kadrolarının devreye girmediği bir açılımın ne gibi bir şansı olabilirdi ki?</p>

  <p>Sonuç şudur: Stalin başta olmak üzere, partinin yönetici ekibi, bedeli oldukça ağır olan bir stratejik hata yapmışlardır. Bu hata, Sovyetler Birliği’nin kapitalist dünyada yaşanacak yeni bir krize kadar kendi güvenliğini garanti altına aldığı düşüncesidir. Söz konusu düşünce, kısa sürede bütün alanlarda yeniden üretilmiş, son bolşevik Stalin’in ölümünden sonra ikinci sınıf kadroların karakterine cuk oturan bir ezbere dönüşmüştür.</p>

  <p>Bu trajik süreci bürokratlaşma ile açıklamak, süreci hafife almaktan ve komünist partilerin bundan sonra karşılaşacakları zorlukları aparatı yağlayarak aşabilecekleri gibi kolaycı yaklaşımlara çanak tutmaktan başka bir işe yaramaz.</p>

  <p>Diyebiliriz ki, önderliğin ileri hedefler üretme yeteneğini taban dinamizmiyle ikame etmeye kalkmak bizim geleneğimizin en eski fantezilerinden birisi olarak kalmaya mahkumdur.</p>

  <h3 id="sigil_toc_id_21">Yirmi birinci tez: “Sovyetler Birliği, proletarya diktatörlüğünden halkın devletine geçerek ölümcül bir hata yaptı.”</h3>

  <p>Bilindiği gibi, Sovyetler Birliği’nin Ekim 1977’de kabul edilen son anayasasının en önemli özelliği, “proletarya diktatörlüğünün tüm halkın devletine dönüştüğü”nün ilanıdır. O yıllarda en iddialı dönemini yaşayan Avrupa Komünizmi’nin motor gücü olan partilerin birbiri ardına proletarya diktatörlüğünü sorgulayıp reddettikleri hatırlandığında, ister istemez SBKP’nin de kervana katıldığı düşüncesi akla geliyor. Bağlantılı olarak, Brejniyev yönetiminin yumuşamaya “katkı” koymak için, diktatörlük “yükü”nden kurtulmayı denediğini varsaymak da pek mantıksız değil. Ancak bu açıklamaların bir yerden sonra inandırıcılık sorunu olduğu bilinmeli.</p>

  <p>Her şeyden önce, Sovyetler Birliği Komünist Partisi, Avrupa’nın büyük partilerine dönük açık ve doğrudan eleştirilerden hep kaçınmış olsa da, ‘80’lere yaklaşılırken gerek proletarya diktatörlüğünün reddi gerekse diğer bazı ilkesel başlıklarda bu partileri sağa doğru cesaretlendirmemek için son derece dikkatli davranıyordu. Bu dönem, Avrupa Komünizmi’nin kimi açılımlarının (devletle bütünleşmiş tekelci kapitalizm, tekellerin kuşatılması, ileri demokratik düzen vb.) yerleşiklik kazanmasının sorumluluğuna ortak olmakla birlikte, SBKP’nin proletarya diktatörlüğünün bütünüyle reddine çanak tutacak bir davranış içine girdiği söylenemez.</p>

  <p>Zaten 1977 Anayasası hazırlıklarında tartışmaya açılan, proletarya diktatörlüğünün sosyalist devrim sonrasındaki siyasal kurumsallaşmanın adı olduğuna ilişkin leninist öğreti değil, bu kurumsallaşmanın Sovyetler Birliği’nde misyonunu tamamlayıp tamamlamadığıdır. SBKP yönetimi, ülkede proletarya diktatörlüğünün ömrünü doldurduğu iddiasındadır.</p>

  <p>Bu iddia, Sovyetler Birliği’nde henüz sınıfların var olmaya devam ettiği, ancak bu sınıfları uzlaşmaz çelişkilerle ayırt etmenin mümkün olmadığı saptamasına dayandırılmıştır. Uzlaşmaz sınıf çelişkilerinin ortadan kalktığı, sınıfların birbirine giderek yakınlaştığı koşullarda, Sovyet iktidarının temellerinin ciddi ölçülerde genişlediği ileri sürülmüş ve toplumun tümünü kucaklayan bir halkın devletinden söz edilmeye başlanmıştır.</p>

  <p>İnsan ister istemez Lenin’in 1917-1918 tarihli ünlü “devlet” yazılarında ısrarla yinelediği “halkın devleti bir safsatadır, her devlet açık bir sınıf karakteri taşır” vurgusunu hatırlıyor.</p>

  <p>Sovyetler Birliği Komünist Partisi’nin yöneticileri ve teorik standartlarla meşgul olan kadroları zaman içerisinde düşünsel yaratıcılıklarını yitirmiş, son derece kuru ve derinlikten yoksun metinleri “yaşayan marksizmi” adına dünya komünist hareketine dayatmış olabilirler. Bununla birlikte, Lenin’le bu türden bir çelişkiye düşmeyecek kadar dikkatlidirler. Bu nedenle 1977 girişimini Lenin’i revize etmeye dönük bir hamle olarak görmek saçmadır. Tam tersine, 1977’de devlet üzerine geliştirilen cesur açılım neredeyse Stalin sonrasında partinin teorik bir derinlik kazandırılabilen tek siyasal çıkışıdır. Buradaki yanlış, “proletarya diktatörlüğünün halkın devletine dönüşümü” konusunda geliştirilen teorik argümanlar değil, bu dönüşümün zamanlaması ve sonuçlarıdır.</p>

  <p>Söz konusu anayasa onaylanmadan önce toplumda yaygın olarak ele alınmış ve komünizmde devletin sönmesi, sosyalizmden komünizme geçiş gibi konularda asla hafife alınamayacak tartışmalar gerçekleşmiştir. 15 yılı aşkın bir süre boyunca partinin liderliğini yapan Leonid İlyiç Brejniyev’in sıradanlığı yalnızca “halkın devleti” üzerine konuşup yazarken aştığını söylemek sanıyorum ona haksızlık olmayacaktır.</p>

  <p>Özetle, Sovyetler Birliği Komünist Partisi, “devletin sönümlen-mesinin onun en yetkin aşamasına gelmesiyle mümkün olabileceği”nden hareketle, Sovyet iktidarının sosyalist kuruluş sürecinde önemli bir evreyi geriye bıraktığını ilan ediyordu. Doğal olarak, eskisine göre daha geniş bir toplumsal taban üzerinde yükselen Sovyet devleti, henüz sönümlenme aşamasının çok uzağındaydı ama taşıdığı sınıf kimliğini silikleştirebilecek noktaya erişmişti.</p>

  <p>Burada kendi başına bir sorun olduğunu düşünmüyorum. Sorun SBKP liderliğinin bu adımın hedefsiz Sovyet toplumuna belli bir dinamizm getireceğine ilişkin inancındadır. Hruşçov döneminde yersiz ve temelsiz bir biçimde ilan edilen “komünist aşamaya geçilmekte olduğu” tezinin bir hedef oluşturmadığı, tam tersine ülkede kanaatkarlığı teşvik ettiği açık.<sup><a href="../Text/DIPNOT.xhtml#bookmark28" id="footnote28">28</a></sup> Halkın devletine geçiş de bu bağlamda ele alınmalı ve kağıt üzerinde taşıdığı meşruiyete karşın, Sovyetler Birliği’nin kendisini silahsızlandırma sürecinin bir parçası olarak değerlendirilmelidir.</p>

  <p>Kaldı ki, proletarya diktatörlüğünden halkın devletine geçişi ilan eden anayasa, bu adımı devrimci bir bağlama yerleştirebilecek temel konuyu pas geçiyor ve Stalin’in adı ile anılan 1936 Anayasası’nı mülkiyet ilişkilerinde daha gelişkin bir noktaya taşımıyordu.</p>

  <p>Çok uzun bir süre boyunca sosyalist kuruluşu kendi haline bırakan ve belli aralıklarla sürecin verili anına ilişkin “iyimser” değerlendirmeler yapmaya alışan Sovyet önderliği, bu kez devletin sınıfsal karakterindeki bir değişimin tescil edilmesiyle idare etmeye karar vermişti.</p>

  <p>Hiç kuşku yok, bu hamle, Moskova ile Leningrad’da yoğunlaşan ve kol emeğinden büyük ölçüde uzaklaşmış kentli toplumsal kesimlerin sosyalizmle sorunlarını azaltmaya dönük bir yan da taşımaktaydı. Tıpkı bugünün kapitalist toplumlarında olduğu gibi, 1970’li yıllardan itibaren Sovyetler Birliği’nde sağlık, eğitim ve kültür emekçileri ile uzmanlaşmış teknik personel “işçi sınıfından ayrı durma” gayreti içerisine girmeye başlamıştı. Partinin ideolojik mücadele alanındaki tıkanıklığı, kentlerde iyi eğitilmiş ve “daha iyi yaşam” konusunda hem maddi hem de entelektüel alt yapıya sahip olan milyonlarca Sovyet insanını burjuva ideolojisi karşısında savunmasız bırakıverdi. Brejniyev yönetiminin bu sorunu fark ettiği, bununla birlikte, gerçek bir ideolojik hesaplaşmayı göze alacak cesareti gösteremediği söylenebilir.</p>

  <p>“Halkın devleti” dönüşümüyle söz konusu kesimlere şirin gözükmeyi deneyen SBKP, kentli emekçilere işçi olduklarını anlatamayınca onların küçük burjuvalaşmasını hızlandırmış oldu. <sup><a href="../Text/DIPNOT.xhtml#bookmark29" id="footnote29">29</a></sup></p>

  <p>Özetle, “tüm halkın devleti”, iddialı, cesur ve ileri doğru hamle yapmaya kararlı bir parti önderliğinin elinde anlamlı bir toplumsal araç olabilecekken, bu özelliklerden uzaklaşmış durumdaki SBKP tarafından boşa giden ve bu nedenle son tahlilde zarar veren bir açılıma dönüşmüş oldu.</p>

  <p>Sıkıntı açılımda değil, açılımın öznesi olan partinin sosyalizm için toplumsal bir seferberlik gerçekleştirme yeteneğini yitirmesindeydi.</p>

  <h3 id="sigil_toc_id_22">Yirmi ikinci tez: “Sovyetler Birliği’nde yeni insanın yaratılması ihmal edildi.”</h3>

  <p>İnsan faktörüne az değer verildiğine ilişkin eleştiriyle Sovyetler Birliği’ne ilişkin tartışmalarda fazlasıyla karşılaşılır: Ekonomik dönüşümler tek başına sosyalizm anlamına gelmemektedir, yeni insanın yaratılması çok daha kapsamlı bir devrimi gerektirir...</p>

  <p>Üretim araçlarında özel mülkiyetin tasfiye edilmesine üretici insanın ve insanların birbirleriyle ilişkisine aracı olan teknik ve örgütlenmelerin köklü bir değişime uğraması eşlik etmediğinde kapitalizmin varlığını koruyacağı iddiası, bu başlıkta toplayabileceğimiz eleştirilerin belki de en radikalidir. Bu iddiaya bel bağlandığında ipin ucunu kaçırmak kaçınılmazdır; insan nerede başlar nerede biter, makinelerin sınıfsal aidiyeti var mıdır, komünist inşa bir süreç değil de bir “big bang” midir, insanların kafasını değiştirmeden onların maddi yaşamlarını değiştirmek bir büyük suç mudur?</p>

  <p>Bu soruların daha aklı başında formüle edilmiş olanlarına şu ana kadar yanıt verdiğimi düşünüyorum.</p>

  <p>Ancak Sovyetler Birliği’nin “yeni insan”ın yaratılmasına yeterince önem vermediği eleştirisi bıraktığımız yerde duruyor.</p>

  <p>Aslında her şey “yeni insan”dan ne anlaşıldığına bağlı...</p>

  <p>Yeni insan, pekala daha henüz sosyalist kuruluş sürecindeyken, komünist toplumun entelektüel standartlarını zorlayan insan olarak tasvir edilebilir. O ilgi alanlarını son derece geniş bir yelpazeye yaymış, “iş”in sınırlayıcı etkilerini büyük ölçüde bertaraf etmiş, günceli tarihsel bir bağlama yerleştirmeyi becermiştir.</p>

  <p>Ve o çoktur! Küçük bir azınlığın değil, yüz binlerin aydınlaşması...</p>

  <p>Bir başka açıdan yeni insan, yepyeni değerler üzerinde yükselen insan da olabilir. Değil mi ki, sosyalizm eşitliğe yönelmiştir, o halde yeni insanın en önemli özelliği eşitlikçiliği ve paylaşımcılığı olmalıdır. Dolayısıyla bilişsel olanla yetinilemez, etik bir kopuş da gereklidir...</p>

  <p>Bir de mücadele eden, devrimci yeni insandan söz edebiliriz. Sömürücü sınıflar henüz alt edilmemiştir. Sosyalist devrim insanları kurtuluş için mücadeleye yöneltmeli, onları yeni kavgalara hazırlamalı, enternasyonalist bir sınıf bilinciyle donatmalı...</p>

  <p>Yeni insan üzerine çok düşünen ve çok yazan Ernesto Che Guevara işte bu sonuncusuna odaklanmış ama diğerlerini hiç küçümsemeyerek onları bir biçimde mücadeleci yeni insana emdirmiştir.</p>

  <p>Ancak Che henüz “devrimci dönemi” durulmamış bir ülkede düşünmüş ve yazmış, kendisinin durulmasına ise hiç izin vermeden bir efsaneye dönüşmüştü. Durulması gerekmiyordu ama yeni insan üzerine söyledikleri zamanın filtresinden geçmediği oranda fazlasıyla naif ve Latin Amerikalı kaldı.</p>

  <p>Sovyetler Birliği’nin Che’nin eleştirilerini “haksız” çıkaracak denli büyük sorunları vardı tıpkı bugünkü Küba’nın olduğu gibi. Aslında bu sorunlar bütün insanları bağlıyordu. İnsanlar arası eşitsizliğin doğal olduğu düşüncesinin gezegenimizdeki yaygınlığı ve sürdürdüğü bağnaz direniş tüm marksistleri yanıltacak ölçüdeydi. İnsan söz konusu olduğunda, kapitalizmin ve önceki sınıflı toplumların bıraktığı mirası reddetmek bir şeyi çözmüyordu. Her şeyi büyük bir sabırla değiştirmek gerekiyordu.</p>

  <p>Ancak sınıf mücadeleleri beklemiyordu. İnsanlık tarihi ezilenlerin soylu çıkışına sayısız kez tanıklık etmişti ama baskın olan itaat ve körlüktü. Sermayenin bu durumdan fazlasıyla yararlandığı açıktı.</p>

  <p>Üzücü olan ise, Sovyetler Birliği’nin zoru başarıp kolayda çuvallamasıydı.</p>

  <p>Az önce insanlar arası eşitsizliklerin doğal karşılanmasının ne kadar büyük bir sıkıntı olduğuna işaret etmiştim. Piyasanın dayatmaları bir yanda, öte tarafta bu eşitsizliklere erişilmez bir içerik katan dini müdahaleler...</p>

  <p>Bunları aşmak gerçekten zor, hani insana “insanın doğası mı bozuk acaba” dedirtecek kadar zor!</p>

  <p>Sovyetler Birliği işte bu zorluğu aştı. Sovyet insanı eşitliğin hava kadar, su kadar doğal olduğunu kavramıştı. Sömürücülere, başkalarının sırtından geçinenlere toplumda yer yoktu. Hatta diyebiliriz ki, gereğinden erken unuttular sömürücüleri, başkalarının sırtından geçinenleri...</p>

  <p>Yeni insan en başta bu değil midir? Ve bunu yaratan, her şeyden önce “böyle sosyalizm kurulmaz” denerek küçümsenen o büyük dönüşüm, üretim araçlarında kamu mülkiyetine geçiş değil midir?</p>

  <p>İnsan faktörü küçümsenmiş! Güneşin bir tarafta doğup öte tarafta battığı koskoca bir coğrafyada, mujikleri geçtik, kabile yaşantısına mahkum olan insanları makineyle, okulla, hastaneyle tanıştırmak için Sovyet iktidarının ne kadar büyük kaynakları harekete geçirdiğini düşünmek, düşünmek, bir kere daha düşünmek gerekiyor.</p>

  <p>Sonra bütün bunlar “bolşevik partisi”nin sihirli değneği ile gerçekleşmedi. Büyük bir coşkuyla çalıştı milyonlarca insan. Yeni bir yaşam kurmanın heyecanıyla... Fabrikalarda, tarlalarda emeğin türküsü söyleniyordu. Kimilerine göre sosyalistlik iddiasındaki bir ülkede bayağı bir “aşırı sömürü”den başka bir şey olmayan ancak ilkel bir propagandanın ürünü olarak allanıp pullanan stahanovist hareketin ülkenin dört bir yanında yarattığı heyecanın fazla “derin” olmadığı kabul edilse bile, yeni insan tam da bu kampanyalarda şekillenmiyor muydu?</p>

  <p>O zamanlar mücadele ediyordu Sovyet insanı. Ölçüsüzce, büyük bir şiddet ve arzuyla... Yeni insan bu mücadelede serpiliyordu. Stalingrad’da, Kursk’ta, Moskova’nın Volokolamsk bulvarında Almanların köle insanını alt eden de işte oluşmakta olan bu yeni insandı.</p>

  <p>Ülkesi için, halkı için, partisi için, önderi için gözünü kırpmadan ölmek! Pek kahramanca ama biraz modası geçmiş şeyler değil mi? Yeni insanda başka şeyler aramak gerekmiyor mu?</p>

  <p>Özür dileriz! Kapitalizm fırsat vermiyor!</p>

  <p>Tekrar sormak gerekiyor, nedir yeni insan? Zamanın üstesinden gelmeyi becermiş erişilmez bir entelektüel? Bütün masalların erdemlerini kendisine saklamış bir kahraman? Alman İdeolojisi’nden çıkıp gelmiş “bütünlüklü insan”?</p>

  <p>Yeni insana bir yol gidiyor. Bu yolda kavgasız tek bir karış yok. Bu kavga öğrenen, üreten, yaratan insanların kavgası elbette. İşçiler bu nedenle tulumlarını vestiyere bırakıp izledi yıllarca Kirov balesini, bu yüzden kuruldu işçi üniversiteleri, bu amaçla dünyanın en çok okuyan toplumu yaratıldı, bu uğurda seferber oldu eğitim ve kültür emekçileri...</p>

  <p>O zaman neden Sovyetler Birliği’nde yeni insan eski düzene yenildi?</p>

  <p>Çok ama çok basit...</p>

  <p>Bu kitapta onca anti-tezin arasında hep kendisini hissettiren temel gerçek nedeniyle: Sovyet insanı mücadele etmeyi unuttu. Partinin önderlik etmeye devam etmesi gerekiyordu, milyonlar onunla hareketlenmiş, onunla umutlanmış, onunla faşizmi alt etmişti. Şimdi devamını da onunla sürdürmeliydi...</p>

  <p>Mücadele etmeyen parti, mücadele etmeyen bir halk yarattı, yeni insan tökezledi. Eşitliği kimsenin elinden alamayacağını, onun hava kadar su kadar doğal olduğunu sandı ve kayıtsız kaldı olup bitene...</p>

  <p>Sovyetler Birliği’nde insan faktörüne önem verilmediği doğru değildir, partinin yeni insanın yaratılmasını ihmal ettiği de; yeni insan mücadele-sizliğe mahkum olmuş ve yarı yolda bir başına bırakılmıştır.</p>

  <p>Sovyetler Birliği’nin sorunu, hep söylediğimiz gibi, sosyalizm için mücadeleden sosyalizmi yaşamaya erken geçiştedir. Bu bağlamda yeni insan ya da onun bir biçimi olarak “sosyalist insan” tartışmalarında havada kalan bir şeyler vardır. Anlaşılıyor ki, hem derin, hem yaratıcı, hem mücadele eden, hem bütünlüklü insana ulaşmaya çalışıyoruz. Lakin bu sürecin uyumlu olduğunu kim söyledi?</p>

  <p>Uzun bir süre boyunca uyanıklık ve mücadeleciliğin entelektüel gelişkinliğin bir adım ötesinde gitmesi gerekiyor insanımızda. Sovyetler Birliği bunu hesaba katmadığı için üç dil bilen hekimlerini Türkiye’de ya da bir başka yerde boktan heriflerin çamaşırlarını yıkamaya mahkum ederek tarih oldu. Onlara Kant’ı yeterince okutmadığı ve İngiliz edebiyatına ilgi göstermelerini sağlayamadığı için değil...</p>

  <h3 id="sigil_toc_id_23">Yirmi üçüncü tez: “SBKP aydınların özgürlüğünü ellerinden aldı, onlar üzerinde gereksiz bir baskı kurdu.”</h3>

  <p>Ben de diyorum ki, Sovyetler Birliği Komünist Partisi aydınları fazlasıyla kendi haline bıraktı...</p>

  <p>Ama önce, kim bu aydınlar?</p>

  <p>Açık söylemem gerekirse, en korktuğum şeylerden birisidir, aydına tanım getirmek. Her döneme yeniden doğar aydın kategorisi. Bütün zamanları kesen kimi özellikler yakıştırabilsek de, aydına ölçü getirmek için gösterilen çabaların yarardan çok zarar getirdiğini düşünmekte yarar var.</p>

  <p>Bununla birlikte, aydının ideolojik mücadele alanında konumlanan bir toplumsal unsur olduğunu bilmek gerekiyor. Aydın, sözünü ettiğimiz mücadele alanında, tarihin ileriye doğru gidişinden yana düşünsel şiddet kullanandır. Aynı alanda gerici sınıflar adına ya da yararına unsurların da olduğu, birçok örnekte onlara da “aydın” dendiği açık olsa da, onlar için gönlümüzden başka sıfatlar, başka adlandırmalar geçmektedir.</p>

  <p>Aydını Sovyetler Birliği’nin çözülüş sürecinde ele alacaksak, onun son derece çetin karşı karşıya gelişlerin olduğu ideolojik mücadele alanında kendi başına bırakıldığını söylerek işe başlamalıyız.</p>

  <p>O halde, Sovyetler Birliği’nde kimdir ideolojik mücadele alanında ilerici düşünsel işlevler yüklenecek olan toplumsal aktörler?</p>

  <p>Bunlar kültürel/sanatsal yaratımda bulunarak toplumun beğeni ve hedeflerine dönük ince müdahaleler yapanlardır. Bunlar bilimsel/akademik platformlarda görev alarak toplumun entelektüel potansiyelinin genişlemesi için çaba gösterenlerdir. Bunlar yazılı ve sonrasında görsel basında çalışarak toplumun bilgi edinme ve onu tasnif etme yetilerini geliştirmek için çaba gösterenlerdir. Ve belki de en önemlisi, bunlar Sovyetler Birliği Komünist Partisi’nin aklını (dolayısıyla siyasetini) açık ve devrimci tutmak zorunda olan siyasetçi düşünürlerdir.</p>

  <p>Bütün bunları ne üzerinden değerlendireceğiz? Ne kadar özgür ve özerk oldukları üzerinden mi? 1991’den beri bütünüyle “özgür”leştiler. Sonuç? Sovyetler Birliği’nde Rus edebiyatının zengin mirasının köreltildiği söylenirdi; İlya Ehrenburg’un yanına yaklaşabilen bir romancı çıktı mı, “özgür” yazıcıların arasından? Sovyet müziğine dudak bükenler şimdi itiraf etmiyorlar mı insanlığa seslenen kayda değer en son senfonileri Şostakoviç ve Prokofıyev’in bestelediğini?</p>

  <p>Bu örnekleri bilerek verdim. Her üç sanatçı da, en önemli yapıtlarını “Sovyet aydınının özgür ve özerk olmadığı” söylenen Stalin yıllarında ortaya çıkardılar. Paris Düşerken’i Stalin “hep böyle yazasınız sevgili İlya” diye telefon ettiği için tekrar tekrar okumadık, yazarın daha az bilinen roman ve öykülerinde aklımız ve yüreğimizi allak bullak eden sayfalarına yoldaşlık icabı gömülmedik. Dmitriy Şostakoviç’in senfonisini “bir Sovyet sanatçısının haklı eleştirilere yanıtı” diye sunduğu için hayranlıkla dinlemedik.</p>

  <p>En çok bilinenleri bunlar. Bir de kapitalizmin güçlü filtrelerine takılıp kalanlar var.<sup><a href="../Text/DIPNOT.xhtml#bookmark30" id="footnote30">30</a></sup> Müzik endüstrisi artık tamamen sermayenin elinde. Haçaturyan zaten iki baleye indirgenmişti, şimdi onlara bile ancak uzun uğraşlardan sonra ulaşabiliyorsunuz. Kabalyevskiy “çok politik” bulunurdu, onu tamamen unutturdular. Kara Karayev’i, Georgiy Sviridov’u ve onlarca besteciyi saymıyorum bile.</p>

  <p>Örnekler kültür/sanat cephesinden çünkü partinin müdahalesinin en çok bu alana zarar verdiği ileri sürülüyor. Müdahalenin zaman zaman düzeysizleştiğini kabul ediyorum. Bununla birlikte, sanatın ve sanatçının dokunulmazlığına hiç inanmayan, tam tersine sanatın olağanlaştırılması gerektiğini düşünen biri olarak partinin sosyalist kuruluş sürecinde sanat alanında da söz söylemesini yadırgıyor değilim. Ancak bu söz harekete geçirici, özgürleştirici, yön gösterici olmalı, kısıtlayıcı ve kalıplaştırıcı müdahalelerden kaçınılmalıdır. Ardı ardına zorlu badirelerle karşılaşan partinin bu dengeyi her zaman tutturamadığı açık.</p>

  <p>Ne var ki, daha sonra başa gelenler hesaba katıldığında, Stalin döneminde partinin sanatçıyı toplumun gerginliğine ortak etmeye dönük çabasının sanatsal yaratım açısından daha sağlıklı sonuçlar verdiğini kabul etmek zorundayız. Sözünü ettiğim gerilim “polis korkusu” filan değildir. Tam tamına Sovyetlerin ileri doğru hamlelerinin yarattığı gerilimdir. Endüstrileşme, kolektivizasyon, faşizme karşı savaş...</p>

  <p>Bütün bunlar köylüyü gerecek, işçiyi gerecek, hekimi gerecek, mühendisi gerecek, askeri gerecek, gençliği gerecek, sanatçı ise özerkliğini ilan edecek! Böyle saçmalık olur mu?</p>

  <p>Hem unutulmamalı ki, andığımız dönemde sanatsal alana “dışarı”dan gelen müdahalenin çok daha fazlası alanın içinden yapılıyor, Sovyet sanatçıları birbirlerini kıyasıya eleştiriyorlardı. Gorkiy ve Şolohov’un Sovyet sanat dünyasına dönük yazıp çizdikleri, bu konuda günah keçisi yapılan Jdanov’un ünlü konuşmalarından daha hafif değildir. Kendisi de besteci olan Hrennikov’un ağır sataşmalarına maruz kaldığı ileri sürülen Şostakoviç’in birçok besteci ve orkestra şefine yüklenip “bu ne biçim icra” diye diklendiği makaleleri var.</p>

  <p>Eleştiri, tartışma olmadan bu işler nasıl olacak?</p>

  <p>1950’lerden sonra parti kültür/sanat alanını kendi haline bıraktı da ne oldu? Müdahale sevimsiz sansür kurullarına kaldı. Sovyet sanatçısı yaratıcı enerjisini sansürü atlatmaya ayırdı, düzeysiz ve geri türlerin hakim olmaya başladığı görüldü. Denecek ki, “ne müdahalesizliği, Pasternak ve Soljenitsin’in başına gelenlere bakın”... Özellikle Soljenitsin partinin müdahalesizliğinin ötesidir, uç bir örnektir. Onun eserlerine konan yasağın sanatsal yaratımla bir ilgisi yoktur. Soljenitsin daha sonra batılılar tarafından da çöpe atılan iflah olmaz bir gericidir. 1970 yılında Nobel’e layık görülen kitabını. Kanser Koğuşu’nu bugün kim hatırlamakta, kim okumaktadır?</p>

  <p>Soljenitsin’i ve karşıdevrimci saf tutanlan bir kenara bırakalım. Sovyetler Birliği’nin 1950’lere kadar bir biçimde canlı tutmayı başardığı aydın damarı neden kurumaya başlamıştır? Neden gün geçtikçe daha fazla Sovyet aydını düzenle mesafesini açmış ve Sovyetler Birliği’nin çözülüşünde yardımcı roller üstlenmeye başlamıştır?</p>

  <p>Çok açık, Sovyetler Birliği Komünist Partisi aydınlardan, onlarla çalışmanın getirdiği zorluklardan yorulmuştur. Parti belli bir hedef doğrultusunda mücadele ederken, aydınları da bu hedefe doğru seferber etmek olanaklı ve gerekliydi, oysa Sovyet toplumunu yatıştırma ve huzura kavuşturma fikri etrafında hedefsizleşen partinin aydınlarla didişmesine gerek yoktu, onlar da yatışabilirdi!</p>

  <p>İdeolojik mücadele alanının hafife alınmasıydı bu. Sovyet aydınları bir anda burjuva ideolojisinin etkisine açılıverdi. Devrimle, sosyalizmle köklü bağları vardı Sovyet sanatçılarının, bilim insanı ve düşünürlerinin, işin kokusunun çıkması elbette zaman alacaktı. Bununla birlikte, Sovyetler Birliği’nde aydınlar yaygın olarak eşitlikçi bir perspektiften özgürlükçü bir perspektife yerleştikleri oranda, sosyalizm kaybetmeye başladı.</p>

  <p>Aydın yol gösterici olmadan, öncü düşünceler üretmeden yapamaz. Oysa Sovyetler Birliği Komünist Partisi “şimdiye kadarkiler yeter” diyerek kendi öncü misyonunu terk ettiği gibi, aydınlara da hedef ve yön sunmaktan vazgeçmişti.</p>

  <p>Terk edilen Sovyet aydınının kendisini kusması ve alabildiğine gerici bir role soyunması uzun sürdü. Ancak 1980’lere gelindiğinde, direnen küçük bir kesim dışında, Sovyet aydını kendisini başka bir yerde bulmuş ya da bulduğunu sanmıştı. Edebiyatçılar, sinemacılar, gazeteciler, ressamlar, besteci ve şarkıcılar batı uygarlığına doğru koşturuyordu. Garbaçov döneminde büyük iş başardılar. Önemli bölümünün Sovyet düzeninde büyük popülaritesi vardı, yeteneksiz değillerdi, şimdi “özgürlük ve demokrasi” istiyorlardı ki, yeteneklerini daha çok gösterebilsinler!</p>

  <p>Garbaçov onları gerçekten çok iyi kullandı. Cengiz Aytmatov’du bunlardan biri, romanlarından çok onların sinema dilindeki kullanımı etkilerdi beni. Glasnost’un en militan sanatçılarındandı ve “küresel aydın” payesine yükseltilmişti. Karşı devrimden sonra bir kasaba politikacısına dönüşüverdi, adı Türk gericileriyle birlikte anılmaya başlandı! Bir öteki, Garbaçov’un kültür danışmanlığını yapmadan önce Puşkin ozanı olarak bilinirdi. Bulat Okudşava kendi yazar, kendi söylerdi. Şarkıları ülkede herkesin dilindeydi. Sovyetler Birliği’yle birlikte kendisi de bitti.</p>

  <p>Sovyetler Birliği Komünist Partisi aydınları fazlasıyla “özgür” bıraktığı gibi, kendisini de aydınsızlaştırdı.</p>

  <p>Bir mücadele hedefi olmayan, ideolojik mücadele alanını boşaltan SBKP zaman içerisinde nasıl iyi komünistlerin değil, iyi mühendislerin, iyi askerlerin, iyi sendikacıların, iyi çiftçilerin partisi haline gelmeye başladıysa, aydının da komünistinden çok, popüler ya da “başarılı” olanını bünyesine çekiyordu.</p>

  <p>Aydınsızlaştırma bunun neresinde sorusunu duyar gibiyim. Ama bu aydınlar komünist partisine değil, bir “iktidar” partisine giriyorlardı. Bu partide özel bir rolleri olmadığı gibi, parti de onlara anlamlı bir toplumsal rol veremiyordu. Hedef göstermeyen bir partinin 20 milyon üyeye ulaştığını düşünsenize! Bunların arasında yüz binlerce bilim ve kültür emekçisi, gazeteci var! Ve parti yönetimiyle, olağan koşullarda her birisi ideolojik mücadele alanına salınması gereken bu kişiler arasındaki bağın herhangi bir konusu yok!</p>

  <p>Ya dolayımsız siyaset üretiminde bulunması gereken aydın parti yöneticileri? Onlar ne yapıyorlar?</p>

  <p>Kısırlık durup dururken başlamadı. Sovyetler Birliği Komünist Partisi’nde troçkizmin yenilgiye uğradığı 1927 yılından sonra parti yönetiminin düşünce derinliği belli ölçülerde kaybolmaya başladı. Stalin boşluğu büyük ölçüde kendi başına ve maharetle dolduruyor ama yakın gelecek için önlem alma fırsatını bulamıyordu.</p>

  <p>Fırsat İkinci Dünya Savaşı bittiğinde karşısına çıktı.</p>

  <p>Daha önce de değindiğim gibi, Stalin bu fırsatı yanlış bir stratejik hesap yaptığı için değerlendirememiş oldu. Sovyetler Birliği Komünist Partisi yeni ve öncü kadrolar ortaya çıkarmayı beceremedi. Meydan üçüncü sınıf adamlara kaldı.</p>

  <p>Birçokları sorunu tersinden ele alma eğiliminde. Denmektedir ki, Stalin’in marksizmi statikleştiren tarzı nedeniyle partide yaratıcı düşünürlerin ortaya çıkması olanaksızlaştı, kaldı ki parti yönetimi yaratıcı kadrolar istemiyordu. Parti içi eğitim mekanizmaları, istihdam politikaları aparatçik yetiştirme üzerine kurulmuştu...</p>

  <p>Sanki söz konusu olan üç-beş bin üyesi olan bir parti!</p>

  <p>Partideki kısırlaşmanın erken başladığı açık. Ancak, arkasına onca başarıyı alan, ülkenin geniş insan kaynaklarını harekete geçirmede hiçbir zorluk çekmeyen, hareket ederken entelektüel bir enerji yaratmayı da beceren bir partinin sorunu yine bürokratlaşmaya bağlanamaz. Sovyetler Birliği Komünist Partisi eğer İkinci Dünya Savaşı’nın bitiminde emperyalist sistemle yeni türde bir savaşın başlayacağını anlasa ve bu savaşın en önemli cephelerinden birisinin Avrupa üzerindeki ideolojik mücadele olduğunu kavrasaydı, düşünce üretiminde kısırlığı aşacak toplumsal kaynaklara fazlasıyla sahipti.</p>

  <p>Faşizme karşı mücadele, doğası gereği incelikli düşünceyi geriye iten, siyasette de düz bir ayrışmayı talep eden bir içerik taşıyordu. Oysa Soğuk Savaş dönemi, emperyalistlerin bütün kaba antikomünizmine karşın, toplumsal planda çok ayrıntılı bir mücadeleye gereksinim duyuyordu. Sovyetler Birliği, bu mücadeleyi ertelemek ya da geçiştirmek istediği oranda, düşünsel anlamda kendisini geriliğe mahkum etmiş oldu.</p>

  <p>İleri düşünce ileri mücadeleden çıkar.</p>

  <p>Mücadeleyi erteleyen ya da savuşturmak isteyen parti yönetimi ileri düşünceye gereksinim duymadı. Stalin’den sonra partinin genel sekreterleri de teorik üretimi terk ettiler. Parti merkez komitesi ideolojik mücadeleyi bir uzmanlık alanı olarak görüp kendi içindeki bazı kişilere havale etmeye başladı.<sup><a href="../Text/DIPNOT.xhtml#bookmark31" id="footnote31">31</a></sup></p>

  <p>Ama asıl sorun, partiyle marksist-leninist teori arasındaki ilişkinin içsel olmaktan çıkarılmasıydı. Parti reel politikayla uğraşıyor, teoriyle ise bilimler akademisinde ya da marksizm-leninizm enstitüsünde görev yapan kimi yazarlar ilgileniyordu. Bu tuhaf işbölümü ileri düşünceyi partiden uzaklaştırdı, partinin siyasetine uygun, suya sabuna dokunmayan ortalamayı üretenleri ise öne çıkardı.<sup><a href="../Text/DIPNOT.xhtml#bookmark32" id="footnote32">32</a></sup></p>

  <p>Ve parti gerisine karışmadı! Sovyet aydını, Sovyet toplumunun kaynaklarını kullanarak önce pek değerli olmayan şeyler üretmeye başladı. Sonra utangaç bir biçimde burjuva ideolojisinden esinlenmeye ve ardından arsızca antikomünizm yapmaya... Marksizm-leninizm yazıcıları da bunu yaptı, sanatçısı da, gazetecisi de...</p>

  <p>Dolayısıyla, partinin abartılı müdahalelerle aydınlara müdahale edip onları karşı saflara ittirdiği tezi doğru değildir. Doğru olan, partinin aydınları kendi haline bırakıp büyük bir deformasyonun önüne attığıdır!</p>
</body>
</html>
