<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Önsöz</title>
  <link href="../Styles/main.css" rel="stylesheet" type="text/css" />
</head>

<body>
  <h2>Önsöz</h2>

  <p>Sovyetler Birliği’nde sosyalizmin çözülüşü üzerine şimdiye kadar çok şey söylendi. Bunların önemli bir bölümü düşmancaydı, insanlığın eşitlikçi bir toplum kurmaya dönük mücadelesine asla tahammül edemeyenlerce dillendiriliyordu. Böyleleri, Sovyetler Birliği’nin trajik sonunda, adaletsiz bir toplumsal sistemin, paranın saltanat sürdüğü kapitalizmin seçeneksizliğinin tescil edildiğini iddia ettiler.</p>

  <p>Sovyetler Birliği’nin dostları da vardı. Ne olursa olsun, sınıfsız bir toplumun inşası için gösterilen çabaların yanında duruyor, sosyalizm ülkesinin kazanımlarına tanık oldukça içten bir heyecan duyuyorlardı. Sovyetler Birliği’nin dağılması ile birlikte dostların da kafası karıştı, “nerede hata yaptık” sorusu birçoğunu öbür tarafa atıverdi. Kimisi komünizmin imkansızlığına ikna olmuştu, kimisi piyasayla baş edilemeyeceğine...</p>

  <p>Sovyetler Birliği’nden ve kendi geçmişinden utananlara da rastlanıyordu, büyük bir hırs ve arsızlıkla kendilerini aklamaya, geçmişlerinden kurtulmaya soyundular.</p>

  <p>Oysa Sovyetler Birliği yıkıldı diye emek-sermaye çelişkisi ortadan kalkmadı, emperyalizmin temel özelliklerinde herhangi bir değişiklik olmadı. Dünyada hâlâ ezenler ve ezilenler, sömüren ve sömürülenler var.</p>

  <p>Sovyetler Birliği’nin çözülüşü, ezilip sömürülenlerin eşitlik ve özgürlük için sürdürdüğü mücadeleye doğal olarak büyük bir darbe vurmuştu. Ama bu mücadelenin gündemden düşmesi söz konusu olamazdı, emekçi kitleler farklı coğrafyalarda farklı yoğunluk ve biçimlerde zengin sınıflara karşı kavgalarını sürdürüyorlardı.</p>

  <p>Mücadelenin motor gücü olan komünistler, devrimci ve ilerici güçler de yavaş yavaş toparlanmaya, adaletsiz dünya düzenine karşı mücadeleyi yükseltmeye başladılar.</p>

  <p>Sovyetler Birliği deneyimi bu mücadele açısından çok şey ifade ediyor. Bu ülkede, şu ana kadar sınıfsız bir toplum doğrultusunda en kapsamlı hamle gerçekleşti. 74 yıl boyunca Sovyetler Birliği halkları büyük başarılara imza attı, insanlığın sömürüye mahkum olmadığını kanıtlayan tarihsel kazanımlar elde etti. Kim ne derse desin, Sovyet tarihi, birçok nedenle göz kamaştırıcıdır ve dünyanın bütün işçileri için en temel ilham kaynaklarından biri olmaya devam etmektedir.</p>

  <p>Bununla birlikte, Sovyetler Birliği, başarısız olmuş, sosyalizm çözülme sürecine girmiş ve 1991 yılında bu ülke dağılıvermiştir.</p>

  <p>Sovyetler Birliği ne kadar gerçekse, çözülme süreci de o kadar gerçektir.</p>

  <p>Ancak biri ötekini götürmemekte, yani çözülüş sosyalist kuruluş sürecini değersizleştirmemektedir.</p>

  <p>Sovyet deneyimi son derece değerlidir ve çözülüşün mantığı bu değer azaltılarak kavranamaz.</p>

  <p>Bu kitap, “nerede hata yapıldı” sorusunda bu türden bir tuzağın gizli olduğu düşüncesinden yola çıkılarak hazırlanmıştır.</p>

  <p>Nerede hata yapıldığı elbette önemlidir ama yanıtlanması gereken biricik, hatta en yaşamsal soru bu değildir. Sovyetler Birliği bir mücadeleyi yitirmiş, bir mücadele sırasında çözülmüştü. Bu mücadele bitmemiştir. Eleştiri oklarını bu mücadeledeki karşıtlarımıza yöneltmeden kendi hatalarımızı kavramamamız ve bundan sonrasında bu hataları bertaraf etmemiz söz konusu olamaz. Sovyetler Birliği eleştirisi, kapitalizme dönük köklü eleştirimizin önüne, her ne olursa olsun, geçmemelidir.</p>

  <p>Yanıtlanması gereken soru, “Sovyetler Birliği emperyalistlere karşı mücadelesini neden yitirdi” olmalıdır.</p>

  <p>Sovyet Sosyalist Cumhuriyetler Birliği, çözülüş kader olduğu için değil, kendisini ortadan kaldırmak isteyen zalim bir uluslararası güce, emperyalizme karşı gerektiği gibi mücadele edemediğinden yıkılmıştı.</p>

  <p>Bu gerçek akıldan çıkarıldığı sürece, Sovyetler Birliği’ni burjuva ideologların ölçütleriyle değerlendirmek kaçınılamaz olur.</p>

  <p>Zaten Sovyetler Birliği’nin yönetici partisi biraz da bu yanılgı nedeniyle basiretsiz davranmıştı. Emperyalistlerin eleştirilerini ciddiye alarak, kendi ülkesini onların tezleri üzerinden değerlendirmeye, hatta onlara beğendirmeye kalkıştı.</p>

  <p>Şimdi Sovyetler Birliği yok. En azından şimdilik...</p>

  <p>Şimdi Sovyetler Birliğini kapitalistlerin tercih ettiği ölçütlerle değerlendirmekten vazgeçmenin tam zamanıdır.</p>

  <p><i>Sovyetler Birliği’nin Çözülüşü Üzerine Anti-Tezler’de</i> bu yapılmaya çalışıldı.</p>

  <p>Bazı şeylerden ise özellikle kaçınıldı.</p>

  <p>Sovyetler Birliği’nde sosyalizmin çözülüşüyle birlikte Sovyetlere dostça bakan marksistlerin önemli bölümünde bir panik yaşandı. Çözülüşün yükünden bir an önce kurtulmak için kontrolsüz bir “değerlendirme” sürecine girildi. Sovyet deneyimiyle mesafeyi açmak entelektüel ve siyasal yıpranmayı engellemenin yolu olarak görüldüğü oranda hem ideolojik bir krizin içine girildi, hem de Sovyet tarihine ilişkin oldukça dengesiz ve tutarsız bir kavrayışa sahip olundu.</p>

  <p>Bu kitabın yazarı, marksizmin Sovyet deneyiyle mesafe açarak gelişeceğini hiç düşünmedi, Sovyetler Birliğinden hiç utanmadı. Sovyet komünistlerine, hatta Sovyet halkına içtenlikle kızarken, bu kızgınlığın kapitalizme dönük öfkeden bir şeyler çalmasına izin vermemeye çalıştı.</p>

  <p>Sovyetler Birliği’nin çözülüşünü esaslı bir “teorik model”le açıklamaya dönük girişimlerin yarardan çok zarar verdiği düşüncesi de bu kitabın temel kalkış noktalarından birini oluşturdu. 1991 yılından sonra, “bir çözülüş teorisi geliştirmek gerek” sözü çok fazla işitildi. Bu sözü sarf edenlerin aslında gereksindikleri, bizleri Sovyet deneyinin baskısından kurtaracak sihirli bir formüldü.</p>

  <p>Gerçekte ise böyle bir formül yok. “İşte şudur bütün bunların nedeni” diye kestirip rahatlamak söz konusu olamaz. Çözülüş bir dizi karmaşık dinamiğin ürünüdür ve bunlar arasındaki etkileşimi yok sayarak süreci anlamak mümkün değildir.</p>

  <p>Kitap boyunca bu yaklaşımın ürünü olan birçok “tez”le hesaplaşılmaya çalışılmıştır. En fazla da Sovyetler Birliği’nde çözülüşün kaçınılmaz olduğu teziyle...</p>

  <p>“Anti-Tezler”in de kendince bazı tezleri vardır. Bir tanesi, Sovyetler Birliği’nde “çözülüş kader değildi” biçiminde ifade edilecekse, diğeri, çözülüşe giden yolu Sovyetler Birliği yönetiminin emperyalizme karşı mücadeleyi erteleme ve giderek geçiştirme niyetinin açtığı tezidir. Söz konusu niyet, Sovyet toplumunun hedefsiz kalması, ideolojik mücadelenin ihmal edilmesi ve bu koşullarda biriken diğer sorunların denetimden çıkmasıyla birlikte ele alınmaktadır.</p>

  <p>Diğer “formül” arayışlarından farklı olarak, burada yapılmak istenen, Sovyetler Birliği’ni herhangi bir soyutlama düzeyinde bile sürmekte olan mücadelenin dışına çıkarmamak ve sosyalist kuruluşu kendinde bir süreç olarak göstermekten kaçınmaktır.</p>

  <p>Ortaya çıkan bir tarih kitabı değildir. Çalışma Sovyetler Birliği’nin tarihsel kazanımlarının altını çizmek amacını da taşımamaktadır. Çözülüş ya da genel olarak kuruluş üzerine yazılan ve söylenen her şeyin ele alındığı bir “kaynak” oluşturmak ise hiç düşünülmemiştir. Zaten kitap, alışılmışın ötesinde hiçbir “referans” göstermemektedir. Yazar, konuya ilişkin ulaşabildiği çok sayıda Türkçe ve İngilizce metinden, ayrıca Türkiye’de ve değişik ülkelerde tanık olduğu tartışmalardan “tezler” çıkarmış ve bunları tek tek ele almıştır.</p>

  <p>Kitabın iddiası “yeni” şeyler söylemek değil, yeni bir bakış açısı oluşturmaktır. Sovyetler Birliği’ne ilişkin daha önce yazılan ve önemli şeyler söyleyen birçok çalışmadan elbette yararlanılmıştır; bununla birlikte, en büyük kaynak Sovyetler Birliği’nde sosyalizmi kurmaya dönük bir iradeyle hareket edenlerdir.</p>

  <div class="onsoz_dip">
    Kemal Okuyan<br />
    Ekim 2005, İstanbul
  </div>
</body>
</html>
