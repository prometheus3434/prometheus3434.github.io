<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Üçüncü Baskıya Önsöz</title>
  <link href="../Styles/main.css" rel="stylesheet" type="text/css" />
</head>

<body>
  <h2>Üçüncü Baskıya Önsöz</h2>

  <p>Bir arkadaşım zamanında uyarmış, “gel şu kitabın adını SSCB’de sosyalizmin çözülüşü üzerine anti-tezler yapalım” demişti. Gerek görmemiş, “Sovyetler Birliği’nin çözülüşü...”nün yeterince açıklayıcı olduğunu düşünmüştüm. Sosyalizm olmadan Sovyetler Birliği olamazdı bana göre...</p>

  <p>Büyük konuşmamak gerekiyormuş.</p>

  <p>Yeni baskı için önsöz hazırladığım sırada, Rusya Federasyonu parlamentosu Duma’da beş üye, son Sovyet lideri Mihayil Garbaçov’un yargılanması için girişimde bulunuverdi. “Gorbi”, Sovyetler Birliği’nin dağılmasından sorumlu tutuluyor ve halkın birliğin korunması doğrultusundaki iradesine karşı çıkmakla suçlanıyordu.</p>

  <p>Garbaçov’un çözülüşteki rolünü zaten biliyoruz. Ama, beş Duma üyesinin başvurusu bize bir başka konuda kanıt sunuyor. İtham ettikleri kişiyle ilgili değil de, Sovyet sosyalizminin başına gelenlere dair...</p>

  <p>Sormak gerekiyor, 1991 yılında işlenen büyük günah, Sovyetler Birliği’nin dağılması mıdır?</p>

  <p>Duma’daki beş milletvekili öyle düşünüyor olmalı. Başka türlü herhalde yan yana gelmezlerdi. Birine kabaca faşist diyebiliriz, ikisi Putinci, geri kalanı da komünist partisi üyesi! Ortak paydaları da, temel kaygıları da sosyalizm değil, Sovyetler Birliği... “Sovyetler” sözcüğü sınıfsal, ideolojik anlamını yitirmiş olsa gerek. Bir “devlet” adı bu artık, 15 cumhuriyetten oluşma bir büyük birime Rusya denemeyeceğine göre, Sovyetler denmiş gibi... Ama asıl tılsım Sayuz, yani Birlik’te. Genişliği, gücü, kutsallığı, büyüklüğü, süper olmayı simgeliyor!</p>

  <p>Evet, Mihayil Garbaçov ve ekibi büyük, çok büyük bir ülkeyi, bir süper gücü, nükleer silah tekelini elinde tutan üç-beş ülkeden birini ortadan kaldırmakla suçlanıyor. Sosyalist düzeni yıkmakla değil!</p>

  <p>Halbuki, hukuken, o da suç! 1991’de Sovyetler Birliği dağıldığı sırada, sosyalizm anayasal bir hükümdü. Hem sosyalizm yıkıldı hem de sosyalizm yıkıldığı için Sovyetler Birliği ortadan kalktı. Bugün Garbaçov’dan SSCB’yi dağıttığı için hesap sormaya kalkmak, bu nedenle son derece anlamsız. Anlamsız ama köklü bir sorunu 23 yıl kadar sonra deşifre eden bir davranış.</p>

  <p>Çok açık, Sovyetler Birliği miti komünizm hedefinin üzerini örttüğü için kolaylaştı çözülüş. SSCB, sosyalizmin kazanımlarının cisimleştiği bir proje olarak elbette bir gurur kaynağı olabilirdi. İnşa edilen devasa barajlar, uzayın derinliklerine yollanan roketler, binlerce kilometrelik demiryolu hatları, üstün çekiş gücüne sahip kamyonlar, buz dansında, kulplu beygirde sergilenen hüner, tanklar, balistik füzeler, şunlar, bunlar...</p>

  <p>Bir köylü ülkesini, gelişmiş bir sanayiye dönüştürmek elbette önemli. Ancak komünistlerin devasa barajlarla, Sibirya’yı delip geçen raylarla, Kızıl Ordu’nun topuyla tüfeğiyle övünüp durmasının bir yerden sonra anlamı olabilir mi?</p>

  <p>Dahası, sosyalizmin kazanımları parasız eğitim ve parasız sağlık hizmetine daraltılabilir mi?</p>

  <p>1976-1991 dönemini, yani son 15 yılı yakından takip ettiğimi söyleyebilirim, Sovyet propagandasının “eşitlikçi düzen”e vurgu yaptığına neredeyse hiç tanık olmadım. “Güneş Sovyetler Birliği’nin bir ucunda doğarken, diğer ucunda batar” demeyi biliyor ama “Sovyetler Birliğinde geceleri ve gündüzleri insanın insanı sömürmediği, eşitlikçi bir düzen hüküm sürer” demeyi atlıyorlardı.</p>

  <p>Çünkü, referans noktası Batı’ydı; onun karşısında ezilmemek, küçük düşmemek temel mesele haline gelmişti.</p>

  <p>Düpedüz ideolojik bir sorundu bu.</p>

  <p>İdeolojik sorun, partide başlar, öncü partide.</p>

  <p>Öncü parti, adı üzerinde, toplumun önünde olacak. Gelişkin olanı savunacak, gelişkin olanı temsil edecek. Açık kavga varken, yani 1917-1945 arasında iç savaşın, dış müdahalenin, bir savaş kadar çetin kolektivizasyon ve sanayileşmenin, sonra faşizme karşı anayurt savunmasının ardı ardına geldiği dönemde ideolojik mücadele daha kolaydı. Çünkü fiziki bir hesaplaşma, hatta ölüm-kalım mücadelesi verilmekteydi.</p>

  <p>1945’ten sonra mücadele sonlanmadı ama biçim değiştirdi. Sovyet sosyalizmi işte bu farklı mücadeleye hazırlıksız yakalandı. Geride kalan dönemin göz kamaştırıcı başarıları ve özgüven duygusu, belli bir süre daha idare etti, o kadar.</p>

  <p>Sonrası karanlık.</p>

  <p>Özgüven, geleceğe umutla bakmak...</p>

  <p>Geçenlerde babamla annemin lise ve üniversite yıllarındaki fotoğraflarına bakarken, toplu çekilmiş karelerde gençlerin yüz ifadeleri dikkatimi çekmişti. Vakur ve aydınlık yüzlerdi bunlar. Yokluk ve yoksulluk kendini hemen belli ediyordu ama... Babam “umut vardı o zaman” diye açıkladı.</p>

  <p>1940’larda demek ki, beğenelim beğenmeyelim, cumhuriyetin barutu hâlâ tam olarak tükenmemiş.</p>

  <p>Aynı yüzlere, 1950’ler Sovyetleri’nde çekilen fotoğraf ve görüntülerde de rastlarsınız. Özgüven ve umut kayboldu önce. Sıradanlık, ortalamacı-lık kanıksanmaya başlandı. İnanılmaz bir hızla kentli ve eğitimli hale gelen Sovyet insanını komünizme giden yolda heyecanla, şevkle mücadele ettirecek düzeyin çok gerisinde kaldı parti. Bir başka deyişle, toplumsal koşullar ve beklentiler partinin önüne geçti.</p>

  <p>Yönsüzlük, Sovyet insanını farkında olmadan sosyalizm ideallerine yabancılaştırdı.</p>

  <p>1950’lerin sonundan çözülüş yılı olan 1991’e kadar pırıltısı olan, gerilikten kopmuş, aydın damarı güçlü izlenimi veren tek lider Yuriy Andrapov’du. İzlenim diyorum, bir şeyi kanıtlayamadan ve Garbaçov’a yol açarak göçtü gitti.</p>

  <p>Sovyetler Birliği gibi bir ülkeyi taşra zihniyetiyle yönetmenin maliyetiydi bu. Emperyalizm bu zihniyetle bir süre sonra istediği gibi oynamaya başladı. İçerideki anti-sosyalist unsurlar da “kent kültürü’nü domine edecek kanallar buldu. Moskova’yı, Leningrad’ı burjuva ideolojisine terk ettiler resmen!</p>

  <p>İçeride ve dışarıda kavga etmek istemiyordu Sovyet yönetimi. İçeride ve dışarıda düşman vardı oysa.</p>

  <p>Kavga etmezseniz “barış” olur diye bir kural yok. Ama kavga etmezseniz statükoyu da kaybedersiniz, bu kesin. İdeoloji üretmezseniz, üretenler sizi yer bitirir.</p>

  <p>Ekonomik sorunlar filan, bunların hepsi aşılırdı. Açlığı, işsizliği, cehaleti, geri kalmışlığı unutan, giderek daha büyük oranda kentlerde yaşayan Sovyet halklarına enerji verecek bir önderlik yaratılabilseydi.</p>

  <p>Onun yerine kanaatkar ve bu anlamda devrimciliği budanmış bir tarza yöneldiler. Sovyet sosyalizmini değil, Sovyetler Birliği’ni önemser oldular.</p>

  <p>Garbaçov son ve öldürücü darbeyi vurduğunda kıpırdayamaz haldeydiler. Şimdi kapitalist Rusya, Putin’le beraber kendini bulmaya başlayıp, genişleme-birlik tartışmaları zirve yapınca yargılamak akıllarına geldi!</p>

  <p>Şaka gibi diyeceğim ama Sovyet Sosyalist Cumhuriyetler Birliği, şaka değil, gerçekti!</p>

  <div class="onsoz_dip">
    Nisan 2014
  </div>
</body>
</html>
