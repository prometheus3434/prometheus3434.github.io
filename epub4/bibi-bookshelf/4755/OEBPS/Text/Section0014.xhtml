<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><i>On İkinci Bölüm</i></h2>

  <div>
    15:53, Salı<br />
  </div>

  <div>
    <br />
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Enine boyuna bir hanım küçük kafeden içeri girdi. Üstünde siyah manto var, saçları kısa, kot pantolonlu. Kendisini böyle tanımlamıştı, söylediği kılıkta geliyor. Amelia Sachs dipteki masalardan birinden el salladı.
    </div>

    <div>
      Gelen kadın Gerte, St. James'de çalışan öteki barmen. İşe giderken uğrayıp Sachs ile görüşmeye razı oldu.
    </div>

    <div>
      Duvarda sigara içilmez işareti asılı ama kadın oralı değil, kızarık parmakları arasında sigarasını evirip çeviriyor. Garsonların ses çıkardığı yok. Sachs durumu lokanta esnafının meslektaşlar arası konukseverliğine yoruyor.
    </div>

    <div>
      Kadın, dedektifin kimliğine koyu renk gözlerini kısarak şöyle bir bakıyor, alçak sesle söze giriyor. "Sonja, bazı sorular sormak istediğinizi söyledi. Ama neyle ilgili konuşacağımızdan bahsetmedi."
    </div>

    <div>
      Demek Sonja her şeyi önceden kadına anlatmış. Sachs hiç renk vermedi. Gerektiği kadarıyla konuyu bir kez daha özetledi ve Ben Creeley'in fotoğrafını çıkarıp gösterdi. "İntihar eden işte bu adam." Gerte hiç şaşırmış görünmüyor. "Biz de onun ölümünü araştırıyoruz."
    </div>

    <div>
      "O adamı bir iki kez, aslında üç defa gördüm." Dönüp kara tahtada yazılı günün menüsüne göz attı. "St. James'de bedavaya yiyoruz. Ama servise yetişemem şimdi. Öyle ya, seninle konuşmak için buraya uğradım."
    </div>

    <div>
      "Sana yemek ısmarlayayım, ister misin?"
    </div>

    <div>
      Gerte hemen elini salladı, garson kadın yanaşınca yemeğini söyledi.
    </div>

    <div>
      Garson, Sachs'a döndü. "Siz bir şey alır mısınız?"
    </div>

    <div>
      "Bitki çayınız var mı?"
    </div>

    <div>
      "Lipton'u bitkiden sayarsak, evet var."
    </div>

    <div>
      "Bir fincan alayım."
    </div>

    <div>
      "Yiyecek bir şeyler?"
    </div>

    <div>
      "Yok hayır, teşekkür ederim."
    </div>

    <div>
      Gerte karşısındaki ince yapılı kadın polisi sessizce şöyle bir süzdü. Boyunu, kilosunu kestirmiş olmalı. İmalı bakışlarla sırıttı. Uzatmadı, konuya girdi. "Şimdi, şu kendini öldüren adam diyorum, arkada eş, çoluk çocuk bıraktı mı?"
    </div>

    <div>
      "Evet, ailesi var."
    </div>

    <div>
      "Kötü olmuş. Adı neydi?"
    </div>

    <div>
      Lafa böylesi sorularla başlayan Gerte'den pek bilgi çıkmayacağı belli oldu. Sonja'dan fazlasını bilmiyor kadın. Tek hatırladığı, Creeley'in son üç ay içinde, ayda bir kez bara uğradığı... Barın dip tarafında polislerle birlikte oturduğunu sanıyor ama pek emin değil. "Bizim orası bayağı çalışır, anlıyorsun musun?"
    </div>

    <div>
      Sachs, çalışmadan ne anladığımıza bağlı, diye geçirdi aklından. "Oradaki polis memurları arasında şahsen tanıdıkların var mı?"
    </div>

    <div>
      "Karakol takımından mı? Elbette, bazılarını tanırım."
    </div>

    <div>
      İçecekler gelene kadar Gerte birkaç isim verdi, bazı özelliklerini sıraladı ancak hiçbirinin soyadını bilmiyor. "Uğrayanların çoğu iyi çocuktur. Bazılarıysa tam pislik. Ama bütün dünya böyle değil mi? Şuncağızm..." Çenesiyle Creeley'in fotoğrafını işaret ediyor. "Hatırlıyorum da, pek gülmezdi yüzü. Hep sağına soluna bakmır, omzunun üzerinden arkasını kollar, pencereye göz atar. Bir gerginliği vardı sanki." Bunları söylerken kahvesine şeker, süt koyuyor; koymuyor, sanki boca ediyor.
    </div>

    <div>
      "Sonja'nm anlattığına göre, son gelişinde kavga etmiş. Sen başka tartışmasına şahit oldun mu, Gerte?"
    </div>

    <div>
      "Yoo."
    </div>

    <div>
      Faydasız, diye düşündü Sachs. Bu kadından işe yarar bilgi çıkmayacak.
    </div>

    <div>
      Barmen kadın sigarasından derin nefes çekip, dumanı tavana üflüyor. Kırmızı dudaklarında anlamsız bir gülücük, yan gözle Sachs'ı süzüyor. "Peki, sizler bu adamla neden o kadar ilgileniyorsunuz?"
    </div>

    <div>
      "Usuldendir, ilgileniriz."
    </div>

    <div>
      Gerte, bu işlerden anlarmış havasında çevresine bakındı, başını salladı. "St. James'e <i>iki</i> kişi uğruyor ve çok geçmeden birbiri ardına ikisi de ölüyor. Ve sen usuldendir, diyorsun, öyle mi?"
    </div>

    <div>
      "İki mi?"
    </div>

    <div>
      "Haberin yokmuydu?"
    </div>

    <div>
      "Hayır."
    </div>

    <div>
      "Aalamıştım zaten. Bilsen, daha baştan ederdin sözünü."
    </div>

    <div>
      "Anlatsana."
    </div>

    <div>
      Gerte susuveriyor, gözü başka yere kayıyor. Sachs kadının ani durgunluğuna şaşıyor ama gereksiz. Çünkü kadın hamburger ile patates kızartmasının geldiğini görmüş, masaya konmasını beklemekte. Garsona yarım ağızla teşekkür ediyor, arada Sachs'a dönüp omuz silkiyor. "Sarkowski. Frank Sarkowski."
    </div>

    <div>
      "Nasıl oldu?"
    </div>

    <div>
      "Soygun sırasında öldürüyorlar, öyle duydum."
    </div>

    <div>
      "Ne zaman?"
    </div>

    <div>
      "Kasım başlarında. İşte o sıralarda, falan."
    </div>

    <div>
      "St. James'de kimlerle görüşürdü?"
    </div>

    <div>
      Yine omuz silkiyor. "Bazı bazı dip tarafa takılırdı, bütün bildiğim bu."
    </div>

    <div>
      Sachs da çenesiyle Creeley'in fotoğrafını gösteriyor. "Tanışırlar mıydı?"
    </div>

    <div>
      Kadının gözü hamburgerinde; bilmem demek için ağzını açmak yerine yine omuz silkmekle yetiniyor. Bir yandan hamburgerin üst yarısını açıp mayonez sürüyor, öte yandan tek eliyle ketçapı açmaya uğraşıyor. Sachs uzanıp sorunu çözüyor.
    </div>

    <div>
      "Nasıl oldu, diye sormuştum."
    </div>

    <div>
      "Aslını astarını tam bilmiyorum. Soygun filan, herhalde. Vurmuşlar adamı."
    </div>

    <div>
      "Ne yapardı, bu adam?"
    </div>

    <div>
      "İşadamı işte. Aracı, iş bitirici bir tipe benziyordu. Duyduğuma göre Manhattan'da oturuyormuş, parası bolmuş. Zaten kotunu bile Gucci'den giyinen biriydi. Kendisiyle hiç sohbetimiz olmadı. Şunu ver, hesabı al, o kadar..."
    </div>

    <div>
      "Öldürüldüğünden nasıl haberin oldu?"
    </div>

    <div>
      "Kulağıma çalındı. Kendi aralarında çene çalıyorlardı, duydum."
    </div>

    <div>
      "118. Bölge'den gelen memurlar mı?"
    </div>

    <div>
      Kadın başıyla evetledi.
    </div>

    <div>
      "Duyduğun başka ölüm olayı var mı?"
    </div>

    <div>
      "Yok."
    </div>

    <div>
      "Başka suçlar? Haraç, saldırı Olayı, rüşvet?"
    </div>

    <div>
      Gerte kafasını iki yana salladı. Ketçabı alıp hamburger ekmeğinin üzerine sürdü, patates daldırmak için tabağın kenarına da bol bol akıttı. "Yok, bilemem. Tüm duyduğum, bildiğim bu kadar."
    </div>

    <div>
      "Teşekkürler." Sachs, hesap için masaya bir onluk bıraktı.
    </div>

    <div>
      Gerte paraya baktı. "Tatlısı iyidir buranın. Börek de var. Buraya geldin mi, mutlaka böreğinden yiyeceksin."
    </div>

    <div>
      Sachs, hesaba beş dolar daha bıraktı.
    </div>

    <div>
      Gerte başını kaldırıp baktı, kurnazca güldü. "Oturup bütün bunları sana neden anlattım? Merak ediyorsun, değil mi?"
    </div>

    <div>
      Sachs da gülümseyerek karşılık verdi. Evet, merak ediyor.
    </div>

    <div>
      "Sen anlayamazsın. Dipteki odaya doluşan o herifler, o polisler var ya... Bize, bana ve Sonja'ya bakışları, yüzümüze karşı ettikleri laflar, bu arada unuttukları efendice hitap tarzı, duymadığımızı sanıp arkamızdan söyledikleri... hepsi!" Başını kederle iki yana salladı, kırgın bir sesle devam etti. "Yani ekmeğimi kazanmak için içki dolduruyorum kadehlerine, tamam mı? Benim işim bu. Fakat... Kimsenin benimle dalga geçmesine tahammül etmek zorunda değilim! Herkesin biraz saygıya hakkı var, öyle değil mi?"
    </div>

    <div>
      <br />
    </div>

    <div>
      Joanne Harper, Vincent'in rüyalarındaki kız, atölyeye henüz dönmüş değil.
    </div>

    <div>
      East Spring Street'te, ışıkları yanmayan atölyenin karşısına park eden ikili,
    </div>

    <div>
      Mobil-Yardım adını taktıkları jipte bekliyor. Duncan üçüncü kurbanını öldürecek. Vincent uzun zamandır açlığını çektiği kalp kalbe karşı heyecanını yaşayacak. İkisi de hazır.
    </div>

    <div>
      Jip öyle ahım şahım bir araba sayılmaz ama güvenli. Saatçi, onu, kaybolduğu uzun süre farkedilmeyecek bir yerlerden çaldığını söyledi. Plakalar da çalıntı, bir başka sütlü kahverengi Explorer'dan alınma. Trafik polisi çevirecek olsa sorun çıkmayacak. Saatçi, genelde sadece plakaya bakıldığını, şasi numarası kontrolü yapılmadığını anlattı.
    </div>

    <div>
      Vincent'ın aklı önce yattı, sonra takıldı. Ya polisin biri tutup plaka ile şasi numarasını karşılaştıracak olursa ne olacak? İki numara birbirini tutmayınca Explorer'ın çalıntı olduğu hemen ortaya çıkmaz mı?
    </div>

    <div>
      Duncan'da çare tükenmez. "Ha, o durumda hemen öldürürüm memuru, olur biter."
    </div>

    <div>
      Biz işimize bakalım...
    </div>

    <div>
      Duncan cep saatini çıkarıp baktı, sonra geri koyup cebinin fermuarını kapadı. Omuz çantasını açtı. Duvar saati ve meslek aletleri titizlikle sıra sıra dizili. Saati kurdu, zaman ayarı yaptı, çantayı kapadı. Saatin tik-takları naylonun içinden Vincent'ın kulağına kadar geliyor.
    </div>

    <div>
      Cep telefonlarına kulaklık taktılar, elleri boş kalsın diye. Vincent ara koltuğa polis telsizi dinleme düzenini kurdu. Bu cin fikir Duncan'ın elbette. Düğmeye bastı ve cızırtılı polis yayını başladı. Trafik kazaları, perşembe günü yapılacak törenler için trafiğe kapanacak sokaklar, Broadway'de kalp krizi, kapkaç olayları...
    </div>

    <div>
      Dev kentin günlük yaşam telaşı...
    </div>

    <div>
      Duncan üstünü başını yokladı, bütün ceplerinin kapalı olup olmadığını kontrol etti. Üstünde hiçbir iz kalmasın diye tüy alıcı yapışkanlı merdaneyle her tarafını temizledi. İçeri girip Joanne ile kalp kalbe karşı oynamadan önce aynı temizliği yapması için Vincent'ı uyardı.
    </div>

    <div>
      <i>Titiz adam, ne de olsa...</i>
    </div>

    <div>
      "Hazır mıyız?"
    </div>

    <div>
      Vincent başıyla evetledi. Duncan arabadan indi, sağına soluna bakındı, atölyenin servis kapısına gitti. On saniye geçti geçmedi, kilidi açıverdi. İnanılmaz şey. Vincent hayranlıkla gülümsüyor. Ağzına iki çubuk çikolatayı birden attı, azgınca dişledi.
    </div>

    <div>
      Çok geçmedi, sessize aldığı cep telefonu titredi, açtı. Duncan soruyor. "İçerdeyim, sokakta durum nasıl?"
    </div>

    <div>
      "Arada bir iki araba geçiyor. Kaldırımlarda kimse yok. Atış serbest."
    </div>

    <div>
      Kulağına maden madene çarpmış gibi bir iki çınlama geldi. Karşı uçtan Duncan fısıldıyor. "Kızı hazır edince seni ararım."
    </div>

    <div>
      Çok geçmedi, Vincent'ın gözüne uzakta, kaldırım boyunca dükkâna doğru gelen koyu paltolu biri çarptı. Görünüşünden, gövdenin ahenginden kadın olduğu belli. Yaşasın, çiçekçi kız Joanne geliyor!
    </div>

    <div>
      Açlıktan yüreği kazınıyor sanki.
    </div>

    <div>
      Oturduğu yerde büzüldü. Kız onu görmemeli. Telefona davrandı.
    </div>

    <div>
      Duncan'ın telefonu çıt etti, açıldığı belli oldu, o kadar. Boş konuşmak, 'alo' veya 'buyrun' gibi sözlere yer yok.
    </div>

    <div>
      Başını hafifçe kaldırıp baktı, kız kapıda. Telefona fısıldadı. "Kız geldi. Yalnız başına. Her an içeri girebilir."
    </div>

    <div>
      Katil karşılık vermedi, sadece kapanan telefonun çıt sesi duyuldu.
    </div>

    <div>
      <br />
    </div>

    <div>
      Ah bu çocuk, insanı nasılda kendine bağlıyor.
    </div>

    <div>
      Joanne Harper ile Kevin, Kosmo's Diner'da oturup üçer kahve içtiler. Burası Soho'da karın doyurulmak için gidilen sıradan mekanlardan biri iken, bundan böyle özel bir yer oldu kız için. Sokaktan, atölyenin arka kapısının açıldığı aralığa saptı. Keşke yarım saat olsun uzayabilseydi sohbet. Kevin de istiyordu; anlatacak o kadar hikâye, şakalaşıp gülecek o kadar şey vardı ki. Diğer yanda da yapılacak işler... Gerçi ertesi akşama yetiştirmesi gerekiyor. Yine de olmaz, bu müşteri önemli, çiçek düzeni mükemmel olmalı. İstemeyerek Kevin'e işe dönmesi gerektiğini söyledi, ayrıldılar.
    </div>

    <div>
      Dönüp sokağın köşesine baktı. O garip güneş gözlüklü, parkalı adamdan çok ürkmüştü. Görünürde kimse yok. İçeri girip kapıyı sıkıca kapadı, anahtarı iki kez çevirip kilitledi.
    </div>

    <div>
      Mantosunu çıkarıp astı ve her zamanki gibi önce derin bir nefes aldı, içeriye sinmiş binbir güzel kokuyu içine çekti. Yasemin, gül, leylak, gardenya kokusu, gübreli toprak ve tüften yükselen buğu genzini yaktı. Joanne atölyenin baygın kokusuyla sarhoş olmaya bayılır.
    </div>

    <div>
      Tezgâhın ışıklarını yaktı. İkinci demetin hazırlığına girişmeli. Önce, güzel bir vazo gerek. Seçmek için cicilerini biriktirdiği arka bölmeye geçmek istiyor ve... Çığlığı basıyor!
    </div>

    <div>
      Ayağına bir şey değdi ve o şey zıplayıp kaçtı sanki. Korkuyla geriye sıçradı. Sıçan olmalı!
    </div>

    <div>
      Eğilip baktı, kahkahayı patlattı. Yerde çiçekçi teli makarası duruyor. Bu şeyin ayak altında işi ne? Bunların hepsi yandaki duvarda kancalara asılı değil miydi? Gözlerini kıstı, yarı karanlığa alıştırıp çevreyi inceledi. Demek biri kayıp düşmüş, ayağı çarpınca yerde yuvarlanmış. Garip.
    </div>

    <div>
      Atölyeyi geçmiş zaman çiçekçilerinin ruhu ziyaret etti herhalde, diye geçirdi aklından. Sonra da alaya aldığına pişman oldu. Zaten ortam alacakaranlıkta iyice ürkütücü. Birden zihninde, gözlüklü şişman acayip adamın görüntüsü belirdi. Kendini daha fazla korkutmanın alemi yok.
    </div>

    <div>
      Eğilip tel makarasını aldı, yerine asmaya çalışırken durumu kavradı. Duvardaki kanca düşmüş. Hepsi bu canım! Fakat gözüne bir başka gariplik daha çarpıyor. Elindeki makara yeni gelenlerden, ucundan hiç tel kesmedi ki... Demek ki kesmiş, çünkü ucundan tel alındığı belli.
    </div>

    <div>
      Yine gülümsedi. Aşk dediğin kızların aklını başından alır, ne yaptığını unutuverirsin.
    </div>

    <div>
      Derken duraladı, kulak kabarttı. Hiç alışık olmadığı bir ses duyuyor gibi.
    </div>

    <div>
      Nedir acaba?
    </div>

    <div>
      Çok garip... Musluk su mu damlatıyor?
    </div>

    <div>
      Hayır, hayır, bu su sesi değil, metalik...
    </div>

    <div>
      Ürkütücü bir şey. Sanki saat tıkırtısı. Peki, nereden geliyor ses? Atölyenin kocaman duvar saati var ama sessizdir, çünkü elektrikli. Joanne çevreyi araştırdı. Sesin, soğuk hava deposunun arkasındaki penceresiz bölmeden geldiğine karar verdi. Her ne haltsa, birazdan gidip bakmalı.
    </div>

    <div>
      Aldırma, büyütmenin alemi yok. Eğilip kancayı buldu, yerine takmaya girişti.
    </div>
  </div>
</body>
</html>
