<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><i>Otuz Yedinci Bölüm</i></h2>

  <div>
    11:07, Perşembe<br />
  </div>

  <div>
    <br />
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Charles Hale, hatırı sayılır ısmarlama katil olarak mükemmel iş çıkarabilmek için kendini saatçilik tekniklerini öğrenmeye verince, 'karmaşık düzen' tasarımı ile tanıştı.
    </div>

    <div>
      Saatçilikte, sadece günün saatini göstermeye yarayan düzenin üzerine, arzu edilen diğer işlevleri ana görevle uyumlu
    </div>

    <div>
      olarak gerçekleştirecek ek mekanizmalara 'karmaşık düzenek' deniyor. O güzelim pahalı saatlerin kadranına sıkıştırılan günü, tarihi, zaman dilimini gösteren minik ek kadranlar; belli düzende çalma veya guguklu saatin ötmesi gibi yinelenen işlevler, bütüne karmaşık düzenekler eklenerek elde edilir. Saatçi üstatlar, ilk günlerden bu yana eserlerine olabildiğince çok sayıda işlev yüklemeye bayılır; işlev sayısı meslekte övünç kaynağıdır. Örneğin Patek Philippe Star Calibre 2000, nihayet bir kol saati; oysa binin üzerinde minicik çark ve diğer parçacıktan kurulu bir 'karmaşık' düzenektir. Bu karmaşıklık, saat sahibine gün doğumu ve gün batımı, sürekli takvim, gün, tarih, ay, mevsim, ayın halleri ve ayın yörüngedeki yerini bildirir. Bütün bunlara ek olarak saatin hem kendini hem de belli aralıklarla çalma düzeneğini besleyen pilin şarj durumu da kadranda görünmektedir.
    </div>

    <div>
      Karmaşık düzenek, görevi zamanı göstermek olan saatin esas işlevine ayak bağıdır; kendi başınahğı yoktur. Breitling yapısı saatler, aslında 'zaman ölçer' demek daha doğru olacak, mükemmel ürünlerdir; ancak Professional ve Navitimer kol saati modellerinde kadran yan işlevlerle o kadar doldurulmuştur ki, kronometre hadi neyse de, dış çembere bir de logaritma cetveli eklenmiş olduğundan, saate zamanı öğrenmek için baktığınızda akreple yelkovanı bulmak bayağı sorun olur.
    </div>

    <div>
      Charles Hale ise kendi saatini yaratırken, yani New York'daki eylemini planlarken, yöntemi polisi yemlemek üzerine kurduğu halde, esas hedefini gizli tutabilmek için, bütüne yamanmış ve kat kat açılan çok sayıda ek karmaşık düzeneklere muhtaçtı. Rhyme ve ekibi, gözaltında olmadığını keşfettikleri anda Gerald Duncan kimliğinin sahteliğini, bu adamın asıl hedefinin rüşvetçi polisten intikam hikâyesinden aslında çok başka olduğunu hemen anlayacaktı. Bunu önceden tahmin ediyordu. O nedenle elinde bir karmaşık düzenek katmanı daha bulundurmalı, ensesinde dolanan müthiş zeki rakibini bir kez daha atlatmanın yolunu hazırlamalıydı...
    </div>

    <div>
      Cep telefonu cebinde iki kez titredi, hemen mesajı okudu. Charlotte Allerton'dan:
    </div>

    <div>
      <i>Müzeyi boşaltıp ablukaya aldılar. Seni içerde arıyorlar.</i>
    </div>

    <div>
      Telefonu keyifle cebine attı.
    </div>

    <div>
      Bir an için cinsel tatmine eş, müthiş bir zevk bulutu üzerinde havalandığını hissetti.
    </div>

    <div>
      Mesaj, başarısının kanıtı! Rhyme tilkisi kimliğinin sahte olduğunu anladı ama kurgulayıp işlemeye bıraktığı o muazzam saat tik-tak, tik-tak çalışıyor ve polis kadrandaki ek düzeneğe, Metropolitan Müzesi'ne takılmış, hâlâ esas zamanı gösteren akreple yelkovanı göremiyor! Delphi Düzeneğini korumak, onu müze içinde yakalamak için çırpınıyor!
    </div>

    <div>
      Hesabı tutuyor. Kilisede, Boston ve Tempa sergilerine ait katalogları bıraktı. Zaman ve saat edebiyatını Vincent Reynolds'un beynine işledi. Antik parçalara hayran Hallerstein'ı, bilgisi ve merakıyla iyice şişirdi ve Delphi Düzeneği sergisine gitmeye niyeti olduğunu adamın kulağına üflemeyi unutmadı.
    </div>

    <div>
      Ulusal Standartlar ve Teknoloji manevrasına ne demeli! Yangın olayına takılıp ülkenin sezyum saatinin ayarıyla oynayacağını, müzenin güvenlik sistemini bu yolla kırıp düzeneği yürüteceğini sanıyorlar...
    </div>

    <div>
      Rakip taraf, yani polis, şimdiye kadarki başarısına bakarak Hale gibi üstada elbette dünyanın en güvenli müzesinde yapılacak bir soygunu, Delphi Düzeneği'ni çalma gibi efsanevi maceraları yakıştıracak. Yüzlerce dedektif ve memur şu anda müze içini ve yan çıkıştan ulaşılan Central Park'ı karış karış tarıyor, bıraktığı siyah torbanın içindekilere kafa patlatıyor olmalı. Kitapların sayfa ortalarını oyup iki torba karbonat, minik bir el tarayıcısı yerleştirdi ve tabii, sıradan ve bu kez elektronik de olsa bir saatçik koymadan edemedi. Hiçbir boka yaramayan şeyler. Ama polisi birkaç saat meşgul eder, bu kadarı da Hale'a yeter!
    </div>

    <div>
      Planına ördüğü ek karmaşık düzenekler, zerafet ve parça sayısı bakımından dünyanın en oylumlusu sayılan büyük usta Gerald Denta işi kol saatinden aşağı kalmıyor.
    </div>

    <div>
      Ve Hale şu anda müzenin çok uzağında, orayı terkedeli yarım saati geçti. Binaya girip vestiyere çantayı bıraktıktan hemen sonra doğruca erkekler tuvaletine giderek paltosunu çıkardı, altındaki binbaşı üniformasıyla kaldı. Gözlük ve paltonun iç cebinden çıkardığı yassı subay kepini taktı ve müzeden çıkıp gitti.
    </div>

    <div>
      Hale, Manhattan'ın göbeğinde, güvenlik kordonu arasında ilerleyen kalabalıkla birlikte sakin sakin yürümekte. Hep birlikte Konut ve Kent Geliştirme genel yönetimi binasında yapılacak törene gidiliyor.
    </div>

    <div>
      Biraz sonra ödüllendirilecek askerler ve aileleri, Broadway sokaklarında Kent Yönetimi ile Savunma Bakanlığı ortaklığında onurlarına düzenlenen yürüyüşe
    </div>

    <div>
      katılacaklar, arkasından Konut ve Kent Geliştirme binasında yapılacak törene gidilecek. Resmi zevat, ülkeye dönen askerleri ve ailelerini kutlayacak, dünyanın çeşitli cephelerinde görev yaptıkları için taltif edecek ve orduya bir dönem daha hizmet etmeye karar verdiklerinden dolayı onlara teşekkür edecek. Tören sonunda toplu fotoğraflar ve birkaç yavan demeçle basın beslenecek; kalabalık dağılınca generaller ve diğer devlet erkânı bu kez kendi aralarında toplanıp dünyanın hangi ucuna ve nasıl demokrasi ihraç edeceklerini konuşacaklar.
    </div>

    <div>
      Charles Hale'ı New York'a getiren asıl neden işte bu asker ve sivil erkân, aileleri ve basın mensupları topluluğu...
    </div>

    <div>
      Hedefi onlar.
    </div>

    <div>
      Bu iş için kiralandı.
    </div>

    <div>
      Kalabalığı toplu halde yakalamışken katliam yapacak.
    </div>

    <div>
      <br />
    </div>

    <div>
      Boylu boslu, güler yüzlü Bob direksiyonda, yanında karısı Lucy Richter, Konut ve Kent Geliştirme binası önüne, kontrol ve kayıt noktasına zamanında ulaşmaya çalışıyorlar.
    </div>

    <div>
      Soğuk gerçekten içine işliyor Lucy'nin, zaten bir hafta içinde artı kırklardan eksi onbeşlcre geldi, iklim değişikliğine henüz alışamadı, üşüyor. Bu ayazda açık havada dikilip önde tamburmajör, peşinde askeri bando, arkada tören birliğinin geçişini seyredecekler, sonra binaya girip kapalı salonda yerlerini alacaklar.
    </div>

    <div>
      Lucy, eli kocasının dizinde, sessiz oturuyor.
    </div>

    <div>
      Honda kalabalık trafikte yol almaya çalışırken Bob günlük sohbeti sürdürüyor, ertesi gece ailesinin onlar için vereceği partiden söz ediyor. Lucy yarım ağız karşılıklar veriyor. Aklı yine büyük çıkmazda, Kathryn Dance ile dertleştiği konuda. Orduya bir dönem daha yazılsın mı, yoksa...
    </div>

    <div>
      <i>Kendi kendini sorguya çek...</i>
    </div>

    <div>
      Bir ay önce verdiği kararda kendine karşı dürüst mü davrandı, yoksa kendini mi kandırıyor?
    </div>

    <div>
      Dance'ın altını çizdiği belirtileri arıyor kendinde. Öfke, depresyon... Yoksa ben yalan mı söylüyorum kendime?
    </div>

    <div>
      Bu düşünceyi kafasından silmeye çalışıyor.
    </div>

    <div>
      Törenin yapılacağı binaya epeyce yaklaştılar; çevreye bakmıyor, karşı kaldırımlar protestocuların işgalinde. ABD'nin başka ülkelere karşı yürüttüğü politikalara karşı çıkıyorlar. Kendi dostları, denizaşırı ülkelerde savaşan, konuşlanan asker yoldaşları bu itirazlara müthiş bozuluyor, çatlak ses olarak görüyor; fakat şu anda Lucy kendine şaşıyor, farklı düşünüyor çünkü. Belki, dünyanın bir ucunda görev yaparak, bu kalabalığın özgürce, hapse düşmeden eylem yapmalarını sağhyordur...
    </div>

    <div>
      Binanın yakınındaki dört yol köşesinde kurulu kontrol noktasına geldiler. İki asker arabaya yanaştı, kimlik kontrol yaptılar, bagajı aradılar.
    </div>

    <div>
      Lucy gülüyor.
    </div>

    <div>
      Kocası şaşırdı. "Ne oldu?"
    </div>

    <div>
      Lucy kıkırdayarak, "Bak da gör," diyor.
    </div>

    <div>
      Bob eğilip baktı. Lucy'nin sağ eli, her zaman beylik tabancasının olduğu yerde, yerinde olmayan silahı çekmeye hazır!
    </div>

    <div>
      "Ne o! Çatışma mı çıktı?" Bob kahkahayı basıyor.
    </div>

    <div>
      "Sorma Bob, içgüdü. Kontrol noktasına geldim mi, elim hemen oraya gidiyor." O da gülümsüyor ama buruk.
    </div>

    <div>
      <i>Karanlık sis...</i>
    </div>

    <div>
      Bob askerleri başıyla selamladı, gülümseyerek karısına döndü. "Güvendeyiz, tatlım. Burası ne Kabil, ne de Bağdat."
    </div>

    <div>
      Lucy, kocasının elini sıkıca kavradı. Konuklara ayrılan bölüme girip aracı park ettiler.
    </div>

    <div>
      <br />
    </div>

    <div>
      Charles Hale'a gelince, politikadan tümüyle uzak sayılmaz. Demokrasi, teokrasi, komünizm, faşizm konusunda kendine göre fikirleri var elbette. Ancak görüşleri sığ; NPR Radyo veya Rush Limburg'un programlarına telefon edenler gibi ortalama yurttaş alışkanlıklarıyla bakıyor dünyaya; sağ ya da sol, radikal iddiaları yok. O nedenle iki ay önce Ekim'de Charlotte ve Bud Allerton, dünya siyasetine bulaşarak Amerikan halkının canını malını 'kafir' devletlere peşkeş çeken federal hükümete 'mesaj göndermek adına' okkalı bir eylem ısmarladıklarında, teklifi taraf tutmadan, handiyse zihnen esneyerek dinledi.
    </div>

    <div>
      Onu ilgilendiren, meydan okumanın boyutu oldu.
    </div>

    <div>
      "Altı adaya teklif götürdük, hiçbiri işi kabul etmedi. Kimsenin gözü yemiyor. Bu yolların esnafına proje beş numara büyük geliyor," hayıflanmasıyla söze başlayan Bud Allerton, "Neredeyse imkansız," diyerek lafın sonunu getirince Charles Hale'in tutkusu ayaklandı.
    </div>

    <div>
      İmkansızın peşinde koşmak insanı iç sıkıntısından kurtarır. Sözcük muhteşem, büyülü sanki; tıpkı 'dokunulmaz' olmak gibi dünyaya meydan okuma lezzeti taşıyor.
    </div>

    <div>
      Charlotte ve ikinci kocası Bud, yıllardır Birleşmiş Milletler misyonlarına, federal hükümet mensuplarına ve kurum binalarına saldırılar düzenleyen sağcı-ırkçı militan fraksiyonlardan, silahlı eylemi seçen birine mensup. Bir süre önce yeraltına çekilmişlerdi, ama bir süredir hükümetin dünya politikasına aşırı ölçüde bulaştığına kanaat getirdikleri için, aralarında Charlotte'un da bulunduğu grubun yönetici takımı, büyük bir hareketin zamanı geldiğine karar verdiler.
    </div>

    <div>
      Bu kez sadece mesaj göndermekle kalmak istemiyorlar; gerçek bir darbe vurup düşmana zaiyat verdirmeden pes etmek niyetinde değiller. Kurucu babalarının Amerikan halkına biçtiği görev sınırlarını aşarak, erkek kız ayırt etmeksizin aslan gibi gençlerimizi Hıristiyan bile olmayan geri birtakım halkların çıkarı uğruna yabancı topraklarda ölmeye gönderen hükümet erkânına ve de onların isteklerine boyun eğen generallere gününü gösterelim!
    </div>

    <div>
      Hale, boş slogan meraklısı yönetici takımının laflarına kulak tıkadı, parada anlaştı ve hemen kendini planlamaya, hazırlıklara verdi. 31 Ekim'de, ABD halkı çoluk çocuk Azizler Günü akşamını birbirini şakayla karışık korkutarak geçirirken, gerçek korkuyu gerçekleştirmek üzere New York'a ayak bastı. Hemen, göze batmadan gizleneceği evi tuttu. Sonraki altı hafta boyunca, zamana saniyesi saniyesine hakim olmasını sağlayacak o büyük saatin kadranını, sayısız karmaşık düzenek ekleyerek polisin takip edemeyeceği hale getirmekle uğraştı. Malzeme toplayıp hazırlarken bir yandan da parmağında oynatabileceği ortak aradı, seks manyağı Vincent Reynolds'ı buldu. Derken, ihtiras budalası Dennis Baker ortaya çıktı, gelip Hale'ı buldu. Sonunda Hale her ikisini ayrı ayrı tava getirerek kadrosunu kurdu. Önce haklarında geniş bilgi toplayarak hayali cinayet kurbanlarını, sonra onların katili Saatçi canavarını yarattı. Polis, karmaşık düzenek ortasındaki yemlerle uğraşırken asıl büyük balığı, Konut ve Kent Geliştirme binasındaki tören hazırlıklarını inceledi, ayrıntıları öğrendi...
    </div>

    <div>
      Şu anda, Aralık ayazında, Soğuk Ay'ın iliğe işleyen buz gibi soğuğunda o binaya doğru yürüyor.
    </div>

    <div>
      Yönetim, Manhattan'da tören ve toplantılar için yer ararken işlevden çok güvenliği ön planda tutmaya kararlıydı. Konut ve Kent Geliştirme binası bölgede tedbir almaya en uygun devlet malı olduğu için seçildi, yoksa kurumun askerle en ufak ilişkisi yok. Taş yapının duvarları çok kalın; teröristler çevrede kurulan barikatları aşıp bombalı araç patlatsa bile, içerdeki hasar ve insani kayıp bol camlı modern beton yapılardan çok daha az olur. Bina ayrıca Manhattan'daki çoğu işyeri gibi kule değil, alçak ve geniş alana yayılmış mimarisi var. İntihar uçağı veya balistik füze için zor hedef. Giriş çıkışı az, insan trafiğini yönetmek ve kontrol etmek çok daha kolay.
    </div>

    <div>
      Ayrıca, törenin ve daha sonra resmi toplantıların yapılacağı salonlar, binanın arkadaki dar aralık boyunca uzanan masif duvarlarının içinde kalıyor, üstelik pencercsiz; yani uzakta konuşlanmış herhangi bir keskin nişancının pencereden kurban avlaması olanaksız.
    </div>

    <div>
      Öte yandan sokaklara ve damlara yerleştirilen iki düzine otomatik silahlı nöbetçiyle, Konut ve Kent Geliştirme binası, kale gibi korunuyor; tehlike söz konusu değil.
    </div>

    <div>
      Doğru, ancak tüm tedbirler dış tehlikeye karşı planlanıp uygulanıyor.
    </div>

    <div>
      Kimse, asıl saldırının içerden gelebileceğini akıl etmedi, tehlikenin böylesini düşünmedi bile.
    </div>

    <div>
      Charles Hale, kontrol noktasında üç kimlik birden çıkardı; ikisi, katılacaklara sah günü elden teslim edilen bugüne özel orijinal askeri kimlik ve giriş kartı. Nöbetçi baş işaretiyle metal dedektörüne yöneltince orayı da geçti, arkada tüm gövdesi elle yoklandı ve son kez selam vererek önünü kesen onbaşıya kimlik uzattı, geri aldı, selam verdi ve Charles Hale, uzun sürse de hiç engelsiz ana bina kapısından içeri girmeyi başardı.
    </div>

    <div>
      Koca bina labirent gibi karışık olmasına karşılık Charles Hale her yanı eliyle koymuş gibi bildiğinden doğruca bodrum katına yöneldi. Binayı tanıyor, çünkü, Saatçi'nin sözüm ona beşinci kurbanı, üç yıl önce binaya yer halısı ve linolyum karo döşeyen firmanın ölçüm ve fiyatlandırma görevlisiydi. Konuyu öğrenmesi zor olmadı, devlete iş yapan firmalar listesi halka açık, gidip baktı. Sarah Stanton'un bölmesine girip dosya çekmecelerini karıştırınca, Konut ve Kent Geliştirme'nin salonlardan odalarına, koridorlarına kadar tüm planlarını buldu, inceledi. O arada ayağına kadar gelen fırsatı kaçırmadı, aynı kattaki kargo servisine de uğradı, kendi gönderdiği paketi çaldı. Sonra bu sabah, oraya telefon ederek Metropolitan Müzesi'ne ulaşmayan paket nedeniyle müdürü haşladı, böylece Delphi Düzeneği'ni çalma girişimine yeni kanıt yaratarak gerçeklik havasını pekiştirdi.
    </div>

    <div>
      İşin doğrusu, dikkat ve merak uyandıran başlangıç olayı 'kanlı' rıhtım cinayeti dışında hafta boyunca gerçekleşen tüm 'saldırı' mekanları bugünkü hedefin hayati adımlarıydı. İç mimarlık firması, Lucy Richter'in dairesi, Cedar Street aralık ağzı ve çiçekçi...
    </div>

    <div>
      Lucy'nin evine girişi, törene katılacak askerlere verilen giriş belgelerini fotoğraflamak içindi, sonradan kartların sahtesini yaptı. Ayrıca, Savunma Bakanlığı'nın tören ve uygulanacak güvenlik yordamı hakkında konuğa özel yolladığı notu kopyaladı ve sonra ezberledi. Lucy Richter'i, gazetede verilen tören haberinde gördüğü zaman seçmişti.
    </div>

    <div>
      Teddy Adams sahte kimliğiyle geçit ağzında bulunan ceset olayı da yine aynı hedefe hizmet etti. Konut ve Kent Geliştirme'nin penceresiz arka duvarı, söz konusu geçide bakıyor. Bulunan cesetse, Hale'in Westchester araba kazasından çaldığı ölü. Charlotte Allerton, ölünün kederli kızkardeşi rolünü oynarken bir ara bayılır gibi olunca görevliler dar arka kapıdan kendisini bodrumdaki tuvalete götürmüşlerdi. Kadın kabine girer girmez duvara gömülü çöp kutusunun arkasına susturucu takılmış 22 kalibrelik minik bir tabanca ile iki küçük metal disk gizledi. Girişte metal dedektörden geçildiğinden ve üst arama taraması yapıldığından bunları içeri sokmanın başka yolu yoktu...
    </div>

    <div>
      Charles Hale, bodrum katı tuvaletinden işte bunları aldı, şimdi törenin yapılacağı altıncı kata çıkmakta.
    </div>

    <div>
      Salon girişinde, planını başlatacak temel araçları gözleriyle arıyor. Joanne Harper'ın hazırladığı iki kocaman vazodaki çiçek buketlerini gördü; biri salonun ön tarafında, diğeri arkada. Devlet Servis Hizmetleri başvuru merkezinden bu binaya çiçek ve buket sağlayan anlaşmalı çiçekçiyi öğrenmişti. Spring Street'de atölyeye bu yüzden, orada vazoların dibine birşey gizlemek üzere girdi. Joanne Harper yıllardır binaya hizmet verdiği için, vazoların tören öncesinde üstünkörü aramayla içeri alınacağını tahmin ediyordu.
    </div>

    <div>
      Evrenin büyük hareketine benzettiği, sonsuz karmaşık düzenekle süslediği, kılı kırk yardığı planında azıcık da olsa eğer rastlantıya ihtiyaç duyduysa o tek nokta da vazoların içeri alınması olmalı.
    </div>

    <div>
      Hale, çiçekçiye gizlice girdiğinde, sırtındaki çantada o uğursuz aydede kadranlı saat ve alet edavat yanında, ilişkileri boyunca Vincent'a asla fark ettirmediği iki kavanoz astrolit vardı. Dinamit veya saf sıvı nitrogliserinden çok daha güçlü bir patlayıcı olan astrolit de saydam bir sıvıdır ve başka malzemeye emdirilse bile infilak gücünü yitirmez. Hale, irsaliyeye bakıp binaya götürülecek çiçek düzenini ve vazoları öğrenmişti. Astroliti vazo diplerine paylaştırdı.
    </div>

    <div>
      Hale, kolay yolu seçip dört ayrı yere, Saatçi efsanesine sığınmadan da girebilirdi. Ancak o zaman, herhangi bir biçimde gören olursa, bu mekanlarda bir şeylerin yerinden oynadığı, eksik olduğu farkedilirse, hırsızın oralarda ne aradığı merak edilecek, şu ya da bu biçimde polise araştırma konusu olacaktı. O nedenle meskene ve işyerine tecavüz olaylarını saptırdı, bir bakıma üst üste yığdığı başka nedenlere bağlanmasını sağladı. Karışık görünmekle birlikte çok sade bir plan yapmıştı. Bir seri katil, Saatçi olacaktı ve devşireceği ilk uygun adayı yanına çırak alarak efsaneyi besleyecek, sırası gelince zavallıyla polisi yemleyecek ve arada istediği dört mekana da rahatça girip çıkacaktı.
    </div>

    <div>
      O arada rastlantı oldu, bölgedeki organize suç çevrelerinden haber geldi. New York polisinden Dennis Baker adında biri, meslektaşını ortadan kaldırtmak istiyormuş. Mafya raconu bozmaz, polise el süremez, bundan kaçınır; acaba Hale duruma el koymak ister miymiş? İş üstüne iş koymaya hiç niyeti yoktu ama birden karmaşık düzenek katmanını birkaç kez daha arttırmak istedi canı. Namuslu bir yurttaş, rüşvetçi ve haraççı polisten yakın dostunun intikamını alıyor! Son olarak da Saatçi efsanesine yakışır yeni bir mekanizma daha seçti: Metropolitan gibi bir güvenlik kalesinden Delphi Düzeneği'ni çalmaya kalkışan bir çılgın...
    </div>

    <div>
      <i>Bizim işlerde taktiğe bakılır; taktiğin öğrenilirse yakayı ele verirsin. Sana çıkar sağlayacak taktiği gizlemeyi bilirsen, şüphe yükü omuzlarından kalkar...</i>
    </div>

    <div>
      Hale, titiz ve sorumluluk sahibi her asker gibi gidip öndeki çiçek vazosuna yanaştı, özenle vazoyu tam geometrisine oturttu, o arada hafifçe yerinden oynayan çiçeklerden birini serçe parmağıyla eski yerine itti; böyle güzel bir törende kendisinin de parmağı olsun gibilerden gururla gülümseyerek vazonun başından ayrıldı.
    </div>

    <div>
      Dışardan bakanın gördüğü bu. Hale, aynı anda çok başka işler yaptı. Bodrumdaki tuvaletten aldığı, aslında elektronik ateşleme düzeneği olan metal disklerden birini, mandalı açıp etkin hale getirerek çiçeklerin dibine sürdü, üstünü tüfle kapattı.
    </div>

    <div>
      Salonun arkasına geçti, ikinci diski öteki vazoya yerleştirdi. İlk patlama, bu bombayı da radyo sinyaliyle harekete geçirecek.
    </div>

    <div>
      İki güzel ve zarif buket, tüm salonu darmadağın edecek, belki de hiç canlı bırakmayacak korkunç bombayı maskeliyor...
    </div>

    <div>
      Rhyme'in laboratuvarında gerginlik son kertede...
    </div>

    <div>
      Ekibin tümü, görevle dışarda iş koşturan Pulaski hariç, gözlerini üstat suç uzmanına dikmiş bekleşiyor.
    </div>

    <div>
      Rhyme, karşısında emir bekleyen askerler gibi dizilmiş kanıt çizelgelerinden gözlerini ayıramıyor.
    </div>

    <div>
      Sellitto kararsız. "Rhyme, ortada yeterli kanıt yok, biliyorsun... Şimdi biz Başkan'ı arayıp haydi düğmeye bas, dersek sonradan kellemizi koparırlar... "
    </div>

    <div>
      Rhyme dinlemedi, Amelia Sachs'a döndü. "Sen ne diyorsun?"
    </div>

    <div>
      Sachs'ın dolgun dudakları gerginlikten çizgi kadar kalmış. "Başka seçeneğimiz kalmadı. Benden evet."
    </div>

    <div>
      "Aman ki aman!" Sellitto kendini grubun en bahtsızı hissediyor; çünkü aracı durumda olan o.
    </div>

    <div>
      "Teğmen Lon Sellitto, durma, telefon et."
    </div>

    <div>
      Rhyme tüm sorumluluğu üzerine aldığını belirten üslubuyla dostunu biraz da olsa rahatlatıyor.
    </div>

    <div>
      Sellitto, New York bürokrasisinde pek az kişinin bildiği numarayı çevirdi, belediyede, Başkan masasında duran güvenli hat telefonuna ulaştı.
    </div>

    <div>
      <br />
    </div>

    <div>
      Konferans salonunda ayakta dikilen Charles Hale, içeriye giren asker ve konuklan seyrederken cebindeki telefonun titreştiğini fark etti. Çıkarıp baktı. Mesaj yine Charlotte Allerton'dan:
    </div>

    <div>
      <i>Şimdi haberlerde duyduk. Federal Havacdık, bölgedeki tüm havalimanlarını kalkış ve inişe kapadı. Trenler durdu. Özel ekip NİST merkezinde, ABD merkez saatini kontrol ediyor. İyi gidiyor. Tanrı esirgesin.</i>
    </div>

    <div>
      Mükemmel, diye geçiriyor içinden Charles. Polis, Delphi Düzeneği numarasını yuttu, ülkenin sezyum saatini yöneten bilgisayara girilmeye çalışıldığını sanıyorlar. Güzel.
    </div>

    <div>
      Hafif geri çekilerek salona şöyle yalandan mutlu bir gülücük attı, dışarıya süzüldü. Asansöre binerek zemin kata indi, ana kapıya yanaştı. Kapı önüne sıkı güvenlik altında sırayla limuzinler yanaşıyor. Sessizce çıktı, kimi bayrak sallayarak, kimi alkış tutarak beton bariyerlerin arkasında toplanan kalabalığa karıştı.
    </div>

    <div>
      Karşı kaldırımdaki protestocu topluluğuna gözü kaydı, hemen yargısını verdi. Hırpani, genç, yaşını başını almış hippi, eylemci üniversite hocası çevresi ve eş, sevgili takımı bunlar! Ellerindeki pankartlarda ne yazıyor öyle? Attıkları sloganlarında ayırdında değil. Belli, bunların hepsi ABD dış politikasına karşı...
    </div>

    <div>
      Olsunlar bakalım! Siz oralarda oyalanın.
    </div>

    <div>
      İçinden söyleniyor.
    </div>

    <div>
      Rastlantıya bak! Birazdan istediğiniz olacak...
    </div>
  </div>
</body>
</html>
