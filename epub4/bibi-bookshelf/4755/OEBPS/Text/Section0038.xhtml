<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><i>Otuz Altıncı Bölüm</i></h2>

  <div>
    10:32, Perşembe<br />
  </div>

  <div>
    <br />
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      Taksi, 5. Cadde'de Metropolitan Sanat Müzesi önüne yanaştı. Dev yapı, Noel dolayısıyla daha çok East Side'da görülen Viktoryen zevkli süslemelerle koca bebek gibi donatılmış, ışıldıyor.
    </div>

    <div>
      Taksiden Charles Vespasian Hale indi. Polis izlemesine takılacağına ihtimal vermediği halde çaktırmadan çevreyi kolaçan ediyor. Uzun uzun bakındı. Kendisiyle şu ya da bu biçimde ilgilenen var mı? Hayır, şüpheli bir durum yok; o halde tamam.
    </div>

    <div>
      Eğilip açık camdan, tabii eldivenli elle, parayı şoföre uzatıp hesabı ödedi. Siyah branda çantasını omuzlayıp merdivenleri tırmandı, okuldan yırtmanın sevinciyle koşuşturan öğrencilerin cıvıltısı yankılanan katedrali andıran kocaman lobiye adımını attı. Çam dalları, altın sarısı bezemeler ve tüllerle süslü kemerli antrede Bach'ın çift temalı klavsen etütleri kulakları okşamakta.
    </div>

    <div>
      <i>Noel sezonu...</i>
    </div>

    <div>
      Hale, vestiyere yanaşıp sadece siyah çantayı görevliye uzattı, palto ve şapkasını vermedi. Görevli çantayı açıp baktı, sanatla ilgili dört adet kaim cildi görünce fermuarı kapayıp iyi günler diledi, çantayı kenara kaldırdı. Hale vestiyer fişini aldı, müze ücretini ödeyerek girişe yöneldi, kapıdaki bekçileri gülümseyerek selamladı ve esas salonlara geçti.
    </div>

    <div>
      <br />
    </div>

    <div>
      "Delphi Düzeneği, öyle mi?" Rhyme, her zamanki gibi ses yükselticisi üzerinden Metropolitan Sanat Müzesi yöneticisiyle görüşmekte. "Şu anda müzenizde mi, halka açık olarak sergileniyor mu?"
    </div>

    <div>
      "Evet, şu an özel salonda dedektif." Soru, yöneticiyi hafiften ürkütmüş gibi. "İki haftadır müzemizde. Uluslararası bir sergi turu münasebetiyle... "
    </div>

    <div>
      "Güzel, tamam, anlaşıldı. Başında bekçi var mı?"
    </div>

    <div>
      "Tabii, elbette... "
    </div>

    <div>
      "Bir hırsızın Delphi Düzeneği'ni çalmaya kalkışma ihtimali söz konusu."
    </div>

    <div>
      "Çalınma ihtimali mi var? Emin misiniz? Dünyada başka örneği olmayan bir şey bu, tek örnek... Elinizde olsa bile kimseye gösteremez, satamazsınız."
    </div>

    <div>
      "Zaten satmaya niyeti yok. Anladığım kadarıyla kendisine saklamak için elde etmek istiyor."
    </div>

    <div>
      Rhyme durumu bir çırpıda özetledi. 32. Sokak, iş kulesinde faaliyet gösteren kargo servisinden bir paket çalınıyor; paketi gönderen zengin bir sanatsever; gideceği yer ise Metropolitan Müzesi. Kaybolan pakette, elindeki tarihi mobilyayı bağışlamak niyetinde olan sanatseverin kolleksiyon katalogu var.
    </div>

    <div>
      Paketin gönderildiği adresin Metropolitan Müzesi olduğunu ilk öğrendiğinde Rhyme önce şaşırdı, sonra kilisede ele geçen müze kataloglarını hatırladı. Vincent Reynolds ile saat satıcısı Hallerstein'ı arattı, onlarla konuştu. Duncan'ın Metropolitan'la ilgili bazı laflar ettiğini öğrendi. Müzeyi sık sık gezmiş, Delphi Düzeneği'yle ilgilenmiş, hakkında çok şey biliyormuş...
    </div>

    <div>
      "Yani sayın müdürüm, bu adam müzenize, henüz ne olduğunu bilemediğimiz bir şeyi gizlice sokabilmek için paketi bahane olarak kullanabilir. Belki alet, belki de alarm düzeneğini kullanılmaz hale getirmek için bir tür çip... Bilemiyoruz. Şu anda ne olduğunu kestiremiyorum. Daha doğrusu kesinlikle şudur diyemem... Kısacası dikkatli olmalıyız."
    </div>

    <div>
      "Aman Tanrım... Pekâlâ, önlem olarak ne yapabiliriz?"
    </div>

    <div>
      Rhyme başını kaldırıp Cooper'a, durum ne, gibilerden baktı, onun göz onayını alınca mikrofona döndü. "Şu anda size elektronik postayla adamın fotoğrafını gönderdik, baskısını aldırıp tüm çalışanlarınıza, güvenlik izleme odasına, vestiyer görevlisine dağıtılmasını sağlarsanız sevinirim. Adamı görüp tanırlarsa haberimiz olsun."
    </div>

    <div>
      "Arzunuzu hemen yerine getiriyorum. Birkaç dakika hatta kalabilirseniz... "
    </div>

    <div>
      "Elbette, ben her zaman buradayım."
    </div>

    <div>
      Çok geçmedi, adam tekrar hatta: "Dedektif Rhyme? Orada mısınız?" Nefes nefese konuşuyor. "Adam burada! On dakika önce vestiyere çanta bırakmış. Görevli kendisini tanıdı."
    </div>

    <div>
      . "Çanta hâlâ orada mı?"
    </div>

    <div>
      "Evet. Adam binayı terketmemiş."
    </div>

    <div>
      Haber Rhyme'i iyice geriyor. Sellitto işareti aldı, hemen ekibiyle müze yolunda olan Bo Haumann'ı aradı, yeni gelişmeyi aktardı.
    </div>

    <div>
      "Bekçiyi soracaktım, düzeneğin başında bekleyen görevliniz silahlı mı?"
    </div>

    <div>
      "Hayır. Sizce hırsız silah mı taşıyor? Girişte metal dedektörümüz bulunmuyor. Doğru, isterse müzeye silah sokabilir." '
    </div>

    <div>
      "Mümkündür." Rhyme'in tek kaşı havaya kalkıyor.
    </div>

    <div>
      Sellitto gözlem adamı, kalkan kaşı hemen yorumluyor. "Üstat, ekipleri ağıra mı alalım, harekât sivil olarak sürsün mü?"
    </div>

    <div>
      "Haklısın Lon. Çanta sokmuş içeri... Adamın işi saat, herif karmaşık işlerde usta besbelli... " Müze yöneticisine seslendi. "Çantayı açıp bakan olmuş mu?"
    </div>

    <div>
      "Hemen öğreneyim. Bir saniye lütfen... Kitap varmış. Sanat kitapları. Ama vestiyer görevlisi dördünü tek tek açıp içine bakmamış."
    </div>

    <div>
      Sellitto atılıyor. "Dikkat dağıtmak için bomba filan mı, Rhyme?"
    </div>

    <div>
      "Olabilir. Belki sis bombasıdır. Bu bile panik çıkarmaya yeter. Yaralıya veya ölüme neden olabilir."
    </div>

    <div>
      Haumann'ın telsizinden laboratuvara cızırtılar yayılıyor. "Tamam. Ekipler girişleri tuttu. Ana giriş, servis kapıları, tüm giriş-çıkışlar kontrol altında."
    </div>

    <div>
      Rhyme'in gözü kinestetikçide. "Dance, adamın cinayet işleyebileceğinden eminsin, değil mi?"
    </div>

    <div>
      "Evet."
    </div>

    <div>
      Saatçi, Duncan, veya her kimse, bu adamın olağanüstü manevra ve yönlendirme yeteneği var... Rhyme her olasılığı hesaba katmak zorunda olduğunu görüyor. Müzede yakalanmak üzere olduğunu fark ettiği anda bambaşka ve cana malolacak yedek planı varsa neler olur? Durumu son kez tarttı, kararını verdi. "Boşaltın."
    </div>

    <div>
      Sellitto ayrıntı istiyor. "Koca binayı, olduğu gibi, ziyaretçi ve çalışanlar dahil herkesi mi?"
    </div>

    <div>
      "Başka çare göremiyorum. Birinci öncelik, yaşam hakkını güven altına almak. Önce vestiyer ile ön salon ve ana giriş, ardından bütün binayı boşaltıyoruz. Haumann'a söyle, çıkan herkesi, eldeki fotoğrafa bakarak tek tek kontrol etsinler."
    </div>

    <div>
      Müze yöneticisi laboratuvarda geçen konuşmaların hep sini duymakta. İyice telaşa kapılıyor. "Bu kadarı gerekli mi, sizce?"
    </div>

    <div>
      "Evet. Hemen uygulayın."
    </div>

    <div>
      "Noel haftasındayız, haberiniz var mı? Yılın en kalabalık günlerinden birini yaşıyoruz."
    </div>

    <div>
      "Öyleyse daha da kötü! Boşaltma hemen başlasın."
    </div>

    <div>
      "Anlıyorum. Ancak inanamıyorum, çalınması mümkün değil; Delphi Düzeneği üç parmak kurşun geçirmez camın arkasında. Cam muhafazayı biz bile istesek de açanlayız. Ancak serginin bittiği Salı günü..."
    </div>

    <div>
      "Ne demek istiyorsunuz?"
    </div>

    <div>
      "Düzenek çok özel muhafazalarımızdan birinin içinde."
    </div>

    <div>
      "Orasını anladım. Gelecek Sah meselesine aklım ermedi."
    </div>

    <div>
      "Çünkü, muhafazada bilgisayara bağlı özel bir güvenlik saati var. Sistem uydu aracılığıyla bir tür devlet saat ayarına bağlı. Bazı uzmanlarla konuştum, bana anlattıklarına göre hiç kimse bu saat ayarı ile oynayamazmış. Bu nedenle, en değerli eşyalarımızı gösterime çıkarırken o saat sistemine bağlanıyoruz... "
    </div>

    <div>
      Müze yöneticisi sözünü sürdürüyor ama Rhyme başka tarafa bakıyor, kulağı artık adamda değil. Sanki beynini dürten bir şey var. Ve hatırladı. "Şu önceki kundaklama... Fred Dellray'in bizden destek istediği yangın-olayı! Nerede olmuştu, o yangın?"
    </div>

    <div>
      Sachs birden hatırlayamadı, alnı kırıştı, düşündü. "Şey, bir hükümet kurumu ama... Ha, evet, Teknoloji Enstitüsü gibi bir şeydi. Neden sordun?"
    </div>

    <div>
      "Cooper, çabuk ara, bul, öğren!"
    </div>

    <div>
      Teknisyen klavyeye yumuldu, internet sayfasını buldu, ekrandan okumaya başladı. "NIST, araştırma enstitüsüymüş, şimdi devlet kurumu olmuş; Ulusal Standartlar ve Teknoloji..."
    </div>

    <div>
      "Standartlar mı! Ülkenin atom saati orada... Adamın hedefi o saat mi yani? Müzenin saat kilidi uydu aracılığıyla
    </div>

    <div>
      NIST'e bağlı. Bir yolunu bulup zaman ile oynayacak, sistemi yanıltarak, bugünün gelecek Salı olduğuna inandıracak. Muhafaza saati devreye girip otomatik olarak kilidi açacak."
    </div>

    <div>
      Dance inanamıyor. "Bunu yapabilir mi, diyorsun?"
    </div>

    <div>
      "Bilemem. Eğer bu işi yapmanın olanağı varsa, bunu olsa olsa Saatçi becerir. NIST'deki yangın, iddiaya girerim, asıl yaptığını perdelemek içindi... "
    </div>

    <div>
      Rhyme burada sustu. Zihninde, Saatçi'nin kurduğu tezgâhın nelere yol açabileceğini düşündükçe dehşete düşüyor. "Aman, hayır... İnanılır gibi değil!"
    </div>

    <div>
      "Ne demek istiyorsun?"
    </div>

    <div>
      Rhyme'in aklı, kinestetik uzmanının gözleminde; Saatçi için insan hayatının hiçbir önemi yok. "Zaman, ülkenin her yanında ABD atomik saati ile düzene konuyor. Hava ve demiryolları, ulusal savunma, enerji nakil hatları, bilgisayarlar... Bildiğiniz her şey. Eğer saat ayarıyla oynarsa, neler olabileceğini düşünebiliyor musunuz?"
    </div>

    <div>
      <br />
    </div>

    <div>
      Kentin ortasında, ucuz bir otel odasında orta yaşlı erkek ve kadın rutubet ve yemek kokusu sinmiş kanepede, karşılarındaki televizyon aletine gözlerini dikmiş oturuyor.
    </div>

    <div>
      Charlotte Allerton, sözde cinayetlerin ilk kurbanı Teddy Adams'ın ablası rolünde, cesedini teşhis etmek için geçit ağzına gelen etli butlu kadın. Yanında oturan kocası Bud Allerton, avukat olarak araya girip rüşvetçi polis skandalında hakim karşısında tanıklık edeceğine kefil olarak Gerald Duncan'ı hapisten kurtaran adam.
    </div>

    <div>
      Bud aslında avukat; ancak yıllardır mesleğini yapmıyor. Duncan'ın planı uğruna eski tecrübesini konuşturdu, büyük ve hatırı sayılır hukuk firması Reed&amp;Prince'in geniş kadro kalabalığına sığınarak ağır suç avukatı rolü oynadı. Bölge savcı yardımcısı kariyer telaşıyla numarayı yuttu, hukuk firmasını aramayı akıl etmedi bile. Duncan planını yaparken daha baştan, emniyet içi skandallarda hukuk bürokrasisinin telaşını doğru kestirmiş, eline düşeceği savcının kariyer kaygısıyla önüne konan yeme kolayca inanacağını hesaplamıştı Ayrıca, bu ülkede avukatım diyene kimlik sormak kolay mı!
    </div>

    <div>
      Charlotte ve Bud Allerton, nedense günün yerel haber lerini veren televizyon ekranından gözlerini hiç ayırmıyor Programsa çekilir gibi değil. Noel ağacı süslenirken başa gelebilecek kazalara karşı alınacak tedbirler... Bol ve boş laf kalabalığı... Bir ara Charlotte'un gözü ardına kadar açık ara kapıdan yan odaya kayıyor. İki kişilik yatak o tarafta. İncecik yapılı, şirin kızı yatağın kenarına ilişmiş kitap okuyor. Kız da başını kaldırdı, son aylarda yüzüne çöken o dalgın ve kasvetli anlatımı pekiştiren karanlık bakışlarla annesini ve üvey babasını süzdü, kitabına döndü.
    </div>

    <div>
      Ah şu kız...
    </div>

    <div>
      Charlotte yeniden ekrana dikti gözlerini. "Çok uzamadı mı, dersin?"
    </div>

    <div>
      Bud ses etmedi. Öne eğilmiş, dirsekleri dizlerinde, elleri birbirine kenetlenmiş, gözleri ekranda kıpırdamadan oturuyor. Charlotte kocasının dua ettiğini düşündü. Çok sık yapar bunu Bud Allerton.
    </div>

    <div>
      Derken, tutuşan çam dalı tehlikesinden halkı kurtarmakla görevli olduğunu sanan muhabirin canlı söyleşisi bitti, ekranda "Özel Haber" logosu belirdi.
    </div>
  </div>
</body>
</html>
