<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><i>Yirminci Bölüm</i></h2>

  <div>
    21:38, Salı<br />
  </div>

  <div>
    <br />
  </div>

  <div style="margin-left:0;margin-right:0;text-indent:18.859844px; text-align: justify;">
    <div>
      "Bir soruşturma dosyası arıyordum."
    </div>

    <div>
      Kadın, ağzında sakız, "Ya, olur," diyerek karşılıyor; şaklata şaklata çiğnemeye devam ediyor.
    </div>

    <div>
      <i>Şak!</i>
    </div>

    <div>
      Amelia Sachs Aşağı Manhattan'da, 118'den pek de uzak olmayan 158. Bölge arşiv odasında; Sarkowski soruşturması dosya numarasını gece nöbetçisi kadın memura vermiş, bekliyor.
    </div>

    <div>
      Kadın memur döver gibi dolaştı tuşlarda, ekrana göz attı, umursamaz havalarda, "Yok, bende öyle dosya yok," dedi.
    </div>

    <div>
      "Emin misiniz?"
    </div>

    <div>
      "Yok işte!"
    </div>

    <div>
      "Bak sen..." Sachs gülümsüyor, "Ne tarafa firar etmiş olabilir acaba?"
    </div>

    <div>
      "Hangi tarafa ne etmiş?"
    </div>

    <div>
      "Dosya, buraya kasım ayının yirmi sekizi veya yirmi dokuzunda, Bir Üç Bir'den gönderilmiş. Anlaşıldığı kadarıyla buradan biri istetmiş."
    </div>

    <div>
      <i>Şak...</i>
    </div>

    <div>
      "Bakıyorum işte. Evrak kayda geçmemiş galiba. Buraya gönderilmiş diyorsun... Emin misin?"
    </div>

    <div>
      "Yüzde bin beş yüz diyemem. Ama..."
    </div>

    <div>
      "Yüzde bin beş yüz değil demek... " Sakızı sinirli sinirli çiğnemeye devam ediyor. Sigara paketi klavyenin yanıbaşında hazır, mola verir vermez kapıp aşağıya koşacak.
    </div>

    <div>
      "Dosyanın kaydedilmeden, direk olarak elden teslim alınması gibi durumlar söz konusu oluyor mu?'"
    </div>

    <div>
      "Ne gibi durumlar?"
    </div>

    <div>
      "Yani gelen giden dosyalar anında kaydedilmiyor mu?"
    </div>

    <div>
      "Doğrudan dedektiflerden birinin adına gelmişse, onun masasına gider, o kaydeder. Her seferinde kaydedilir yani. Kural böyle."
    </div>

    <div>
      "İsme gönderilmemişti..."
    </div>

    <div>
      "Bak o zaman doğruca şuraya konur." Çenesiyle kocaman evrak sepetini gösteriyor; üzerinde <i>sırada</i> etiketi var. ''Artık kime lazımsa, iner aşağıya, kendi alır, gider yukarıya, oturur işler. Mutlaka kaydedilmesi gerek."
    </div>

    <div>
      "Ama görüyorsunuz, bu yapılmamış."
    </div>

    <div>
      "Yapılmış olması lazım. Çünkü yapılmazsa dosyanın nerede olduğunu nereden bileceğiz?" Ağzmdakiyle boğuşmayı bırakmayan çene bu kez başka bir kutuyu işaret ediyor; üzerindeki etiket: <i>Kaydet!</i>
    </div>

    <div>
      Sachs daha fazla dinlemedi, evrak sepetine daldı.,
    </div>

    <div>
      "Hişt! Orayı karıştıramazsın."
    </div>

    <div>
      "Ama, derdimi anlatamadım, galiba!"
    </div>

    <div>
      Bu kez sakız baloncuk olup yüzüne doğru patlayıveriyor, kadında ses yok.
    </div>

    <div>
      "Bak, dosya buraya geliyor. Sen arıyorsun ortada yok. Bu durumda ben ne yapayım?"
    </div>

    <div>
      "İstek doldur, bana ver. Biri ilgilenir, sonunda bulunur."
    </div>

    <div>
      "Gerçekten bulunur mu dersin? Bana kalırsa, kendim aramazsam bulunacağı yok." Sachs, kadının arkasındaki raflara göz gezdiriyor. "İzninle, ben en iyisi şöyle bir bakıvereyim."
    </div>

    <div>
      "Olmaz öyle şey."
    </div>

    <div>
      "İki dakika bile sürmez."
    </div>

    <div>
      "Olmaz dedik... "
    </div>

    <div>
      Sachs kadının yanından geçip dosya torbalarını karıştırmaya başladı. Memur arkasından bir şeyler söylendi ama o, kadının ne dediğini dinlemedi.
    </div>

    <div>
      Tüm dosyalar numaralı ve soruşturma aşamasına göre farklı renklerde işaretlenmiş. Ağır suç soruşturma dosyaları üzerinde özel bant var; onlar kırmızı. Sachs son dönem dosyalarına yöneldi, numaraları tek tek kontrol etti ve artık emin oldu; bu Sarkowski Dosyası sır olmuş, bulunamayacak.
    </div>

    <div>
      Doğrulup dikildi, elleri belinde dosya yığınlarına bakakaldı.
    </div>

    <div>
      Arkadan bir erkek sesi. "Selam!"
    </div>

    <div>
      Sachs arkasına dönünce uzun boylu, beyaz gömlekli, lacivert pantolonlu, saçına kır düşmüş adamla yüzyüze kaldı. Asker kökenli biri olmalı, havası öyle. Gülümseyerek Sachs'ı süzerken soruyor. "Siz kimdiniz?"
    </div>

    <div>
      "Dedektif Sachs."
    </div>

    <div>
      "Ben de müfettiş muavini Jefferies..."
    </div>

    <div>
      Genelde bu rütbedekiler bölge şefidir. İsim daha önce kulağına çalınmıştı ama adam hakkında bilgisi yok fakat belli ki çalışkan biri. Bu saatte, gecenin dokuzunda hâlâ iş başında olduğuna göre...
    </div>

    <div>
      "...Size nasıl yardımcı olalım dedektif?"
    </div>

    <div>
      "Burada, 131. Bölge'dcn gönderilmiş bir dosya olacaktı. İki hafta kadar önce. Yürütmekte olduğum soruşturma için bakmam gerekiyor."
    </div>

    <div>
      Müfettiş, az önce Sachs'ı kendisine gammazlayan kayıt memuruna dönüp soran bakışlarını üzerine dikti. Kadın arşiv girişinde dikilmiş duruyor. "Bizde yok efendim. Kendisine de söyledim."
    </div>

    <div>
      "Buraya gönderildiğinden emin misiniz dedektif?"
    </div>

    <div>
      "Gönderen bölgenin kayıtlarına göre öyle görünüyor."
    </div>

    <div>
      Jefferies yeniden memuruna döndü. "Kaydı yok mu?"
    </div>

    <div>
      "Hayır."
    </div>

    <div>
      "O zaman sıradakiler sepetinde olmalı, öyle değil mi?"
    </div>

    <div>
      "Orada da yok."
    </div>

    <div>
      Müfettiş başını sallayıp bakıyor. "Dedektif, gelin benimle, ofise çıkalım. Elimizden ne geliyor, bir bakayım."
    </div>

    <div>
      "Teşekkür ederim, efendim."
    </div>

    <div>
      Sachs kayıttaki kadını es geçti. Edepsizi şımartmanın alemi yok.
    </div>

    <div>
      Bir sürü koridor geçtiler, sağa sola saptılar. İkisinin de ağzını bıçak açmıyor. Sachs'ın artritli bacakları, adamın asker adımlarına yetişmekte güçlük çekiyor.
    </div>

    <div>
      Müfettiş Jefferies köşe ofisine daldı, Sachs'a masasının önündeki koltuğu gösterdi, üzerindeki pirinç levhada <i>Halston P. Jejferies</i> yazan kapıyı örttü.
    </div>

    <div>
      Sachs oturdu.
    </div>

    <div>
      Jefferies birden öne eğilerek dedektifin burnuna kadar sokuldu, masaya yumruğu indirdi. "Sen ne halt ettiğini sanıyorsun?"
    </div>

    <div>
      Adamın sarımsak kokan nefesi yüzünü yaladı, Sachs kokudan kendini geriye zor attı. "Ben... Ne demek istiyorsunuz..." Cümle sonuna ekleyeceği 'efendim' sözcüğünü son anda yutkundu.
    </div>

    <div>
      "Nereden çıktın sen?"
    </div>

    <div>
      "Nereden mi çıktım?"
    </div>

    <div>
      "Sıçtığımın karısı! Hangi bölgedensin, sen?"
    </div>

    <div>
      Sachs bir an söylecek söz bulamadı. Adamın öfkesi karşısında şaşkın. "Teknik olarak Büyük Soruşturmalar bölümünde çalışıyorum... "
    </div>

    <div>
      "Teknik olarak, ne demek? Ne bok oluyor bu Teknik? Sen kime çalışıyorsun bakayım?"
    </div>

    <div>
      "Ben bu soruşturmanın başındaki dedektifim. Denetmenim Lon Sellitto. Biz, ağır suçlar bölümündeyiz; ben..."
    </div>

    <div>
      "Sen dedektif filan değilsin!"
    </div>

    <div>
      "Ben... "
    </div>

    <div>
      "Üstünün lafını kesme, anlaşıldı mı? Asla! Anladın mı dediğimi?"
    </div>

    <div>
      Sachs'ın tüyleri diken diken. Ağzını açıp karşılık veremiyor.
    </div>

    <div>
      "Söylediğim anlaşıldı mı?"
    </div>

    <div>
      "Tamamen."
    </div>

    <div>
      "Sen dedektifliğe terfi edeli çok olmadı, öyle değil mi?"
    </div>

    <div>
      "Öyle."
    </div>

    <div>
      "Hemen anladım zaten. Rütbesinin hakkını gerçekten verebilen memur kurallara uymayı bilir çünkü. Kalkar, önce müfettiş muavinine çıkar, kendini tanıtıp dosyayı incelemek istediğini bildirir. Ya sen, sen ne yaptın? Ne o, yine mi sözümü kesmeye kalkışacaksın?"
    </div>

    <div>
      Sachs'ın niyeti öyleydi ama, "Hayır," deyip sustu.
    </div>

    <div>
      "Senin yaptığına, amirine hakaret derler. Beni çiğnemeye kalktın. Sen..." Öfkeden tükürükler saçıyor adam; damlalar Sachs'ın yanağına kadar ulaşıyor.
    </div>

    <div>
      Müfettiş nefeslendi, durakladı. Acaba şu anda söze girmek, herifin lafını kesmek olur mu? Aldırmadı, "Size hakarel etmek gibi bir niyetim yoktu," dedi. "Soruşturma yürütüyorum. Belli bir dosyaya gereksinim duydum ve gittikçe o dosyanın kayıp olduğu ortaya çıkıyor, mesele bu."
    </div>

    <div>
      "Demek, 'Kayıp olduğu ortaya çıkıyor'. Nasıl laf bu? Bir şey ya ortadadır, ya kayıptır. Sen eğer yapıyorum dediğin soruşturmayı da dilini kullandığın gibi öyle sallapati yürütüyorsan vay halimize. Dosyayı kendin kaybetmediğini nereden bilelim? Şimdi paçanı kurtarmak için tutmuş başkalarını suçlamaya kalkışıyorsundur belki."
    </div>

    <div>
      "Dosya, Bir Üç Bir'de evraktan çıkmış, buraya gönderilmiş."
    </div>

    <div>
      "Gönderen kim?"
    </div>

    <div>
      "Sorun orada. Evrak Kayıt'da, gönderen hanesi boş."
    </div>

    <div>
      "Buraya gönderilen başka dosyalar da var mı?" Müfettiş artık masasının kenarına ilişmiş, dedektife tepeden bakıyor.
    </div>

    <div>
      Acaba ne demek istiyor? Sachs'ın kaşları merakla çatıldı.
    </div>

    <div>
      "<i>Nereden gönderildiği belirsiz</i>, başka dosyalar da biliyor musun?"
    </div>

    <div>
      "Ne demek istediğinizi anlayamadım?"
    </div>

    <div>
      "Benim burada görevim ne?"
    </div>

    <div>
      "Özür dilerim, anlamadım."
    </div>

    <div>
      "Ben bu 158'de ne halt ediyorum?"
    </div>

    <div>
      "Sandığım kadarıyla bölgenin başında bulunuyorsunuz."
    </div>

    <div>
      "Sandığım kadarıyla imiş! Ben ne rütbeli memurlar bilirim, sokaklarda telef olan. Çünkü hep <i>sandılar</i>. Vurulup öldüler. "
    </div>

    <div>
      Görüşmenin tadı iyice kaçmaya başladı. Sachs'ın bakışları dondu, gözlerini kaldırıp adamın gözlerine dikti. Göz yarışında pes etmeye niyeti hiç yok.
    </div>

    <div>
      Jefferies meydan okumayı fark etmedi, ekledi. "Senin o mükemmel aklınla sandığın gibi bu bölgeyi yönetmek dışında, aynı zamanda kadro yerleştirme komitesi başkanıyım. Her yıl binlerce dosya gözden geçiren, yeni suç eğilimleri nasıl oluşuyor diye inceleyen, üzerimize düşeni en mükemmel şekilde yapabilmek için görev yerlerinde ne çeşit kaydırmalar yapılması gerektiğine karar veren benim. Büyük şehirle, eyaletle el ele çalışıp ihtiyaçları temin ediyorum. Sen sanıyorsun ki bütün bunlar boş iş! Öyle değil mi?"
    </div>

    <div>
      "Hayır, sanmıyorum."
    </div>

    <div>
      "Evet, bü işler boş değil, küçük hanım. O dediğin dosyaları ben gözden geçirir, sonra yerine iade ederim... Şimdi gelelim o merak ettiğin dosyaya; hangisi o?"
    </div>

    <div>
      Sachs konuşmaya niyetlendi ama sustu. Hangi dosya olduğunu bu herifin bilmemesi daha iyi. Deminden beri olup bitenin hiçbir anlamı yok. İlk bakışta, müfettiş dosyayı saklamış olsa, böyle hıyar gibi niye parlasın? Öte yandan, şüpheyi savuşturmak için yapmış olamaz mı? Tüm hikâyeyi kafasında yeniden tartıyor. Kayıt memuresine sadece numara vermişti, Sarkowski adını anmış değil. Aşağıdaki sersem kafalı, o kadar uzun numarayı aklında tutmuş olamaz. Sakinleşti. Adama bakarak, "Dosya adı vermek istemem," dedi.
    </div>

    <div>
      Adamın gözü seğirmeye başladı. "Yani sen bana..."
    </div>

    <div>
      "Hayır, size hiçbir şey söylemeyeceğim."
    </div>

    <div>
      Jefferies başını sallıyor. Görünüşü sakin. Derken, birdenbire masaya yeniden bir yumruk indi. "Bana bak, dünkü bok! Sen bana dosya adını hemen vereceksin; şu anda söyleyeceksin, anlaşıldı mı?"
    </div>

    <div>
      "Hayır."
    </div>

    <div>
      "Emre itaatsizlikten attırırım seni memuriyetten!"
    </div>

    <div>
      "Elinizden ne geliyorsa yapın."
    </div>

    <div>
      "Bana dosyanın adını, kayıt numarasını vereceksin. Şimdi söyleyeceksin."
    </div>

    <div>
      "Yoo, söylemeye niyetim yok."
    </div>

    <div>
      "Bak, denetmenini ararım!" Jefferies öfkeden boğulacak, histeri nöbetleri geçiriyor sanki. Sachs, adamın fiziksel saldırının eşiğinde dolaşıyor olmasından çekiniyor.
    </div>

    <div>
      "Denetmenimin haberi yok bu işten."
    </div>

    <div>
      "Hepiniz aynı bokun soyusunuz." Öfkeden gırtlağı kuruduğu belli, sesi çatallanıyor. "Memur olurken size altın kokart verdiler sanki. Polislikle ilgili her boku, bu işin tüm inceliklerini bildiğinizi sanırsınız. Sen daha çocuksun be, ço cuk... Üstelik kendini kurnaz sanıyorsun. Benim karakoluma geliyorsun, beni dosya çalmakla suçluyorsun öyle mi?"
    </div>

    <div>
      "Hayır, öyle değil."
    </div>

    <div>
      "Bak işte, emre itaatsizlik ediyorsun. Yine kestin sözümü! Sen daha polisliğin ne demek olduğunu bilmiyorsun."
    </div>

    <div>
      Sachs adamı uysal bakışlarla süzüyor. Artık sakin, bambaşka bir düzlemde hissediyor kendini. Gelecekte başına iş açılabileceğinin farkında ama biliyor, şu anda bu adam, onun kılına bile dokunamaz. "Ben şimdi gidiyorum."
    </div>

    <div>
      "Başın büyük dertte küçük hanım. Kokart numaran aklımda. Beş, sekiz, sekiz, beş. Unuttum sandın, değil mi! Görürsün sen. Her fırsatta başına iş açacağım. Sabahtan akşama kadar evrakla uğraşmaya ne dersin? Kimsenin bu şekilde bürosuna gelip ona uluorta hakaret edemezsin, anladın mı!"
    </div>

    <div>
      Sachs yürüyüp geçti adamın dibinden, kapıyı ardına kadar açtı, hızla koridora çıktı. Elleri titriyor, nefes nefese.
    </div>

    <div>
      Adamın öfkesi, neredeyse çığlık halinde koridor boyunca peşinden geliyor. "Kokart numaran aklımda. Şimdi telefon ediyorum. Bir daha benim buraya gelmeye kalkışırsan pişman ederim seni. Hey, küçük hanım, ne dediğimi duyuyor musun?"
    </div>

    <div>
      <br />
    </div>

    <div>
      ABD Ordusu'ndan teğmen Lucy Richter, Greenwich Village'deki eski kooperatif dairesine geldi. Kapıyı kilitleyip yatak odasına geçti, göğsü taltiflerle parlayan koyu yeşil üniformasını çıkarırken önce üşendi, yatağın üzerine savurup atacaktı ama vazgeçti; kimlik ve güvenlik kartını her zamanki yerine, göğüs cebine güzelce yerleştirerek gömleğiyle birlikte elbise dolabına astı. Botlarını boyayıp pırıl pırıl cilaladı, dolap kapağının iç yüzündeki kundura gözüne yerleştirdi.
    </div>

    <div>
      Acele duşunu aldı, üstüne eski sabahlığını çekip yatak odasındaki kaba dokuma halıya uzandı, dışarıda inen geceyi seyretmeye başladı. Barrow Street üzerindeki binalar, rüzgâra kapılmış dallar arasında bir parlayıp bir sönen ışıklar ve karanlık gökte Aşağı Manhattan üzerinde gümüş gibi parlayan mehtaba daldı. İçini rahatlatan tanıdık manzara, bu. Küçücük kızken de aynı yerde oturup manzarayı seyrederdi.
    </div>

    <div>
      Lucy hanidir dış görevde, ülkesine izinli döndü. Uzun jet yolculuğu boyunca yaşadığı mahmurluğu ve yorgunluğu yeni yeni üzerinden atıyor. Şimdi, kocası henüz işteyken yalnız başına dinlenmekten mutluluk duyuyor. Pencereden seyrettiği manzaraya çocukluk anıları ve son günlerin olayları karışmakta.
    </div>

    <div>
      Gelecek merakı da var tabii. Galiba önümüzdeki saatler zihnimizi yaşadıklarımızdan çok daha fazla meşgul ediyor.
    </div>

    <div>
      Çocukluğu bu evde geçti, bu samimi, dost çevrede büyüdü. Buraları çok seviyor. Anne babası emeklilik günlerini başbaşa geçirmek için evden ayrılıp kentin öteki ucuna taşındılar, daireyi yirmi iki yaşındaki kızlarına bıraktılar. Üç yıl geçti, erkek arkadaşı evlilik teklif ettiği gece Lucy, tek koşulla evet, dedi. Evlilik yuvası burada kurulacaktı.
    </div>

    <div>
      Village'deki günlük yaşama bayılıyor, kanlı canlı genç kadın için biçilmiş kaftan burası. Gençlik arkadaşlarıyla gezip tozdular, çevrenin altını üstüne getirdiler... Ve üniversite eğitimi yarım kaldı ama yaşıtları arasında her zaman en hamaratı oydu. Kafeteryalarda, olmadı'bürolarda ufak tefek işlerde çalışmaktan kaçmadı, harçlığını hep kendi çıkardı. Koca New York'un ortasında kendine has renkleriyle farklı minik bir kent olan Greenwich Village'de günlük yaşamdan, kültür ortamından her zaman keyif aldı. Güneye bakan penceresine yerleşip gecesini gündüzünü, dört mevsimini ezbere bildiği manzaraya dalar, gelecek planları yapar, bazen de hiçbir şey düşünmeden öylece oturmayı severdi.
    </div>

    <div>
      O acılı eylül sabahı göğe yükselen alevlere, toza dumana karışan, ardından manzarasının içinden çekip alınan iki dev yapıdan kalan boşluğa kendi gözleriyle şahit olana kadar...
    </div>

    <div>
      Kentin silüetiyle birlikte kendi yaşamı da o andan itibaren değişiverdi.
    </div>

    <div>
      Lucy günlük yaşamını sürdürerek içindeki öfkenin din meşini, acının sağılmasını bekledi ama umduğu gibi olmadı, içinde yaratılan boşluk duygusunu yatıştıramadı. Yine bir sa bah vakti, <i>Seinfeld</i> seyretmeye bayılan, Demokrat Parti yanlı sı ve de kendi ekmeğini organik undan kendi pişiren sıskacık genç kız kapıyı çekip evden çıktı, Broadway trenine atladığı gibi Times Meydanımın yolunu tuttu, orduya yazıldı.
    </div>

    <div>
      Akşam, eve gelen kocası Bob'a askerliğe karar verişini tek sözcükte özetledi: Yapmalıydım... Bob sarılıp alnından öptü Lucy'yi, elini bırakmadan öylece sustu; o da tek kelime etmedi, caydırmaya çalışmadı. Bob iki nedene, iki inancına bağlar o andaki suskunluğunu. Kendisi askerliği donanmada balıkadam olarak yapmıştır, askerlik döneminin herkes için öğretici olduğuna inanır. Ayrıca Lucy'sine güvenir, onun sezgileriyle her zaman doğruyu bulduğuna inanır.
    </div>

    <div>
      Lucy temel eğitimi tozlu Texsas kışlalarında aldı, oradan ülke dışına gönderildi, Bob'un asker hayranı patronu, kargo servisindeki işinden bir yıllığına ayrılmasına izin verince çözüm bulundu; daireyi kiraya verdiler, o da karısının peşinden gitti. Lucy Almanca öğrendi, her türlü askeri vasıta şoförlüğünde ustalaştı ve bu arada kendi doğuştan gelme yeteneğini keşfetti; düzen kurup yönetmekte müthiş becerikliydi. Kışlada, yakıt dağıtım işinin başına koydular onu. Petrol ürünleri ve diğer yedek parça temini ve anında gerekli birime ulaştırma işini başarıyla yürütüyor.
    </div>

    <div>
      Savaşı benzin ile mazot kazanır; depolar boşsa yitirdin demektir. Yüzyıldır zafer buna bağlı değil mi!
    </div>

    <div>
      Günün birinde teğmen onu karşısına aldı, iki haber verdi. Bir, onbaşılıktan çavuşluğa terfi etmişti; iki, Arapça öğrenmesi için okula gönderilecekti.
    </div>

    <div>
      Bob, ABD'ye geri döndü, Lucy eşyasını-toplayıp C 130'a yüklediği gibi ağır sisler ülkesinin yolunu tuttu.
    </div>

    <div>
      Yeni görevlere hevesliysen, talihine razı olacaksın! durumları...
    </div>

    <div>
      Lucy anayurdundan ilk ayrıldığında sadece manzara değiştirmiş gibiydi; şimdi ise tümüyle manzarasız bir ülkeye düşmüştü yolu. Göz alabildiğine uçsuz bucaksız çöl; tepede insanın etini dağlayan güneş, ayağının altında kavurucu kum. Kumun bir düzine çeşidi olduğunu orada öğrendi. Zımpara gibi deri yüzeni, pudra gibi yaşamın her alanına sızan, insanın tüm gözeneklerine kadar dplanı... Görevi de ağırlaştı. Berlin'den Köln'e giden kamyonun yolda benzini tükense, Ick telefonla benzin tankeri gönderiverirdin; savaş alanındaysa en küçük tedbirsizlik, insan hayatına mal oluyor.
    </div>

    <div>
      Ve Lucy görev süresince <i>tek</i> hata yapmadı.
    </div>

    <div>
      Uykusuz saatler boyunca tanker, mühimmat kamyonu rotalarını kanaviçe yapar gibi ustaca düzenledi. Arada günlük akışın dışına çıkıldığı olurdu; örneğin Römork<span style="text-indent: 18.859844px;">'</span><span style="text-indent: 18.859844px;">lara koyun sürüsü yüklenecekse coşar, kolları sıvayıp çobanlık oynardı. Ya da haftalardır açlık çeken ücra bir köye gıda yardımı ulaştır</span><span style="text-indent: 18.859844px;">ı</span><span style="text-indent: 18.859844px;">lacaksa, en önce o gönüllü olurdu. Söz dinlemeyen haşarı koyunlar aklına geldikçe hâlâ gülüyor...</span>
    </div>

    <div>
      Şimdi yine ufuk çizgisi dolu dolu, kendi toprağında. Kafeteryalar, şık restoranlar dünyasında artık. Koyun sürüleri arasında kumanya atıştırmak zorunda değil. Genzi yakan kum, eti dağlayan güneş, ufku hapseden sonsuz sis... Yok.
    </div>

    <div>
      Her şey, deniz aşırı seferinde yaşadıklarından çok farklı.
    </div>

    <div>
      Güzel de Lucy Richter, pes edecek kadın değil. O yüzden sürekli güneye bakıyor; gözünü, değişen manzaradaki büyük boşluktan ayıramıyor.
    </div>

    <div>
      Böyle mi gidecek? Yoksa...
    </div>

    <div>
      Telefon çalıyor. Ani sesle yerinden sıçradı. Son zamanlarda böyle oldu; ani gürültü oldu mu ürküveriyor. Telefon, çarpılan kapılar, eksoz patlaması...
    </div>

    <div>
      Ürperdi. Telefona uzanıp aldı. "Alo?"
    </div>

    <div>
      "Naber, kız!"
    </div>

    <div>
      Semtten eski bir kız arkadaşı arıyor.
    </div>

    <div>
      "Claire, sen misin?"
    </div>

    <div>
      "Ne yapıyorsun?"
    </div>

    <div>
      "Ürperti bastı... "
    </div>

    <div>
      "Baksana, saat kaç, farkında mısın?"
    </div>

    <div>
      "Bilmem... "
    </div>

    <div>
      "Hangi saat diliminde kaldın, sen?"
    </div>

    <div>
      "Allah bilir!"
    </div>

    <div>
      "Bob evde mi?"
    </div>

    <div>
      "Yoo, gece mesaisi var."
    </div>

    <div>
      "Güzel. Peynirli turta yemeye gidelim mi?"
    </div>

    <div>
      "O kadarla kalacak mıyız?" Lucy ayartılmaya hazır.
    </div>

    <div>
      "Üstüne Beyaz Rus?"
    </div>

    <div>
      "Üstüne bastın. Votka ve kahve likörü ve de kremalı kokteyl. Tamam, oldu!"
    </div>

    <div>
      Buluşmak için yakınlarda bir restoran seçip sözleştiler.
    </div>

    <div>
      Lucy, güney manzarasındaki eksiğe son bir bakış atıp ayaklandı, üstüne spor fanilasını çekti, montunu da kaptığı gibi daireden fırladı, zemin kata kadar koşa koşa indi.
    </div>

    <div>
      Bina girişinde aniden biriyle burun buruna gelince şaşalayıp durdu.
    </div>

    <div>
      "Merhaba Lucy!" diye sevinçle seslendi karşısında iki büklüm duran ağır tütün ve kâfuru merhem kokan bina görevlisi... Lucy daha çocukken bu adam yaşlıydı, şimdiyse iyice çökük. İki elinde iple bağlanmış iki eski gazete paketini dışarıya, kaldırıma sürüklemeye çalışıyor. Genç kadın, minicik kalmış ihtiyardan iki karış uzun, en azından on kilo daha fazla; hemen davrandı, paketleri ötekinin elinden kaptığı gibi kaldırıma taşıdı.
    </div>

    <div>
      "Zahmet etmeseydin Lucy!"
    </div>

    <div>
      "Bay Giradello, şu kadarcık sporu esirgeme benden."
    </div>

    <div>
      "Sana spor ne gerek! Oğlumdan bile güçlüsün sen..."
    </div>

    <div>
      Dışarının ayazı Lucy'nin genzine doldu; hoşuna gitti serin hava, canlandı.
    </div>

    <div>
      "Akşamüstü gelirken üstünde pırıl pırıl üniforman vardı, gördüm. Yeni ödül ahyormuşsun, öyle mi?"
    </div>

    <div>
      "Perşembeye. Bugünkü sadece provaydı. Ama verdikleri ödül değil; ordu seninle iftihar eder gibisinden bir şerit takacaklar."
    </div>

    <div>
      "Bu dediğin ödül değil de, ne, peki?"
    </div>

    <div>
      "Güzel soru. Sahiden bilmiyorum farkını, ama ödül, <i>kazandığın</i> bir şey oluyor. Bu göğüse kurdele takma numarasıysa maaşa zam yapmamak için bulmuşlar."
    </div>

    <div>
      "Anan baban seninle iftihar ediyordur." Yaşlı adamın tavrında, iftihardan kendine de pay çıkaran tatlı bir yan var.
    </div>

    <div>
      "Elbette, doğrudur."
    </div>

    <div>
      "Benden selam söyle onlara."
    </div>

    <div>
      "Söylerim... Oldu, ben biraz donuyorum galiba, Bay Giradello. En iyisi gideyim. Kendinize sahip olun tamam mı?"
    </div>

    <div>
      "İyi akşamlar."
    </div>

    <div>
      Lucy, vıcık vıcık çamur içindeki kaldırım boyunca adımlarını kollayarak yola koyuldu. Arada, karşı kaldırımın orada park etmiş mavi Buick arabayı fark etti. Şoför mahallindeki adamın kendisine uzun uzun baktıktan sonra eğildiğini, elinde gazoz şişesiyle doğrulup bir dikişte bitirdiğini gördü. Garip! Bu ayazda buz gibi gazozu nefessiz içmek de neyin nesi? Lucy'nin aklı İrlanda kahvesinde. Şöyle sıcacık, içinde duble Bushmills viski ve de üstünde köpük köpük bol krema...
    </div>

    <div>
      Dönüp önüne, kaldırıma baktı, aniden durup yön değiştirdi. Aklından geçenlere gülüyor. Onsekiz aydan beri karşılaşmadığı tek tehlike kalmıştı, o da çamur olmuş karda kayıp düşmek...
    </div>
  </div>
</body>
</html>
