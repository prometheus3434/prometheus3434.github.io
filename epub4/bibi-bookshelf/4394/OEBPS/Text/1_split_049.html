<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_49">VIII</h2>

  <p class="normal">Polozov; paydaşı ve yöneticisi olduğu stearin fabrikasını satmak istiyordu. Altı ay, hatta daha fazla süren aramalardan sonra, nihayet bir alıcı bulabildi. Alıcının kartvizitinde Charles Beaumont yazıyordu, ancak bu ad Şarl Bomon diye okunmuyordu; adın doğru okunuşu Çarlz Biyumont’tu. Adın doğru okunuşu buydu, çünkü Mr. Çarlz Biyumont Londra’da yağ ve stearin ticareti yapan Hodçson Lotera Co. firmasının temsilcisiydi. Bir anonim şirket kuruluşunda olan fabrika, gerek parasal, gerekse yönetsel yönden tam bir çıkmaz içinde bulunuyordu. Ama güçlü bir firmanın elinde büyük kârlar sağlayabilirdi: 500-600 bin rublelik bir harcamayla fabrika yılda net 100 bin ruble kâr eder duruma gelebilirdi. Londra’daki kumpanyanın temsilcisi dürüst bir insandı, kumpanyasına fabrikanın alınmasını önermeden önce fabrikanın her yanını gezdi, defterlerini kontrol etti. Sonra fabrikanın yönetim kuruluyla görüşmelere oturdu; bu görüşmeler bizde bütün anonim şirketlerde olduğu gibi öyle uzadı ki bu kadarına Truva’yı on yıl kuşatmaktan sıkılmayan sabırlı Grekler bile dayanamazdı. Polozov bütün bu süre içinde, işi bitirecek insanlara karşı eskiden gösterilmesi adet olmuş davranışları gösteriyor, Londra’nın temsilcisine bitmez tükenmez yağlar çekiyor, onu evine yemeğe çağırıyordu. Temsilci uzun süre bu yaltaklanmalara kulak asmadı, yemek davetlerini de hep geri çevirdi; ancak bir gün fabrikanın yönetim kurulu üyeleriyle başlattıkları bir görüşmenin çok geç saatlere sarkması üzerine, iyice yorulmuş ve acıkmış olduğu için, kendisiyle aynı apartmanda oturan Polozov’un yemek davetini kabul etmek zorunda kaldı.</p>
</body>
</html>
