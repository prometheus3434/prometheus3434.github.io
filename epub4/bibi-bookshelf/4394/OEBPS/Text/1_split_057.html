<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_57">XVI</h2>

  <p class="normal">Evet, böyle bir başlangıca karşı, böyle bir sonuç! Ama yine de Polozov’a göre iş artık düğüne doğru gidiyordu. Düşsel damatla düşsel gelin arasındaki ilişkiler böyleyken, bu ilişkilerin düğün yönünde gelişmekte olduğu düşünülecek; tuhaf şey doğrusu! İyi ama bu adam bunların arasında geçen konuşmaları da mı duymuyordu? Evet, gerçi kızıyla düşsel nişanlısı her an gözünün önünde değillerdi. Üçü bir olmaktan çok, ikisi bir, ayrı odalarda oluyorlar, ya da ayrı odalarda dolaşıyorlardı; ama olsun, onun yanında oldukları ve ondan uzakta oldukları zaman konuşmalarında bir şey değişmiyordu ki! Bu konuşmalara insan yüreğinin sırlarını bilen birileri kulak vermiş olsaydı, herhalde Katerina Vasilyevna’yla Biyumont’un evlenecekleri umudunun sıfır olduğunu söylerdi. Bu sonuç, ikisinin birbirlerine duygularını hiç açmıyor olmalarından çıkarılmazdı, hayır, onlar dünyada her şeyden söz ediyorlardı, şu var ki çok az konuşuyorlardı, belki bu da o kadar önemli değil, önemli olan bunları hangi tonda konuştukları. Öylesine sakin bir tonla konuşuyorlardı ki, insanın öfkelenesi geliyordu. Konuşma konuları ise öylesine birbiriyle ilgisiz ve tutarsızdı ki!.. Tanışmalarının üzerinden iki ay, Biyumont’un “çok teşekkür” ettiği ziyaretin üzerindense bir hafta geçmişti; fabrikanın satış işi bitmişti ve Mr. Lotter dönmeye hazırlanıyordu (döndü de; onun herhangi bir felakete uğramasını, olağanüstü bir şeyle karşılaşmasını beklemeyin; tam bir tüccar gibi satış operasyonunu gerçekleştirdi. Biyumont’a firmanın kendisini 1000 sterlin ücretle fabrikaya müdür atadığını bildirdi, ki bu zaten beklenen bir şeydi, hepsi bu! Adam tüccar, kendini ilgilendirmeyen işlere ne diye karışsın!), fabrikanın paydaşları ve tapu bu arada Polozov da paralarını satışın ertesi günü alacaklardı (aldılar da; yine olağanüstü bir şey beklemeyin, Hodçson, Lotera and Co. son derece ciddi bir firmadır), paralarının yarısını peşin, kalan için de üç aylık senet aldılar. Polozov büyük bir keyif içinde salondaki masanın üzerine yığdığı paralara ve senetlere bakıyor, arada bir de kızıyla Biyumont’un konuşmalarına kulak kabartıyordu; Katerina Vasilyevna’yla Biyumont pencereleri caddeye bakan dört odayı ve salonu boydan boya dolaşarak konuşuyorlardı.</p>

  <p class="normal">“Nasıl ki kadınlar kör inançlar yüzünden binbir kahır çekiyorsa,” diyordu Biyumont (artık ne Amerikan, ne İngiliz havası duyuluyordu sözlerinde), “erkekler de (tabii aklı başında, dürüst erkeklerden söz ediyorum) aynı nedenden dolayı az tatsızlıkla karşılaşmıyorlar. Kendisine yapılan bir evlenme önerisine peki demesiyle birlikte ne gibi ilişkiler yaşayacağını bilmeyen bir kızla, siz söyleyin, evlenilebilir mi? Şu anda nişanlısı, yarınsa kocası olacak olan adamla her gün yaşayacağı hayatın nasıl bir hayat olacağını, bundan hoşlanıp hoşlanmayacağını bilmeyen bir kız düşünün...”</p>

  <p class="normal">“Ama Mr. Biyumont bu genç kızla nişanlısı arasında, evlendikten sonra sürdürecekleri gündelik yaşama benzer bir ilişki kurulmuşsa, onlar birbirlerinden hoşnut kalıp kalmayacaklarını evlenmeden önce de bilebilirler.”</p>

  <p class="normal">“Bir ölçüde, evet; aralarındaki evlilik öncesi ilişki ne kadar eksiksiz ve çok yönlü olursa, kuşkusuz o kadar iyi olur. Ama yine de, düşünün ki, kız kuracağı ilişkinin niteliği hakkında hiçbir şey bilmiyor, bu bakımdan evlilik onun için gözü kapalı bir tehlikeye atılmaktan başka bir şey değildir. Bu, kadın için böyle... Peki ya erkek için? Eğer erkek dürüst, aklı başında bir insansa, aynı tehlike onun için de söz konusu. Aslında o bir ölçüde bu ilişkiden hoşnut kalıp kalmayacağını değerlendirebilir, çünkü daha önce çeşitli kadınlar tanımıştır, hangi tür kadından hoşlandığını yaşayarak öğrenme olanağını elde etmiştir. Kadınınsa elinde böyle bir olanak bulunmuyor.”</p>

  <p class="normal">“Ama kadın da gerek kendi ailesindeki, gerekse tanıdığı ailelerdeki yaşamı ve insan tiplerini gözlemleyebilir, bunların üzerinde uzun uzun düşünebilir, öyle değil mi?”</p>

  <p class="normal">“Bütün bunlar güzel şeyler, ama yeterli değil. Hiçbir şey, yaşamanın, bizzat denemenin yerini tutamaz.”</p>

  <p class="normal">Katerina Vasilyevna gülümseyerek:</p>

  <p class="normal">“O zaman yalnızca dul kadınların evlenmesini uygun buluyorsunuz siz?” dedi...</p>

  <p class="normal">“Doğrusu çok iyi dile getirdiniz. Evet, yalnızca dullar. Gençkızların evlenmeleri yasaklanmalı.”</p>

  <p class="normal">Katerina Vasilyevna ciddi ciddi:</p>

  <p class="normal">“Evet, haklısınız,” dedi.</p>

  <p class="normal">Kulak misafiri olduğu bu konuşmalar ya da bu konuşmalardan kısmen kulağına çarpan birtakım sözler, Polozov’u şaşkınlıktan şaşkınlığa düşürüyordu. Ama gitgide bunlara alıştı ve şöyle düşünmeye başladı: ‘Ne yani, ben de kör inançlara aldırmayan bir insan değil miydim? Ticaret yaptım ve bir tüccar kızıyla evlendim.’</p>

  <p class="normal">Ertesi gün bu konuşmaya şöyle devam ettiler (aslında hep aynı konuyu konuşuyor değillerdi tabii; her konuda konuşuyorlardı onlar):</p>

  <p class="normal">“Bana Solovtsov’a nasıl âşık olduğunuzu anlatmıştınız. İyi ama bunu neyle adlandıracağız? Bilmem ki buna...”</p>

  <p class="normal">“İsterseniz biraz oturalım, ben dolaşmaktan yoruldum.”</p>

  <p class="normal">“Tabii... buna çocukça bir kapılma diyebilir miyiz? Daha sonraki evlilik yaşamı için insana hiçbir güvence sağlamayan bir kapılma?.. Bu tür kapılmalar galiba yalnızca birtakım şakalara, anımsamalara ve tabii biraz da dertli dertli iç çekmeye yarıyor? İç çekme de var işin içinde, çünkü bu oldukça keder verici bir durumdur. Sizi gerçekten olağanüstü bir şans kurtarmış bu durumdan. Dua edin ki Aleksandr gibi birinin eline düşmüşsünüz.”</p>

  <p class="normal">“Kim dediniz?”</p>

  <p class="normal">Biyumont, Kirsanov’dan yalnızca “Aleksandr” diye söz etmiş olmasını çabucak kapatarak:</p>

  <p class="normal">“Yani Aleksandr Matyeviç Kirsanov,” diye tamamladı sözünü. “Demek istediğim, Kirsanov olmasaydı, siz ya veremden ya da bu alçak yüzünden ölüp gidecektiniz. Bu olaydan, siz kadınların toplumda ne denli zarara uğramaya açık bir konumda bulunduğunuz gibi temel bir sonuç çıkarabiliriz. Bu sonucu siz kendiniz ortaya koydunuz. Siz yaşadığınız deney sonunda daha akıllı ve daha iyi bir insan oldunuz; ancak yine de geçirdiğiniz deney size, hangi kişilikte bir erkeğin sizin için uygun koca olacağını ayırt etmenizi sağlayacak ölçütler verememiştir. ‘Kocam alçak olmasın, dürüst bir insan olsun,’ bu deney sonunda sizin öğrenebildiğiniz tek şey herhalde bu olmuştur. Bu da bir şeydir, ancak aklı başında bir kadının yalnızca şununla yetinebileceğini söyleyebilir misiniz, evleneceğim adam dürüst olsun da nasıl olursa olsun! Kabul edersiniz ki, çok daha kapsamlı bir deneyden geçmek, kişilikleri ve ilişkileri çok daha ayrıntılı bilmek gerekir. Dün –sizin sözlerinizle–, yalnızca dul hanımların evlenmeleri gerektiği gibi bir sonuca ulaşmıştık. Peki ama siz dul musunuz?”</p>

  <p class="normal">Biyumont bütün bunları hoşnutsuz bir havayla söylemişti; hele son cümlede sesinde açık bir öfke duyuluyordu.</p>

  <p class="normal">Katerina Vasilyevna üzgün üzgün:</p>

  <p class="normal">“Haklısınız, ama sizi aldatamazdım,” dedi.</p>

  <p class="normal">“Böyle bir şeyi yapamazdınız, çünkü deneyim sahibi olmayan birinin kendini deneyimliymiş gibi gösterebilmesi olanaksızdır.”</p>

  <p class="normal">“Siz sürekli biz genç kızların doğru bir seçim yapabilmemiz için yeterli olanaklara ve koşullara sahip olmadığımızı söylüyorsunuz. Bunda haksız olduğunuzu söyleyemem. Ama doğru bir seçim yapabilmek için köklü bir deneyden geçmenin gerekmediği ayrıksı durumlar yok mudur? Çocukluktan kurtulmuş bir genç kız artık kendi kişiliğini tanımış sayılır. Örneğin ben, kendi kişiliğimin bilincindeyim ve herhalde bundan sonra da kişiliğimde bir değişme olacak değil. Bugün 22 yaşındayım ve mutlu olmam için bana nelerin gerektiğini biliyorum; kimsenin bana engel olmayacağı sakin, sade bir yaşam, o kadar.”</p>

  <p class="normal">“Evet, bunun böyle olduğu görülüyor.”</p>

  <p class="normal">“Bende bu özellik görülüyorsa, bir başkasında da bu özelliklerin bulunup bulunmadığını benim görebilmem çok mu zor? Birkaç konuşmayla anlayamaz mıyım onun bu yönden bana uygun olup olmadığını?”</p>

  <p class="normal">“Elbette anlayabilirsiniz. Ancak unutmayın ki, siz kendiniz ayrıksı bir durum olarak nitelendirdiniz durumunuzu. Yoksa bu genelgeçer bir kural değildir.”</p>

  <p class="normal">“Kuşkusuz genelgeçer bir kural değil bu. Ancak Mr. Biyumont, siz de unutmayın ki, toplumumuzda bugün geçerli olan ahlak ilkeleri, genç kızların sizin dediğiniz gibi evlendikten sonra düş kırıklığına uğramamak için gündelik yaşamın gerektirdiği birtakım ilişkileri evlenmeden önce yaşamalarını olanaksız kılıyor. Bugünkü koşullarda tam anlamıyla umarsız durumda olan kızlarımızdan böyle bir şey istemeyiz. Toplumumuzun bugünkü ahlak anlayışı içinde genç kızlar evlenmeden önce ne tür bir ilişkiden geçerlerse geçsinler, bu onlara en küçük bir deneyim kazandırmayacaktır. Başka bir deyişle bu tür bir ilişki onlara herhangi bir yarar sağlamayacağı gibi, tam tersine onları önemli tehlikelerle karşı karşıya bırakacaktır. Bir genç kız çok kolay alçalabilir, aşağılık yalanlara çok kolay kapılabilir. Ailesini, toplumu aldatmak, onlardan gizlenmek zorunda kalabilir. Aldatmayı bir kez öğrendimi de, kendisini gerçekten alçaltacak yalan ve benzeri aşağılık yollara başvurması artık işten değildir. Burada da kalmayıp, dahası, hayata da ciddi olmayan bir gözle bakmaya başlaması mümkündür. Hadi bütün bunlar olmadı, alçalmadı, onurlu kaldı diyelim, bu kez de incinmiş, yüreği ezilmiş olacaktır. Kaldı ki, sözünü ettiğiniz gibi gündelik ilişkilerin deneyiminden geçse bile bundan kazanacağı hiçbir şey yoktur, çünkü alçalma tehlikesi, bu olmazsa yüreğinin ezilmesi tehlikesini içeren bu ilişkiler, yine de sizin sözünü ettiğiniz anlamda ve kapsamda gündelik ilişkiler olamayacak, göstermelik nitelikte bir şeyler olacaktır. Kısacası bizim toplumsal koşullarımızda bu dediğiniz türden şeyler genç kızlara kesinlikle tavsiye edilemez.”</p>

  <p class="normal">“Çok haklısınız Katerina Vasilyevna; bugünkü hayatımızın böylesine rezilce olmasının nedeni de burada zaten.”</p>

  <p class="normal">“Evet, bu noktada birleşiyoruz.”</p>

  <p class="normal">Şimdi bütün bunlar ne demek oluyor? Genel anlayış yönünden bu sözlerin nasıl değerlendirileceği şurda dursun, özel ilişkiler yönünden bile bunların anlamı ne oluyor? Adam: “Bana iyi bir eş olacağınızdan emin değilim,” diyor. Kızın yanıtı: “Canım siz bana daha önce bir evlenme teklif edin hele...” Adiliğin bu kadarına pes doğrusu! Ama belki de adilik olan bu değildir? Belki de adam şöyle diyordur: “Sizinle mutlu olup olmayacağım konusunda benim düşünüp değerlendireceğim bir şey yok; ama sizden ricam, beni bile seçerken dikkatli olmanız. Evet, beni seçmiş bulunuyorsunuz, ama olsun,yalvarırım size, bir kez daha, bir kez daha düşünün. Bu son derece önemli bir konudur. Sizi çok sevmeme karşın, bana bile güvenmeyin. Seçiminizde çok dikkatli, çok titiz olmalı, kılı kırk yarmalısınız.” Ve kız da şöyle karşılık veriyordur: “Dostum, kendinizden çok beni düşündüğünüzü görüyorum. Haklısınız... çünkü bizler gerçekten acınası durumdayız, bizi aldatıyorlar, gözlerimizi bağlayıp bizi diledikleri yöne sürüklüyorlar. Ama siz benim için korkmayın, siz beni aldatamazsınız. Ben mutlu olacağımdan eminim. Kendinizden yana sizin içiniz nasıl rahatsa, benim de kendimden yana içim öyle rahat.”</p>

  <p class="normal">Konuşmalarını ertesi gün sürdürürken:</p>

  <p class="normal">“Bir şeye şaşıyorum,” dedi Biyumont (yine odadan odaya dolaşarak konuşuyorlardı ve odalardan birinde ihtiyar Polozov oturuyordu) “bir şeye şaşıyorum, bu iğrenç koşullar altında nasıl oluyor da mutlu evlilik yapabilenler çıkabiliyor?”</p>

  <p class="normal">Katerina Vasilyevna gülümseyerek (Katerina Vasilyevna artık sık sık gülümsüyor, sessiz, ama içten gülümsemeler bunlar):</p>

  <p class="normal">“Mutlu evliliği başaranlara kızıyormuş gibi bir haliniz var!” dedi.</p>

  <p class="normal">“Gerçekten de, mutlu evlilikler bende, elbette kızgınlık değil, ama kederli birtakım düşünceler uyandırıyor, elinde doğru dürüst bir seçim yapabilmek için hiçbir olanak, hiçbir araç bulunmadığı halde bir genç kız yine de doğru bir seçim yapabiliyorsa, bu, kadınların son derece akıllı, sağduyulu, aydın olduklarını göstermez mi? Doğa kadınlara nasıl bir basiret, nasıl bir zekâ vermiş ki, bütün olumsuz koşullara karşın onlar yanılmamayı başarabiliyorlar? Ve düşünün, bu büyük zekâyı toplum kendi yararına kullanacak yerde elinin tersiyle itiyor, hatta eziyor, yok etmeye çalışıyor. Oysa bu akıl yok edilecek yerde kullanılabilseydi, toplumsal ilerleme bugünkünün on katı hıza ulaşabilirdi!”</p>

  <p class="normal">“Kadınları bu kadar övmenize gerek yok. Mr. Biyumont. Bütün bunlar çok daha basit nedenlerle, örneğin rastlantıyla açıklanamaz mı?”</p>

  <p class="normal">“Rastlantı mı! Siz istediğiniz kadar rastlantıyla açıklayın bunu! Bu olaylar öylesine çok ki, bunlardan bir kısmını haydi sizin dediğiniz gibi rastlantıyla açıklayalım, ama başkaları için herhalde çok daha köklü ve genel birtakım nedenler bulmamız gerekecek. Bu genel ve köklü neden de, dediğim gibi kadınların akıllı, basiretli, sağduyulu olmalarıdır.”</p>

  <p class="normal">“Doğrusunu isterseniz, Mr. Biyumont, kadın sorununda siz tam bir Beccher Stowe’sunuz. Biliyorsunuz, Bayan Stowe da zencilerin en yetenekli ırk olduğunu, akılca beyazlardan daha üstün olduklarını kanıtlamaya çalışıyordu.”</p>

  <p class="normal">“Siz işin şakasındasınız, oysa ben çok ciddi konuşuyorum.”</p>

  <p class="normal">“Kadınların önünde sizin gibi yerlere eğilmediğim için bana kızıyor musunuz yoksa? Bir insanın kendi kendisinin önünde eğilmesinin zor olduğunu kabul edin lütfen.”</p>

  <p class="normal">“Şakalarınızı sürdürün bakalım... Oysa ben gerçekten çok kızıyorum.”</p>

  <p class="normal">“Ama herhalde bana değil? Kadınların sizin düşüncelerinize göre yapmaları gerektiği halde yapamadıkları şeylerin suçlusu olarak beni görmüyorsunuz umarım? Bununla birlikte, çok istiyorsanız size ciddi olarak ne düşündüğümü de söyleyebilirim; yalnız söyleyeceğim şey kadın sorunu üzerine olmayacak, çünkü kendimle ilgili bir konuda kendi kendimin yargılayıcısı olamam; söyleyeceğim şey size ilişkin Mr. Biyumont. Çok soğukkanlı bir insan olmanıza karşın, bu konu açıldı mı kendinizi tutamıyor, heyecanınızı yenemiyorsunuz. Bundan çıkan sonuç da, sizin bu konuyla kişisel bir ilişiğinizin bulunmasıdır. Besbelli siz kendiniz sizin deyiminizle deneyimden geçmemiş bir kızcağızın yanlış seçim yapması yüzünden epey acı çekmişsiniz.”</p>

  <p class="normal">“Kim bilir, bu belki benimdir, belki de benim çok yakınım olan biri. Bunun kim olduğunu size, sizden yanıt alınca söyleyeceğim Katerina Vasilyevna. Yanıt vermeniz için üç gün bekleyeceğim.”</p>

  <p class="normal">“Daha sormadığınız bir soru için yanıt bekliyorsunuz demek benden? İyi ama ben sizi üç gün düşünüp taşınacak kadar az mı tanıyorum?”</p>

  <p class="normal">Katerina Vasilyevna durdu, kollarını Biyumont’un boynuna, doladı ve onu alnından öptü.</p>

  <p class="normal">Böylesi bir durum karşısında doğal olarak yapılması gereken şey olması bir yana, Biyumont’un hiç değilse nezaket gereği sarılıp onu dudaklarından öpmesi gerekmez miydi? Ama o böyle yapacak yerde, onun boynundan çözülen ellerini tutup öpmekle yetindi. “Olsun, Katerina Vasilyevna, siz yine de düşünün.” Ve yeniden dolaşmaya başladılar.</p>

  <p class="normal">Katerina Vasilyevna onun elini bırakmadan:</p>

  <p class="normal">“Hem benim bu konuyu üç günden de fazla düşünmediğimi nerden biliyorsunuz?” dedi.</p>

  <p class="normal">“Bunu elbette fark ediyordum. Neyse... size artık söyleyeceğim. Yalnız bu bir gizdir; öbür odaya geçelim, babanız duymasın.”</p>

  <p class="normal">Bu, başlangıcın sonuydu ve ikisi el ele ihtiyarın önünden geçerken gerçekleşti. Onları ilk kez el ele gören ihtiyar, “Tamam” dedi, “herhalde o evlenme teklif etti, bizimki de peki dedi. Güzel.”</p>

  <p class="normal">“Hadi söyleyin şu gizi artık Çarli; babam bizi burdan duyamaz.”</p>

  <p class="normal">“Sanırım durum biraz gülünç oluyor Katerina Vasilyevna... Yani sürekli olarak sizin adınıza korku duymam. Oysa, hiç kuşkusuz, korkulacak bir şey yok, ama dediğim gibi, tanık olduğum bir örnek var, bu yüzden sizi sürekli korumak istiyorum. Biz, hiç kuşkusuz mutlu olacağız. Ama ben... o hanıma gerçekten çok üzüldüm. Ne çok acı çekti ve hayatının ne çok yılı boşa gitti! Gerçekten çok acı bir durumdu bu ve ben her şeyi kendi gözlerimle gördüm. Olayın nerde geçtiği hiç önemli değil; New York, Boston ya da Philadelphia... fark etmez. Çok iyi bir kadındı, kocasının da çok iyi bir insan olduğunu düşünüyordu. Müthiş bir dostluk vardı aralarında. Buna karşın, o çok ama çok acı çekti. Kocası onun birazcık olsun mutlu olabilmesi için başını bile vermeye hazırdı. Yine de mutlu olamadılar. Neyse ki iş böyle bitti. Ama onun için hiç kolay olmadı bütün bunlar. Siz o hanımın ne büyük acılar çektiğini bilmediğiniz için ben kendimi daha sizden yanıt almış saymıyorum.”</p>

  <p class="normal">“Ya ben bu öyküyü bir başkasından duymuşsam?”</p>

  <p class="normal">“Olabilir.”</p>

  <p class="normal">“Hatta bizzat o hanımın kendisinden?..”</p>

  <p class="normal">“Olabilir.”</p>

  <p class="normal">“Hâlâ bir cevap veremedim mi sana?”</p>

  <p class="normal">“Hayır.”</p>

  <p class="normal">“Peki cevabımın ne olduğunu biliyor musun?”</p>

  <p class="normal">“Biliyorum.”</p>

  <p class="normal">Biyumont’un “biliyorum” sözü üzerine, yavuklular arasında geçen klasik sahne başladı, hani şu kucaklaşmalı, öpüşmeli şeyler.</p>
</body>
</html>
