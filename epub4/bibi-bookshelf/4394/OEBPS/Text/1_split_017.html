<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_18">III</h2>

  <p class="normal">Bu mektuplar içtenlik dolu olmalarına karşın, Vera Pavlovna’nın kendisinin de farkına vardığı gibi gerçekten biraz tek yanlıydılar. Her iki taraf da geçirdiği ağır sarsıntıyı önemsemez görünmeye çalışıyordu. Sizi gidi kurnaz yaratıklar sizi! Bunlardan ve bunlar gibi olanlardan bazen öyle şeyler duyuyorum ki, inanmazsınız, katıla katıla gülüyorum. Hele şu birbirlerine verdikleri yürek parçalayıcı güvenceler yok mu: “İnan bunun benim için hiç önemi yok... Hiç etkilenmem!” “Hayır, asıl ben hiç etkilenmem, çok kolay katlanırım buna!..” Gülüyorum derken hiç kuşkusuz üçüncü bir kişiden duyduğumda gülüyorum bu dokunaklı güvencelere. Yoksa kendilerini dinlerken, “Tabii, çok haklısınız, bunlar sizi hiç etkilemez... Bunlar sizin için ne ki!..” der ve kendilerini onaylarım. Ne kadar da gülünç oluyorlar şu dürüst insanlar! Tanıdığım bütün dürüst insanlara gülerim ben, kendimi tutamaz ve gülerim.</p>

  <p class="normal">Gülünç demek bile az bunlara, resmen maskaralar. Şu mektupları alalım. Ben bu mektupların yazarları olan muhteremlerle düşüp kalktığım için onların acayipliklerine alışkınım, ama kafası ve ruhu bizim gibi bozulmamış bir vatandaş, örneğin şu bizim basiretli okur, ne der bu mektuplara?</p>

  <p class="normal">Basiretli okur sonunda ağzını peçeteden kurtarıyor ve başını sallayarak vecizesini yumurtluyor:</p>

  <p class="normal">‘Kimsede ahlak kalmamış!’</p>

  <p class="normal">‘Aslanım be! Gördünüz mü lafı! Hadi canım, bize birkaç vecize daha yumurtlasana!’</p>

  <p class="normal">‘Yazarın kendisi de ahlaksız! Bunca ahlaksızlığı onayladığına göre...’</p>

  <p class="normal">‘Ah, canım benim! Çok güzel konuşuyorsun, ama yanılıyorsun. Ben bu olup bitenlerde pek çok şeyi onaylamıyorum. Hatta sana gerçeği söylemem gerekirse onayladığım hiçbir şey yok bu işlerde. Bir kez her şey çok başarılı, aşırı coşkulu, heyecan dolu. Oysa hayat çok daha yalındır.’</p>

  <p class="normal">‘O zaman sana onların ahlaksızlığı da az geliyor? Daha da fazla ahlaksızlık istiyorsun?’</p>

  <p class="normal">Basiretli okurun gözleri faltaşı gibi açılmıştı, benim şahsımda insanlığın ne büyük bir ahlaksızlık batağında çırpınmakta olduğunu görüyor gibiydi.</p>

  <p class="normal">Basiretli okuru onaylıyor muyum, yoksa onunla alay mı ediyorum, belli olmayan bir sesle:</p>

  <p class="normal">‘Evet, daha da fazla ahlaksızlık istiyorum,’ diyorum.</p>

  <p class="normal">Mektuplaşma üç dört ay kadar sürdü. Kirsanovlar düzenli yazıyorlardı, mektup arkadaşları ise epeyce özensizdi bu konuda, uzun aralıklarla bir iki satır bir şeyler yazıyordu. Derken tümden yazmaz oldu. Anlaşılan Vera Pavlovna’ya ve kocasına ilk uzun mektubunda yer verdiği Lopuhov’a ait düşünceleri aktarmaktı onun amacı; bu görevi yerine getirdikten sonra mektuplaşmayı sürdürmeyi anlamsız bulmuştu. Yanıtsız kalan birkaç mektuptan sonra Kirsanovlar da bunu anladılar ve onlar da kestiler yazmayı.</p>
</body>
</html>
