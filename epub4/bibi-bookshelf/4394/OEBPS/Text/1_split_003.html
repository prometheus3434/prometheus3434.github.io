<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_2">XX</h1>

  <p class="normal">Dmitri Sergeyiç’in o sabah karısını çay içmeye çağırması söz konusu olamaz. Çünkü karısı kendisine sımsıkı sokulmuş yanında yatmaktadır. Dmitri Sergeyiç karısına bakıyor ve düşünüyor: “Onu böylesine korkutan şey ne? Neyin nesi bu gördüğü düş?”</p>

  <p class="normal">“Veroçkam, hiç kalkma, çayı buraya getireceğim... Her şeyi ayağına getireceğim minik dostum, yüzünü bile burada, kalkmadan yıkayacaksın.”</p>

  <p class="normal">“Evet, kalkmayayım, biraz daha uzanayım, burada çok iyiyim; ne kadar akıllısın birtanem, her şeyi nasıl da incelikle düşünürsün. Seni seviyorum, canım. İşte yüzümü yıkadım, hadi şimdi çayı getir, ya da hayır, daha önce kucakla beni!” Vera Pavlovna bu kucaklaşmaya hiç son vermek istemiyor. “Ah, birtanem, bu yaptığım çok gülünç bir şey! Doğruca sana koştum! Mâşâ ne düşünecek kim bilir? N’olursun senin odanda uyandığımı gizleyelim ondan. Hadi giysilerimi getir de giyineyim. Okşa beni birtanem, okşa beni, sev beni. Ben seni sevmek istiyorum; bana sevgi gerek! Seni hiçbir zaman sevmediğim kadar seveceğim canım!”</p>

  <p class="normal">Vera Pavlovna’nın odası artık boş. Çünkü Vera Pavlovna Mâşâ’dan gizlemeden kocasının odasına taşındı. “Canım benim, birtanem!.. Nasıl da sevecen!.. Ve ben nasıl oldu da seni sevmediğimi düşünebildim? Gülünç bir şey bu, çok gülünç!”</p>

  <p class="normal">“Veroçka, canım benim, artık yatıştın... Önceki gün düşünde neler gördüğünü anlatsana bana.”</p>

  <p class="normal">“Ah, saçma şeyler! Söylediğim gibi... Sözde beni okşamıyormuşsun. Ama şimdi iyiyim canım. Daha önce de seninle niye böyle yaşamıyorduk sanki? O zaman bu iğrenç düşü de görmezdim. Korkunç, iğrenç bir düştü bu! Hatırlamak bile istemiyorum!”</p>

  <p class="normal">“Ama bu düş olmasaydı seninle şimdiki gibi yaşıyor olmazdık.”</p>

  <p class="normal">“Doğru! Bu kötü kadına teşekkür borçluyum. Ama hayır, kötü bir kadın değil o.”</p>

  <p class="normal">“O, dediğin de kim? Şu eski güzeller güzelinden başka bir arkadaşın daha mı var şimdi?”</p>

  <p class="normal">“Evet, bu da yenisi. Sesi Bozio’nunkinden daha büyüleyici bir kadın ziyaretime geldi. Hele elleri! Ellerinin güzelliğini anlatamam sana! Yalnızca ellerini görebildim; çünkü kendisi perdenin arkasına gizleniyordu. Evet, düşümde yatağımın çevresinde bir perde vardı ve konuğum bu perdenin ardına gizleniyordu. Ama elleri öyle büyüleyiciydi ki birtanem! Aşkı şakıdı bana, aşkın ne olduğunu öğretti. Böylece ben aşkın gerçeğini daha yeni anladım sevgilim. Meğer ne aptalmışım! Küçük bir kız çocuğu gibi!..”</p>

  <p class="normal">“Sevgilim, meleğim benim, her şeyin bir sırası var. Seninle daha önce yaşadığımız da aşktı, şimdi yaşadığımız da. Kimine bu gereklidir, kimine diğeri... Sen eskiden önceki yaşadığımız aşkla yetiniyordun, şimdi diğerini gereksiniyorsun. Çünkü sevgilim artık bir kadın oldun, daha önce gereksinmediğin şey, şimdi senin için gereksinim oldu.”</p>

  <p class="normal">İki hafta geçiyor. Vera Pavlovna’nın keyfine diyecek yok. Veraartık kocası evde olmadığı ya da çalışması gerektiği zamanlar kendi odasına geçiyor. Hatta kocası odasında çalışırken de onun yanında oluyor. Ancak kocasının işinin yoğun bir dikkat gerektirdiğini anladığı anlarda yalnız bırakıyor onu. Böyle durumlarda hiç insan rahatsız edilir mi? Ama kimsenin, yoğun dikkat gerektiren işleri bu kadar fazla değildir. Bilimsel çalışmaların bile büyük bölümü mekanik bir takım işleri gerektirir. Bu bakımdan Lopuhov’un çalışma odasında geçen zamanının dörtte üçünde zaman zaman birbirlerini öpüyorlar, okşuyorlar. Yalnız, bu iş için küçük bir buluş gerekti. Vera Pavlovna’ya da bir divan satın alındı; kocasınınkinden biraz ufak bir divan... Ve işte Vera Pavlovna yemekten sonra kendi divanına uzanıp dinleniyor, kocası ise onun divanının hemen yanında oturup minnacık karısına bakmaya doyamıyor.</p>

  <p class="normal">“Birtanem, ellerimi öpüyorsun gene..? Biliyorsun, sevmiyorum bunu.”</p>

  <p class="normal">“Öyle mi? Ah, unutmuşum elini öptüğümde seni incittiğimi. Ama ne yapalım, incitmeye devam edeceğim.”</p>

  <p class="normal">“Birtanem, beni ikinci kez kurtardığını biliyor musun? İlkinde kötü insanlardan kurtarmıştın, bu kez ise beni kendimden kurtardın. Okşa beni canım, okşa beni birtanem!”</p>

  <p class="normal">Bir ay geçiyor. Vera Pavlovna öğleden sonra kocasıyla ortak odalarında, yani kocasının çalışma odasında bulunan küçük, yumuşacık divanına uzanıp dinleniyor. Kocasının divanın ucuna iliştiğini görünce ona sarılıyor, başını göğsüne yaslıyor; ama nedense düşüncelidir Vera Pavlovna; kocası kendisini öpüyor, ama o yine düşüncelidir, hatta dokunsan ağlayacaktır.”</p>

  <p class="normal">“Veroçkam, canım, niye düşüncelisin?”</p>

  <p class="normal">Vera Pavlovna karşılık vermiyor, sessizce ağlıyor. Hayır, ağlamıyor, işte gözyaşlarını sildi.</p>

  <p class="normal">“Hayır, okşama artık beni canım! Yeter! Her şey için teşekkür ederim sana!” Sevecenlik, içtenlik dolu bakışlarla bakıyor kocasına.</p>

  <p class="normal">“Bana karşı öyle iyisin ki... Teşekkür ederim sana!”</p>

  <p class="normal">“İyi mi Veroçka? Nasıl iyiyim yani? Ne demek bu ‘iyi’?”</p>

  <p class="normal">“İyisin, birtanem, sen iyi bir insansın.”</p>

  <p class="normal">İki gün geçiyor. Vera Pavlovna öğleden sonra yine uzanmış dinleniyor. Hayır, dinlenmiyor, yalnızca uzanmış, düşünüyor. Ve bu kez kocasının çalışma odasında değil, kendi odasında, kendi yatağında... Kocası da onun yanında oturuyor; onu kucaklamıştır. Ama Lopuhov da düşüncelidir:</p>

  <p class="normal">‘Evet, bu o değil, başka bir şey ve bende o şey eksik.’ Lopuhov böyle düşünüyor.</p>

  <p class="normal">‘O ne kadar iyi ve ben ne kadar nankörüm!’</p>

  <p class="normal">Vera Pavlovna da böyle düşünüyor.</p>

  <p class="normal">Karı-koca bunları düşünüyorlar işte.</p>

  <p class="normal">“Canım, hadi odana git, çalış ya da dinlen biraz.”</p>

  <p class="normal">Olabildiğince yalın, üzgün olmayan bir sesle söylemek istiyor bunları Vera Pavlovna ve söylemeyi başarıyor da.</p>

  <p class="normal">“Neden kovuyorsun beni Veroçka? Ben burada da iyiyim.”</p>

  <p class="normal">O da bunları yalın, neşeli bir havayla söylemek istiyor ve söylemeyi başarıyor.</p>

  <p class="normal">“Hayır, git, birtanem. Benim için öyle çok şey yapıyorsun ki... Git, dinlen biraz.”</p>

  <p class="normal">Kocası onu öpüyor, o da düşündüklerini unutuyor ve yine rahat soluk almaya başlıyor.</p>

  <p class="normal">“Sağ ol, birtanem,” diyor.</p>

  <p class="normal">Kirsanov’sa alabildiğine mutludur. Savaş bu kez gerçekten zorlu olmuştu, ama buna karşılık verdiği iç huzuru da aynı ölçüde büyüktü; üstelik bu huzur savaşın bitmesiyle bitecek bir şey de değildi; yaşadığı sürece Kirsanov’un yüreğini ısıtıp duracaktı. Dürüst davranmıştı Kirsanov. Evet, ikisinin yakınlaşmasını sağlamış, böylece de gerçekten dürüst davranmıştı.</p>

  <p class="normal">Divanına uzanmış sigara tüttürüyor Kirsanov. Ve düşünüyor: ‘Namuslu ol. Yani hesaplı. Hesapta hep toplamı gözet ve toplamın, yani bütünün, parçalardan daha büyük olduğunu hiç unutma. Burada toplam senin yapın, kişiliğindir. Dolayısıyla senin kişiliğin, tek tek şu ya da bu hevesinden daha güçlü, daha önemlidir. Bu bakımdan –eğer bir gün aralarında bir çelişki, bir çatışma çıkarsa–, bir bütün olan kişiliğini bütün münferit heveslerinden, tutkularından üstün tutmalısın. İnsan doğasıyla ilgili pek çok şeyin düğümü buradadır ve buna kısaca dürüst olmak denir. Dürüst oldun mu, gerisi kolay. İşte sana bir tek kural... Üstelik hiç de bilgece olmayan yalın mı yalın bir kural... Neredeyse tüm bilimlerin, hayatta mutlu olmayı formüle eden tüm yasaların sonucu olan bir kural!.. Bu yalın kuralı anlayabilecek bir kafayla dünyaya gelmiş olanlara ne mutlu! Bu yönden sanırım ben de bu mutlu insanlardanım. Elbette ben pek çok şeyi yapımdan, kişiliğimden çok, gelişmeye borçluyum. Ama bu kural zamanla, sağlanan gelişmelerle, eğitimin ve tüm hayatın insanlara benimseteceği bir ahlak olacak, sıradan, yalın bir kural olacak. O zaman dünyada yaşamak çok kolay olacak, herkes benim şu anda duyduğum sonsuz huzuru duyacak. Evet, huzurluyum... Ama onlara bir uğramam gerek. Üç haftadır semtlerine uğramadım. Benim için pek zevkli olmasa da, onlara şöyle bir uğrayıp hal hatır sormanın zamanı geldi. Onları görmek için yanıyor tutuşuyor da değilim. Ama artık zamanıdır. Bugünlerde şöyle yarım saatliğine bir uğrayayım. Yoksa bir ay daha ertelesem mi? Tabii, neden olmasın! Geri çekilmemi büyük bir başarıyla gerçekleştirdim, yapacağım bütün manevraları yaptım, gözlerinden uzaklaştım; kendilerine üç haftadır mı, üç aydır mı uğramadığımı fark edemezler artık. Kendilerine karşı dürüst davrandığım insanları böyle uzaktan düşünmek ne güzel oluyor! Ve zaferden sonra böyle yan gelip yatmak!..’</p>

  <p class="normal">Lopuhov ise –iki üç gün geçmiştir ve yine öğleden sonra– karısının odasına giriyor. Veroçka’sını kucaklayıp kaldırıyor ve götürüp çalışma odasındaki küçük divanına yatırıyor: “Burada dinlen, dostum.” Sonra da hayranlıkla seyrediyor karısını. Veroçka yüzünde hafif bir gülümseme, uykuya dalıyor. O da oturup kitap okuyor. Ama Veroçka az sonra uyanıyor ve düşünmeye başlıyor:</p>

  <p class="normal">‘Odasının düzeni ilginç: En gerekli şeylerden başka bir şey yok. Ama yo, onun da bazı tutkuları var. İşte kendisine geçen yıl armağan ettiğim koca puro kutusu, daha el sürülmemiş duruyor, demek ki zamanını bekliyor bu kutu. Evet, onun tek tutkusu, tek lüksü bu: Puro. Yo, bir başka lüksü daha var: İşte şu ihtiyarın portresi... Ne kadar soylu bir yüzü var ihtiyarın! Kin nedir bilmeyen ve insanın içine işleyen bakışlar! Dmitri onun bu resmini ele geçirebilmek için nasıl da uğraşmıştı! Owen’in<sup class="calibre3"><a href="../Text/1_split_068.html#footnote-100-4" id="footnote-100-4-backlink">[4]</a></sup> resmi hiç kimsede yoktu. Dmitri üç mektup yazmıştı Owen’in resmiyle ilgili olarak. Mektup yazdıklarından iki kişi ihtiyarı bulamamış, ancak üçüncüsü bulmayı başarmıştı. O da, bu harika resmi elde edinceye kadar ihtiyarın canını çıkarmışa benziyordu. Dmitri bu resimle birlikte –kendi deyişiyle– Kutsal İhtiyar’dan bir de mektup alınca nasıl da sevinçten göklere uçmuştu! Yazdığı mektuplarda benden de söz etmiş olacak ki, Owen mektubunda beni de övüyormuş. Ve işte son bir lüksü daha: Benim portrem. İyi bir ressama yaptırabilmek için tam altı ay para biriktirmişti... Ve resmim ortaya çıkana kadar o genç ressamla bir olup nasıl da eziyet etmişti bana! Odasını süsleyen bütün eşya bu iki portre. Benim odamdakiler gibi birkaç gravür ve tıpkıbasım almak çok mu pahalıya malolurdu sanki? Sonra benim odamda çiçekten geçilmezken onun odasında bir tek çiçek yok. Neden ben çiçeklere böylesine düşkünüm de, o hiç ilgi duymuyor? O erkek, ben kadınım da ondan mı? Hiç böyle saçma şey olur mu? Yoksa bilimle uğraşan, ciddi bir insan da ondan mı? Ama Kirsanov’un hem çiçekleri, hem de gravür ve tıpkıbasımları var ve o da bilimle uğraşan ciddi bir insan! Ve neden bana zaman ayırmak onu sıkıyor? Bana zaman ayırmanın onun için büyük çaba gerektirdiğini biliyorum, handiyse zoraki ilgileniyor benimle. Bilimle uğraşan ciddi bir insan olduğu için mi böyle yapıyor? İyi ama Kirsanov da... Hayır hayır, iyi bir insan o, benim için çok şey yaptı, daha da pek çok şeyi seve seve yapmaya hazırdır! Beni onun sevdiği gibi kim sevebilir? Ben de onu seviyorum ve ben de onun için her şeyi yapmaya hazırım...’</p>

  <p class="normal">“Veroçka, canım dostum, sen galiba uyumuyorsun?”</p>

  <p class="normal">“Birtanem, odanda niye hiç çiçek yok?”</p>

  <p class="normal">“Emret canım, hemen getirteyim. Hemen, yarın... Bunun güzel bir şey olacağını düşünecek zamanım olmadı. Aslında haklısın, çok güzel olurdu.”</p>

  <p class="normal">“Bir ricam daha olacak canım. Odana birkaç resim al... Ya da daha iyisi resimleri de çiçekleri de ben alayım sana.”</p>

  <p class="normal">“Bak işte o zaman bunlar benim için gerçekten çok değerli şeyler olur. Çiçeği de resmi de zaten severim ama senin aldıkların oldu mu daha da çok severim. Ama Veracığım, sen demin düşünceliydin, gördüğün düşü düşünüyordun herhalde? Seni böylesine korkutan bu düşü bana biraz daha ayrıntılı anlatabilir misin?”</p>

  <p class="normal">“Birtanem, demin onu düşünmüyordum. İnan o düşü hatırlamak bile kâbus gibi geliyor bana.”</p>

  <p class="normal">“Ama Veracığım, düşünü bilmem belki benim için yararlı olabilir.”</p>

  <p class="normal">“Pekâlâ canım, madem istiyorsun, anlatayım: Operaya gidemediğim için canım sıkılıyor... Sürekli olarak Bozio sandığım bir kadın çıkıp geliyor. Ama kadın hep kendini benden gizliyor. Ve sözde benim bir günlüğüm varmış, benden günlüğümü okumamı istiyor. Günlüğümde yalnızca seninle birbirimizi nasıl sevdiğimiz yazılı... Ama kadın elini günlüğün sayfalarına dokunduruverdi mi, benim seni sevmediğimi anlatan yeni satırlar çıkıyor ortaya...”</p>

  <p class="normal">“Bağışla canım, düşünde başka bir şey görmedin mi?”</p>

  <p class="normal">“Hayır birtanem, başka şeyler de görsem hiç sana söylemez miyim? Bunları sana uyanır uyanmaz da anlatmıştım, biliyorsun.”</p>

  <p class="normal">Bu sözleri öylesine sevecenlikle, öylesine içten bir yalınlıkla söylemişti ki, Lopuhov’un yüreği ömrü boyunca unutamayacağı sonsuz bir hazzın heyecanı ve sıcaklığıyla dolup taştı. Gerçekten de bu hazzı duyan hiçbir insan bir daha ömrünün sonuna kadar unutamaz bunu. Ama ne yazık ki, çok az, çok az evli erkek tatmıştır bu duyguyu. Mutlu bir aşkın verebileceği tüm sevinçler, bu duygunun yanında hiç kalır. Bu duygu insan yüreğini hoşnutlukların en temizi, gururların en soylusuyla sonsuzcasına doldurur. Vera Pavlovna’nın hafif bir hüzünle söylediği bu sözlerde şöyle bir sitem de vardı. ‘Sana nasıl sonsuzcasına güvendiğimi biliyor musun dostum? Bir kadın kocasından yüreğinin birtakım gizli kıpırtılarını gizlemek zorundadır. Onların birbiriyle ilişkileri bunu gerektirir. Ama sen, birtanem, bana karşı öyle iyi davranıyorsun ki, senden hiçbir şey gizlemem gerekmiyor; yüreğim kendim için ne kadar açıksa, senin için de o kadar açık. Bu bir kocanın kazanabileceği en saygın konumdur, bu büyük ödülü ancak üstün kişiler hak edebilir ve böylesi bir ödülü kazanan insan, kendini haklı olarak bütünüyle soylu bir insan sayabilir, vicdanının temiz olduğundan ve temiz kalacağından emin olabilir; böyle bir insan her zaman yüreklidir, her sınavdan yürekli olarak çıkar. İçi huzur doludur ve yılgınlık nedir bilmez; yazgısı onun ruh dinginliğini hiçbir biçimde etkileyemez; bu yüce onuru hakettikten sonra, yaşamının son anına kadar başına ne gelirse gelsin, gösterdiği bu insanca soyluluğun bilinciyle o sürekli olarak kendini mutlu duyar.’</p>

  <p class="normal">Biz şu ana kadar Lopuhov’u yeterince tanımış bulunuyoruz, yani onun duygusal bir insan olmadığını rahatlıkla söyleyebiliriz. Ama karısının sözleri Lopuhov’a öylesine dokundu ki, yüzüne ateş bastı.</p>

  <p class="normal">“Veroçka, güzel dostum, sözlerinde sitem vardı.” Sesi hayatında ikinci kez ve son kez titriyordu; ilk kez, gerçeği fark ettiği kuşkusuyla titremişti, şimdiyse sevinçten titriyordu; “evet, bana sitem ettin, ama bu sitem bütün aşk sözlerinden daha değerli benim için. Sorduğum soruyla seni incittim, ama aptalca sorumun bana böylesi bir sitemde bulunmana yol açmasından dolayı öyle mutluyum ki! Bak gözlerimde yaşlar var, çocukluğumdan bu yana döktüğüm ilk gözyaşları bunlar!”</p>

  <p class="normal">Bütün akşam gözlerini Veroçka’dan ayırmadı ve o akşam Veroçka’nın aklına, kendisine karşı böylesine sevecen olabilmek için Lopuhov’un epey çaba harcaması gerektiği gibi bir düşünce hiç gelmedi, bu yüzden de o akşam yaşamının en sevinçli akşamlarından biri oldu, hiç değilse şu son zamanlar için böyleydi bu. Ancak size Veroçka’yı anlattığım şu günlerin üzerinden geçecek birkaç yıl sonra, o hayatında yalnız bir tek akşam değil, günlerce, aylarca, yıllarca bu mutluluğu tadacaktır. Çocuklarının büyüdüğünü, onları mutluluğu hak etmiş, mutlu olmuş insanlar olarak gördüğü zaman olacaktır bu. Bu bütün başka kişisel sevinçlerle karşılaştırılamayacak kadar yüce bir sevinçtir; bütün başka kişisel sevinçlerde çok kısa bir an süren yükseliş söz konusudur, bu sevinçte ise her günkü hayatın olağan günlerinin olağan düzeyi söz konusudur... Ama bunlar henüz Vera Pavlovna’nın gelecekte yaşayacağı sevinçler.</p>
</body>
</html>
