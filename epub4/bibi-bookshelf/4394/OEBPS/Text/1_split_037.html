<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_38">8</h2>

  <p class="normal">Solmuş çiçekler... Yapraklarını döken ağaçlar... İnsana hüzün veren bir tablo. Kardeşlerin küçüğü:</p>

  <p class="normal">“İnsanın içi kararıyor, değil mi?” diyor Vera Pavlovna’ya. “Bakmak bile hüzün verici... Bu, benim hiç istemediğim bir şey.”</p>

  <p class="normal">Ablası da:</p>

  <p class="normal">“Evet,” diyor, salonlar boş, tarlalarda ve bahçelerde hiç kimse yok. Kraliçe bacımın isteğini yerine getirmek için böyle yaptım.”</p>

  <p class="normal">“Gerçekten de sarayda şimdi hiç kimse yok mu?”</p>

  <p class="normal">“Neden olsun ki? Buranın nasıl soğuk ve nemli olduğunu görüyorsun. Evde, şimdi burada yaşamakta olan 2000 kişiden ancak sekiz-onu bulunuyor, bunlar da bu ıssız yerde kuzey güzünü yaşamayı ilginç bulanlar... Bir süre sonra, küçük ama aralıksız gruplar halinde kış meraklıları gelmeye başlar.”</p>

  <p class="normal">“Peki ama şimdi nerde onlar?”</p>

  <p class="normal">“Neresi ılık ve güzelse ordalar,” diyor abla. “İşlerin yoğun, havaların güzel olduğu yaz aylarında buraya güneyden çok konuk gelir. İki ay önce ziyaret ettiğimiz ev de konuklar eviydi. Şimdi konuklar için daha pek çok ev yapıldı, dilleri, derilerinin rengi farklı konuklar... Ama kimin konuk, kimin evsahibi olduğu belli değildir burada, herkes istediği yerde kalır, istediği grubun içinde yer alır. Siz yazın, işlerinize yardım etmek için gelen bu konukları kabul ederken, isterseniz kendiniz de yılın yağışlı ve soğuk geçen 7-8 ayında güneye gidebilirsiniz... Dileyen dilediği yere gidebilir. Güneyde bir yeriniz var, çoğunuz oraya gidiyor. ‘Yeni Rusya’ diyorsunuz oraya.”</p>

  <p class="normal">“Odessa’nın oralar mı?”</p>

  <p class="normal">“O senin zamanındaydı. Bak sana göstereyim Yeni Rusya’nın nerde olduğunu.”</p>

  <p class="normal">Yamaçları bağlık bahçelik dağlar, dağların arasında daracık koyaklar, geniş düzlükler.</p>

  <p class="normal">“Bu dağlar eskiden çırılçıplaktı... Şimdi üzerleri kalın bir toprak tabakasıyla örtülü ve artık bu dağlarda meyve ağaçlarının yanı sıra dünyanın en uzun ağaçları yetişiyor. Aşağılardaki nemli yerlerde kahve ağaçları, daha yükseklerde hurmalar, incirler... Üzüm bağları, şeker kamışlarına karışmış... Tarlalarda buğdaylar... Ama en çok yetiştirilen pirinç...”</p>

  <p class="normal">“İnanılacak gibi değil... Nasıl bir toprak bu böyle?”</p>

  <p class="normal">“Biraz yükseğe çıkalım da sana bu toprakların tam sınırını göstereyim.”</p>

  <p class="normal">Kuzey doğuda, çok uzaklarda iki nehir... Birleşerek doğu yönünde kocaman bir nehir olarak akıyor. Güneydoğuda uzun ve geniş bir körfez... Güneyde bu geniş körfezle, batı sınırını oluşturan yine çok uzun ama dar bir körfez arasında uçsuz bucaksız topraklar. Batıdaki dar körfezle, kuzeybatı yönünde, çok uzaklarda yer alan deniz arasında dar bir kıstak. Vera Pavlovna şaşkınlık içinde...</p>

  <p class="normal">“O zaman biz tam çölün ortasındayız?”</p>

  <p class="normal">“Evet, eski bir çölün ortası; ama şimdi gördüğün gibi kuzeydoğudaki şu büyük nehirden başlayarak buralar dünyanın en hareketli topraklarına çevrildiler. Denizden kuzeye doğru bu topraklar yine eski hallerine döndürüldüler; buralar için eskiden ‘sütle balın kaynaştığı topraklar’ denirdi, şimdi yine öyleler. Güneyde, yarımadanın çıplak bölümünü görüyor musun? Ordan ötesi kumlu, verimsiz bozkırlardır; senin zamanında bütün yarımada böyleydi; ama şimdi insanlar, siz Ruslar, her yıl bu çölün sınırlarını güneye doğru geriletiyorsunuz. Başka ülkelerde de başka insanlar aynı şekilde çalışıyorlar, herkese istemediği kadar toprak, istemediği kadar iş var... Her şey bol, çok, geniş. Kuzey doğudaki büyük nehirden güneye doğru yarımadanın yarısı yemyeşil... Tıpkı kuzeyde olduğu gibi buralarda da üç-dört verst aralıklarla o gördüğümüz büyük yapılardan yapılmıştır... Bu yapılar tüm yarımadaya muazzam bir satranç tahtası üzerindeki satranç taşları gibi dağılmışlardır.”</p>

  <p class="normal">Kız kardeşlerin küçüğü:</p>

  <p class="normal">“Hadi şimdi bunlardan birine girelim,” diyor.</p>

  <p class="normal">Yine dört yanı cam olan bir yapı. Yalnız bunun sütunları açık renk.</p>

  <p class="normal">“Açık renk, çünkü alüminyumdan,” diyor kraliçenin ablası. “Bu biraz masraflı oluyor; ama açık renkler güneşi daha az geçirdiğinden buralar için en uygunu bu.”</p>

  <p class="normal">Hele şu buluşlarına ne demeli! Cam sarayın az ilerisine, sarayı çepeçevre kuşatan incecik ve çok yüksek sütunlar dikmişler, bu sütunların üzerine de, sarayı tümüyle kaplayacak biçimde muazzam bir örtü germişler.</p>

  <p class="normal">“Bu örtü,” diyor kraliçenin ablası, “sürekli olarak ıslaktır. Dikkat edersen her sütunun tepesinde bir fıskiye var, buradan fışkıran sular, tıpkı yağmur gibi çevreyi sürekli serin yapıyor. Senin anlayacağın, çevre ısısını da diledikleri gibi ayarlayabiliyorlar.”</p>

  <p class="normal">“Peki ya buranın yakıcı güneşini sevenler varsa?”</p>

  <p class="normal">“Şu ötedeki pavyonlar ve çadırlar kimler için yapıldı sanıyorsun? Herkes canının çektiği biçimde yaşar. Benim de tek amacım bunu sağlamak.”</p>

  <p class="normal">“O zaman, kentlerde yaşamak isteyenler için de kentler yerli yerinde duruyor?”</p>

  <p class="normal">“Kentlerde yaşamak isteyen pek yok. Bu yüzden kent sayısı eskiye göre çok düştü. Çok önemli liman yerlerinde malların iletimi ve ilişki merkezleri olarak az sayıda kent kaldı, ama bunlar eskiye göre çok büyük ve gelişmiş kentler. Değişik bir hava solumak, gezmek için gelenler çok buralara; kentlerin nüfusunun büyük bölümü kalıcı değil, sürekli değişiyor; kimileri kırlardan buralara gelirken, kimileri buralardan kırlara gidiyor, sürekli bir değişim ve hareketlilik var.”</p>

  <p class="normal">“İyi ama ya ben sürekli kentte yaşamak istiyorsam?” “Öyleleri de var, tıpkı sizin Petersburg’unuzda, Paris’inizde, Londra’nızda olduğu gibi... engel olan yok ki, canın öyle istiyorsa, hay hay, sürekli kentte yaşa! Ancak insanların yüzde doksan dokuzu sana kız kardeşimle gösterdiğimiz biçimde yaşıyor. Çünkü böylesi onların daha hoşlarına gidiyor. Ama artık akşam oluyor, hadi sarayın içine girelim ve neler olup bittiğine bakalım.”</p>

  <p class="normal">“Durun biraz, ben daha önce bütün bunların nasıl gerçekleştiğini öğrenmek istiyorum.”</p>

  <p class="normal">“Nelerin nasıl gerçekleştiğini?”</p>

  <p class="normal">“Yılın üçte ikisini geçirdiğimiz bu kurak çöllerin nasıl olup da böyle bereketli topraklar haline geldiğini...”</p>

  <p class="normal">“Bunun anlaşılmayacak bir yanı yok ki? Bütün bunlar bir anda olmadı, bir yılda, on yılda olmadı? Yavaş yavaş, aşama aşama gerçekleştirdim her şeyi. Kuzeydoğuda büyük ırmağın kıyısından ve kuzeybatıda denizin kıyısından kil taşıdılar, öyle büyük ve güçlü makineleri var ki onların! Kil, kumu bağladı. Sonra sulama kanalları açtılar ve bu yeşil doğdu. Yeşillikle birlikte nem arttı; her şey aşama aşama gerçekleştirildi. Yılda birkaç verst, hatta bazen ancak bir verst ilerleyebildiler. Tıpkı şimdi güneye doğru ilerledikleri gibi... Ne var bunda şaşacak? İnsanlar akıllandılar, eskiden amaçsızca tükettikleri, hatta birbirlerine zarar vermek için harcadıkları büyük güç ve olanakları, kendi yararlarına kullanmayı öğrendiler. Benim buradaki varlığım boşuna değil; çalışıyor ve onlara neyin nasıl olacağını gösteriyorum. Onlara kendileri için yararlı olan şeyleri öğretebilmem kolay olmadı. Senin zamanında insanlar yabanıl hayvanlar gibiydiler, kaba, acımasız, akılsızdılar. Ama ben yılmadım, sürekli gösterdim, anlattım, öğrettim; anlamaya başladılar... Yeter ki anlasınlardı, çünkü uygulama bunun kadar zor değildi. Bilirsin, ben kimseyi güç durumda bırakacak kötü şeyler istemem. Örneğin sen de bir şeyler yapıyorsun, benim için yapıyorsun bunları. Söyle, kötü şeyler mi bunlar?”</p>

  <p class="normal">“Değil.”</p>

  <p class="normal">“Tabii değil. Atölyeni alalım, sizin olanaklarınız başkalarından daha mı fazlaydı?”</p>

  <p class="normal">“Hayır, hatta hemen hiçbir şeyimiz yoktu.”</p>

  <p class="normal">“Oysa şimdi senin terzi kızlar, sizin başlangıçtaki olanaklarınıza sahip olanlara göre on kat daha rahat bir yaşam sürüyorlar, hayattan yirmi kat daha fazla zevk alıyorlar ve yüz kat daha az tatsızlıkla karşılaşıyorlar. Senin deneyimin, insanların senin zamanında da daha rahat yaşamalarını sağlayacak şeylerin yapılabilmesinin olanaksız olmadığını kanıtladı. Bunun için gerekli olan yalnızca aklını kullanmak; doğru, yerinde adımlar atarak sağlam biçimde tutunabilmek ve elindeki olanakları en elverişli bir biçimde kullanabilmek, öyle değil mi?”</p>

  <p class="normal">“Evet. Ben de böyle düşünüyorum.”</p>

  <p class="normal">“O zaman gel ve senin nice zaman önce anladığın şeyi anlamaya başlamalarından sonra insanların nasıl yaşadıklarını gör.”</p>

  <p class="normal"></p>
</body>
</html>
