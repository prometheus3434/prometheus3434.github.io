<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_7">XXV</h1>

  <p class="normal">‘Düşüncelerden kurtulmanın en iyi yolu çalışmaktır’ diye düşünüyor Vera Pavlovna ve çok da doğru düşünüyor. ‘Gidip bütün gün atölyede çalışacağım. Sanırım bunun bana yardımı olur.’</p>

  <p class="normal">O gün sabahtan akşama dek atölyede çalıştı ve gerçekten de düşüncelerinden kurtuldu. İkinci günü yine atölyede geçirdi, bu kez çalışma onu yormuştu, üstelik düşüncelerinden de bütünüyle kurtulamamıştı. Üçüncü günse hiçbir hayrı olmadı çalışmanın. Böylece bir hafta geçti.</p>

  <p class="normal">Mücadele zordu. Vera Pavlovna’nın yüzünde renk diye bir şey kalmamıştı. Ama kendisi sakindi, çok sakindi, hatta neşeli görünmeye bile çalışıyor ve bunu başarıyordu da. Çevresindekiler yüzünün solgunluğunu hafif bir rahatsızlığa vermişler ve bir şey fark etmemişlerdi. Peki ya Lopuhov? O gerçeği zaten biliyordu ve onun için Vera Pavlovna’da fark edecek bir değişiklik yoktu.</p>

  <p class="normal">Bir hafta sonra karısının yanına gelip:</p>

  <p class="normal">“Veroçka,” dedi, “seninle yaşantımız, hani terzi kendi söküğünü dikemez derler ya, işte tam onun gibi... Ya da, giysi onu diken terzinin üzerinde kötü dururmuş... Hem herkesin bizim ekonomik ilkelerimize göre yaşamasını istiyoruz, hem de bu ilkeleri kendi yaşantımıza uygulamıyoruz. Bir büyük işletme birkaç küçük işletmeden daha kârlıdır, öyle değil mi? Kuşkusuz ev ekonomisi için de aynı durum söz konusu. Bizim şu evimizde birkaç kişi bir arada yaşarsak hem biz, hem de bizimle birlikte yaşayacak olanlar şu anda ayrı ayrı yapmakta oldukları harcamalarından yarı yarıya kısıntı yapabilirler. Ben de böylece fabrikadan aldığım maaş yeteceği için artık iyice iğrenmeye başladığım şu lanet derslerden kurtulmuş olurum. Hem dinlenecek zamanım olur, hem de bilimsel çalışmalarıma dönerek yeniden kariyer yapabilirim. Yalnız, tabii birlikte yaşayacağımız kimselerin bizimle uyuşabilir insanlar olması gerek... Ne dersin bu düşünceme?”</p>

  <p class="normal">Vera Pavlovna deminden beri öfke kıvılcımlarının tutuştuğu gözlerle bakıyordu kocasına, tıpkı şu teorik konuşma sırasında Kirsanov’un baktığı gibi... Lopuhov sözlerini bitirince, yüzü alev alev yanarak:</p>

  <p class="normal">“Rica ederim kes!” dedi. “Son derece çirkin şeyler bu söylediklerin!”</p>

  <p class="normal">“Neden Veroçka? Ben yalnızca bu işten az da olsa parasal kazancımız olacağını söylemek istemiştim. Bizim gibi varsıl olmayan insanlar böylesi kazançları küçümsememeli. Ben çok fazla çalışıyorum, üstelik işimin birinden de artık iğrenmeye başladım.”</p>

  <p class="normal">“Benimle böyle konuşamazsın!” Vera Pavlovna ayağa fırladı. “Benimle böyle konuşmana izin veremem! Ne demek istiyorsun, açık konuş!”</p>

  <p class="normal">“Demek istiyorum ki Veroçka, bizim için daha hesaplı olması bakımından böylesi bir yaşamın iyi...”</p>

  <p class="normal">“Yine mi! Sus! Üzerimde vesayet hakkın mı var ki böyle konuşabiliyorsun? Yoksa senden nefret etmemi mi istiyorsun?”</p>

  <p class="normal">Koşarcasına kendi odasına geçti ve kapıyı üzerinden kilitledi.</p>

  <p class="normal">Bu onların ilk ve son kavgalarıydı.</p>

  <p class="normal">Akşam geç vakte kadar odasından çıkmadı. Sonra yeniden kocasının odasına geçti.</p>

  <p class="normal">“Birtanem! Sana karşı biraz sert davrandım. Lütfen alınma sözlerime. Görüyorsun, kendimle mücadele halindeyim. Sen de beni destekleyecek yerde, benim mücadele ettiğim şeyden yana oluyorsun. Evet, buna dayanabileceğimi sanıyor ve benim mücadele ettiğim şeyin yanında yer alıyorsun.”</p>

  <p class="normal">“Konuya böyle kabaca girdiğim için bağışla beni, dostum, ama artık barıştık, değil mi? Hadi otur da konuşalım.”</p>

  <p class="normal">“Ah, evet, barıştık birtanem. Yalnız lütfen bu işte bana karşı olma. Ben kendime karşı bile güçlükle mücadele edebiliyorken lütfen bir de sen karşı olma bana.”</p>

  <p class="normal">“İyi ama dostum hâlâ neden mücadele ediyorsun ki kendine karşı? Duygularını tartmak için kendine belli bir zaman tanıdın ve bu süre içinde duygularının senin başlangıçta düşündüğünden çok daha ciddi olduğunu gördün, öyle değil mi? Bu durumda hâlâ mücadele etmenin anlamı ne?”</p>

  <p class="normal">“Hayır, birtanem, ben seni sevmek istiyorum ve seni üzmek istemiyorum.”</p>

  <p class="normal">“Canım benim, benim iyiliğimi istiyorsun demek? Ama senin acı çektiğini görmenin bana zevk verdiğini düşünüyor olamazsın?”</p>

  <p class="normal">“İyi ama birtanem, sen beni çok seviyorsun?”</p>

  <p class="normal">“Orası öyle, Veroçka. Seni sevdiğim, hem de çok sevdiğim kuşku götürmez bir gerçeklik. Ama biz seninle aşkın ne olduğunu biliyoruz, değil mi? Neydi aşk, sevdiğinin sevincinden sevinç duymak, acısından acı duymak değil mi? Sen kendine eziyet ederken bana da eziyet ediyorsun, unutma.”</p>

  <p class="normal">“Öyle ama birtanem, eğer içimdeki bu duyguya yenilirsem sen yine acı çekeceksin. Ah! Lânet olsun bu duyguya! Nasıl doğdu içimde, nerden geldi?”</p>

  <p class="normal">“Nasıl doğdu, nerden geldi, hiç fark etmez Veroçka. Nasıl olsa sonucu değiştirmek elimizde değil... Bizim önümüzde bir tek yol var, ya sen acı çekeceksin, bu yüzden ben de acı çekeceğim; ya da sen acı çekmeyeceksin, dolayısıyla ben de acı çekmeyeceğim.”</p>

  <p class="normal">“Birtanem, göreceksin acı falan çekmeyeceğim. Hepsi geçecek, göreceksin.”</p>

  <p class="normal">“Gösterdiğin çabalar için teşekkür ederim. Bu çabaların sende, yapılması gerekli şeyi gerçekleştirme azmi bulunduğunu gösteriyor, bu bakımdan da ben bu çabalarına büyük değer veriyorum. Ama şunu unutma Veroçka, yapılması gerekli şey göreli bir kavramdır ve burada sana göre gerekli olan bana göre hiç de gerekli değildir. Ben dışardan baktığım için senin durumunu senden daha iyi görebiliyorum. Ve diyorum ki, bütün bu çabalarının hiçbir yararı olmayacak. Gücün yettiğince mücadele et. Ama rica ederim, beni üzeceğini düşünme. Olaya nasıl baktığımı biliyorsun çünkü ve yine biliyorsun ki bu konu hakkındaki düşüncem öyle gelgeç bir düşünce değil; kararlı, sarsılmaz bir düşüncedir ve üstelik de gerçekten doğru olan düşüncedir. Sanki böylece beni aldatmış mı olacaksın? Bana karşı saygın mı yitecek? Daha da fazlası; bana karşı duyduğun sevecenlik nitelik değiştirerek azalacak mı? Tam tersine, bende sana karşı olan bir düşman değil de, senden yana olan bir dost görünce daha güçlenip kökleşmeyecek mi bana karşı olan güzel duyguların? Bana acımaktan vazgeç, benim yüzümden kendini mutluluktan yoksun bırakmadın diye benim hayatım niye acınası olsun? Bu kadar yeter. Bunlar konuşulması zor şeyler, dinlemesi ise senin için daha da zor olmalı. Yalnız bu söylediklerimi unutma Veroçka. Bağışla canım. Haydi şimdi odana gidip düşün, ya da daha iyisi yat, uyu. Beni değil, kendini düşün. Beni boş yere acı çekmekten ancak kendini düşünerek kurtarabilirsin.”</p>
</body>
</html>
