<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_37">7</h2>

  <p class="normal">“Ah, canım, birtanem benim! Senin isteklerinin neler olduğunu öğrendim, bunların gerçekleşeceğini de biliyorum. Ama bu iş nasıl olacak? İnsanlar o zaman nasıl yaşayacak?”</p>

  <p class="normal">“Sana bunu tek başıma anlatamam. Bunun için ablamın yardımı gerek. Hani sana daha önce görünen ablam. O benim hem efendim, hem uşağımdır. Ben yalnızca o beni ne yaparsa o olabilirim; ama o da benim için çalışır... Ablam! Gel bana yardım et!”</p>

  <p class="normal">Birden kızkardeşlerin kızkardeşi, nişanlıların nişanlısı olan görünüyor.</p>

  <p class="normal">“Selam bacım!” diyor kraliçeye, “Ah, sen de mi burdaydın bacım?” diyor Vera Pavlovna’ya. Benim yetişdirdiğim bu güzel kraliçenin herkese egemen olduğu zaman insanların dünyada nasıl yaşayacaklarını merak ediyorsun herhalde? Bak öyleyse:</p>

  <p class="normal">Bir yapı. Bugün ancak en önde gelen birkaç başkentte bulunabilecek büyüklükte bir yapı. Ya da, hayır, bugün hiçbir başkentte, hiçbir yerde benzeri olmayan büyüklükte bir yapı. Yapının dört yanında ekinler, çayırlar, bahçeler, korular var. Ekin bildiğimiz ekin, ama bizim ekinlere benzer yanı yok; her bir başak nasıl da iri ve her başak nasıl da ağır tanelerle dolu! Hiç böyle buğday olur mu? Başağın böylesi nerde görülmüş? Tanenin böylesini kim, nerde görmüş? Üzeri böyle ağır tanelerle dolu böyle kocaman bir başak ancak serada yetiştirilebilir. Şu çayırlar bizim çayırlar, ama üzerlerini kaplayan çiçekler... onları da bugün ancak seralarda yetiştirmek mümkün olabilir. Şu limon, portakal, şeftali, kayısı ağaçlarına bakın hele!.. Bunlar bizde ancak limonluklarda yetişmez miydi? Açık havada nasıl olmuşlar böyle? Ah, evet, çevrelerinde sütunlar var, yazın açılıp kışın kapatılan bir limonluk o zaman burası. Koruluk da bizim koruluk; meşe, ıhlamur, akçaağaç, karaağaç. Ama ne güzel ağaçlar bunlar! İçlerinde bir tek hastalıklı, sağlıksız ağaç yok. Ya şu yapı? Nasıl bir mimarisi var bu yapının? Bugün hiç böylesi yok; ya da var, onun aynısı değil, ama ona çok benzeyen bir yapı, Saydenham Tepesi’ndeki saray. Yalnızca çelik ve cam, başka hiçbir şey yok. Hayır, var, yapının yalnızca dışı böyle, içi bildiğimiz ev gibi, yalnız büyük, çok büyük bir ev. Bu çelik ve cam yapı asıl evin üzerine bir kılıf gibi geçmiş; böylece evin dört yanında boydan boya geniş balkonlar oluşmuş. İçerdeki evin de ne kadar değişik bir mimarisi var! Pencereler yerden tavana kadar ve hemen bütün duvarlar boydan boya pencere; iki pencere arasında o kadar ince bir duvar parçası bırakılmış ki... Aradaki bu incecik duvar parçası pencereler için çerçeve görevi görüyor; pencerelerin tümü, binanın dört yanını boydan boya kaplayan cam balkonlara açılıyor. Peki şu döşemelerin malzemesi ne? Tavanlar, kapılar neden yapılmış böyle? Nedir bu? Gümüş mü? Platin mi? Yalnız dolaplar hep bildiğimiz gibi, tahtadan. Dolaplarda tahta kullanılması bir tür kapris; salt değişiklik olsun diye. Tavanların, döşemelerin, mobilyaların malzemesiyse belli değil. “Şu koltuğu kaldırsana yerinden.” A-a, bu metal bir koltuk, ama bizim ceviz koltuklardan daha hafif, iyi ama nasıl bir metal bu böyle? Ah, şimdi hatırladım. Saşa bana küçük bir levha göstermişti bundan, cam gibi hafif bir şeydi, küpe, broş gibi süs eşyaları yapıyorlar şimdi bundan. Saşa alüminyumun er geç ağacın hatta taşın yerini alacağını söylüyordu. Ne kadar pahalı, zengin bir yapı! Her yerde alüminyum, alüminyum! Pencere aralarında boydan boya aynalar... Ya şu halılara ne demeli! İşte şurda halılar yerin tamamını kaplamıyor; döşeme görülüyor... evet, döşemeler de alüminyumdan yapılmış. “Görüyorsun değil mi, aşırı kaygan olmaması için döşemede kullanılan alüminyum biraz matlaştırılmış; burada çocuklar oynuyor, zaman zaman da büyükler geliyor yanlarına. Öteki salona ise hiç halı serilmemiş, dans salonu burası.” Ve her yerde ılıman iklim ağaçları, ılıman iklim çiçekleri, bütün ev sanki bir kışlık bahçe.</p>

  <p class="normal">İyi ama saraylardan bile görkemli olan bu evde kimler oturuyor? “Burda çok, pek çok insan oturuyor; hadi gir içeri de görelim kendilerini.” Üst kat balkonuna çıkıyorlar ve Vera Pavlovna burdan gördüğü şeyi nasıl olup da daha önce fark edemediğine şaşıyor. Tarlalara öbek öbek insanlar dağılmış durumda; kadın, erkek, yaşlı, genç, çocuk, herkes hep birlikte. Ama en çok gençler var; yaşlılar, hele yaşlı kadınlar çok az; çocuklar yaşlılardan çok, ama yine de gençler kadar değil. Çocukların çoğu ev işleri yapmak için evde kalmışlar: Çocuklar, hemen bütün ev işlerini becerebiliyorlar ve bu işten büyük zevk duyuyorlar; burada insanların çok geç yaşlanmaları; sürdükleri sağlıklı, mutlu yaşam, diriliklerini, canlılıklarını uzun süre korumalarını sağlıyor. Tarlalarda çalışanlar şarkı söylüyorlar. İyi ama ne yapıyor onlar tarlalarda? Ah, ekin biçiyorlarmış! İşleri nasıl da hızlı yürüyor! Elbette hızlı yürüyecek, çünkü onların yerine bütün işleri makineler yapıyor. Ekini biçen, demetleyen, demetleri taşıyan hep makineler... İnsanlar makinelerin yanında duruyorlar, ya da üzerlerine çıkmış, onları yönetiyorlar. Ne güzel şeyler yapmışlar bunlar kendilerine böyle! Güneş tepede, ortalığı kavuruyor, ama onların aldırdığı yok. Tarlada, tam çalıştıkları yerin üstünde boydan boya gerilmiş bir örtü var, onlar ilerledikçe örtü de onlarla birlikte ilerliyor. Şu işe bak, sıcakta ekin biçmeyi püfür püfür serinlik haline getirmenin yolunu nasıl da bulmuşlar! Onların işi hızlı yürümeyecek de kimin yürüyecek? Onlar şarkı söylemeyecek de kim söyleyecek? Doğrusu şimdi ben de seve seve ekin biçerdim onlarla! Şarkıları da değişik, yeni, daha önce hiç duymadığım şeyler... Ama işte şu anda söylemeye başladıkları şarkıyı ben de biliyorum:</p>

  <p class="indentmetin">Seninle bey gibi yaşayacağız</p>

  <p class="indentmetin">Bu insanlar bizim dostlarımız</p>

  <p class="indentmetin">Gönlünden geçen her şeyi</p>

  <p class="indentmetin">Sana biz sağlayacağız.</p>

  <p class="normal">Ama işte çalışma bitti, herkes eve dönüyor. “Hadi salona gidip nasıl yemek yediklerine bakalım,” diyor kraliçenin ablası. Salonların en büyüğüne giriyorlar. Salonun yarısını masalar kaplamış... Ne çok masa böyle! Hepsinin üzerinde örtüleri... Kaç kişi yemek yiyecek burda? Bin, hatta daha fazla: “Çünkü evde yaşayanların hepsi yemeklerini burda yemiyor, isteyen yemeğini ayrıca, kendi odasında yiyor.” Tarladaki çalışmaya katılmayan çocuklar ve yaşlılar hazırladı bütün bunları. Yemek pişirmek, ev işleri yapmak, odaları toplamak için güçlü ellere gerek yok, bunları ellerinden başka iş gelmeyenler ya da şimdilik daha başka iş yapamayanlar da yapabilir. Servis takımları harika! Tabaklar alüminyum, bardaklar kristal! Bütün masaların ortası bir şerit halinde boydan boya çiçek kaplı. Yemekler masanın üzerinde. İşte çalışanlar içeri girdiler. Herkes oturuyor, sofrayı hazırlayanlar ve tarlada çalışanlar. “Peki servisi kim yapacak?” “Neyi? Servisi mi? Ne zaman? Yemek yerken mi? Servise gerek yok ki! Beş altı çeşitten oluşuyor bugünkü yemek. Sıcak yenecekler, dikkat edersen soğumayacakları bir düzenekle yerleştirilmiş masaya; şu gördüğün çukur yerlerde içleri sıcak su dolu kaplar var; sıcak yemek tencereleri bu kapların içinde duruyor. Sen maddi sıkıntı çekmeyen bir insansın, üstelik de güzel şeyler yiyip içmeyi seversin, söyle bakalım, her zaman böyle yemekler yiyebiliyor musun?” “Yılda ancak birkaç kez.” “Bu onların olağan yemeğidir; isteyen bunlardan çok daha güzellerini, canının istediğini yiyebilir; ama bunun için özel bir ödemede bulunması gerekir. Özel şeyler istemeyen, ortak yemeği yiyenlerse hiçbir şey ödemezler. Bu her şeyde böyledir, herkes kendi birliğinin yarattıklarından eşit olarak ve ücretsiz yararlanır; bunun dışına çıkan özel istekler için karşılık istenir.”</p>

  <p class="normal">“Biz miyiz bu? Bizim ülkemiz mi burası? Demin bizim bir şarkımızı söylediklerini duydum, Rusça söylüyorlardı...”</p>

  <p class="normal">“Tabii bizim ülkemiz. Bak, şu ötede gördüğün ırmak Oka ırmağıdır... Tabii biziz bu insanlar... Sen de, ben de Rus değil miyiz?”</p>

  <p class="normal">“Bütün bunları sen mi yaptın?”</p>

  <p class="normal">“Bütün bunlar benim için yapıldı; ben heyecan, esin verdim, şimdi de bu yapılanların daha da eksiksiz hale getirilmesi için esinlendiriyorum onları. Ama bütün bunları yapan kimdir dersen, işte, O’dur, ablam; bütün kahrı çeken o, ben sefasını sürüyorum.”</p>

  <p class="normal">“Peki herkes böyle mi yaşayacak?”</p>

  <p class="normal">Vera Pavlovna’nın bu sorusuna kraliçenin ablası yanıt veriyor:</p>

  <p class="normal">“Evet, herkes böyle yaşayacak; herkes için sonsuz ilkbahar, sonsuz yaz, sonsuz sevinç olacak. Ama biz sana daha bir çalışma gününün ilk yarısının son bölümünü ve ikinci yarısının ilk bölümünü gösterdik. Günün ikinci yarısını iki ay sonra izleyeceğiz.”</p>
</body>
</html>
