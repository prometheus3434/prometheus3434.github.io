<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">Dördüncü Bölüm<br class="chapter" />
  İKİNCİ EVLİLİK</h1>

  <p class="normal">Berlin, 20 Temmuz 1856</p>

  <p class="normal">Saygıdeğer Vera Pavlovna,</p>

  <p class="normal">Merhum Dmitri Sergeyiç Lopuhov’a olan yakınlığım bana, kendisini hiç tanımadığınız ama size derin saygı besleyen bir insanı lütfedip tanıdıklarınız arasına alacağınız umudunu vermektedir. Merhum Dmitri Sergeyiç’in isteği üzerine sizinle mektuplaşmaya başladığım için beni sırnaşık bir insan olarak görmeyeceğinizi düşünmek cesaretini göstereceğim. Merhum hakkında söyleyeceğim her şeyin doğru olduğuna inanabilirsiniz; onun her düşüncesini yine onun sözleriyle aktaracağım size. İşte bu mektubun yazılma nedeni olan, onun benden size aktarmamı istediği sözler:</p>

  <p class="normal">“Yakınlarımı tedirgin eden ve işlerin bugünkü biçimi almasına neden olan düşüncelerim, içimde yavaş yavaş olgunlaşıyordu; bu düşünceler içinde son biçimini alana dek birkaç kez değişikliğe uğradı (Sayın Vera Pavlovna, yukarıda da değindiğim gibi size Dmitri Sergeyiç’in sözlerini olduğu gibi ve kendi ağzından aktarıyorum). Bende bu düşünceleri yaratan olayı fark etmem tümüyle bir rastlantı sonucu oldu. Bu rastlantı, onun (yani sizin Vera Pavlovna) dehşet içinde yanıma koşarak şu korkunç düşünü anlatması oldu. Düşü bana çok önemli göründü. Onun duygularını dışardan birisiymiş gibi izleyen bir insan olarak, hayatında, ne kadar süreceği belli olmayan, ancak bizim eski ilişkilerimizi değiştireceği kesin olan bir olayın başlamakta olduğunu hemen anladım. Ama insan alıştığı, benimsediği durum değişmesin, sürüp gitsin istiyor ve bunun böyle olması için olanca çabasını gösteriyor. İnsan doğasının derinlerinde tutucu bir öge var ve biz ondan ancak somut zorunluluklar karşısında gerileyebiliyoruz. Gelişmeler karşısında kapıldığım ilk düşüncenin temel nedeni burada sanıyorum; bunun kısa süreli bir şey olduğunu, bir süre sonra unutulup gideceğini ve bizim yeniden eski ilişkimize döneceğimizi düşünmek istiyordum ve böyle de düşünüyordum. O da başına gelen bu olaydan kaçınmak istiyor, bu amaçla da bana aşırı bir yakınlık gösteriyordu. Hiç fark etmeden kendimi bu yakınlığın akışına kaptırdım ve onun, bana yaklaşmakla başına gelen olaydan kurtulabileceği umuduna ben de kapıldım. Ancak bu düş birkaç gün sürdü; boşuna bir umuttu bu, gerçekleşebilecek bir şey değildi. Bunun nedeni de benim kişiliğimde, özyapımda yatıyordu.</p>

  <p class="normal">Kişiliğimi aşağılık bulduğumu falan söylemek istiyor değilim bununla. Ben olayı şöyle anlıyorum:</p>

  <p class="normal">Hayatı gerektiği gibi yaşayan insan için zaman üçe bölünüyor; çalışma, zevk alma, dinlenme. Zevk alma da tıpkı çalışma gibi dinlenmeyi gerektirir. Çalışma ve zevk almada tüm insanlar için ortak olan bir öge, bireysel özelliklere baskın çıkıyor, çalışırken dış rasyonel gereksinmelerimizin belirleyiciliğinin etkisi altında oluyoruz; zevk almada, öteki gereksinmelerimizin ve tüm insanlar için ortak olan doğal gereksinmelerimizin etkisi altında oluyoruz. Dinlenme ise, insanın tükenen yaşam malzemelerinin yerine yenilerini koyabilmek, yani gücünü yenilemek için gereksindiği bir öge oluyor ve hayata doğrudan doğruya kişinin kendisi tarafından katılıyor. İnsan dinlenmede kendini kişisel özelliklerin, bireysel konforunun belirleyiciliğine bırakmak ister. Çalışma ve zevk almada insanlar herkes için söz konusu olan ortak bir büyük gücün etkisiyle öteki insanlara doğru akar, bu güç onların kişisel özelliklerinden –ki bu kişisel özellikler çalışmada kişisel çıkar, zevk almada ise bedenin gereksinmeleridir– çok daha büyük bir güçtür. Dinlenmede ise, durum farklıdır. Burada artık kişisel özelliklere baskın çıkan genel bir güç sözkonusu değildir; dinlenme dünyada kişiselliğin en ağır bastığı şeydir, burada insan mümkün olan en geniş özgürlüğü ister, burada insan mümkün olabildiği kadar bireyselleşir ve dinlenme insanların kişilikleri konusunda bize en fazla ipucu veren şeydir, bunun için onların hangi dinlenme biçimini yeğlediklerine bakmamız yeter.</p>

  <p class="normal">Bu konuda insanlar iki büyük gruba ayrılıyorlar: birinci gruptaki insanlar için dinlenme ya da eğlence başkalarıyla birlikteyken daha güzeldir. Hiç kuşkusuz herkes yalnız kalmak ister. Ama bu gruptaki insanlar için yalnızlık kırk yılda bir düşünülecek bir şeydir; ana kural, başkalarıyla birlikte olmaktır. İnsanların çoğunluğu bu gruba girer. Öbür grup içinse durum tam tersinedir: Bunlar için dinlenmek, özgür olmak, ancak yalnızken mümkündür. Halk da bu farkın ayrımına varmış ve söz konusu iki grup insanı ‘girişken’ ve ‘içine kapanık’ deyimleriyle belirlemiştir. Ben ikinci gruptan, yani içine kapanıklardanım. O ise birinci gruptan, yani topluluklardan, başkalarıyla birlikte olmaktan hoşlanan girişkenler grubundan. Bizim olayımızın bütün gizi işte burada. Bu durumdan dolayı ne onun, ne de benim suçlanamayacağımız açık. Yine, bunu önlemeye gücümüz yetmediği için de suçlanabileceğimizi sanmıyorum: İnsanoğlu kendi doğası karşısında her zaman güçsüzdür.</p>

  <p class="normal">Bir başkasının doğasını anlamak oldukça zor iş; çünkü insan başkalarını hemen hep kendi doğa özelliklerine vurarak değerlendiriyor. Bir şey bana gerekli değilse, başkalarına da gerekli değildir, diye düşünüyoruz; kişiliğimizin bizi sürükleyip götürdüğü bir düşünce bu. Bunun tersini düşünebilmemiz için ortada göz kamaştırıcı birtakım belirtilerin bulunması gerekiyor. Ya da tersine: Benim için rahatlamak ve dinginlik ne ise, başkaları için de odur. Bu düşünceye insanın kendisini kaptırmasının doğallığı, onun kişiliğiyle kendi kişiliğim arasındaki ayrımı fark etmekte geç kalışımın bir özürü olabilir. Birlikte yaşamaya başladığımızda onun bana aşırı değer vermesinin de bu hatanın oluşmasında katkısı olduğunu düşünüyonım. Evet, o sıralar aramızda eşitlik yoktu; o bana korkunç değer veriyor, benim yaşayış biçimimi örnek bir yaşam ve benim kişisel özelliğim olan şeyleri tüm insanların uymaları gerekli ilkeler gibi görüyordu. Böylece o bir süre, bana kendisinin yüklediği bu üstün değerlere kapılıp gitti.</p>

  <p class="normal">Ama bu hatanın oluşmasında rolü çok daha büyük olan bir başka şey daha var.</p>

  <p class="normal">Gelişmemiş insanlar başkalarının iç yaşamına pek az saygı gösteriyorlar. Ailede herkes, özellikle de aile büyükleri, iç yaşamımıza paldır küldür pençelerini daldırıyorlar. Aslında burada sorun onların bu patavatsızlıklarıyla bizim birtakım gizlerimizin açığa çıkması değil; gizler şu ya da bu büyüklükte değerli taşlar gibidir, insan ne yapıp edip bunları ha deyince ortaya çıkarılamayacak bir yerlere gizlemeyi başarır. Kaldı ki herkesin ille de gizlemesi gereken bir gizi yoktur; pek çok insan yakınlarından hemen hiçbir şey gizlemez. Ama herkes, nasıl ayrı bir odasının olmasını isterse, iç yaşamında kimsenin burnunu sokamayacağı ayrı bir köşeciğinin bulunmasını da ister. Ama gelişmemiş insanlar ne sizin ayrı odanızı, ne de iç yaşamınızdaki özel köşeciğinizi umursarlar: Eğer ayrı bir odanız varsa, buraya canı isteyen herkes dalar; amaçları acaba ne yapıyorsunuz diye bakmak ya da size sırnaşmak değildir! Hayır! Sizi rahatsız etmekte olduklarını düşünmezler bile onlar ve kafalarında böyle bir kavram olmadığı için dalarlar odanıza. Onlara göre sizin kendilerini ikide bir ve çat kapı yanınızda görmek istememeniz ancak kendilerinden şiddetle nefret etmeniz durumunda mümkündür; sevilen, sevecenlik duyulan, yakın bulunan insanlardan rahatsızlık duyulabileceğini asla akıllarına getirmezler. Bizde yalnızca bir tek odanın eşiği içerde oturanın rızası olmadan aşılamaz, yani kutsal eşiktir: Aile reisinin. Eğer ‘reis’ istemiyorsa odasına çat kapı dalamazsınız, çünkü o burnunun dibinde biten herkesi sille tokat dışarı atabilir. Ailenin diğer üyeleri içinse durum ne yazık ki böyle değildir: Kim sizden yaşça büyükse, dilediği an burnunuzun dibinde bitebilir; yaşça eşit olanlar için de aynı durum söz konusudur.</p>

  <p class="normal">Odalar için geçerli olan bu durum iç dünyamız için de aynen geçerlidir. Dileyen herkes, gereksin gerekmesin dalar iç dünyamıza; çoğu kez en küçük bir gereklilik yoktur, hatta art düşünce bile yoktur, saçma sapan nedenlerle, en çok da kaşınan dillerini ruhunuza sürtüp kaşımak için yaparlar bu patavatsızlıklarını... Bir genç kızın iki entarisi var: Biri pembe biri beyaz. Kızcağız bugün pembe entarisini giymiş. Kaşınan diller için bu kadarı yeter; hemen kızın iç dünyasına sarkmaya, dillerini ruhuna sürtüp kaşımaya başlarlar. ‘Pembe entarini giymişsin Anyula?.. Neden pembe entarini giydin?’ Anyuta’nın kendisi de bilmiyor ki neden pembe giydiğini... hem pembeyi giymese beyazı giyecekti ve bu durumda da değişen hiçbir şey olmayacaktı. ‘Özel bir nedeni yok anneciğim (ya da ablacığım). Elime pembe geçti, pembeyi giydim.’ ‘Güzelim, beyazını giysen daha iyi olmaz mıydı?’ Anyuta beyaz entarisini giyse neden daha iyi olacaktır, bunu soruyu soran da bilmez, o yalnızca dilini kaşımaktadır. ‘Bugün keyifsiz gibisin Anyuta, bir şey mi oldu?’ Oysa Anyuta ne keyiflidir, ne de keyifsiz, her zamanki gibidir bugünde; ama olsun, kendisine niçin keyifsiz olduğu (ya da keyifli, hiç fark etmez) neden sorulmasın? ‘Bilmem... Bir şeyim yok!’ ‘Hayır hayır, keyifsizsin sen bugün.’ İki dakika geçmiş geçmemiştir: ‘Ne diye bize biraz piyano çalmıyorsun Anyuta?’ Neden piyano çalsın Anyuta, bunu soran da bilmez. Bütün gün böyledir bu. Ruhunuz sanki iki yandaki evlerin pencerelerinden birilerinin durup seyrettiği bir sokaktır. Pencerelerden bakanlar sokakta belli bir şeyi görmek amacında değildirler, hayır, hatta onlar sokakta ilginç bir şey göremeyeceklerini de bilirler, ama olsun, onlar için fark etmez ve mademki fark etmez, öyleyse neden bakılmasın? Sokak için de hiç fark etmez, istedikleri kadar baksınlar kendisine. Ama insan için durum farklıdır, kendisine yapışılıp kalınmasından hoşlanmaz insanoğlu.</p>

  <p class="normal">Doğaldır ki, bu amaçsız yapışmalar, asılmalar insanda tepki uyandırır. Söz konusu olan kişi şu girişken denilenlerden, başkalarıyla birlikte olmaktan hoşlananlardan da olsa, yalnız kalmayı öğrenir ve bundan bir süre zevk de duyar.</p>

  <p class="normal">Bu açıdan, benimle evlenmesinden önce onun çok güç bir durumu vardı, sürekli bir biçimde yapışıyorlardı kendisine, ruhuna, iç dünyasına dalıyorlardı; bunu da can sıkıntısından ya da görgüsüzlüklerinden falan değil, sistematik bir biçimde yapıyorlardı; her an, her dakika küstahça, çok kaba bir şekilde ve salt kötülük olsun diye kirli ellerini, iğrenç ellerini, dikenli ellerini ruhuna ruhuna daldırıyor, tırmalıyor, tırmalıyorlardı. Onun da haklı olarak bu tırmalamalara tepkisi çok güçlü oldu.</p>

  <p class="normal">Bu bakımdan yanılgımdan dolayı çok da fazla kınanmamam gerektiğini düşünüyorum. Çünkü birkaç ay, hatta belki de bir yıl boyuncaki davranışları beni yanıltacak yöndeydi, gerçekten yalnız kalması gerekiyordu ve yalnızlıktan hoşlanıyordu. Ben ondaki bu geçici hali, kişiliğinin süreğen bir çizgisi sanarak yanıldım ve onun bu geçici ama şiddetli yalnız kalma ihtiyacını benim sürekli yalnız kalma ihtiyacımla özdeşleştirdim. Ama dediğim gibi bunda fazla suçlanmamam gerek, herkes başkaları için yargıda bulunurken kendini ölçüt olarak alır.</p>

  <p class="normal">Evet, yanılmıştım ve yanılgım büyüktü. Bu yanılgıdan dolayı kendimi suçlamıyorum, ama yine de kendimi haklı çıkarmak istiyorum; çünkü başkalarının bana karşı benim kendime olduğum kadar hoşgörülü olamayacaklarını hissediyorum. Bu bakımdan yanlış anlamaları önlemek ve daha az kınanmamı sağlamak için, karakterimin hem ona, hem de başkalarına en fazla yabancı kalmış olan bu yönünü biraz daha açmam gerektiğini düşünüyorum.</p>

  <p class="normal">Bence dinlenmek yalnız kalmaktır, başka tür bir dinlenme benim anlayabileceğim bir şey değildir. Başkalarıyla birlikte olmak, benim için çalışmak, bir şeylerle meşgul olmak gibidir. Benim kendimi tümüyle serbest hissedebilmem yapayalnız kalmama bağlıdır. Bu nerden kaynaklanıyor? Kimileri içe kapanıktır, kimileri utangaç, kimileri karamsardır, kimileri düpedüz insanları sevmez... Ama benim için sanırım bunların hiçbiri söz konusu değil; ben açık ve içten bir insanım, içime kapanıp dünyaya kara kara bakmayı sevmem, her zaman neşeli olmak isterim. İnsanları izlemekten, onlarla birlikte olmaktan hoşlanırım; ama bütün bunlar benim için daha sonra dinlenmeyi, yani yalnız kalmayı gerektiren bir tür çalışma ya da zevk almadır. Anlayabildiğim kadarıyla, bağımsızlığa ve özgürlüğe aşırı tutkunluğumdan kaynaklanmış bir duygu bu bende.</p>

  <p class="normal">Ana-baba evindeki tedirgin edici hayata duyduğu şiddetli tepki onu bir süre için asıl eğilimlerine ters bir yaşam biçimini seçmeye zorladı. Öte yandan bana duyduğu saygı da onun bu yaşam biçimini gereğinden çok uzatmasında etkili oldu. Ben de ondaki bu geçici eğilimi süregen sanarak ve bu konuda birbirimize benzediğimizi düşünüp rahatlayarak yanıldım; bütün hikâye bu. Evet, benim yönümden bir hata var ortada, ama bu hatada kötü niyet yok. Onun yönündense ne hata ne de başka bir şeyin bulunmadığı açık. Ama yine de bu olay onun için ne dayanılmaz acılara, benim içinse ne büyük bir felakete neden oldu!</p>

  <p class="normal">O korkunç düşten sonra kapıldığı korku bana onun duygularının gerçek yönünü gösterdiyse de, artık yanlışımı düzeltebilmem için çok geçti. Yalnız, bunu zamanında fark etmiş ve her ikimiz de kendimizi alabildiğine zorlamış olsaydık bile, mutlu ve sorunsuz bir çift olabilir miydik? Bilmiyorum... Ama böyle bir başarıya ulaşmış olmamız bile bence mükemmel bir sonucun sağlanması demek olmayacaktı. Diyelim ki karakterlerimizi, ilişkimizin bize artık yük olmayacağı bir düzeyde değiştirmeyi başardık. Ama insan ancak karakterinin kötü bir yanında değişme yaparsa güzel bir şey yapmış olur; oysa onun da benim de karakterlerimizde değiştirmeyi düşünebileceğimiz şeylerin kötü bir yanı yoktu. Başkalarıyla birlikte olmayı sevmek yalnız kalmayı sevmekten, ya da tersine, yalnızlığı sevmek başkalarıyla birlikteliği sevmekten neden daha iyi ya da daha kötü olsun ki? Öte yandan insanın karakterini değiştirmesi, kendine karşı zor kullanması demektir, kendinde bir şeyleri yıkması, yok etmesi demektir; yıkıp yok etmek, zor kullanmaksa pek çok şeyin yitmesi, en azından canlılığını yitirmesi demektir. Böylece elde edebileceğimiz sonucun bütün bu yitiklere değmeyeceği açıktır (ki bunca yitiğe karşın bu sonucun bile sağlanabileceğine kesin gözüyle bakılamaz). Her ikimiz de kendi kendimizi renksiz, ruhsuz insanlar haline getirmiş olacak, yaşamın içimizdeki cıvıltısını, renk renk tazeliğini kısmen de olsa boğmuş olacaktık. Peki ama niçin? Belli odalarda belli yerleri korumak için mi? Çocuklarımız olsa durum herhalde değişik olurdu; ayrılığımızın onların yazgılarını nasıl ve ne yönde değiştirebileceğini uzun uzun düşünmemiz gerekirdi; eğer ayrılığımız çocuklar için kötü olacaksa, bunu önlemek için gösterilecek her çabaya değecekti ve sonuç büyük bir sevinç olacaktı, insanın sevdiklerinin yazgısının iyi olması için gerekli şeyleri yapması gerçekten büyük bir sevinç değil midir? Sağlanacak böyle sevinçli bir sonuç, bu uğurda gösterilecek bütün çabalara değerdi. Ama bizim durumumuz böyle olmadığına göre, girişilecek böyle bir çabanın anlamı olabilir miydi?</p>

  <p class="normal">Bu yüzden de içinde bulunduğumuz durumda benim yanılgımın sonucu kötü değil, her ikimiz için de daha iyi olmuştur, böylece ne O, ne de ben kişiliklerimizi parçalamak zorunda kaldık. Evet, çok büyük acılara neden oldu bu yanılgım, ama bu yanılgı olmasaydı çekeceğimiz acılar daha az olmayacağı gibi, sonuç da her iki yan için böylesine doyurucu olmayacaktı.”</p>

  <p class="normal">Dmitri Sergeyiç’in size aktarmamı istediği sözler işte bunlar. Bu konu üzerinde böylesine ısrarla durmasının nedeni, kendisinin de söylediği gibi, bu işte onun için hoş olmayan şeylerin düşünülebileceği endişesiydi. Hatta kendisi doğrudan doğruya şöyle diyordu: “Bana karşı duyarsız olanların bu işte bana hak vermeyeceklerini hissediyorum. Ama onun bana karşı duyarlı olduğunu biliyorum ve benden yana olacağından eminim. Hatta o benim için, benim kendim için düşündüklerimden de iyi şeyler düşünecek. Ben bu işte kendimi tümüyle haklı görüyorum. Onun gördüğü şu korkunç düşe kadar olan dönem için düşündüklerim işte bunlar.”</p>

  <p class="normal">Düşünüz ona aranızdaki ilişkinin gerektiği gibi olmaktan uzak olduğunu anlatmıştı. Şimdi size onun bunu anladıktan sonraki duygu ve düşüncelerini aktarıyorum (tabii yine kendi ağzından):</p>

  <p class="normal">“Dediğim gibi, düşüne ilişkin daha ilk sözcüklerinden aramızdaki eski ilişkiden çok farklı bir olayın söz konusu olduğunu anlamıştım. Olayın etkisinin çok sarsıcı olmasını bekliyordum; onun gibi enerjik, ateşli yaratılışta bir insandan, ailesinden olan hoşnutsuzluğunu uzun zaman bastırmak zorunda kaldığı için patlayacak noktaya gelmiş bir insandan başka bir şey de beklenemezdi. Yine de başlangıçta bunun çok daha korkunç sonuçlar verecek bir şey olmadığını düşünmek eğilimindeydim. Şöyle yorumluyordum olayı: Bir süre için bir başkasını çılgınca sevecek, bir iki yıl sonra ise yine bana dönecek, çünkü ben çok iyi bir insanım. Benim gibi bir başka insana rastlama şansı çok düşük (kendim için düşündüklerimi apaçık söylüyorum; kişiliğimde var olan birtakım üstünlükleri yok sayacak kadar ikiyüzlü bir insan değilim). Aşkı karşılık bulduğunda eski coşkusunu kaybedecek ve benim yanımda daha rahat edeceğini anlayacak... Evet, benimle olan yaşamında kişiliğinin bir yönü tatmin edilmemiş olarak kalıyor, ama yaşamın genel karmaşası düşünüldüğünde yine de benim yanımda başkalarıyla olduğundan daha rahat edeceğini görecek ve her şey yine eskisi gibi olacak. Bense olup bitenlerden ders almış olarak ona karşı daha dikkatli, daha özenli olacağım. Benim bu davranışım onda bana karşı yeni bir saygı uyandıracak, bana eskiden olduğundan daha çok bağlanacak ve biz eskiden olduğumuzdan daha yakın olacağız birbirimize.</p>

  <p class="normal">Peki (bu benim için çok nazik bir konu, ama ne olursa olsun bu konuda da düşündüklerimi açıklamalıyım) acaba onunla ilişkilerimizi yeniden yoluna koyduktan sonraki yaşam bana nasıl görünüyordu? Sevinç veren bir yaşam mıydı bu? Kuşkusuz, evet. Peki yalnızca sevinç mi vardı bu yaşamda? Hayır, aynı zamanda ağır bir yük gibi görünüyordu bu yaşam bana; evet hoş bir yüktü bu, hatta çok hoş bir yüktü, ama yine de yük, yüktür. Onu çok seviyordum ve onunla en iyi bütünleşmeyi sağlayabilmek için kişiliğimi parçalayacaktım; onunla uyum sağlamak bana zevk verecekti, ama öte yandan da kendime karşı zorbalık ettiğim için rahatsızlık duyacaktım. Olayın ilk etkisinden kurtulduğumdaki düşüncelerim bunlardı işte. Nitekim yanılmadığımı gördüm. Benden sevgisini korumamı istediğinde anladım bunu. Onun bu arzusunu yerine getirmek için çaba gösterdiğim bir ay, hayatımın en zor, en sıkıntılı dönemi olmuştur. Acı duyduğumu söyleyecek değilim, çünkü acı sözcüğü bu duruma uyan bir sözcük değil, benim o sıradaki duyumlarımı acı diye nitelemek saçma olur. Onun arzusunu yerine getirmenin bana verdiği tek olumlu duyum sevinçti, ama ben bir yandan sevinç duyarken, bir yandan da sıkıntı duyuyordum. Onun bana olan sevgisini koruma girişiminin başarısızlıkla sonuçlanmasının gizi işte burada; onun arzusunu yerine getirmek bana hem sevinç, hem de sıkıntı veriyordu.</p>

  <p class="normal">Kendileri için fazla sıkıntıya bile girmeyeceğim genç öğrencilere sayısız akşamlarımı verirken, kendisini canımdan çok sevdiğim, uğruna ölmeye, en ağır işkencelere katlanmaya hazır olduğum kadına birkaç akşamımı bile vermenin beni sıkması ilk bakışta tuhaf gibi görünebilir. Ancak bunun tuhaf bulunması demek, en azından benim bu genç öğrencilerle ilişkimin içyüzünün bilinmemesi demektir. Nasıl bir ilişkiydi bu? İlkin, bu gençlerle hiçbir kişisel ilişkim yoktu; onlara bakarken karşımda somut insanlar değil, birbirleriyle görüş alışverişinde bulunan soyut tipler görürdüm. Onlarla yaptığım konuşmaların, benim tek başıma kalıp düşünmemden pek farkı yoktu; onlarla birlikteyken yalnızca bir tek alanda faaliyette bulunduğumu hissederdim, ki bu da en az dinlenme gerektiren bir faaliyet alanıydı. Geri kalan bütün alanlarda tam bir uyku hali egemen olurdu. Kaldı ki, konuşmalarımızın genç dostlarımın düşünce alanlarını geliştirmeye, onların soylu, enerjik insanlar olmalarını sağlamaya yönelik pratik ve yararlı bir amacı vardı. Evet, bu da bir emek sayılırdı; ama hafif bir emek; başka alanlardaki çalışmalarımda harcadığım gücümü toplamama yardımcı olan, beni yormayan, gücümü yenileyen, tazeleyen bir emek. Ama yine de bu bir emekti ve insan dinlenmeden beklediği şeyleri bundan bekleyemezdi. Benim de beklediğim yoktu; dinlenmenin vereceği huzuru değil, yarar bekliyordum ben bu emeğimden; düşünce alanı dışında varlığımın tüm alanlarını uyku halinde tutuyordum bu çalışma sırasında, konuştuğum kişilerle hiçbir özel ilişkimin bulunmadığı bir düşünce faaliyetiydi bu, bu bakımdan da kendimi yalnız başınaymışım gibi rahat ve özgür hissedebiliyordum. İnsanın bütün varlığıyla katıldığı ilişkilere benzer bir ilişki değildi bu.</p>

  <p class="normal">Şimdi burada “sıkılmak” gibi nazik bir sözcüğü kullanmanın tatsızca bir şey olacağını biliyorum, ama dürüst bir insan olarak bu gerçeği gizlememem gerekiyor. Evet, onu onca sevmeme karşın, aramızda eskisi gibi yaşamamızı sağlayacak bir ilişkinin kurulamayacağını anladığımda içimde derin bir ferahlık duydum. Onun, benden istediği şeyi yerine getirmenin benim için bir yük olacağını fark etmeye başladığı sıralarda doğdu bu inanç bende. Böylece gelecek bana bayağı güzel görünmeye başladı; eski ilişkilerin aramızda bir daha kurulamayacağını anlar anlamaz, nasıl yapsam da –yine o nazik sözcüğü kullanmak zorundayım– beni sıkan bu durumdan büsbütün kurtulsam diye düşünmeye başladım. Bana, bu davranışımın nedenini anlayabilecek kadar yakın olmayan birinin, olayın dış görünüşüne bakarak sonsuz bir gönül borcuna kapılmasının ve bu borçluluk duygusuyla benim davranışımı son derece soylu, yücegönüllü bir davranış olarak nitelemesinin bütün gizi buradadır. Oysa ben yalnızca bana artık iyiden iyiye sıkıntı vermeye başlayan bir durumdan kurtulmak istiyordum. Kendimde bulunan iyi şeylerin varlığını ve bu davranışımın nedenlerinden birinin de ona iyilik etmek arzusu olduğunu yadsıyacak kadar aşağılık ve ikiyüzlü bir insan değilim. Ama ona iyilik etme arzusu (her ne kadar güçlü bir arzuysa da), beni bu davranışa iten asıl etkenin yanında güçsüz ve ikinci derecede bir motifti. Asıl etkense, dediğim gibi, artık sıkıntı duymaya başladığım bir ilişkiden kurtulma arzusuydu. Bu arzunun etkisiyle onu dikkatle izlemeye başladım ve yaşam biçiminin değişmesiyle duygularının da değişmesini etkileyen başlıca şeyin Aleksandr Matyeviç’in bizimle önce çok yakınken daha sonra uzaklaşması olduğunu anladım. Bu beni Aleksandr Matyeviç üzerinde de düşünmeye itti; onun daha önce nedense hiç dikkatimi çekmeyen bu tuhaf davranışının nedenini anladım, böylece de sorun, kafamda çözümlenmiş oldu ve ben de rahat ettim. O tutkulu bir aşk arayışı içinde değildi, aşkın taa ortasına düşmüştü; ancak şimdilik kendisi bunun bilincinde değildi; öte yandan bu duygu ona her bakımdan layık olan, benim yerimi mükemmel bir şekilde doldurabilecek bir insana yönelmişti ve o insan da onu büyük bir tutkuyla seviyordu... Bütün bunlar tabii beni fazlasıyla sevindirdi. Bununla birlikte olaydan hiç acı duymadığımı söylemem de doğru olmaz; bu türden her önemli değişiklik, bir parça hüznü de beraberinde getiriyor. Açık konuşmak gerekirse, kendimi onun için artık vazgeçilmez bir insan sayamayacağımı görüyordum; oysa ben onun için vazgeçilmez olmaya alışmıştım ve yine açık konuşmak gerekirse bu durum benim çok hoşuma gidiyordu; dolayısıyla da onu kaybederken, böylesine hoşuma giden bir duygudan da yoksun kalmanın bana hüzün vermesi doğaldı. Ancak bu hüzün çok kısa süren bir duygu oldu, onu kaybetmenin bana verdiği asıl duygu ise yine sevinç olarak kaldı. Onun mutluluğu bulduğundan en ufak bir kuşku duymuyordum, geleceği de beni hiçbir biçimde kaygılandırmıyordu. Bunlar benim için çok büyük bir sevinç kaynağıydı. Ama duyduğum tek sevincin bunlar olduğunu düşünmek doğru olmaz; hayır, asıl sevincim her zaman olduğu gibi yine kendime ilişkindi; bir ilişkiyi yürütebilmek için kendimi zorluyor olmaktan kurtuluşun sevinciydi bu. Bundan, benim bekârlık yaşamını evlilik yaşamından daha özgür ve kolay bulduğum sonucu çıkarılmamalıdır. Eğer karı ve koca birbirlerini memnun etmek için kendi üzerlerinde hiçbir baskı uygulamıyorlarsa, birbirlerinin arzularını herhangi bir sıkıntıya girmeye gerek duymadan yerine getirebiliyorlarsa ve bunu hiç düşünmeden yapıyorlarsa, o zaman bu karı koca arasındaki ilişki, birbirlerine yakınlıkları ölçüsünde kolay ve rahat bir ilişki demektir. Ama bizim aramızdaki ilişki böyle değildi, bu bakımdan da ayrılık benim için özgürlük demekti.</p>

  <p class="normal">Böylece, onun mutluluğuna engel olmamaya karar verirken, ben kendi çıkarımı düşünmüş oluyordum. Aldığım tavırda soylu diye nitelenebilecek bir şeyler yok değildi, ancak asıl etken, kişiliğimin benim için en iyi olana doğru kendiliğinden yönelmesiydi. Bu bakımdan da, ikirciklenmeden, gereksiz birtakım telaşlara kapılarak bir o yana bir bu yana gidip gelmeden, başkaları için birtakım tatsızlıklar yaratmadan, yapmam gereken şeye yani görevime ihanet etmeden, doğru olanı yapabildim. Eğer yapmamız gereken şeyi bize dikte eden güç doğal bir gönül aşkı ise, bu görevi yerine getirmek hiç zor olmuyor.</p>

  <p class="normal">Ryazan’a gidişimden bir süre sonra, yanında olmamın kendisini huzursuz etmeyeceğini bildirerek dönmemi istedi. Ancak döndükten sonra yine de varlığımın kendisini tedirgin ettiğini gördüm. Anlayabildiğim kadarıyla bunun iki nedeni vardı; birincisi –kendi düşüncesine göre–, böylesine gönül borçlusu olduğu bir insanı sürekli olarak yanında, yakınında görmek ona zor geliyordu. Oysa kendini bana gönül borçlusu duymakta yanılıyordu, çünkü ben onu değil, daha çok kendimi düşünerek hareket ediyordum. Ama işte onun bu konudaki düşüncesi farklıydı ve bana karşı korkunç bir borçluluk duygusuyla doluydu. Bu ağır bir duygudur. Evet, hoş bir yanı yok değildir, ama insan bu hoş yanı ancak bu duygunun aşırı olmaması durumunda duyumsayabilir. İkinci nedense –bu da yine nazik bir konu, ama ben bunu da açıklamak zorundayım–, içinde yaşadığımız topluma egemen olan değer yargıları açısından durumunu tatsız bulmasıydı. Kocasına karşı farklı bir konuma geçebilme hakkını toplumun onaylamayacağını bilmesi kendisini rahatsız ediyordu. Kısacası, benim varlığımdan tedirgin olduğu apaçık ortadaydı. Bu keşfimin bana, işin başlangıcından beri duyduğum bütün acılardan daha büyük bir acı verdiğini gizleyecek değilim. Ona karşı hâlâ çok büyük bir yakınlık duyuyordum, ona yakın bir insan olarak kalma arzusu bastırılmaz bir arzuydu içimde ve bunun böyle olacağını umuyordum. Ama bunun böyle olmaması gerektiğini anlayınca, çok, çok büyük bir acıyla burkuldu yüreğim. Burada artık kişisel çıkarlar gibi bir avunç da söz konusu olamazdı. Dolayısıyla şunu açıklıkla söyleyebilirim, aldığım bu son kararda beni etkileyen tek şey ona duyduğum büyük yakınlık, onun daha mutlu bir yaşam sürmesi arzusuydu; en ufak bir bencillik sözkonusu değildi bu kararda. Buna karşılık, onunla ilişkimizin en iyi olduğu zamanlarda bile, bu kararın bana verdiği mutluluğu duyamadığımı belirtmek zorundayım. Burada artık soyluluk, daha doğrusu soylu bir hesaplılık diyebileceğim bir güdünün etkisiyle hareket ediyordum; bu durumda yalnızca insan doğasının genel yasaları söz konusu oluyor, yani insan doğası kişisel birtakım özelliklerden destek aramaya kalkışmaksızın tek başına yönlendirici bir etken oluyor. İvan ya da Pyotr gibi belirli bir insan olarak değil de, yeryüzünde yaşayan herhangi bir insan olarak –yalnızca ve basit bir şekilde insan olarak– soylu bir davranışta bulunmanın insana ne büyük hazlar yaşattığını anlıyorsunuz, sonsuz mutlu oluyorsunuz. Gerçekten çok güçlü bir duygu bu; benim gibi sıradan insanlar, böylesine yüce duyguları sık sık yaşamaya dayanamazlar; ama bu yüce duyguyu arada bir yaşamak da gerçekten eşsiz bir şey.</p>

  <p class="normal">Davranışımın, başkalarınca çılgınca diye nitelenebilecek yanı üzerinde durmama gerek yok sanırım, çünkü kendisine yerimi bıraktığım insanın kişiliği benim bu davranışımın ne kadar doğru olduğunu açıkça ortaya koyuyor. Ben Ryazan’a gidene dek onunla Aleksandr Matyeviç arasında tek bir söz konuşulmuş değildi; ben şu son kararımı alana dek ne Aleksandr Matyeviç’le, ne de onunla tek bir söz konuşmuş değildim, onlar da bana hiçbir şey söylememişlerdi; ama ben Aleksandr Matyeviç’i çok iyi tanıyordum, düşüncelerinin ne olduğunu öğrenmek için kendisiyle konuşmama hiç gerek yoktu.”</p>

  <p class="normal">Saygıdeğer Vera Pavlovna, yukarıda da değindiğim gibi, Dmitri Sergeyiç’in sözlerini size aynen onun ağzından çıktığı biçimiyle aktardım.</p>

  <p class="normal">Beni hiç tanımıyorsunuz, ama merhum Dmitri Sergeyiç’in arzusunu yerine getirmek için sizinle başlattığım bu mektuplaşma öylesine mahrem bir nitelik taşıyor ki, siz şimdi haklı olarak Dmitri Sergeyiç’in iç dünyasını ayrıntılarıyla bilen bu mektup arkadaşınızın kim olduğunu merak edebilir ve herhalde öğrenmek de istersiniz. Efendim, ben eski bir tıp öğrencisiyim, size kendimi tanıtmak için söyleyebileceğim başka bir şey yok. Son yıllarda Petersburg’da yaşadım, birkaç gün önce yabancı ülkeleri kapsayacak bir geziye çıkmayı düşündüm. Sizin Dmitri Sergeyiç’in başına gelen felaketi öğrendiğinizin ertesi günü Petersburg’dan ayrıldım. Özel durumumdan dolayı elimde kimlik belgelerim yoktu, sizinle ortak dostumuz olan birisi bana başkalarına ait kimlik belgeleri bulup verdi. Bunları verirken de koşul olarak, yol boyunca yerine getirmemi istediği bazı görevler verdi bana. Eğer Bay Rahmetov’u görürseniz lütfen kendisine verilen bu görevlerin tümüyle yerine getirildiğini söyleyin. Şimdilik Alman ulusunu tanımak için biraz Almanya’da dolaşmak niyetindeyim. Birkaç yüz ruble param var ve bu parayla gezebildiğim kadar yer gezmek istiyorum. Başıboş dolaşmaktan bıktığım zaman kendime bir iş bulacağım, nerde olursa ve nasıl bir iş olursa olsun, hiç fark etmez. Tıpkı bir kuş gibi özgürüm ve bir kuş gibi tasasız olabilirim. Bu benim için son derece çekici, gözkamaştırıcı bir durum.</p>

  <p class="normal">Mektubu herhalde yanıtlamak lütfunda bulunacaksınız, ancak benim bir hafta sonra nerde olacağım hiç belli değil, İtalya’da mı, İngiltere’de mi, yoksa Prag’da mı? Şu anda ben düşlemlerime göre yaşayabilirim, düşemimin beni nerelere sürükleyeceğini ise bilemiyorum. Bu bakımdan siz adres olarak zarfın üzerine: Berlin, Friedrichstrasse, 20. Agentur von H. Schweigler yazın, bu zarfın içine koyacağınız bir başka zarfın üzerine ise yalnızca 12345 yazın. Böylece Schweigler acentasından bu mektubun bana gönderildiğini anlayacaklardır.</p>

  <p class="normal">Saygıdeğer hanımefendi, kendisini size eski bir tıp öğrencisi diye tanıtan bu yabancının derin saygılarını ve sonsuz bağlılıklarını kabul edin lütfen.</p>

  <p class="normal">Eski bir tıp öğrencisi</p>

  <p class="normal">Saygıdeğer Aleksandr Matyeviç,</p>

  <p class="normal">Merhum Dmitri Sergeyiç’in arzusu üzerine, kendi yerini sizin almanızın onu çok mutlu ettiğini size iletmek zorundayım. Bildiğiniz gibi bu değişikliği yaratan olaylar üç yıllık bir süre içinde aşama aşama gelişti. Siz bu süre içinde merhum Dmitri Sergeyiç’in evine bir kez olsun uğramadığınız için, olanlarda hiçbir sorumluluğunuz bulunmamaktadır. Olayların nedeni, iki insanın karakterlerinin uyuşmazlığıdır; kaldı ki siz bu iki insanı boşuna bir çabayla yakınlaştırmaya çalıştınız. Bu ilişkiler çerçevesinde çözülme kaçınılmazdı ve öyle de oldu. Olup bitenlerden dolayı Dmitri Sergeyiç’in sizi sorumlu tutmadığını belirtmeme gerek yok. Dmitri Sergeyiç yalnızca bir formaliteyi yerine getirmiş olmak için benden bunu size iletmemi istemiştir. Salt Dmitri Sergeyiç artık işgal edemeyeceği için, evet yalnızca bunun için er geç şu ya da bu kişi tarafından tutulacak olan yerin sizin tarafınızdan tutulmuş olması, merhum Dmitri Sergeyiç’in düşüncesine göre çözümlerin en iyisi olmuştur. Ellerinizden sıkarım.</p>

  <p class="normal">Eski tıp öğrencisi</p>

  <p class="normal">‘Ama ben mektubu yazanın kim olduğunu biliyorum...’</p>

  <p class="normal">Bu da ne? Ben bu sesi bir yerden tanıyorum... Sağıma soluma bakınıyorum... Evet, o! Basiretli okur! Sanatsallık konusundaki korkunç bilinçsizliği nedeniyle bir süre önce romandan kovduğumuz basiretli okur, hangi cehennemlerden çıkıp geldiyse yine karşımızda! Yine eskisi gibi basiretli ve yine bir şeyler biliyor!</p>

  <p class="normal">‘Evet evet, ben bu mektubu kimin yazdığını biliyorum...’</p>

  <p class="normal">Elime geçen ilk nesneyi kapıyorum... Bir peçete oluyor bu... Eski tıp öğrencisinin mektubunun bir kopyasını çıkardıktan sonra yemek yemek için masaya oturmuştum... Peçeteyi kaptığım gibi basiretlinin ağzına tıkıyorum:</p>

  <p class="normal">‘Biliyorsan bil be adam! Ne diye bütün şehri ayağa kaldırıyorsun?’</p>
</body>
</html>
