<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">XXII</h1>

  <p class="h3baslik">Teorik Bir Konuşma</p>

  <p class="normal">Ertesi gün Lopuhov kapısına dayandığında, Kirsanov hastane dönüşü geç bir saatte yediği yemekten sonra, tam bir sibarit gibi yatağına uzanıp bir puro tüttürerek hafif, dinlendirici bir şeyler okumaya hazırlanıyordu.</p>

  <p class="normal">Lopuhov şakacı olmasına çalıştığı ama pek de başaramadığı bir ses tonuyla:</p>

  <p class="normal">“Sakın şimdi bana vakitsiz misafir Tatar’dan beterdir gibi laflar etme,” dedi. “Biliyorum, vakit geç ve seni rahatsız ediyorum, ama ne yapalım, azıcık rahatsız oluver. Seninle oturup ciddi ciddi konuşmamız gerekiyor. Daha vakitlice gelmek istiyordum, ama sabah uyuyup kalmışım, gelsem seni bulamayacağımı düşündüm...”</p>

  <p class="normal">Lopuhov’un sesinde artık şaka tonu yoktu. Kirsanov’unsa aklına ilk gelen şu oldu: ‘Ne oluyor? Yoksa fark etti mi?’ Lopuhov altına çektiği koltuğa rahatça kurulurken.</p>

  <p class="normal">“Konuşacağız seninle,” dedi, “gözlerimin içine bir bak bakayım.”</p>

  <p class="normal">‘Evet, hiç kuşku yok, anlamış... Gelmesinin nedeni de bu işi konuşmak.’</p>

  <p class="normal">“Bak Dmitri, biz seninle dostuz.” Kirsanov’un sesi Lopuhov’unkinden de ciddiydi, “ama dostların bile aralarında konuşamayacakları şeyler vardır. Senden bu konuşmayı hemen burada kesmeni rica ediyorum. Şu anda ciddi şeyler konuşacak durumda değilim, hiçbir zaman da olmayacağım.”</p>

  <p class="normal">Kirsanov, karşısında cinayete niyetlendiğinden kuşkulandığı bir insan varmış gibi dik dik ve düşmanca bakıyordu arkadaşına.</p>

  <p class="normal">Lopuhov boğuk bir sesle, ama sakin:</p>

  <p class="normal">“Hayır, kesinlikle konuşmamız gerek Aleksandr,” dedi, “bizden uzaklaşmak için yaptığın manevraların nedenini biliyorum.”</p>

  <p class="normal">“Sus! Eğer beni ömrünün sonuna dek düşmanın bilmek istemiyorsan, eğer sana duyduğum saygıyı kaybetmek istemiyorsan, sus!”</p>

  <p class="normal">“Ama sen bir zamanlar benim sana duyduğum saygıyı kaybetmekten korkmamıştın, hatırlıyorsun değil mi? Artık her şey apaçık ortada. Demek ben o sıralar dikkat etmemişim.”</p>

  <p class="normal">“Dmitri, senden gitmeni rica ediyorum... Ya da ben gideyim.”</p>

  <p class="normal">“Hayır, bir yere gidemezsin. Baksana, sen yoksa benim seni düşündüğümü mü sanıyorsun?”</p>

  <p class="normal">Kirsanov susuyordu.</p>

  <p class="normal">“Aramızda geçecek konuşma için benim durumum elverişli, seninse değil. Soyluluk konusunda sonuncu ve tamamlayıcı bir kahramanlık yapmak peşinde değilim. Saçma şeyler bunlar. Ben sağduyuyla düşündüğümde başka türlü davranamayacağımı anladığım için geldim. Senden rica ediyorum, şu manevralarına artık bir son ver Aleksandr. Çünkü bu manevraların boşa çıkacak.”</p>

  <p class="normal">“Nasıl? Yani artık çok geç mi demek istiyorsun? Bağışla beni Dmitri...”</p>

  <p class="normal">Kirsanov çabuk çabuk söylemişti bunları. Lopuhov’un ‘Çünkü manevraların boşa çıkacak’ sözüne sevinmiş miydi, üzülmüşmüydü, kendisi de farkında değildi.</p>

  <p class="normal">“Sanırım beni yanlış anladın: Ortada geç kalmışlık falan yok. Hatta şu ana kadar olmuş bir şey de yok. İlerde neler olacak, birlikte göreceğiz. Ama şimdiden bunların neler olacağını söylemek mümkün değil. Daha doğrusu Aleksandr, ben senin neden söz ettiğini anlamıyorum, tıpkı senin benim neden söz ettiğimi anlamamış olman gibi. Birbirimizi anlamıyoruz yani, öyle değil mi? Ve birbirimizi anlamamızın anlamı da yok galiba, ha? Senin için, anlamadığın bu bilmeceler tatsız şeyler. Pekâlâ, ben sana hiçbir şey söylemedim. Buraya geldim ve ağzımı açmadım. Sana söyleyecek hiçbir şeyim de yok. Bir puro versene bana, bu sıralar dalgınım, kendiminkini evde unutmuşum. Puro içelim ve bilimsel konularda konuşalım, buraya da bunun için gelmiştim zaten; yapacak bir şeyim yoktu, yapay albümin üretimi konusunda ne düşünüyorsun? Sonuç verecek mi bu konuda yapılmakta olan deneyler?”</p>

  <p class="normal">Lopuhov koltuğunun karşısına bir başka koltuk çekip bacaklarını uzattı, koltuğuna iyice gömüldü ve purosunu keyifle tüttürerek konuşmasını sürdürdü:</p>

  <p class="normal">“Bence bu çok büyük bir buluş. Yeter ki deneyler olumlu sonuç versin. Aynı deneyleri sen de yapıyor musun?”</p>

  <p class="normal">“Hayır, ama benim de yapmam gerekiyor.”</p>

  <p class="normal">“Emrinde mükemmel bir laboratuvar olduğu için ne kadar mutlusun! Lütfen sen de bir kez tekrarla deneyleri, ama çok dikkatli olmalısın. Düşünsene bir, beslenme konusunda, dolayısıyla, da tüm insanlığın yaşamında ne büyük bir devrim bu! İnsan beslenmesindeki en önemli maddenin, inorganik maddelerden fabrikalarda seri üretimi!.. Müthiş bir buluş bu! Newton’un buluşuyla eşdeğer nerdeyse! Sence de öyle değil mi?”</p>

  <p class="normal">“Hiç kuşkusuz öyle. Yalnız ben deneylerin doğru yapıldıklarından hiç emin değilim. Ama er ya da geç bu gerçekleştirilecek. Bilimin gelişmesi bu yönde çünkü. Ama şimdilik sonuçtan daha epey uzağız.”</p>

  <p class="normal">“Böyle mi düşünüyorsun? Ben de tıpkı senin gibi düşünüyorum. Demek oluyor ki konuşacağımız bir şey kalmıyor. Hoşça kal Aleksandr. Yalnız gitmeden önce senden bir ricam olacak. Lütfen bize eskiden olduğu gibi sık sık uğra... Hoşça kal!”</p>

  <p class="normal">Lopuhov’a daha önce de dik dik ve düşmanca bakmakta olan Kirsanov’un gözlerinde birden öfke kıvılcımları parladı:</p>

  <p class="normal">“Ne yapmak istiyorsun Dmitri? Burdan çekip giderek, beni, hakkımda ne denli bayağı düşüncelerin olduğu düşüncesiyle yalnız bırakmak mı?”</p>

  <p class="normal">“Böyle bir şey istediğim yok. İstediğim tek şey, bize daha sık uğraman. Bundan doğal ne var? Biz seninle dostuz, dolayısıyla da bu isteğimde anormal hiçbir şey yok.”</p>

  <p class="normal">“Bunu yapamam. Çılgınca bir iş tasarlıyorsun, çılgınca ve iğrenç...”</p>

  <p class="normal">“Ne işinden söz ettiğini anlamıyorum. Ve itiraf edeyim ki, bu konuşma artık hiç hoşuma gitmemeye başladı, tıpkı iki dakika önce senin hoşuna gitmediği gibi.”</p>

  <p class="normal">“Senden açıklama istiyorum Dmitri.”</p>

  <p class="normal">“Ne açıklaması? Ortada bir şey yok ki, açıklanacak bir şey olsun.”</p>

  <p class="normal">“Kendi kendine saçma bir şeyler tutturmuşsun, kızıyorsun. Hayır, seni bırakmam.” Kirsanov gitmeye yeltenen Lopuov’u kolundan yakaladı. “Otur şuraya. Ortada fol yok yumurta yokken konuşmaya başladın. Benden saçma sapan bir şeyler istedin. Şimdi oturup beni dinlemelisin.”</p>

  <p class="normal">Lopuhov oturdu.</p>

  <p class="normal">Kirsanov ilkinden de öfkeli bir sesle:</p>

  <p class="normal">“Baksana bana!” dedi. “Benden böylesine ağır bir şeyi yapmamı istemeye ne hakkın var senin, ha, ne hakkın var? Sana karşı herhangi bir borcum mu var? Ve bununla nereye varmak, ne elde etmek istiyorsun? Saçmalık bu. Kafanı dolduran saçma kuruntulardan kurtul! Bizim seninle normal hayat dediğimiz şey, ancak toplumda gelenekler, alışkanlıklar değiştiği zaman mümkün olabilir. Toplum tümüyle değişik bir biçimde eğitilmeli, burası böyle. Ama bu değişiklik, hayatın değişmesiyle gerçekleşecektir. Kim ki kendinde bu değişikliği gerçekleştirmiştir, başkalarına yardım edecektir. Bu da böyle. Ama toplum henüz bu değişikliği gerçekleştirmiş değil ve mademki toplumda henüz böylesi bir değişiklik yok, öyleyse senin de başkalarının yazgısıyla oynamaya, başkalarını tehlikeye atmaya hakkın yok. Bu... bu tasarladığın şey korkunç bir şey, anlıyor musun, yoksa tümden mi çıldırdın!”</p>

  <p class="normal">“Hayır, hiçbir şey anlamıyorum, Aleksandr. Neyi kastettiğini de bilmiyorum. Arkadaşının basit bir ricasında ille de olağanüstü bir şeyler görmek istiyorsun. Arkadaşının senden bütün istediği, kendisini unutmaman, çünkü o seni evinde görmekten büyük zevk duyuyor... Bunda böylesine kuduracak ne var, anlamıyorum?”</p>

  <p class="normal">“Hayır, Dmitri, böyle bir konuşmada bu tür şakalarla elimden kurtulabileceğini sanıyorsan, aldanıyorsun. Sana, iğrenç şeyler düşünen bir çılgın olduğunu kanıtlamam gerek. Bizim seninle kabul etmediğimiz, gülünç bulduğumuz ne çok şey var bir düşünsene! Örneğin tokat yiyen bir insan için yediği bu tokatın onursuzluk olduğunu kabul etmiyoruz. Bu aptalca bir kör inançtan başka bir şey değil, hatta zararlı bir kör inanç... Ama bu böyle diye senin bir erkeği yüzüne tokat yeme durumunda bırakmaya hakkın var mı? Bayağının bayağısı bir şey değil midir bir insanı bu durumda bırakmak, onun rahatını, huzurunu kaçırmak? Aptal herif, anlıyor musun ne demek istediğimi? Hele ben o adamı seviyorsam!.. Ve eğer sen benim bu adama her ikimizin de saçma olduğuna inandığımız bu tokatı atmamda ısrar edersen aşağılık bir aptalsın demektir... Beni buna zorlarsan ya seni ya da kendimi öldürürüm –kimin hayatı topluma daha az gerekliyse onu tabii– ve yine de senin bu isteğini yerine getiremem, anlıyor musun beni, aptal? Daha yalnızca erkekten ve saçma olmakla birlikte ömrü boyunca onun huzurunu kaçıracak olan tokattan söz ettik. Erkeklerden başka dünyada bir de kadınlar var; onlar da insan... Ve tokatın dışında dünyada bir yığın başka saçmalıklar var –seninle bana göre saçmalık– ama insanlarda huzur diye bir şey bırakmıyor bu saçmalıklar. Bunlar sana ve bana göre saçmalık, gerçekten de saçmalık, ama bir insanı, bir kadını bu saçmalıklara katlanmak zorunda bırakmanın alçakça, onursuzca bir şey olduğunu anlamıyor musun? Duyuyorsun değil mi dediğimi: Seni namussuzca şeyler düşünmekle suçluyorum?”</p>

  <p class="normal">“Aziz dostum; onur, namus konusunda söylediklerinde tümüyle haklısın. Ama bütün bunları niye söylediğini ve söylediklerinin benimle ne ilgisi olduğunu anlayabilmiş değilim. Ben kadın ya da erkek kim olursa olsun insanların huzurunu kaçıralım gibi bir söz etmedim. Saçma sapan hayaller üzerine varsayımlar kuruyorsun. Benim senden bütün istediğim bir dostun olarak beni unutmaman, bana seni evimde daha sık görme zevkini bağışlaman, hepsi bu! Sen benim bu dostça ricamı yerine getirecek misin, getirmeyecek misin onu söyle?”</p>

  <p class="normal">“Söyledim sana. Namussuzca bir şey bu senin benden istediğin. Ve ben namuzsuzluk yapan bir insan değilim.”</p>

  <p class="normal">“Namussuzluk yapmaman övgüye değer. Ama saçma sapan hayaller üzerine geliştirdiğin varsayımlarla coşup ortaya birtakım teoriler sürmeye kalkışıyorsun. Madem gerçekle, hayatla ilgisi olmayan boş teoriler üretmek hevesindesin, hay hay, ben de aynı şeyi yapacağım. Çok uzak, düşsel birtakım gerçekleri açıklamaktan başka bir işe yaramayan, hiçbir konuyla ilintisi olmayan ve hiçbir somut alana uygulanamayacak olan bir soru sorayım sana... Bir insan, kendisi için herhangi bir tatsızlık yaratmadan bir başka insanı sevindirebiliyorsa, mantıken, karşısındaki insanı sevindirmekle kendisi de bu sevinçten pay almış oluyor demektir, öyle değil mi?”</p>

  <p class="normal">“Saçmalıyorsun Dmitri, senin söylemek istediğin bu değil.”</p>

  <p class="normal">“Ben hiçbir şey söylemiyorum Aleksandr, yalnızca teorik sorunlarla uğraşıyorum. Al sana bir tane daha: Bir insan bir şeye ihtiyaç duyuyorsa, bizim onun içinde doğan bu arzuyu bastırıp yok etmeye çalışmamız iyi bir sonuç verir mi? Evet, ne diyorsun? Bence böyle bir karşı koyma hiç iyi sonuç vermez. Bunun sonucu olsa olsa, bu arzunun abartılmış boyutlara ulaşması olur, bu da zararlıdır, arzu gerçek yönünden sapmış, yanlış bir yön tutturmuş demektir. Hem zararlı, hem iğrenç bir durumdur bu; kendi kendini boğarken hayatı da boğmak... Yazık değil mi?”</p>

  <p class="normal">“Sorun bu değil Dmitri. Ben senin bu teorik soruna bir başka biçim vereyim: Eğer bir insan kendini tehlikeye atmadan da rahat, huzurlu bir yaşam sürüyorsa, birinin çıkıp da bu insanı tehlikeye atmaya hakkı var mıdır? Her insanın doğası gereği istek duyduğu her şeye sahip olacağı bir zamanın geleceğini her ikimiz de biliyoruz, ama yine her ikimiz de çok iyi biliyoruz ki, bu zaman daha gelmemiştir. Bugünkü aklı başında her insan, sürdürdüğü yaşam rahatsa, bununla yetiniyor, ama bu rahat yaşam onun doğasını bütün yönleriyle geliştirmesine olanak vermiyormuş, olsun. Şimdi bir varsayım... Tut ki karşımızda böyle aklı başında bir insan var ve bu insan bir kadın. Ve yine tut ki bu kadın evli ve hayatından da memnun; şimdi eldeki bu verilere göre, acaba daha iyi bir hayat elde edebilir mi diye, bu insanı memnun olduğu rahat hayatını kaybetme tehlikesiyle karşı karşıya bırakmak gibi bir hakkımız olabilir mi? Kim bilir, bu insan belki de böylesi bir tehlikeye girmeden de sürdürdüğü ve memnun da olduğu hayatın daha iyisine sahip olabilecektir? Altın çağ da gelecek Dmitri, bunu her ikimiz de biliyoruz, ama daha ilerde bu çağ. Önce demir çağ geçecek, aslında geçti sayılır, ama henüz altın çağ başlamadı. Benim şu deminki soyut örneğimdeki insan varsayalım ki şiddetli bir arzu duyuyor olsun, bu arzu da –salt örnek olsun diye söylüyorum–, sevilmek arzusu olsun ve varsayalım ki bu arzusu yerine getirilmiyor ya da onun istediği gibi sağlanamıyor olsun... Bu insanın arzusunu gerçekleştirmek için hayatını kendiliğinden tehlikeye atmasına bir diyeceğim olamaz, ama onun adına bir başkasının çıkıp da böyle bir tehlike yaratmasını kesinlikle kabul edemem. Öte yandan bu insan ihtiyacı olan şeyi şimdiki hayatında da sağlıyorsa, kendini hiçbir zaman tehlikeye atmamalıdır. Eğer böyle bir insan kendini tehlikeye atmak istemiyorsa, çok iyi yapıyor demektir, akıllıca davranıyor demektir. Öte yandan kendini tehlikeye atmak istemeyen bu insanı zorla tehlikeye doğru itekleyen kötülük yapıyor, akılsızca davranıyor demektir. Hadi bakalım, bu varsayımsal sonuca ne diyorsun? Söyleyebileceğin bir şey yok değil mi? Anla öyleyse. Hakkın yok.”</p>

  <p class="normal">“Senin yerinde olsam ben de aynı şeyleri söylerdim Aleksandr. Ben de, tıpkı senin gibi örnek olarak, senin bu sorunda belli bir yerin var diyorum. Aramızdan kimseyle bir ilgisi yok bu sorunun. Biz iki bilim adamı olarak genel bir bilimsel sorunun bize doğru görünen ilginç yönlerini konuşup tartışıyoruz. Bu açıdan bakınca, herkes sorunu kendine ilişkin yönünden ele alıyor; ben de, ‘senin yerinde olsam aynı şeyleri söylerdim Aleksandr’ derken konunun bu yanını vurgulamak istiyordum. Buna göre, sen de benim yerimde olsan, benim sana söylediklerimi söyleyecektin. Çünkü bu bilimsel bir gerçekliktir. A, B’nin yerine geçtiği zaman, artık A değil B’dir; eğer B’nin yerinde B yoksa A’nın da B’nin yerine geçmesi söz konusu olamaz, çünkü ortada B’nin yerine geçecek bir şey eksik demektir, öyle değil mi? Buna karşı bir itirazın olamaz, tıpkı benim senin sözlerine itirazımın olamayacağı gibi. Ama şimdi senin örneğine dayanarak ben de bir varsayımda bulunuyorum, benim varsayımım da soyuttur ve hiç kimseyle ilgili değildir. Varsayalım ki ortada üç kişi var –olmaz mı? pekâlâ olabilecek bir şeydir bu– Ve bu üç kişiden birinin öyle bir gizi var ki, bunu ikinciden ama özellikle de üçüncüden gizlemek istiyor. Varsayalım ki ikinci, bu gizi seviyor ve birinciye diyor ki ‘Ya dediğimi yaparsın, ya da gizini üçüncüye açarım.’ Evet, böyle bir duruma ne dersin?”</p>

  <p class="normal">Kirsanov sararır gibi oldu, bir süre hiçbir şey söylemeden bıyıklarını burdu, sonra:</p>

  <p class="normal">“Dmitri, bana kötü davranıyorsun,” dedi.</p>

  <p class="normal">“Sana iyi davranmak gibi bir zorunluluğum mu var? Yoksa benim için çok önemli biri olduğunu mu sanıyorsun? Doğrusu ne demek istediğini anlayamadım. Seninle şurda oturup iki bilim adamı gibi konuştuk, birbirimize bilimsel, soyut sorular sorduk ve ben en sonunda sana içinden çıkamayacağın bir soru sormayı başardım... Böylece de bilimsel yanıma duyduğum saygım arttı. Bunun için bu teorik konuşmayı artık burada kesiyorum. Senden daha az meşgul bir insan değilim, benim de çok işim var... Hadi, hoşça kal. Az kalsın unutuyordum. Ricamı yerine getirecek misin Aleksandr? Seni evlerinde görmekten her zaman sevinç duyan iyi dostlarına eskiden olduğu gibi sık sık uğrayacak mısın?”</p>

  <p class="normal">Lopuhov ayağa kalktı.</p>

  <p class="normal">Kirsanov’sa oturuyor ve sanki her biri soyut birer varsayımmış gibi dikkatle parmaklarına bakıyordu.</p>

  <p class="normal">“Bana kötü davranıyorsun Dmitri. Ricanı yerine getirmemek elimden gelmez. Ama benim de senden istediğim bir şey var. Size geldiğimde evinizden tek başıma çıkamamak gibi bir durumla karşı karşıya kaldığımda, seni ayrıca çağırmama gerek kalmadan gelecek ve bana eşlik edeceksin, anladın mı? Ben çağırmadan, kendiliğinden geleceksin... Sen olmadan şurdan şuraya adım atmam; ne operaya, ne eş dost ziyaretine... anlaşıldı mı?”</p>

  <p class="normal">“Dayattığın bu koşulla beni kırmış olmuyor musun, Aleksandr? Seni hırsız gibi mi görüyorum ki bu dediğin gibi davranayım?”</p>

  <p class="normal">“O anlamda değildi sözlerim. Beni hırsız sanman gibi ağır bir hakarette nasıl bulunabilirim sana? Ben sana tüm varlığımı gözüm kapalı emanet edebilirim. Senden de aynı şeyi beklemeye hakkım vardır sanırım. Bu koşulu öne sürerken neler düşündüğümü bir ben bilirim. Sen dediğimi yap, yeter.”</p>

  <p class="normal">“Sanırım ben de artık bir şeyler biliyorum. Haklısın, bu anlamda az şey yapmadın, şimdi doğal olarak attığın her adımda düşünmek istiyorsun. Gerçekten de bir şey yapabilmem için benim zorlanmam gerekir. Sana sonsuz gönül borcu duyuyorum dostum, ama bu konuda nice çaba gösterirsek gösterelim sonuç değişmez. Geçmişte ben de kendimi zorladım. Ne sandındı ya, senin olduğu gibi benim de iradem var; ben de birtakım manevralar yaptım, üstelik senden daha kötü de değildim. Ama doğallıkla ve kendiliğinden değil de, düşüne taşına, görev duygusuyla, irade zoruyla yapılan şeylerin yaşarlığı olmuyor. Bu yolla bir şeyi ancak öldürmek, yok etmek mümkündür –tıpkı senin kendinde yaptığın gibi– yaşamak, canlandırmak değil...” Kirsanov’un ‘neler düşündüğümü bir ben bilirim’ sözleri Lopuhov’u aşırı duygulandırmıştı. “Teşekkür ederim aziz dostum. Seninle hiçbir zaman sarılıp öpüşmedik, ne dersin, şimdi belki sen de benim gibi buna istek duyuyorsundur?”</p>

  <p class="normal">Lopuhov bu konuşmada kendi söylediği sözleri bir teorisyen olarak gözden geçirse, herhalde büyük bir hoşnutlukla şöyle düşünürdü: ‘Bencillik insanla dilediği gibi oynar teorisi meğer ne kadar doğruymuş! En önemli şeyi nasıl da gizledim ondan! ‘Diyelim ki bu insan hayatından memnundur’ dediği zaman, hemen atılıp, ‘Hayır Aleksandr, varsayımın yanlış!’ demem gerekmez miydi? Bense sustum, çünkü bunu söylemek hiç işime gelmezdi. İnsanın, bencilliğin kendisine pratikte ne oyunlar oynadığını bir teorisyen gibi gözlemlemesi oldukça hoş oluyor doğrusu. Sen kaybetmekte olduğunu görerek geri çekilme manevrası yapıyorsun, bencilliğin ise senin bu geri çekilme manevranı öyle bir tersine çeviriyor ki, sen sözde olağanüstü özveride bulunan soylu bir kahraman olup çıkıyorsun.’</p>

  <p class="normal">Kirsanov bu konuşmada kendi söylediği sözleri bir teorisyen olarak gözden geçirse büyük bir hoşnutlukla herhalde şöyle düşünürdü: ‘Meğer ne doğru bir teoriymiş. İnsanoğlu zafer kazandı mı yan gelip yatmak ve asla rahatını, huzurunu bozmamak istiyor. Gerçek böyleyken, neler neler söylemedim!.. Yok kadının huzurunu kaçırmaya ne hakkımız varmış, yok bilmem neler... Yani, gör ki ben kendi özümde ne büyük acılara katlanarak ne kadar soylu bir kahramanlık gösteriyorum ve bunu salt o malum kişinin ve bir de, dostum, senin, ikinizin huzuru için yapıyorum, haydi bakalım, gösterdiğim bu soylu kahramanlık karşısında yerlere kadar eğil! İnsanın, bencilliğin kendisine pratikte ne oyunlar oynadığını bir teorisyen gibi gözlemlemesi oldukça hoş oluyor doğrusu! Ahmak ve alçak bir insan olmamak için geri çekilme manevrası yapıyorsun, ama bu geri çekilmede onurlu, soylu bir insanın gerçekleştirdiği çok büyük bir kahramanlık yaratıyor, düğün bayram ediyorsun. Salt kendinle o zorlu uğraşa bir daha girmemek için, gösterdiğin büyük soylulukla tatlı tatlı övünme zevkini yitirmemek için, daha ilk sözlerle birlikte içinde yükseliveren çağrıya uymuyorsun. Durum böyleyken, bencilliğin gerekli evirip çevirmeleri yapıyor ve seni, nice büyük özverileri gerektirirse gerektirsin soylu kahramanlığından vazgeçmek istemeyen dirençli bir insan yapıp çıkarıyor.’</p>

  <p class="normal">Ama Lopuhov’un da, Kirsanov’un da teorisyen olmaya ve kendi üzerlerinde bu gözlemleri yapmaya zamanları yoktu. Çünkü işin uygulama yanı her ikisi için de fazlasıyla çetindi..</p>
</body>
</html>
