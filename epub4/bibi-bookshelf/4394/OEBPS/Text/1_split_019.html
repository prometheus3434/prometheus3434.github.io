<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_20">V</h2>

  <p class="normal">“Birtanem, ben de seninle geliyorum!” “Eşyaların yanında değil ki.” “Birtanem, madem bugün beni yanında götürmek istemiyorsun, öyleyse yarın arkadan geleceğim.” “Dur da düşün biraz. Mektubumu bekle. Yarın alacaksın mektubumu.”</p>

  <p class="normal">Moskova Garı’ndan Mâşâ’yla birlikte eve dönerken bütün o uzun yol boyunca neler duymuş, neler düşünmüştü? Uğradığı sarsıntı öylesine büyüktü ki, buna yanıt verebilmesi olanaksızdı. İşler nasıl da hızlı ve nasıl da köklü bir değişikliğe uğramıştı! Kocasına bir mektup yazıp elini yakan bir şeymiş gibi odasına fırlatmasının üzerinden daha yirmi dört saat bile geçmemişti; ama işte o buralardan gidiyordu! Ne kadar çabuk, ne kadar birdenbire oluvermişti her şey! Gece saat ikide aklının köşesinden bile geçmezdi bütün bunlar; o ise kendisinin perişan olduğu o sabah bir şey söylememiş, ancak o gece konuklar dağıldıktan sonra, saat sabahın üçüne yaklaştığı için kendisinin uykuya yenilmek üzere olduğu bir sırada odasına girerek asıl söylemek istediği şeylerin önsözü niteliğinde, çok kısa, anlamı belirsiz bir şeyler söylemişti: “Benim ihtiyarları ne zamandır görmedim. Kendilerini bir ziyaret etsem çok sevinirlerdi.” Hepsi bu! Bunları söylemiş ve çıkıp gitmişti. Kendisi de, yatağından kalkmayacağı konusunda ona söz vermiş olmasına karşın, arkasından fırlamıştı. Hani, nereye gitmiş? “Mâşâ, gördün mü kendisini? Nereye gitti?” Mâşâ az önce dağılan konuklardan kalan çay takımlarını topluyordu. “Dmitri Sergeyiç, gitti. Çıkarken, ‘biraz dolaşacağım’ dedi.” Ne yapsın, çaresiz yatağına dönüp uyumuştu. Şaşılacak şey, nasıl uyuyabilmişti o gece? Gece mi? Ne gecesi? Ortalık ağarmak üzereydi ve o her şeyin o sabah olup biteceğini nerden bilebilirdi? Ne demişti kendisi, her şeyi uzun uzun konuşacak zamanımız olacak! Oysa sabah uyanır uyanmaz istasyona hareket etmeleri gerekmişti. Sanki kendisiyle ilgili değildi bütün bunlar, birisi hızlı hızlı bir öykü anlatıyor ve o bu öyküyü yaşıyordu. Ancak istasyondan eve döndüğünde kendine gelebilmiş ve düşünmüş, düşünmüştü: Bundan sonra ne olacaktı? Ne yapacaktı?</p>

  <p class="normal">Ne mi yapacaktı? Tabii ki Ryazan’a gidecekti. Bundan başka bir şey yapabilmesi olanaksızdı. Ama ya şu sözünü ettiği mektup? Yok canım, kararını etkileyecek ne olabilirdi ki bu mektupta? Neler olacağını ezbere biliyordu o. Ama yine de kararını mektup eline geçinceye dek ertelese daha doğru olmaz mıydı? Canım kararı ertelemeyi gerektirecek bir şey var mı ortada? Gidecekti Ryazan’a. Evet, gidecekti... Kaç saat düşünmüştü bu konuyu? Bir saat mi, iki saat mi, yoksa üç, hatta dört saat mi? Ama zavallı Mâşâ’cık, açlıktan perişan olmuştu ve kendisini üçüncü kezdir yemeğe çağırıyordu, daha doğrusu bu kez çağırmıyordu da, basbayağı emrediyordu. Şu işe bak, dalgınlık değilse ne denir buna? “Zavallı Mâşâ, benim yüzümden aç kaldı.” “Mâşâ beni ne diye beklediniz? Siz yeseydiniz yemeğinizi.” “Hiç olur mu Vera Pavlovna?” Ve yine bir saat, iki saat aynı şeylerin düşünülmesi: “Gidiyorum. Evet, yarın gidiyorum. Yalnız, mektubu bekleyeceğim, çünkü beklememi rica etti. Ama mektupta ne yazarsa yazsın, (zaten ben ne yazacağını biliyorum) evet, mektupta ne yazarsa yazsın, ben yine de gideceğim.” Bir saat, iki saat daha düşünülüyor bunlar... Bir saat, evet, ama ikinci saatte de bunlar mı düşünülüyor? Hayır. Ya da evet, belki bunlar düşünülüyor, ama ayrıca dört küçük sözcük daha giriyor düşüncelerinin içine: “Ama o bunu istemiyor.” Ve artık sürekli düşünülen şey bu dört sözcük oluyor. Güneş batıyor, ama bu dört sözcüğün düşünülmesi bitmiyor. Ve tam, yakasını bir türlü bırakmayan Mâşâ’nın içeri girip de hiç değilse bir bardak çay içmesini söylediği anda, evet tam bu anda, bu dört sözcükten beş yeni sözcük doğuyor: “Bunu ben de hiç istemiyorum.” Hay ayağına sağlık Mâşâ! Ne iyi ettin de içeri girdin! Senin içeri girmenle bu beş yeni sözcük bir anda havaya uçup gitti.</p>

  <p class="normal">Ama iyi yürekli Mâşâ bile bu beş sözcüğü büsbütün uzaklaştıramıyor. Önce açıkça görünmeye cesaret edemiyor sözcükler, kendi yerlerine tekziplerini gönderiyorlar: “Ama ben gitmeliyim.” Kendilerini gizlemek için gönderiyorlar tekziplerini. Nitekim bir anda, kendilerini doğuran dört küçük sözcük çıkıveriyor ortaya: “Ama o bunu istemiyor,” ve bir saniye geçmeden de kendileri çıkıyorlar ortaya: “Bunu ben de hiç istemiyorum.” Yarım saat kadar düşünülüyor bu, yarım saat sonra ise bu dört kısa sözcük, bu beş kısa sözcük, daha önce söylenen sözcükleri de diledikleri gibi değiştirmeye başlıyorlar ve “Gideceğim,” gibi çok önemli bir sözcükten, ona çok benzeyen ama ondan biraz uzun olan “gidecek miyim?” gibi bir sözcük yapıyorlar. Sözcüklerin nasıl uzatılıp çoğaltıldıklarını ve birbirlerine dönüştürüldüklerini gördünüz mü! Derken yeniden Mâşâ’nın bir şeyler söylemekte olduğu görülüyor: “... kendisine tam bir ruble verdim. Vera Pavlovna, çünkü zarfın üzerinde de: ‘Eğer saat dokuzdan önce getirirse bir ruble, daha sonra getirirse yarım ruble bahşiş verin,’ diye yazıyor. Bunu kondüktör getirdi Vera Pavlovna, akşam treniyle gelmiş. ‘Kendisine söz verdiğim gibi, mektubu size bir an önce ulaştırabilmek için araba tuttum’ diyor.” Ondan bu mektup! Evet, ondan. Ama o biliyor neler yazdığını mektupta: ‘Arkamdan gelmeye kalkma.’ Hayır, dinlemeyecekti bu sözü, gidecekti, kesinlikle gidecekti. Ama galiba mektupta yazan bu değil, farklı... Öyle şeyler yazmış ki, kesinlikle dinlemek zorunda Vera Pavlovna: ‘Ben Ryazan’a gidiyorum. Ama yolda fabrikanın işlerini halletmek için çeşitli yerlere uğrayacağım. Moskova’da bir hafta kadar kalmamı gerektiren işlerim var. Ryazan’a gidene dek Moskova’dan önce iki, Moskova’dan sonra üç kente daha uğramam gerek. Bu kentlere ne zaman ulaşırım, her birinde ne kadar kalırım hiç belli olmaz; bütün bunlara ek olarak fabrikanın çeşitli yerlerdeki temsilcilerinden de para toplamam gerek. Canım dostum benim, (evet, aynen böyle yazılıydı: ‘Canım dostum benim’... Bana eskisi kadar yakın olduğunu, bana karşı hiçbir kırgınlığı, dargınlığı olmadığını anlatmak istiyordu... Nasıl da, nasıl da öpmüştüm mektuptaki bu iki sözcüğü!) canım dostum benim, biliyorsun iş para tahsiline geldi mi hep birtakım zorluklar çıkar; iki saatte bitireceğini sandığın bir iş için bazen birkaç gün beklemen gerekebilir. Bu bakımdan Ryazan’a ne zaman varırım, bunu kesin bir tarih vererek söyleyebilmem olanaksız. Ancak yollarda epey zaman yitireceğimi kesinlikle söyleyebilirim.” Evet... Nerdeyse son sözcüğüne dek hatırlıyor Vera Pavlovna bu mektubu. Peki neydi bu mektup? Ne olacak: onun yanında olmak, ona yakın olmak olanağının elinden alınmasıydı. Peki şimdi ne yapmalıydı? Bu da bir yana, daha önce ağzından çıkan “ona gitmeliyim” sözcükleri nasıl olmuştu da. “Hayır, onunla görüşmemeliyim”e dönüşmüştü? Üstelik görüşmemek istediği “o”, daha önce düşündüğü kimse de değildi. Bu sözcükler sürekli olarak daha önce söylenmiş, düşünülmüş sözcükleri değiştiriyordu. Böylece bir saat düşünülüyor, iki saat düşünülüyor: “Onunla görüşmemeliyim...” İyi ama daha demin bu sözcükler “Onunla görüşmek istiyor muyum?” “Hayır” biçiminde değil miydi? Bu kadar çabuk nasıl değişebilirlerdi? İşte şimdi de (uykudan içi geçmek üzereydi artık): “Onunla görüşecek miyim?” biçimini aldılar. İyi ama demin bu sorunun “Hayır” diye bir yanıtı vardı, şimdi nerde? Evet, nereye gitti yanıt. Ne zaman kayboluverdi? Peki aynı sözcüklerin şu biçimi almasına ne buyrulur: “Onunla görüşmeyecek miyim?” Şafağın sökmesine yakın uykuya dalarken kafasında uçuşan sözcükler bunlardı: “Onunla gerçekten görüşmeyecek miyim?”</p>

  <p class="normal">Sabah geç vakit uyandığında söylenen onca sözcük gitmiş, ortada birbiriyle kıyasıya çarpışan iki sözcük kalmıştır: “Görüşmeyeceğim” ve “görüşeceğim”. Bütün sabah, her şeyin unutulduğu bu savaşla geçiyor. İkincisinden biraz daha uzun olan ilk sözcük, bu küçük sözcüğü tutuyor, bırakmak istemiyor: “görüşmeyeceğim”; küçük sözcükse kaçıyor, uzaklaşıyor, yakalanmıyor: “görüşeceğim”; büyük sözcüğün küçük olanı yanında tutma savaşımı içinde her şey unutuluyor; bir başka küçük sözcüğü yardımına çağıran büyük sözcük, küçük sözcüğü yanında tutmayı başarıyor: “hayır, görüşmeyeceğim... hayır, görüşmeyeceğim.” Evet, şimdi yanına yardımcı da alan büyük sözcük, küçük sözcüğü sımsıkı tutuyor; küçük sözcük, büyük sözcükle yardımcısı arasına sıkışıyor, bir yere kaçamıyor: “Hayır, görüşmeyeceğim”... “hayır, görüşmeyeceğim”... “Hayır, görüşmeyeceğim”... Yalnız bir dakika... Vera Pavlovna’ya da ne oluyor? Şapkasını başına geçirmiş, içgüdüyle aynaya bir gözatıyor: Saçlarım düzgün mü? Evet, düzgün. Demin küçük sözcüğü aralarına alıp sıkıştıran sözcükler nerde peki? Bir tek bu küçük sözcük kalmış geriye... bir de ona eklenen iki yeni sözcük: “artık dönemem.” Artık dönemem, artık dönemem. “Mâşâ, bugün beni yemeğe beklemeyin, dışarda yiyeceğim yemeğimi.”</p>

  <p class="normal">“Aleksandr Matyeviç henüz hastaneden dönmediler...”</p>

  <p class="normal">Ne kadar sakin Stepan bunları söylerken! Ama neden sakin olmasın: Heyecan nedir bilmeyen ağırkanlı bir insandır o. Hem Vera Pavlovna’nın buraya gelmesinde de onca şaşılacak bir şey yoktur; bu yakınlara kadar sık sık uğrardı buraya.</p>

  <p class="normal">“Kendisini bulamayacağımı biliyordum. Oturup bekleyeceğim. Burada olduğumu söylemeyin kendisine.”</p>

  <p class="normal">Eline bir dergi alıyor... Şaşılacak şey: Okuyabiliyor, evet; okuyabiliyor dergiyi. Değil mi ki “artık dönemem”, değil mi ki artık karar verildi, kendisini çok sakin hissediyor...Kuşkusuz dergiyi pek okuyamadı, hatta hiç okuyamadı, bunun yerine odayı gözden geçirmeye, ev sahibiymiş gibi toplamaya başladı; aslında galiba pek az toplayabildi, hatta hiç toplayamadı, ama olsun, değil mi ki artık çok sakindi, istese dergi de okuyabilirdi, odayı da toplayabilirdi... Sigara tablası boşaltılmamış, masanın çuha örtüsü de biraz eğri duruyor, düzeltmek gerek; şu sandalyenin burda işi ne, yerine kaldırmalı... Oturuyor ve düşünüyor: “Artık dönemem, seçim hakkım yok, yeni bir hayat başlıyor.” Bir saat düşünüyor, iki saat düşünüyor: “Yeni bir hayat başlıyor. Kim bilir nasıl şaşıracak, nasıl mutlu olacak! Yeni bir hayat başlıyor... ne kadar mutluyuz!” Zil! Yüzü hafifçe kızarıyor… gülümsüyor; ayak sesleri... kapı açılıyor. “Vera Pavlovna!” Şaşkınlıktan olduğu yerde duralıyor, kapının tokmağını tutuyor. Ama o yerinden fırlayıp koşuyor, kucaklıyor onu: “Canım benim, canım benim! Çok soylu, mert bir insan o! Seni çok seviyorum canım! Sensiz yaşayamazdım!” Sonra... Sonrası nasıldı? Odayı bir ucundan öteki ucuna nasıl geçmişlerdi? Hiç hatırlamıyor bunu. Hatırladığı tek şey, koşup onu kucakladığı, öptüğü... Odayı nasıl geçtiler, ikisi de hatırlamıyor bunu. Evet, koltuğun, masanın yanından geçmişler, kapıdan uzaklaşmışlardı... ama nasıl olmuştu bütün bunlar? Bu ilk öpüşmeyle birkaç saniye için başları dönmüş, gözleri kararmıştı. “Veroçka! Meleğim!” “Dostum, sensiz yaşayamazdım. Beni ne çok sevdin ve nasıl da sustun! Ne kadar soylu, mert bir insansın! O da çok soylu, mert bir insan!” “Anlat Veroçka, bütün bunlar nasıl oldu?” “Ona sensiz yaşayamayacağımı söyledim; ertesi gün, yani dün, gitti. Ben de ardından gidecektim, dün bütün gün bunu düşündüm, ardından gideyim dedim; ama bak. İşte burdayım, ne zamandır oturmuş seni bekliyorum.” “İki hafta içinde nasıl da zayıflamışsın Veroçka! Ellerin nasıl da solgun!” Ellerini öpüyor. “Evet, birtanem, zorlu bir mücadeleydi bu! Beni huzursuz etmemek için nelere katlandığını şimdi çok daha iyi değerlendirebiliyorum! Nasıl tutabildin kendini böyle? Nasıl tutabildin ki ben hiçbir şey fark etmedim? Kim bilir ne acılar çektin?” “Evet, Veroçka, hiç kolay olmadı” Hep ellerini öpüyor, ellerine bakıyor. “Ah, ne kadar dikkatsizim! Senin çok yorgun olabileceğin hiç aklıma gelmiyor! Saşa; sen açsındır!” Ellerini kurtarıyor, kapıya koşuyor. “Veroçka, nereye?” Ama o karşılık vermiyor; çoktan mutfağa geçmiş, Stepan’la neşeli neşeli konuşmaktadır: “Çabuk, Stepan! İki kişilik servis hazırlayın! Tabaklar nerde? Çatal kaşık?.. Verin ben götüreyim, sofrayı ben hazırlarım, siz yemekleri getirin! Aleksandr bugün çok yorulmuş hastanede, kendisine hemen yemek vermeliyiz.” Elinde tabaklarla giriyor içeri, tabakların üzerinde şıngırdayan çatallar, kaşıklar... “Hah-ha, ne hoş değil mi canım? İki sevgilinin daha ilk buluşmalarında yaptıkları ilk iş, bir an önce karınlarını doyurmak! Ha-ha-ha!” O da gülüyor, masayı hazırlamasına yardım ediyor, ama yardım etmekten çok engel oluyor galiba, çünkü durmadan ellerini öpmeye uğraşıyor. “Ah, Veroçka, ellerin nasıl da solgun!” Yeniden öpüyor ellerini. Öpüşüyorlar, gülüşüyorlar. “Bak Saşa, sofrada yaramazlık yok tamam mı? Uslu uslu oturup yemeğini yiyeceksin!” Stepan çorbalarını koyuyor. “Ha-ha-ha! Âşıklara bak, ilk işleri yemek yemek! Aslında dün ağzıma bir lokma bir şey koymadım!” Stepan son yemeği getiriyor. “Stepan! Benim yüzümden siz aç kaldınız galiba?” “Evet, Vera Pavlovna, ama neyse... gider şurdan bir şeyler alır yerim ben de.” “Bundan sonrası için aklınızda olsun Stepan, yemekler artık üç kişilik hazırlanacak! Saşa, puro kutun nerde? Ver bakayım.” Kutudan bir puro alıp kendi eliyle ucunu kesiyor, yakıyor, bir iki nefes çekip, ona uzatıyor: “İç sevgilim. Bu arada ben de kahve pişireyim. Yoksa çay mı isterdin? Soframız daha zengin olmalı, canım. Anladığım kadarıyla siz Stepan’la yediklerinize pek önem vermiyorsunuz.” Beş dakika sonra dönüyor, ardından da çay takımlarıyla Stepan geliyor. O da ne? Aleksandr’ın purosu sönmüş! “Canım benim! Beş dakika yanından ayrıldım diye hayallere mi daldın? Ha-ha-ha!” O da gülüyor, “Şunu bir daha yaksana!” Yeniden yakıp uzatıyor puroyu.</p>

  <p class="normal">Vera Pavlovna bunları hatırlarken şimdi bile gülüyor: “Ne kadar şiirsellikten uzak bir romanımız varmış meğer! İlk görüşmeye lahana çorbası eşlik ediyor, ilk öpüşmemiz ise iştahımızı açıyor! Aman ne aşk sahnesi! Komik, çok komik! Ama gözleri nasıl da parlıyordu! Aslında şimdi de öyle parlıyor! Solgun dediği ellerim üstüne ne çok gözyaşı damlamıştı o gün! Peki hâlâ solgun mu ellerim? Yok, artık değil. Doğru söylüyor, ellerim gerçekten güzel.” Vera Pavlovna ellerine bakıyor, sonra ellerini dizlerinin üzerine koyuyor; şifon sabahlığının altından bacaklarının çizgileri belli oluyor. “Doğru söylüyor: Ellerim güzel.” Gülümsüyor, ellerini yavaş yavaş yukarı doğru kaydırıyor, tam göğüslerinin üzerinde sımsıkı tutuyor: “Doğru söylüyor.”</p>

  <p class="normal">“Ah, neler geliyor aklıma? Ne yapıyorum ben? Sanki bu düşündüğüm şeyin o anılarla bir ilgisi varmış gibi! Hayır! Bu daha bizim ilk bulaşmamızdı; yemek yemekten, el öpmekten, gülüşlerden, solgun ellerim üzerindeki gözyaşlarından ibaret, çok özgün bir ilk buluşmaydı! Çaylarımızı koyuyordum... “Stepan, kaymağınız yok mu? Belki bir yerlerden iyi bir parça bulabilirsiniz? Ama yok, herhalde bulamazsınız... Neyse, ben yarın bulurum... Birtanem, puronu içsene, çekmeyi unutuyorsun, sönüp duruyor!”</p>

  <p class="normal">Daha çayları içmeden kapının çıngırağı müthiş bir gürültüyle çalmaya başlıyor. Odaya rüzgâr gibi dalan iki öğrenci telaşlarından kendisini görmüyorlar bile; soluk soluğa konuşuyorlar: “Aleksandr Matyeviç, çok ilginç bir vaka! Şimdi getirdiler... Her zaman ele geçmez böylesi... Müthiş bir komplikasyon!” Ve “ilginç vaka”nın hastalığına ilişkin birbiri ardınca sıralanan birtakım Latince terimler! “Çok ilginç, Aleksandr Matyeviç! Hemen müdahale gerekiyor, yarım saatin bile büyük önemi var! Biz bile araba tutup geldik buraya!” “Hadi sevgilim, hemen git!” Ancak o zaman fark ediyor öğrenciler kendisini; selam veriyorlar ve üzerinden üniformasını çıkarmamış olduğu için hazırlanması uzun sürmeyen hocalarını aldıkları gibi hızla uzaklaşıyorlar. “Hastaneden çıkınca bana uğrar mısın?” “Tabii.” Akşam zaman geçmek bilmiyor. Saat on oluyor, o yok, on bir oluyor, yok. Daha fazla beklemek anlamsız. Vera Pavlovna hiç endişelenmiyor: “Başına bir şey gelmiş olamaz; besbelli şu ‘ilginç vaka’nın başında hâlâ... Zavallı ilginç vaka! Sağ mı acaba hâlâ, yoksa Saşa kurtardı mı kendisini?” Evet, gerçekten de ilginç vaka Saşa’nın çok zamanını almıştı... Sabahın saat dördüne kadar başında bekledikten sonra, ancak ertesi gün dokuza doğru gelebiliyor Saşa... “Gerçekten ilginç ama bir o kadar da zor bir vakaydı, Veroçka.” “Kurtuldu mu?” “Evet.” “Peki sen nasıl bu kadar erken kalkabildin?” “Hiç yatmadım ki.” “Yatmadın mı? Bana, buraya geç kalmamak için?! Yazıklar olsun sana! Hadi bakalım, şimdi doğruca evine! Öğleye kadar uyu: Geldiğimde seni yatağında uyur bulmalıyım.” İki dakika içinde bitmişti uğurlama.</p>

  <p class="normal">İlk iki buluşmaları işte böyle geçti. Ama ikinci yemekleri ilk yemekleri gibi olmadı, sakin sakin konuştular, birbirlerine öykülerini anlattılar. Dünkü yemekleri ve yemekteki konuşmaları neydi öyle! Bu kez farklıydılar; gülüyor, düşünceye dalıyor, birbirlerine acıyorlardı... Her biri, ötekinin kendisinden daha çok acı çektiğini sanıyordu... On gün sonra ise Kamennıy Ostrov’da küçük bir daça kiralandı, oraya taşındılar.</p>
</body>
</html>
