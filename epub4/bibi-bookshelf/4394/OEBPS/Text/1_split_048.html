<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_48">VII</h2>

  <p class="normal">Bu olaydan sonra Katerina Vasilyevna’nın üzüntüsü epey bir süre daha devam etti; ancak üzüntüsü bu olaydan kaynaklanmış olmakla birlikte, şu anda bu olayla ilgili değildi. Öyle insanlar vardır ki, bir olay onlar için özü yönüyle değil, kendilerini genel birtakım düşüncelere saldığı için önem kazanır; yani onları olayın kendisi değil, olayın yarattığı düşünceler daha çok etkiler. Eğer bu tip bir insanda bir de mükemmel bir zeka varsa: Herkesçe benimsenmiş düşünceleri değiştiren bir düşünür, eskiden filozof denen insanlardan biri olur çıkar. Kant, Fichte, Hegel, özel birtakım sorunlarla uğraşmamışlardır, böyle bir şey onlar için çok sıkıcı olurdu. Bu söylediklerim kuşkusuz yalnızca erkekler için sözkonusu. Kadınlara gelince, onlarda fazla akıl bulunmadığına inanılıyor günümüzde biliyorsunuz; bu işlerden anlayanların ifade ettiklerine göre, kadınları bu yetenekten yoksun bırakan doğanın ta kendisidir; doğa, tıpkı demirciye güzel bir ten rengi, terziye endamlı bir beden ve ayakkabıcıya iyi koku alan bir burun vermediği gibi, kadınlara da fazla akıl vermemiştir. Bu yüzden kadınlar arasında üstün zekalılara rastlanmamaktadır. Yukarıda değindiğimiz gibi, bir olayın kendisinden değil, o olay üzerine kapıldıkları düşüncelerden etkilenme eğiliminde olan insanlar, bir de akıldan yana biraz yoksulsalar, duygusuz denebilecek ölçüde ağırkanlı, uyuşuk oluyorlar. Ortalama bir zekaya sahip olan insanlar ise oturup kendi kendilerine düşünme eğilimindedirler, hayal kurmayı severler, sakin bir yaşam ararlar. Aslında bunlara sözcüğün çıplak anlamıyla hayalci diyemeyiz, bunların pek çoğunun hayal gücü zayıftır, olumlu insanlardır tümü de; tek istedikleri şey, sessiz, sakin bir köşede kendi kendilerine düşünceye dalmaktır.</p>

  <p class="normal">Katerina Vasilyevna, Solovtsov’u yalnızca mektuplarından sevmişti ve yalnızca hayal gücünden kaynaklanan bir aşk için ölümün ağzına kadar yaklaşmıştı. Bunlardan onun o sıralarda ne kadar romantik bir insan olduğunu anlayabiliriz. Oysa babasının evini dolduran bayağı insanların gürültülü yaşamlarında insanı coşkulu ideallere yönelten bir yan yoktu. Demek ki onun bu kişilik özelliği sonradan edinilmiş değil, doğuştan olan bir şeydi. Gürültülü yaşamdan nicedir nefret ediyordu o; okumayı, kendi kendine düşünmeyi seviyordu. Şimdiyse yalnızca gürültüden değil, o gürültüyü yaratan zenginlikten de nefret ediyordu. Bu duygusundan dolayı onu olağanüstü kişilikte bir insan olarak görmek doğru olmaz; alçakgönüllü, sessiz ve uysal yaradılışlı olan bütün zengin kadınlarda vardır bu duygu. Şu var ki, bu duygu onda erken gelişmeye başlamıştı, bunun nedeni de daha pek genç yaşında hayattan esaslı bir ders almış olmasıydı.</p>

  <p class="normal">Solovtsov olayından sonra kendi kendine sürekli olarak, “Artık kime ve neye inanabilirim?” diye soruyor, sorusuna yine kendisi yanıt veriyordu, hiç kimseye ve hiçbir şeye. Babasının paraları kentin dört bir köşesindeki açgözleri, sahtekârları, yalancıları, dolandırıcıları tıpkı bir mıknatıs gibi evlerine çekiyordu. Yalancı, yağcı, aşağılık insanlarla kuşatılmıştı çevresi; kendisine söylenen her söz, babasının milyonları düşünülerek söyleniyordu.</p>

  <p class="normal">Düşünceleri gitgide ciddileşiyordu. Gerek kendisinin derdi olan zenginliğin ve gerekse dünyada sayısız insanın derdi olan yoksulluğun genel sorunlarını gitgide daha çok düşünür olmuştu. Ufak tefek alışverişleri için bile babası kendisine yüklüce para verirdi ve o da her iyi yürekli zengin kadın gibi, yoksullara yardım ederdi. Ama aynı zamanda da okuyan ve düşünen bir insandı; böylece, yaptığı yardımların insanlara, bu yardımlardan beklenmesi gereken yararı sağlamadığını anlamaya başladı. Ahlaksız ve üçkâğıtçı yoksulların kendisini aldattıklarına tanık oldu, yardıma gerçekten gereksinimi olan ve bunu hak etmiş olan insanlara ise bu yardımların kalıcı bir yarar sağlamadığını gördü; yardım ettiği insanlar geçici bir zaman için rahat ediyorlar, altı ay, bir yıl sonra yine yoksulluğun kıskaçları arasında kıvranmaya başlıyorlardı. Kendi kendine şunları soruyordu: “İnsanları böylesine rezilleştiren bu zenginlik nerden gelmiş, niçin var? Yoksullar neden bir türlü yoksulluktan kurtulamıyorlar? Neden çevremizde zenginler kadar rezil ve ahmakça davranan bu kadar çok yoksul var?”</p>

  <p class="normal">Hayal kurmayı severdi ama hayalleri de tıpkı kendisi gibi sakin, sade, gösterişsiz şeylerdi. En sevdiği ozan George Sand’di. Ama hiçbir zaman kendisinin bir Lelia, İndiana, Kavalkantı hatta Konsuelo olduğunu düşünmezdi; o hayallerinde Jeanne, ama daha çok da Jeneviev olurdu. Jeneviev en sevdiği roman kahramanıydı. İşte tıpkı onun gibi kırlarda çiçek topluyor; bu çiçekler daha sonra işleyeceği nakışlara örnek olacak ve işte Andre’yle buluşuyor; nasıl da sade, sakin bir buluşmadır bu! İşte, birbirlerini sevdiklerini anlıyorlar... Bunlar, onun kendisinin de hayal olduğunu bildiği hayallerdi. Bir de daha çok sevdiği, gerçek olan hayaller vardı. Örneğin Florence Nightingale’i çok sever, onun yaşamına imrenirdi. Bu sessiz, alçakgönüllü kız hakkında fazla bir şey bilinmiyordu, bilinmesine de gerek yoktu aslında, onun niçin İngiltere’nin sevgilisi olduğu bilinsin yeterdi. Genç miydi, yaşlı mıydı? Varsıl mıydı yoksul muydu? Mutlu muydu mutsuz muydu? Bunları hiç kimse bilmiyor, hiç kimse düşünmüyordu, ama yine de herkes Kırım ve Üsküdar’daki İngiliz hastanelerinde askerlerin koruyucu meleği olan bu kızı kutsuyordu. Savaştan sonra hayatlarını kurtardığı yüzlerce askerle birlikte yurduna dönmüş ve kendini yine hastaların bakımına adamıştı... Bunlar gerçekleşmesini istediği hayallerdi. Hayalgücü onu Jenelev ve Miss. Nightingale’den daha ötelere götüremiyordu. Bu durumda onun bu hayallerine hayal ve ona hayalci diyebilir miyiz?</p>

  <p class="normal">Birtakım züppelerin gürültülü kalabalığı içinde bir Jeneviev ve yan gelip yatılarak kazanılmış paraların sağladığı lüks içinde yaşayan bir Nightingale?.. Olacak şey miydi bu? Nasıl sıkılmasın, nasıl üzülmesindi Katerina Vasilyevna? Bu yüzden babası iflas ettikçe, üzülecek yerde nerdeyse seviniyordu. Aslında babasına acıyordu da, güçlü kuvvetli bir erkeğin acınası bir ihtiyarcık haline gelişini izlemek kolay değildi; öte yandan mali durumu kötüleştikçe, Katya’ya verdiği para da azalıyor, böylece o da başkalarına eskiden olduğu kadar yardım edemiyordu, tabii bu da acı bir şeydi; daha önce önlerinde yerlere kadar eğilen insanların şimdi kendilerine küstahça davranmalarına da katlanmak kolay değildi. Ama yine de bu aşağılık kalabalığın artık onlardan uzaklaşması, artık onların bayağılıkları, ikiyüzlülükleri, dalkavukluklarıyla sıkılmaması da yabana atılır bir mutluluk değildi. Artık bu tür rezilliklerden uzaktı, özgürdü. Hatta mutlu olabilme umudu bile belirmişti. “Şimdi artık beni sevecek bir erkek, beni babamın milyonları için değil, ben olduğum için sevecek,” diyordu.</p>
</body>
</html>
