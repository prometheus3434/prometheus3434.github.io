<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_21">VI</h2>

  <p class="normal">Vera Pavlovna bugünkü aşkının dününü pek de sık hatırlamıyor. Bugünü öylesine dolu ki, anılara pek zaman kalmıyor. Ama yine de, arada bir de olsa (arada bir mi? Başlangıçta evet, arada bir, ama sonra, sürekli) geçmişi anımsadığında bir hoşnutsuzluk duyuyor; başlangıçta belli belirsiz, nerdeyse iz bırakmamacasına uçucu bir hoşnutsuzluk bu. İyi ama hoşnutsuzluğun nedeni ne? Ne mi? Kendisi! Kendinden kaynaklanıyor duyduğu hoşnutsuzluk! Peki niçin? Galiba çok gururlu olduğu için. Peki kendinden hoşnutsuzluğu yalnızca geçmişinden dolayı mı? Başlangıçta evet, yalnızca geçmişinden dolayı, ama gitgide hoşnutsuzluğunun bugünle de ilintili olduğunu fark ediyor. Hoşnutsuzluğunun niteliği belirginleştikçe, bunun çok tuhaf bir duygu olduğu da anlaşılıyor, sanki hoşnutsuz olan o, yani Vera Pavlovna Kirsanova değil de, içinde binlerce, milyonlarca başka insan var, hoşnutsuz olan onlar, onların hoşnutsuzlukları kendisine yansıyor. Peki bu binlerce milyonlarca başka insan da kim? Neden hoşnutsuzlar kendilerinden? Eğer eskisi gibi birlikte yaşamaktan çok tek başına yaşayan, birlikte düşünmekten çok tek başına düşünen bir insan olsaydı, herhalde bu sorunun yanıtını kolay bulamazdı; ama şimdi kocası sürekli olarak yanında, sürekli onunla birlikte düşünüyor ve onun kocasına ilişkin düşünceleri kafasındaki bütün başka düşüncelerle iç içe, onlara karışmış durumda. Bu durum, ona tedirginlik veren duygusunu çözümlemesine yardım ediyor. Kirsanov tek başına bu bilmeceyi dünyada çözemezdi, çünkü Vera Pavlovna için bile belirsiz olan bu duygu, Kirsanov için tümden karanlıklar içindeydi. Dahası Kirsanov için, bir insanın, kendisini ilgilendirmeyen, içindeki mutluluğa en ufak bir gölge düşürmeyen bir hoşnutsuzluk duyabileceğini anlamak bile zordu. Kirsanov için durum Vera Pavlovna için olduğundan çok daha belirsizdi, tümüyle karanlıklar içindeydi ve çok tuhaftı. Sorunu çözmesinde Vera Pavlovna’ya sürekli kocasıyla birlikte olması, onunla birlikte düşünmesi yardım etti. Şunu fark etmeye başlamıştı Vera Pavlovna; bu hoşnutsuzluk duygusu kendisini yokladıkça, içinde hep bir karşılaştırma isteği duyuyordu, kendisiyle kocasını karşılaştırmak... Derken bir gün, şu sözler bütün düşüncelerini aydınlatan bir ışık gibi parladı: “Fark, onur kırıcı fark.” Şimdi her şey anlaşılıyordu.</p>

  <p class="normal">“Saşa, şu Bay N. N. (Vera Pavlovna korkunç düşünde kendisini Tamberligue’le tanıştıran subayın adını söylüyor) ne iyi bir insan, bana yeni bir şiir getirdi, ama gazetede ve dergilerde hemen yayımlanmayacak bir şiirmiş bu... Yemekten sonra benim odama geçip okuyalım mı bu şiiri? Okumak için hep seni bekledim Saşa, okumak için can atıyordum, ama kendimi tuttum, şiir de okuyacaksak, birlikte okumalıyız.”</p>

  <p class="normal">“Ne şiiriymiş bu?”</p>

  <p class="normal">“Okuyunca anlarsın. Bakalım ozan bu şiirinde de başarılı mı? N. N.’nin söylediğine göre, kendisi –yani ozan– şiirini çok başarılı buluyormuş.”</p>

  <p class="normal">Vera Pavlovna’nın odasına geçip rahatça yerleştiler,Vera Pavlovna okumaya başladı.</p>

  <p class="indentmetin">Doludur sandığım, dolu ağzına kadar</p>

  <p class="indentmetin">Basmalar, pazenler, simli, saten kumaşlar</p>

  <p class="indentmetin">Seç al sevgilim, neyse canının çektiği</p>

  <p class="indentmetin">Hafiflet yükünü de, sevindir genç çerçiyi.<sup class="calibre3"><a href="../Text/1_split_080.html#footnote-100-16" id="footnote-100-16-backlink">[16]</a></sup></p>

  <p class="normal">Şiirin epeyce bir bölümünü dinleyen Kirsanov:</p>

  <p class="normal">“Tür ve biçim olarak yeni bir deneme yapmış anlaşılan,” dedi. “Ama yine de bu, o, yani Nekrasov, öyle değil mi? Tek başına okumayıp beni beklediğin için teşekkürler Veroçka.”</p>

  <p class="normal">“Daha neler! Yok bir de beklemeyecektim!”</p>

  <p class="normal">Ozanı tanıyan bir dostları aracılığıyla, yayımlanmasından üç yıl önce ellerine geçen şiiri üst üste iki kez okudular. Dönüp dönüp okuduğu birkaç dizeden sonra Vera Pavlovna:</p>

  <p class="normal">“En hoşuma giden dizeler hangileri biliyor musun?” dedi. “Evet, biliyorum, bunlar bunlar gerçi şiirin en önemli dizeleri değil, yine de benim bütün düşüncelerim nedense bu dizeler üstünde toplanıyor. Katya’nın nişanlısının dönüşünü beklerken nasıl hüzünlendiğini anlatan şu dizeler:</p>

  <p class="indentmetin">Zamanı olsaydı da dertleneyim deseydi</p>

  <p class="indentmetin">Teselli bulmaz kızın dayanır mıydı yüreği?</p>

  <p class="indentmetin">Ama civcivli hasat günleridir, işe atılmak gerek</p>

  <p class="indentmetin">Bekleyen yığınla işi vaktinde bitirmek gerek.</p>

  <p class="indentmetin">Bıçak kemiğe dayansa da içine atar derdini</p>

  <p class="indentmetin">Şafakla işe çalar kanayaklı gelin kendini</p>

  <p class="indentmetin">Tırpanı bir salladı mı otlar devrilip yatar</p>

  <p class="indentmetin">Orağını savurdu mu çavdarlar ışık saçar.</p>

  <p class="indentmetin">Vargücüyle çalışmak için tutar yolunu tarlanın</p>

  <p class="indentmetin">Güneş doğmadan daha başındadır harmanın</p>

  <p class="indentmetin">Keten serer geceden bağlara bayırlara</p>

  <p class="indentmetin">Çiylerle ışıl ışıl parlayan çayırlara.</p>

  <p class="normal">dediğim gibi, şiirin en güçlü dizeleri değil bunlar; çalışkan, yiğit Katya’nın Vanya’yla yaşamayı düşlediği hayata ilişkin bir önsöz denilebilir belki bunlara, ama nedense şiiri okudum mu benim düşüncelerim hep bu dizelere takılıp kalıyor.”</p>

  <p class="normal">“Evet, canım, bu tablo gerçekten de şiirin en güzel yerlerinden biri, ama en güçlü yeri değil. Ancak sen sürekli olarak bunlara takıldığına göre demek ki bu dizeler senin kafanı meşgul eden bir düşünceye uygun düşüyor... Nedir bu düşünce, söylesene.”</p>

  <p class="normal">“Biliyorsun Saşa, seninle sık sık konuştuğumuz bir konu vardı: Kadının yapısı erkeğinkinden daha sağlamdır; bu bakımdan, üzerinden baskıların kalkması durumunda kadın düşünce hayatında da erkeği geride bırakabilir. Hayat üzerine birlikte yaptığımız gözlemlerden sonra ulaşmıştık bu sonuca; hayatta doğuştan akıllı kadınlara erkeklerden daha çok rastlandığını görmüştük. Kadın ve erkeğin anatomi ve fizyolojisine ilişkin çeşitli ayrıntılarla da sen bu görüşümüzü doğrulamıştın.”</p>

  <p class="normal">“Erkekleri aşağılar bir biçimde konuşuyorsun Veroçka. Bütün bunları benden çok sen söylüyordun ve doğrusunu istersen ben bu sözlerine alınıyorum. Geleceğini önceden bildiğimiz zamanların henüz çok uzakta olması nerdeyse beni sevindiriyor. Yoksa ben ikinci plana düşmemek için bütün düşüncelerimden tümüyle vazgeçerdim. Bütün bunlar, güzel Veroçkam, henüz birer olasılık; bilimin elinde sorunu kesin bir biçimde çözüp atacak yeterli veriler yok daha.”</p>

  <p class="normal">“Buna kuşku yok sevgilim. Seninle bir de şunu konuşmuştuk: Tarihin bize sunduğu gerçekler, tek tek kişilerin yaşamlarıyla ve organizmanın yapısına ilişkin gözlemlerimizden ortaya çıkan sonuçlarla neden böylesine çelişiyor? Kadın bugüne dek düşünce hayatında son derece önemsiz bir rol oynamış; bunun nedeni, kaba kuvvet egemenliğinin kadına hem gelişme yollarını kapaması, hem de kadındaki gelişme motivasyonunu yok etmesi. Bunlar yeterli açıklamalar. Ama bir de şu olaya bakalım, organizması erkekten daha sağlam olduğu halde kadın erkek kadar fiziksel güce sahip değil... Buna ne diyorsunuz?”</p>

  <p class="normal">“Doğuştan akıllılık konusunda hangi tarafın daha üstün olduğundan çok daha açık bir konu bu. Kötü hava koşulları, kötü beslenme gibi yıkıcı maddi güçlere karşı kadın organizması daha iyi direnebiliyor. Tıp ve fizyoloji konuyu henüz ayrıntılarıyla ele almış değil, ama istatistik bu konuda tartışılmaz bir genel yanıt veriyor, kadınların ortalama yaşam süreleri erkeklerinkinden daha uzundur. Bundan da anlaşılan, kadın organizması erkeğinkinden daha güçlüdür.”</p>

  <p class="normal">“İçinde bulundukları yaşam koşullarının sağlığa aykırılık yönünden erkeklerinkinden çok daha kötü olduğu düşünüldüğünde bu gerçek daha da anlamlı oluyor.”</p>

  <p class="normal">“Hele fizyolojinin sunduğu birtakım veriler var ki, bu sonucu büsbütün doğrular nitelikte; tam ergenliğe ulaşma, kadınlarda erkeklerden biraz daha erken oluyor. Bizim iklimimizden ve bizim ırkımızdan olan insanları alalım... Kadınların tam yetişkin olmaları 20, erkeklerin tam yetişkin olmaları ise yaklaşık olarak 25 yaşında sona eriyor. Diyelim ki, kadınlar arasında 70 yaşına kadar yaşayanların oranı, erkekler arasında 65 yaşına kadar yaşayanların oranına eşit olsun. Gelişme sürelerindeki farklılığı da dikkate aldığımızda, kadın organizmasının sağlamlık yönünden istatistikçilerin hesapladıklarından daha üstün durumda bulunduğu çok daha açık bir biçimde ortaya çıkıyor; çünkü istatistikçiler her iki cinsin ergenlik çağına ulaşma yaşları arasındaki farklılığı hesaplarında dikkate almıyorlar. 70 yaş demek, 3 buçuk kez 20 yaş demektir. 65 yaşı da aynı şekilde 25’e bölerek... 2 buçuktan biraz fazla, 2,6 gibi bir sayı buluyoruz. Demek ki bir kadın tam ergenlik süresinin üç buçuk katını yaşayabilirken, bir erkek ancak iki buçuk katını yaşayabiliyor. Organizmanın gücü işte bu oranla ölçülüyor.”</p>

  <p class="normal">“O zaman bu fark benim okuduklarımdan da fazla oluyor.”</p>

  <p class="normal">“Evet. Yalnız ben salt örnek olsun ve akılda kolay kalsın diye yuvarlak sayılar aldım. Yine de sonuç dediğim gibi. İstatistikler kadın organizmasının daha güçlü olduğunu göstermiş bulunuyor. Sen yalnızca yaşam sürelerini gösteren çizelgelerdeki sonuçlara bakmıştın. İstatistiki veriler fizyolojik verilerle de pekiştirildiğinde farkın daha büyük olduğu ortaya çıkıyor.”</p>

  <p class="normal">“Evet, Saşa. Yalnız bu durumda, benim daha önce de aklımı kurcalayan bir şey, şimdi daha da belirginlik kazanmış bulunuyor. Aklımı kurcalayan şey şu, kadın organizması olumsuz birtakım maddi etkenlerin yıkıcılığına daha kolay direnebildiğine göre, manevi sarsıntılara da daha kolay direnebilmeli, öyle değil mi? Oysa pratikte gördüğümüz pek bu olmuyor.”</p>

  <p class="normal">“Haklısın Veroçka, kadının bu yönden de dirençli olması çok mümkün. Ancak bu şimdilik yalnızca bir olasılık, bilim henüz konunun üzerine eğilmiş değil, dolayısıyla da elimizde bu işle ilgili özel birtakım veriler yok. Yine de senin çıkardığın sonuç, tümüyle gerçeklere yaslanıyor ve gerçeklerin de tartışma kabul eder yanları yok. Organizmanın sağlamlığı sinirlerin sağlamlığıyla sıkı sıkıya ilintilidir. Mademki kadınların organizmaları erkeklerinkinden daha esnek, daha sağlam yapılı olması gerekir; burdan da kadınların manevi sarsıntılara erkeklere göre daha kolay katlanmaları gerektiği sonucuna ulaşırız. Oysa pratikte karşılaştığımız, hemen hep bunun tersi. Kadın, erkeğin kolayca dayanabildiği pek çok manevi sarsıntı karşısında uzun süre kıvranıyor, kahroluyor. Bugün içinde yaşadığımız tarihsel koşullarda organizmalar, kendilerinden doğal olarak beklediklerimizle çelişen birtakım olaylar gösterebiliyorlar; bunların nedenleri henüz yeterince incelenebilmiş değil. Ancak bence bir neden var ki, apaçık ortada duruyor; tüm tarih boyunca ve her günkü yaşayışımızın hemen her alanında gözlemlediğimiz bir şey bu. Kötü bir alışkanlıktan, yersiz bir korku ve beklentiden başka bir şey olmayan önyargıdan söz ediyorum. İnsan bir kez “yapamam” diye düşünmeye görsün, gerçekten yapamaz. Kadınların kafasına zayıf oldukları sokulmuştur, onlar da kendilerini gerçekten zayıf duyarlar, pratikte de zayıf oldukları görülür. Sen de bilirsin, öyle insanlar vardır ki, tümüyle sağlıklı olmalarına karşın, zayıf düşüp ölecekleri düşüncesine saplanırlar ve gerçekten zayıf düşer ve ölürler. Bunlar bireysel örnekler. Yığınları, halkları, tüm insanlığı kapsayan örnekler de var. Buna verilebilecek en ilginç örnek ise tarihteki savaşlardır. Ortaçağda piyade birlikleri süvari birliklerine karşı koyamayacaklarına inanırlar ve gerçekten de kesinlikle karşı koyamazlardı. Birkaç yüz süvari, koca bir piyade birliğini kurt dalmış koyun sürüsü gibi darmadağın ederdi. Bu durum İngiliz piyade birliklerinin Avrupa karasına inmelerine dek böylece sürüp gitti; küçük toprak sahiplerinden oluşan gururlu, yaratıcı İngiliz piyadesinde süvari korkusu gibi bir korku yoktu; çarpışmadan geri çekilmek onların alışkın olmadıkları bir şeydi. Ve işte içlerinde herhangi bir önyargı taşımayan bu insanlar Fransa’da üstelik kendilerinden sayıca üstün süvari birliklerini her çarpışmada bozguna uğrattılar. Fransız süvarilerinin, sayıca kendilerinden daha az olan İngiliz piyadeleri karşısında Kressi’de, Puatye’de ve Azenkure’de<sup class="calibre3"><a href="../Text/1_split_081.html#footnote-100-17" id="footnote-100-17-backlink">[17]</a></sup> nasıl bozguna uğradıklarını sen de biliyorsun. Aynı durum İsviçre’de de görüldü. İsviçre piyadesi, ‘Biz hiç de feodal süvari birliklerinden daha zayıf değiliz,’ diye düşünmeye başladığında, durum tersine dönüverdi: Avusturya ve Burgon süvari birlikleri, sayıca çok üstün olmalarına karşın, İsviçre piyadesine yenilmeye başladılar. Başka süvari birlikleri de denediler şanslarını İsviçre piyadesi karşısında, ama hiçbirinin yazgısı farklı olmadı. O zaman herkes, ‘Şu işe bak, meğer piyade süvariden daha güçlüymüş’ demeye başladı; güçlüydü tabii piyade, ama salt zayıf olduğuna inandığı için yüzyıllar boyunca süvari karşısında zayıf kalmıştı.”</p>

  <p class="normal">“Evet canım, haklısın. Biz de kendimizi zayıf gördüğümüz için zayıfız. Ama bence bir başka neden daha var. Kendimle seni örnek vereceğim. Söylesene, birtanem, beni görmediğin şu iki hafta içinde ben çok mu değişmiştim? O sırada çok heyecanlı olduğun için bendeki değişimi çok mu abartmıştın yoksa ben gerçekten seni öylesine şaşırtacak ölçüde değişmiş miydim? Hatırlayabilecek misin şimdi?”</p>

  <p class="normal">“Evet, canım, gerçekten çok zayıf ve solgundun.”</p>

  <p class="normal">“Bak görüyor musun! Beni en çok öfkelendiren, özsaygıma dokunan şey işte bu! Sen de beni çok seviyordun ve sevgine karşı mücadele ediyordun... Peki bu mücadelenin sende niye bu kadar derin etkisi olmadı? Herhalde hiç kimse seni o sıralar sararıp solmuş olarak görmemiştir? Evet, sen nasıl oldu da benden daha kolay katlanabildin olup bitenlere?”</p>

  <p class="normal">“Şiirde Katya’nın derdini unutabilmek için kendini işe çaldığı dizelere neden takıldığın şimdi anlaşılıyor! Benim de aynı şeyi yapıp yapmadığımı öğrenmek istiyorsun? Evet, canım, bunu ben de kendi üzerimde sınadım ve tümüyle doğru olduğunu gördüm. Sevgime karşı giriştiğim mücadelenin beni yıpratmamasının nedeni, işimin başımdan aşkın olmasıydı. İşimi değil de bu mücadelemi düşündüm mü çok acı çekiyordum; ancak günümün büyük bölümünü kapsayan zorunlu çalışmalarım bana bu mücadeleyi unutturuyordu. Hastalarım vardı, derslerim vardı. Bunlarla uğraşmak beni ister istemez acı verici düşüncelerden uzaklaştırıyordu. Çok seyrek de olsa yalnız kaldığım birkaç saat içinde tükenmekte olduğumu hissediyordum. Bir hafta kendi kendimle kalsaydım, herhalde bu işi düşünmekten çıldırır giderdim.”</p>

  <p class="normal">“Evet, birtanem; son zamanlarda, ikimiz arasındaki farklılığın bütün gizinin burada olduğunu anladım ben de. İnsan öyle bir işe sahip olmalı ki, bunu büsbütün yapmamak şurda dursun, beş dakika bile erteleyememeli. Başka bir durumda asla kazanamayacağın gücü ancak bu yolla kazanırsın.”</p>

  <p class="normal">“ Ama o sıralar senin işlerin başından aşkındı; gerçi şimdi de öyle ya...”</p>

  <p class="normal">“ Ah Saşa, vazgeçilmez, ertelenmez işler mi bunlar? Ben bu işleri canımın istediği zaman, canımın istediği kadar yapıyorum. İstediğim zaman kısabilirim bunları, istediğim zamansa büsbütün erteleyebilirim. İnsan dertliyken, düşünceliyken bunlarla uğraşabilmek için çok güçlü bir iradeye sahip olmalı, ancak böylece derdini unutup kendini işe verebiliyorsun, oysa bir işin zorunluluğu, ertelenemezliği böyle durumlarda başlı başına bir destektir. Ev işlerini alalım... Çok zamanımı alıyor bunlar benim. Ancak ben bu zamanın onda dokuzunu gönüllü olarak harcıyorum bu işlere. İyi bir yardımcının olması durumunda, ben pek az uğraşsam da bu işler yine yerine getirilmiş olmaz mı? Hem bu işlere benim daha az zaman vermem, bütün zamanımı vermemden biraz daha kötü bir sonuç sağlarsa bundan ne çıkar? Ya da, tersine, bütün zamanımı vererek bu işlerin dört dörtlük olmasını sağlamamla ne olur? Dediğim gibi, bunların ilkini ya da ikincisini tercih etmek benim keyfime kalmış bir şey; bir zorunluluk yok yani. İçin rahat oldu mu bu işleri kolayca yapıp gidiyorsun, ama üzüntülü, sıkıntılı oldun mu, bırakıveriyorsun, çünkü yapmasan da olur... Başka bir deyişle, daha önemli olan için, daha az önemli olandan vazgeçiyorsun. İnsanın duyguları alevlenmeye görsün, bu tür işlere ilişkin düşünceleri hemen unutuyorsun. Benim derslerim var, ev işlerine bakınca bu daha önemli bir iş sayılır; yani canım öyle istedi diye derslerime boşveremem, ama yine de derslerimde dikkatli olmak bana bağlı olan bir şey; kendimi dersime tümüyle vermezsem, dersim belki biraz daha kötü olur, ama yine olur, çünkü bu, insanın tüm beynini, düşüncelerini soğuran bir iş değil. Kaldı ki benim geçimim bu derslere de bağlı değil. Yani toplumdaki yerimi ben bu derslere mi borçluyum? Yaşamımı bu dersler mi sağlıyor? Hayır! Bunu daha önce Dmitri’nin işi sağlıyordu, şimdi de senin işin sağlıyor. Dersler benim bağımsızlık duygumu okşadığı için hoşuma gidiyor, öte yandan büsbütün yararsız olduklarını da söyleyemem. Ama yine de bunlar benim için vazgeçilmez şeyler, yaşamsal zorunluluğu olan şeyler değil. O sıralar bana acı veren düşüncelerimden kurtulabilmek için atölyeyle her zamankinden daha çok uğraşmaya başlamıştım. Ama bunu yine kendimi zorlayarak, işin içine irademi katarak yapıyordum. Oysa atölyede bir saat, hadi bilemedin bir buçuk saat kalmamın yeterli olduğu apaçık ortadaydı. Orada daha uzun bir zaman kalarak ben, büsbütün yararsız olmamakla birlikte, oradaki iş akışı yönünden kesinlikle vazgeçilmez diye nitelenemeyecek yapay birtakım işler üstleniyordum. Bu da bir yana, şu iş iş deyip durduğumuz şey, benim gibi sıradan insanlar için önemli bir destek midir? Ama bak Rahmetov gibileri için durum farklı; onlar işle öylesine kaynaşıyorlar ki, iş onların hayatlarını dolduran bir zorunluluk, hatta hayatlarının ta kendisi oluyor. İş dışında özel hayat diye bir şey kalmıyor onlarda. Bizim için erişilmez bir durum bu Saşa. Biz onlar gibi kartal değiliz. Bizim ille de özel hayatımız olmalı. Atölye... iyi ama atölye benim özel hayatım mı? Bu bir iş, üstelik benim de değil, başkalarının işi. Kendim için çalışmıyorum ben atölyede, başkaları için çalışıyorum... belki bir de inançlarım için. Ama senin benim gibi kartal olmayan insanlar, özel birtakım duygularıyla boğuşup dururken başkalarını nasıl düşünecek? Yüreği özel duygularından kaynaklanan acılarla burkulan bir insan, inançlarının peşinden nasıl koşabilir? Hayır! İnsana özel bir iş gerek, tüm yaşamını bağlayacağı, zorunlu, vazgeçilmez bir iş; öyle bir iş ki, özel olarak benim için, benim yaşam biçimim için, yaşamımı sağlayan her şey için, yaşamda yer alışım, alınyazım için benim bütün gönül akışlarımdan, heveslerimden çok daha önemli olsun; yalnız böyle bir iş insanın tutkularına yenilmez, tam tersine onları boğar; yalnızca böyle bir iş insana güç verir, insanı dinlendirir. Ben işte böyle bir iş istiyorum kendime.”</p>

  <p class="normal">Kirsanov gözleri heyecandan ışıl ışıl yanan karısını öptü:</p>

  <p class="normal">“Evet, dostum, evet! Bu kadar basit bir şeyi bunca zamandır nasıl oldu da fark edemedim! Görüyorsun, Veroçka, hiç kimse bir başkasının yerine onun düşüneceği şeyi düşünemiyor! Kendisi için daha iyiyi, daha güzeli isteyen kimse bunu kendisi düşünmeli, ne yapacağını kendisi bulmalı; bu konuda kimse kimsenin adına hareket edemez, kimse kimsenin yerini tutamaz. Benim gibi sevmek ama yine de bütün bunları sen anlatıncaya kadar anlayamamak! Şaşılacak şey doğrusu! Ama...” Kirsanov gülümsedi, karısını ardı ardına öpmeye başladı, “bütün bunlara özellikle şimdi gerek duymanın nedeni ne? Yoksa sen... birine âşık olmaya mı hazırlanıyorsun, ha?”</p>

  <p class="normal">Vera Pavlovna da gülmeye başladı, gülmekten uzun süre bir şey konuşamadılar. Sonunda Vera Pavlovna:</p>

  <p class="normal">“Evet, artık ikimiz de hissedebiliriz bunu,” dedi. “Senin başına da, benim başıma da böyle bir şey gelemeyeceğini sanırım artık ben de senin gibi bilebilirim. Şaka bir yana, Saşa, ne düşünüyorum biliyor musun, ne ben Dmitri’yi olgun bir kadın gibi seviyordum, ne de o beni, senin benim anladığımız anlamda seviyordu! Onun bana olan duyguları, bir dost olarak bana duyduğu güçlü bir bağlılıkla karışmış durumdaydı; arada bir ve anlık tutkularla kadın olarak görürdü beni. Dostluğu doğrudan doğruya bana yönelikti, anlık tutkuları ise genel olarak kadına –herhangi bir kadına– yönelikti; bunların benimle pek ilişkisi yoktu sanırım. Hayır, canım, bu aşk değildi. Onun durmadan beni düşündüğünü mü sanıyorsun? Hayır, bana ilişkin düşünceler ona hiç ilginç gelmiyordu. Evet, ne onun yönünden, ne benim yönümden aşk söz konusuydu.”</p>

  <p class="normal">“Ona haksızlık ediyorsun Veroçka.”</p>

  <p class="normal">“Hayır, Saşa, bu böyle. Biz bize konuşurken ona övgüler düzmemiz anlamsız olur. İkimiz de onun için yalnızca en güzel şeyleri düşündüğümüzü biliyoruz! Yine –o istediği kadar tersini savunsun– olup bitenlere katlanmanın onun için pek kolay olmadığını da biliyoruz. Nitekim sen de bana olan duygularınla kolayca mücadele ettiğini söylemiştin... Bütün bunlar güzel şeyler ve hiç kuşkusuz yalan, yapmacık bir yanları yok... Ama yine de bence böyle kesin bir dille verilen güvenceleri harfi harfine anlamak doğru olmaz... Ah, canım dostum, senin nasıl acı çektiğini anlamadığımı mı sanıyorsun? Dur sana anlatayım da gör, bak, işte böyle...”</p>

  <p class="normal">“Veroçka, dur, ne yapıyorsun! Boğacaksın beni! Duygularının gücüyle birlikte fiziksel gücünü de gösteriyorsun galiba? Pes doğrusu, meğer ne güçlüymüşsün! Ama insan böyle göğüslere sahip olur da hiç güçlü olmaz mı!..”</p>

  <p class="normal">“ Canım Saşam benim!”</p>
</body>
</html>
