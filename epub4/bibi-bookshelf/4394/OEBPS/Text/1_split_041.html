<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_42">XVII</h2>

  <p class="h3baslik">Katerina Vasilyevna Polozova’nın Mektubu</p>

  <p class="sagnormal">St. Petersburg 17 Ağustos 1860</p>

  <p class="normal">Sevgili Polina,</p>

  <p class="normal">Sana bu yakınlarda gördüğüm yeni, yepyeni bir şeyden söz edeceğim; öyle hoşuma gitti ki gördüğüm şey, ben de canla başla onun içinde yer aldım. Yazdıklarımı okuduktan sonra senin de ilgileneceğinden eminim. Hatta, daha önemlisi, senin de benzeri bir girişimde bulunabileceğini düşünüyorum. Bilsen dostum, bu öyle güzel bir şey ki!</p>

  <p class="normal">Sana anlatmak istediğim şey bir dikiş atölyesi, daha doğrusu ikisi de aynı hanım tarafından aynı ilkeyle kurulmuş iki dikiş atölyesi. Bu hanımla iki hafta kadar önce tanıştım ben, ama aramızda şimdiden çok sıkı bir dostluk kuruldu. Ben şu anda, daha sonra benim de böyle bir atölye açmamda yardım etmesi koşuluyla kendisine bu iki atölyenin işlerinde yardımcı oluyorum. Adı Vera Pavlovna Kirsanova bu hanımın. Genç, neşeli, iyi yürekli bir insan; tam benim kafa dengim; yani tam sana benzeyen bir insan Polinacığım; arkadaşın Katya gibi sessiz değil, canlı, kıpır kıpır, tuttuğunu koparan biri. Bir rastlantı sonucu duydum atölyenin adını (bana bir tek atölyeden söz etmişlerdi) ve herhangi bir bahane uydurmaya falan gerek duymadan doğruca kendisine gidip, atölyesinin ilgimi çektiğini söyledim. Daha bu ilk buluşmada birbirimize kanımız kaynadı. Kaldı ki kocası Kirsanov, meğer doktor Kirsanov’muş, hani beş yıl önce bana büyük yardımları olan doktor.</p>

  <p class="normal">Benimle yarım saat kadar konuştuktan sonra atölyesiyle içtenlikle ilgilendiğimi anlayınca, beni kendisinin yönetmekte olduğu ikinci atölyeye götürdü (ilk atölyenin yönetimini yakın dostlarından birine bırakmış, bu da genç ve çok iyi bir hanım). Ben şimdi sana gezdiğim bu atölyeyle ilgili izlenimlerimi yazacağım. Atölye öylesine değişik, gördüklerim öylesine etkileyiciydi ki, izlenimlerimi sıcağı sıcağına günlüğüme geçirdim. Daha sonra kaldırıp bir köşeye attığım bu günlüğü unutup gitmişim, ama şimdi onu yeniden elime almam gerekti; bunun nedenini sana daha sonra anlatacağım. Atölyeyi gezerken izlenimlerimi sıcağı sıcağına not etmem ne kadar iyi olmuş! Yoksa şimdi o sırada beni onca etkilemiş olan pek çok şeyi herhalde unutmuş olacaktım. Öte yandan aradan iki hafta geçmiş olmasına karşın o sırada bana olağanüstü görünen pek çok şey, şimdi tümüyle olağan görünüyor, bunların şu anda olduklarından başka türlü olabileceğini düşünemiyorum bile. Ama öte yandan da gördüklerim gözümde olağanlaştıkça, onlara daha çok bağlandığımı hissediyorum; çünkü çok, çok güzel şeyler bunlar, Polinacığım. Defterimdeki notları sana, daha sonra öğrendiğim bazı ayrıntıları da ekleyerek aktaracağım.</p>

  <p class="normal">‘Altı üstü bir dikiş atölyesi değil mi, ne olacak!’ diye düşünebilirsin, ama benim gördüğüm şey acaba bir dikiş atölyesine benziyor muydu?</p>

  <p class="normal">Giriş kapısı önünde durduk. Vera Pavlovna beni çok güzel bir merdivenden yukarı çıkardı; böylesi merdivenlerin önünde genellikle üniformalı kapıcıların durduğu görülür. Üçüncü kata çıktık. Vera Pavlovna çıngırağı çaldı ve ben kendimi bir anda kocaman bir salonda buldum; perdeler, koltuklar, halılar, köşede bir kuyruklu piyano... Yıllık harcaması 4-5 bin ruble olan bir ailenin evindeydik sanki!</p>

  <p class="normal">“Burası mı atölye?” dedim. “Terzi kızlardan birinin odası mı oluyor şimdi bu?” “Evet,” dedi Vera Pavlovna, “atölyemiz burası. Bu salon da kabul salonumuzdur, ayrıca akşamları, iş bittikten sonra toplandığımız yer. Buyrun, şimdi terzi kızlarımızın odalarına geçelim; şu anda hepsi işbaşında oldukları için kendilerini rahatsız etmiş olmayacağız.”</p>

  <p class="normal">Bir apartmandaki üç daireye yerleşmiş durumda atölye; bu daireleri aralarda kapılar açarak birleştirmişler. Bu üç daire eskiden 700, 550 ve 425 rubleye kiraya verilirmiş, yani toplam yıllık kira 1675 rubleymiş. Şimdi üçü birden 5 yıllık bir kontratla kiralandığı için ev sahibi 1250 rubleye inmiş. Atölyede toplam 21 oda var, iki tanesi büyük, dörder pencereli, bunlardan biri kabul salonu, öteki yemek salonu olarak kullanılıyor. Gene çok büyük olan iki odada da dikiş işleri yapılıyor; kalan odalarda kızlar oturuyorlar. Biz bu odalardan altı-yedi tanesini gezdik (sana bu yazdıklarım hep ilk ziyaretimde olan şeyler). Odaların mobilyaları gül ve ceviz ağaçlarından; her odada boy aynası ya da ayaklı aynalar var; koltuklar ve divanlar çok zarif. Odalardaki mobilyalar bir örnek değil, çünkü çeşitli zamanlarda satın alınmışlar, üstelik hepsi de çok ucuza düşürülmüş. Kızların yaşadıkları bu odalar, hani kıdemli şube müdürleri ya da genç masa şeflerinin (ki bir süre sonra onlar da şube müdürü olacaklardır) orta halli evleri vardır, onlara benziyor. Büyük odalarda üçer kız kalıyor, en büyük olan bir odaya dört kız yerleşmiş, öteki odalarda hep ikişer kişi kalıyor.</p>

  <p class="normal">Dikiş bölümüne girdiğimizde terzi kızlar bana yine yukarıda sözünü ettiğim orta halli memurların kızları, kız kardeşleri ya da genç karıları gibi göründü, kiminin üstünde ipekten, kiminin üstünde tülden giysiler vardı. Hepsinin yüzünde ancak rahat bir hayat sürmekle gelişen yumuşaklık, incelik görülüyordu. Bütün bunların beni nasıl şaşırttığını tahmin edebilirsin. Dikiş odalarında epey kaldık. Kızlardan birkaçıyla tanışıp ahbap oldum; Vera Pavlovna kendilerine ziyaretimin amacını açıkladı. Kızların gelişmişlik düzeyleri birbirinden farklıydı; kimi tümüyle aydın bir insan gibi konuşuyordu, halleri vakitleri yerinde ailelerin eğitim görmüş kızları gibi yazından, tarihten, yabancı ülkelerden söz edebiliyordu bunlar; hatta iki tanesi bu konularda oldukça ileri gitmişti. Atölyeye daha sonra girenler tabii biraz daha geri durumdaydı, ancak bunlarla da iyi kötü eğitim görmüş herhangi bir kızla konuşulur gibi rahatça konuşulabiliyordu. Kısacası kızların bilgi düzeyleri, atölyeye giriş tarihlerine göre belirleniyordu.</p>

  <p class="normal">Vera Pavlovna işleriyle uğraşıyor, benim yanıma arada bir uğruyordu. Böylece öğleyi ettik. Öğle yemekleri hafta arasında üç çeşitten oluşuyordu. O gün pirinç çorbası, haşlama balık ve dana eti vardı. Yemekten sonra da çay ve kahve içtik. Yemek hiç fena değildi ve ben önüme konanı büyük bir iştahla yedim, her gün böyle yemek yemeyi kendim için bir kayıp saymam doğrusu; oysa biliyorsun, babamın bugün bile çok iyi bir aşçısı var.</p>

  <p class="normal">İlk ziyaretimden elde ettiğim izlenimler işte bunlar... Evet, ben bir terzi atölyesini ziyaret edeceğimi, burada terzi kızlarla tanışacağımı ve onlarla birlikte bir öğle yemeği yiyeceğimi biliyordum, ama atölye diye gördüğüm şey, orta halli bir memur ailesinin evine, terzi kızlar yine orta halli memur ya da yoksul düşmüş toprak soylularının kızlarına benziyordu, yemekleri fazla gösterişli olmamakla birlikte, lezzetli ve doyurucuydu.</p>

  <p class="normal">Bütün bunlar neydi? Nasıl mümkün olabilmişti?</p>

  <p class="normal">Vera Pavlovnalar’ın evine döndüğümüzde, hem kocası hem de Vera Pavlovna bana bütün bunlarda şaşılacak bir şey bulunmadığını söylediler. Bu arada Kirsanov ufak bir kağıda bir hesap çıkardı, geçenlerde günlüğümü karıştırırken bu kağıt parçasına rastladım. Sana onu aynen yazacağım, yalnız daha önce bir-iki şey söylemek istiyorum.</p>

  <p class="normal">Yoksulluk yerine varlık; pislik yerine temizlik, göz alıcı eşyalar, tertemiz, aydınlık odalar; kabalık, cahillik yerine incelik, oldukça iyi bir eğitim ve bütün bunların kaynaklandığı başlıca iki neden; bir, terzi kızların gelirlerinin sürekli artması; iki, harcamalarının azalması, ya da daha ekonomik olması...</p>

  <p class="normal">Gelirlerinin artması, dedim. Bunun nedeni şu, kızlar kendi hesaplarına çalışıyorlar, yani işin patronu kendileri. Böylece normal olarak işletmenin sahibine gitmesi gereken kâr payı da kendilerine kalıyor. Ama her şey bununla bitmiyor; iş kendi işleri, dolayısıyla çıkar kendi çıkarları olduğu için, hem malzemeden hem de zamandan olabildiğince kazanmaya çalışıyorlar, yani bu iki şeye karşı çok özen gösteriyorlar, bu da hem işin daha çabuk bitmesini, hem de maliyetinin daha düşük olmasını sağlıyor.</p>

  <p class="normal">Günlük harcamalarında da aynı titizliği gösteriyorlar. Her şeyi toptan ve peşin parayla alıyorlar, bu da veresiye ve perakende alışverişe göre daha kazançlı oluyor. Alacakları şeyler konusunda daha önceden bilgi ediniyorlar, sorup soruşturuyorlar, özenle seçiyorlar, böylece de yoksul insanlar için hiçbir zaman söz konusu olamayan bir üstünlüğe sahip oluyorlar, en iyisini en ucuza almak.</p>

  <p class="normal">Öte yandan pek çok harcamaları ya olağanüstü kısılmış ya da tümden gereksizleşmiş durumda. Şöyle bir örnek vereyim sana ki onların bütün yaşamları bu örneğe uygundur. Her gün iki üç verst ötedeki mağazaya gidip gelmekle insanın üzerindeki giysinin de, ayakkabının da epeyce eskiyeceği açıktır, hele bir şemsiyen yoksa yağmur giysilerini de ayakkabılarını da daha çok eskitecektir. Şimdi, Vera Pavlovna’nın bu konuda söylediklerini dinle: Basit bir keten kumaştan şemsiyenin fiyatı, diyelim 2 ruble. Atölyede 25 kızımız var. 25 şemsiye için ödenecek para 50 ruble. Şemsiye almak zorundayız, çünkü, yağmur giysilerimize şemsiye tutarı olan 2 rubleden çok daha fazla zarar verecek. Bizim kızlar birlikte yaşıyorlar, herkes evden ancak gerektiği zaman dışarı çıkıyor, yani kötü bir havada herkesin birden dışarı çıkması gibi bir durum yok. Bu durumu göz önünde bulunduran kızlar kendilerine beş tane şemsiyeye yetecek kadar ipek kumaş almaya karar verdiler. Böylece 5 rublelik, ipek şemsiyelerden aldılar kendilerine. Bu iş için ödedikleri para 25 ruble oldu, yani her birine 1 ruble düştü. Sonuç olarak hem kötü kumaştan adi bir şemsiye yerine ipek kumaştan kaliteli şemsiyeleri oldu, hem de bunun için ceplerinden çıkan para yarı yarıya daha az oldu. Bu onların günlük yaşamlarının her alanı için geçerli; böylece tek tek düşünüldüğünde önemsiz gibi görünen rakamlar toplanınca oldukça önemli bir büyüklüğe ulaşıyor. Oturdukları ev ve mutfak harcamaları için de aynı şey söz konusu. Örneğin şu benim de yediğim öğle yemeğini ele alalım; yemeğin toplam maliyeti 5 ruble 50 kopek (ekmeği de katarsak 5 ruble 75 kopek; yalnız çayla kahve bunun içinde değil). Sofrada toplam 37 kişi vardı (konuğu, yani kendimi ve Vera Pavlovna’yı saymıyorum), birkaç da çocuk. 5 ruble 50 kopeği 37’ye bölersek, adam başına 16 kopekten daha az düşüyor; yani bir kişinin aylık öğle yemeği harcaması 5 ruble dolayında oluyor. Vera Pavlovna, ‘bu 16 kopekle dışarda yemek yiyecek olsanız’ diyor, ‘bir parça ekmekle onun yanına katık diye bakkallarda satılan iğrenç sucuklardan ufacık bir parçaya ancak yeter paranız.’ Yine Vera Pavlovna’nın söylediğine göre lokantalarda böyle bir yemek, (ancak tabii çok pis koşullarda hazırlanmış olarak) 40 gümüş kapiğe ancak yenilebiliyor; eğer cebinizde 30 kopeğiniz varsa, çok daha kötü bir yemeğe razı olmak zorunda kalıyorsunuz. Bunda anlaşılmayacak bir şey yok, lokantanın sahibi günde 20 hatta belki daha bile az insana yemek satarak kazandığı parayla hem dükkan kirası veriyor, hem kendi oturduğu evin kirasını veriyor, hem de yanında çalıştırdığı yardımcısının ücretini ödüyor. Burada böylesi gereksiz harcamalar ya yok, ya da son derece azalmış durumda. Mutfak harcaması olarak, kızlardan ikisinin yakını olan iki yaşlı kadına ödenen ücret dışında bir harcama yok. Bu anlattıklarımdan sonra, kendilerine ilk gidişimde Kirsanov’un bana örnek olarak yaptığı hesaplamayı sanırım daha kolay anlayacaksın. İşte, Kirsanov’un söyledikleri ve yaptığı hesap:</p>

  <p class="normal">“Size vereceğim sayılar hiç kuşkusuz gerçek sayılar olmayacak; bunları bulmak pek kolay değil, bu bir; ikincisi de, bildiğiniz gibi her mağazanın, her atölyenin gelir gider kalemleri arasındaki oranlar birbirinden farklıdır. Ailelerde de böyledir bu, her ailenin geliri farklı olduğu gibi, giderleri, tutumlu olduğu harcama kalemleri ve bunlar arasındaki oranlar birbirinden farklıdır. Bu bakımdan benim size vereceğim sayılar yalnızca örnek niteliğinde olacak, ancak hesabın inandırıcı olabilmesi için, atölyemizde uygulanmakta olan düzenin gerçek sayılarını, bizimkine benzer herhangi bir küçük ticari işletmenin gerçek sayıları karşısında biraz daha küçülterek vereceğim.</p>

  <p class="normal">Bir ticari işletmenin mal satışından sağladığı gelir üçe bölünür: 1) İşçi ücretleri, 2) Kira, malzeme harcamaları, aydınlatma vb. giderler, 3) İşverene kalan, yani kâr. Bu bölümlenmenin yüzdelerinin de şöyle olduğunu varsayalım: İşçi ücretleri %50, kira, malzeme harcamaları, aydınlatma vb. %25, işveren %25. Demek ki, bütün işçiler örneğin 100 ruble alıyorlarsa, 50 ruble kira, malzeme vb. giderlere, 50 ruble de işverene kâr olarak düşüyor. Şimdi bakalım bizim düzenimizde bu bölümlenme nasıl oluyor:</p>

  <p class="indentmetin">İşçi ücreti olarak aldıkları 100 ruble</p>

  <p class="indentmetin">İşin sahibi oldukları için işveren payı olan</p>

  <p class="indentmetin">50 rubleyi de alıyorlar 50 ruble</p>

  <p class="normal">Dikiş diktikleri yer kendi evlerinde bulunduğu için bağımsız bir atölyeye ödemeleri gereken kirayı ödemiyorlar; malzeme kullanımında çok titiz ve özenliler; bundan yarı yarıya yakın kazançları oluyor; ama biz yine de bunu az tutalım ve %30 diyelim, böylece 50 rublelik gider kaleminden %30 tutumunun karşılığı 16 ruble 67 kopek</p>

  <p class="normal">Toplam 166 ruble 67 kopek</p>

  <p class="normal">Başka herhangi bir düzende 100 ruble alabilecekken, bizim düzende işçilerin ücretleri gördüğünüz gibi 166 ruble 67 kopeğe ulaştı. Ama onlar bundan da fazla alıyorlar, kendi işlerinde kendi adlarına çalıştıklarını bildikleri için canla başla çalışıyorlar, daha kısa sürede daha güzel işler çıkarıyorlar. Diyelim herhangi bir atölyede sıradan bir çalışmayla günde 5 rob dikebileceklerken bizde 6 rob dikiyorlar; aslında aradaki fark daha büyüktür, ama ben başta da dediğim gibi bütün sayıları atölyemizin aleyhine olarak küçük tutuyorum.</p>

  <p class="normal">Daha hızlı ve verimli çalıştıkları için gelirleri</p>

  <p class="normal">beşte bir oranında fazla oluyor, böylece</p>

  <p class="normal">166 ruble 67 kopeğin beşte biri 33 ruble 33 kopek</p>

  <p class="normal">Buna asıl gelirlerini ekleyelim 166 ruble 67 kopek</p>

  <p class="normal">Toplam 200 ruble</p>

  <p class="normal">Böylece bizim kızların gelirleri başka atölyelerde benzer işleri yapanlara göre iki kat fazla oluyor. Şimdi, kazandıkları bu parayı nasıl harcadıklarına bakalım. Onlar parayı kazanırken olduğu gibi, harcarken de kazançlı oluyorlar. Bir kez her şeyi toptan ve peşin parayla alıyorlar. Perakende ve veresiye alışverişe göre toptan alışverişten üçte bir oranında kazançlı olduklarını varsayalım; yani 3 rublelik bir şey bizimkilere 2 rubleye maloluyor. Aslında kazançları bundan daha fazladır. Oturdukları evi alalım, eğer bu ev onlarınki gibi toptan değil de, oda oda, köşe köşe kiralansaydı durum şöyle olacaktı: 2 pencereli odaların sayısı 17. Buralar 3’er ya da 4’er kişiye kiraya verilseydi, bu odaların ortalama 55 kiracısı olacaktı. Üç pencereli iki oda 6’şar kişiye ve 4 pencereli iki oda 9’ar kişiye kiraya verilseydi, buralarda da toplam 30 kiracı olacak ve tüm evin toplam kiracı sayısı 85’e yükselecekti. Bir kişi ayda 3 ruble 50 kopek kira ödüyor olsaydı, yıllık ödeyeceği kira 42 ruble olacaktı. Böylece, bu büyüklükte evi olan bir rantiyenin, kişi başına aldığı yıllık 42 rublelik kira geliri 85 kişiden yıllık toplam 3570 ruble olacaktı. Oysa bizimkiler aynı yeri nerdeyse üçte bir daha ucuza, 1250 rubleye kiralamış bulunuyorlar. Hemen her şeyde aynı durum söz konusu. Yaptıkları bu harcamalardan sağladıkları kazancı %50 olarak alsaydım bile gerçek oranın altında kalmış olurdu, buna karşın ben bu kazancı üçte bir olarak gösterdim. Kaldı ki her şey bununla da bitmiyor. Sürdükleri yaşam biçimi onlar için pek çok harcama kalemini ortadan kaldırıyor, ya da çok kısıyor. Veroçka demin size bu konuda elbise ve ayakkabılardaki yıpranmayı örnek verdi. Burdan olan kazançlarının da dörtte bir oranında olduğunu varsayalım, yani 4 çift ayakkabı eskitilecek sürede onlar 3 çift ve 4 elbise eskitilecek sürede 3 elbise eskitiyor olsunlar. Dediğim gibi, ben oranları sürekli az tutuyorum, gerçekte bunlar daha fazladır. Şimdi bütün bunların sonuç olarak bize neyi gösterdiğine bakalım:</p>

  <p class="normal">Alışverişi daha ucuza getirmekten üçte bir oranında daha kazançlı oluyorlar, yani 3 ruble ödeyerek satın alabilecekleri 3 parça eşyayı yalnızca 2 ruble ödeyerek satın alabiliyorlar ve bizim düzenimizde bu 3 parça eşyayla başka bir düzende ancak 4 parça eşya ile giderilebilecek gereksinimlerini gideriyorlar; böylece terzi kızlar kazandıkları 200 rubleyle, başka bir düzende ancak 300 ruble ödeyerek satın alabilecekleri eşyayı alabiliyorlar ve 300 ruble ödeyerek satın aldıkları bu eşya ile elde ettikleri konforu başka bir düzende elde edebilmek için ödeyecekleri para en az 400 ruble oluyor.</p>

  <p class="normal">Bir ailenin yılda 1000 ruble harcamasıyla 4000 ruble harcaması arasındaki yaşam düzeyi farkını düşünün! Kabul edersiniz ki arada muazzam bir fark var. Bizdeki durum da bu, hatta oranlar daha yüksek; gelirler iki kat daha fazla, harcamalar iki kat daha hesaplı. Şimdi terzi kızlarımızın öteki atölyelerde çalışan terzi kızlardan çok farklı bir yaşam sürmelerine hâlâ şaşıyor musunuz?”</p>

  <p class="normal">Gördüğüm şaşırtıcı şeyler işte bunlardı, sevgili Polina ve bu şaşırtıcı şeylerin işte bu kadar basit bir açıklaması vardı. Şimdi bu yaşam biçimine öyle alıştım ki, nasıl olup da başlangıçta bunları şaşırtıcı bulduğumu, bunların olduklarından başka türlü olabileceklerini nasıl düşünebildiğimi anlayamıyorum. Şu anda ben de bu düzene göre örgütlenmiş bir dikiş atölyesi ya da başka bir işin kuruluşuna hazırlıyorum kendimi. Sen de benzeri bir girişimde bulunabilir misin? Lütfen bana yaz. Öyle güzel bir şey ki bu, Polina!</p>

  <p class="sagnormal">Senin</p>

  <p class="sagnormal">K. Polozova</p>

  <p class="normal">Not: Öteki atölyeden de söz edecektim, unuttum gitti. Neyse, onu da gelecek mektubumda anlatırım. Şimdilik şu kadarını söyleyeyim, ilk atölye, bu anlattığım atölyeden her anlamda çok daha gelişmiş durumda. Kuruluş yapıları bakımından ayrıntılarda epey fark var aralarında. Bunun nedeni de, her şeyin eldeki koşullara uydurulması.</p>
</body>
</html>
