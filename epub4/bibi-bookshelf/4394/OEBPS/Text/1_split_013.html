<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">XXX</h1>

  <p class="normal">‘Eh, anlaşılmayacak bir şey yok,’ diyor basiretli okurum, artık romanın baş kahramanı Rahmetov oluyor. Romandaki herkesin canına okuduğundan belli bu. Öte yandan Vera Pavlovna Rahmetov’a âşık olacak; Kirsanov da Lopuhov’un akıbetine uğrayacak... Gene yanıldın basiretli okurum, bu dediklerinin hiçbiri olmayacak. Rahmetov bütün gece oturup Vera Pavlovna’yla konuşacak ve ben sana onların konuşmalarını tek bir sözcüğü bile gizlemeden olduğu gibi aktaracağım. Bu konuşmayı okuduktan sonra sen de göreceksin ki, istersem sana bu konuşmaya ilişkin hiçbir şey anlatmayabilirdim. Çünkü, yine göreceksin ki bu konuşmanın sana anlattığım hikâyeyi etkileyen bir yanı yok, dolayısıyla da bu konuşmayla hikâyemin akışı değişecek değil. Hatta sana peşinen şunu da söyleyebilirim: Rahmetov, Vera Pavlovna’yla konuştuktan sonra çekip gidecek ve bir daha da hikâyemde hiçbir biçimde yer almayacak. “Madem öyle ne diye soktun bu adamı romanına ve böylesine ayrıntılı bir biçimde anlattın?” diyorsun, değil mi? Haydi, basiretli okurum, sen kendin bulmaya çalış bakalım bunun nedenini. Bulamazsan da zararı yok. Rahmetov’un Vera Pavlovna’yla konuşmasından sonraki sayfalarda sana ben açıklayacağım bunun nedenini. Rahmetov sahneyi terk eder etmez –bu bölümün sonunda– her şeyi öğreneceksin. Pekâlâ, o zaman, sana bu bölümün sonunda neler anlatacağımı bil bakalım. Üzerinde gevezelik etmeye bayıldığın sanatsallık denen şeyden bir parçacık pay almış olsaydın bunu tahmin etmen hiç zor olmazdı, ama sende ne gezer böyle şeyler! Hadi sana sorunun nerdeyse yanıtı demek olan bir ipucu vereyim: Rahmetov, sanatsallığın en temel gereğini yerine getirmek için sokulmuştur bu hikâyeye; evet, yalnızca bunun için. Haydi be basiretli okur, hiç değilse şimdi bul sorunun yanıtını; ne olabilir bu “en temel gereklilik?” Bu gereği yerine getirmek için ne yapmak gerekir? Öyküye katılmayan, öykünün akışına hiçbir etkisi olmayan Rahmetov tipinin burada sana gösterilmesiyle bu gereklilik nasıl yerine getirilmiş oluyor? Hadi, bul bakalım. Sanatsallık konusunda senin gibi kafa parlatmayan hanım okurlarımla, iddiasız basit okurlarım bunun nedenini biliyorlar. Hadi sen de bil bakalım, bilgeler bilgesi basiretli okur! Düşünmen için sana zaman da tanıyorum... Satırlar arasına kocaman bir aralık bırakıyorum: Seni ne kadar düşündüğümü, koruyup kolladığımı gör! Bu aralıkta dur, soluklan ve düşün, belki bir şeyler bulabilirsin.</p>

  <p class="normal">Mertsalova geldi, üzüldü, avutucu şeyler söyledi, “atölyeyle seve seve ilgilenirim, ama tabii becerip beceremeyeceğimi bilemem,” dedi, yeniden üzüldü, yeniden avutucu şeyler söyledi, eşyaların toplanmasına yardım etti. Rahmetov da komşu evin hizmetçisini fırına gönderdi, kendisi semaver yakıp çay sofrası kurdu, hep birlikte çay içtiler; Rahmetov hanımlarla yarım saat kadar oturdu, bu arada beş fincan çay içti, kaymak tabağındaki kaymağın yarıdan çoğunu yedi; bunların dışında inanılmayacak kadar koca bir yığın bisküviyi ve bunlara altlık olması için en başta iki somun ekmeği mideye indirdi: ‘Bunları yiyip içmeye hakkım var, çünkü yirmi dört saatimin yarısını buraya feda ediyorum.’ Kaymaklı çayları, bisküvileri keyifle yedi, kadınların nasıl ölüp ölüp dirildiklerini, ah of çektiklerini dinledi, üç kez ‘delilik bu’ diyerek düşüncesini belirtti; hanımların ölüp ölüp dirilmeleri değildi delilik olan, kendini öldürmek delilikti; insan ancak iyileştirilmesi olanaksız olan ve kendisine dayanılmaz acılar çektiren bir hastalıktan kurtulmak ya da diyelim çarmıha gerilmek gibi son derece acı verici kaçınılmaz bir ölümden kurtulmak için kendini öldürebilirdi. Düşüncelerini her zaman olduğu gibi birkaç sözcükle, ama çok iyi seçilmiş, çok güçlü birkaç sözcükle dile getirdi, altıncı fincan çayını doldurdu, kalan kaymağı fincanına boca etti, kalan bisküvilerı topladı –hanımlar çoktan çay işini bitirmişlerdi– selam verdi ve bu malzemeyle maddi hazzının finalini tek başına yaşamak üzere yeniden çalışma odasına çekildi; divana uzanıp tam bir sibarit gibi keyif çatacaktı; divana herkes uzanır, keyif bunun neresinde demeyin, onun için divana yan gelip yatmak gerçek bir Capua lüksüydü<sup class="calibre3"><a href="../Text/1_split_078.html#footnote-100-14" id="footnote-100-14-backlink">[14]</a></sup> ‘Bu bayram keyfini yaşamaya hakkım var... 12 saatimi, ne 12’si, resmen 14 saatimi veriyorum buraya,’ maddi hazzını yaşayınca, manevi hazza yöneldi, eline Apokalipsis’i aldı, midesinden sonra beyni de bayram etmeliydi. Saat dokuzda bir polis memuru intihar eden adamın karısına acı haberi bildirmek için geldi; Rahmetov polise, ölenin karısının her şeyi bildiğini, kendisiyle konuşmasına gerek olmadığını söyledi; tatsız bir sahneyi yaşamaktan kurtulduğunu gören polis buna çok sevindi. Sonra Mâşâ’yla Raşel geldi, Raşel, çok kaliteli bir kürk dışında –üç dört ay sonra Vera Pavlovna’nın nasılsa böyle bir kürke ihtiyacı olacaktı, yenisini almak yerine bunu satması daha iyiydi; Vera Pavlovna da kabul etti bunu– bütün eşyaya 450 ruble verdi. Gerçekten de eşya daha fazla etmezdi; Mertsalova’nın da içinden geçirdiği rakam buydu. Böylece saat onda ticari operasyon sona erdi, Raşel 200 ruble bıraktı –yanında daha fazlası yoktu– geri kalan 250 rubleyi iki üç gün sonra Mertsalova’yla gönderecekti; eşyaları topladı ve bir arabaya binip gitti. Mertsalova bir saat kadar daha kaldı, ama bebeğini emzirme zamanı geldiği için, yarın uğurlamaya gara geleceğini söyleyerek o da gitti.</p>

  <p class="normal">Mertsalov da gittikten sonra Rahmetov Newton’un Apokalipsis’ini büyük bir özenle kitaplıktaki yerine koydu ve kendisini kabul edip edemeyeceğini sorması için Mâşâ’yı Vera Pavlovna’ya gönderdi. Evet, Vera Pavlovna kendisini kabul edebilirmiş. Her zamanki acelesizliği ve soğukluğuyla Vera Pavlovna’nın odasına girdi.</p>

  <p class="normal">“Vera Pavlovna şimdi artık sizi esaslı bir şekilde avutabilirim. Daha önce yapamazdım bunu, ama şimdi yapabilirim. Bu ziyaretimin genel sonucunun sizin için yatıştırıcı olacağını söyledikten sonra –bilirsiniz ben gereksiz sözler etmeyi sevmem, bu bakımdan önce sizi yatıştırmalıyım– size konuyu belli bir düzen içinde açacağım. Aleksandr Matyeviç’le görüştüğümü ve her şeyi bildiğimi size daha önce de söylemiştim. Bu, doğrudur. Gerçekten de Aleksandr Matyeviç’le görüştüm ve gerçekten de her şeyi biliyorum. Ama size, bildiğim her şeyi yalnızca ondan öğrendim türünden bir şey söylemedim. Bunu söyleyemezdim de çünkü evet her şeyi biliyorum ama bildiğim her şeyi yalnız ondan değil, bana kadar gelip yanımda iki saat kalan Dmitri Sergeyiç’ten de öğrendim. Dmitri Sergeviç’in bana geleceğini önceden biliyordum, bu bakımdan evde oturup kendisini özellikle bekledim. Geldi ve sizi o kadar üzen pusulayı yazdıktan sonra bende iki saatten fazla oturdu. Aslında benim size gelmemi rica eden de...”</p>

  <p class="normal">“Ne yapmaya hazırlandığını size söyledi ve siz ona engel olmadınız öyle mi?”</p>

  <p class="normal">“Sizden sakin olmanızı rica etmiştim. Çünkü dediğim gibi ziyaretimin genel sonucu sizin için yatıştırıcı olacaktır. Evet, ona engel olmadım, çünkü kararı, sizin de az sonra öğreneceğiniz gibi, gayet tutarlıydı. Evet, ne diyordum?.. Benim size gelmemi ve bu akşamı sizinle geçirmemi rica eden de oydu. Sizin çok üzgün olacağınızı bildiği için istedi benden bunu. Aracı olarak özellikle beni seçti, çünkü beni üzerine aldığı görevi kesinlikle yerine getiren, eksiksiz yerine getiren, duygularının ya da kendisine yalvarıp yakaranların etkisinde kalmayan bir insan olarak biliyordu. Çünkü sizin onu yapmayı kafasına koyduğu şeyden caydırmak, iradesini kırmak için yalvarıp yakaracağınızı biliyordu ve benim sizin yalvarmalarınıza aldırmadan ricasını yerine getireceğimden emindi. Ben de onun isteğini yerine getiriyorum ve sizi önceden uyarıyorum, sakın ha hoşgörülü olmamı, hoşunuza gitmeyebilecek şeyleri söylemememi istemeyin benden... Kocanızın benden ricası şuydu ‘sahneyi terk etmek üzere’ aranızdan ayrılırken...”</p>

  <p class="normal">“Ah, Tanrım! Nasıl yapabildi bunu? Neden engel olmadınız ona?”</p>

  <p class="normal">“Birincisi, ‘sahneyi terk etmek’ deyimini içinize sindirin, ikincisi de daha bir şey anlayıp dinlemeden beni suçlamaya kalkışmayın. O bu deyimi size yazdığı pusulada da kullanmıştı, öyle değil mi? Biz de aynı deyimi kullanacağız, çünkü doğru seçilmiş ve yerinde kullanılmış bir deyim bu.”</p>

  <p class="normal">Vera Pavlovna’nın gözlerinde büyük bir şaşkınlık vardı; gitgide daha belirgin bir biçimde ‘Nedir bu? Ne düşünmem gerekiyor benim?’ diye düşünüyordu. Ah, Rahmetov... Açıklama yapma konusunda beceriksiz gibi görünmekle beraber, nasıl da ustalıkla yürütüyordu işi! Tam bir ruhbilimci gibi insanı yavaş yavaş hazırlamayı nasıl da biliyordu!</p>

  <p class="normal">“Evet... Kendi deyimiyle, sahneyi terk etmek üzere aranızdan ayrılırken, size vermem için bana bir pusula bıraktı...”</p>

  <p class="normal">Vera Pavlovna yerinden sıçradı:</p>

  <p class="normal">“Hani, nerde? Çabuk verin bana! Bana bu pusulayı vermeden bütün gün nasıl oturabildiniz burada?”</p>

  <p class="normal">“Oturabildim, çünkü bunu gerekli görüyordum. Neden gerekli gördüğümü şimdi anlayacaksınız. Çok haklı ve yerinde nedenlere dayanıyordu bekleyişim. Ama ilkin size sözlerimin en başında kullandığım “ziyaretimin genel sonucu sizin için yatıştırıcı olacaktır” sözümü açıklayayım. Sonucun yatıştırıcılığı sözleriyle amaçladığım, size böyle bir pusula vermek değildi. İki nedenle değildi. Birincisi, pusulayı almanız ‘yatıştırıcı’ sözcüğünün taşıdığı anlamı hak edecek bir yatışma sağlamayacaktı size, öyle değil mi? Yatışmak için çok daha fazla şey gerekir. Böylece asıl yatıştırıcı olan, benim size pusulayı vermem değil, pusulanın içeriğidir.”</p>

  <p class="normal">Vera Pavlovna yine yerinden fırladı.</p>

  <p class="normal">“Lütfen sakin olun. Aslında size yanıldığınızı da söyleyemiyorum... Sizi pusulanın içeriği konusunda uyardıktan sonra, ‘sonucun yatıştırıcılığı’ sözleriyle amaçladığım şeyin ikincisini açıklayayım. Sizin için asıl yatıştırıcı olacak şey, pusulanın içeriğidir. Ancak pusulada yazanlar öylesine önemli ki, onu sizin elinize veremem; ancak uzaktan gösterebilirim. Pusulayı okuyacaksınız; ancak elinize alamayacaksınız.”</p>

  <p class="normal">“Ne? Yani onu bana vermeyecek misiniz?”</p>

  <p class="normal">“Evet, vermeyeceğim. Bu iş için özellikle benim seçilmemin nedeni de bu zaten, benim yerimde kim olsa size bu pusulayı verecekti. Oysa kesinlikle elinizde kalmamalı bu pusula. İçeriğinin olağanüstü önemi nedeniyle hiç kimsenin eline geçmemeli. Elinize verirsem onu bana geri vermek istemeyebilirsiniz. Bu bakımdan onu sizden zor kullanarak geri almak gibi bir durumda kalmamak için pusulayı size uzaktan göstereceğim. Yalnız bu iş için de koşulum; yerinizde uslu uslu oturacaksınız, elleriniz dizlerinizin üzerinde olacak ve kesinlikle kaldırmayacaksınız.”</p>

  <p class="normal">Dışardan biri bütün bunları görseydi, ne kadar duygulu, duyarlı bir insan olursa olsun, sahnenin, özellikle de tam bir ayini andıran final bölümünün görkemli törenselliğine gülmeden duramazdı. Gülünmeyecek gibi değildi, orası doğru. Ama bizler de sarsıcı haberleri iletirken, Rahmetov’un insanı buna hazırlamada gösterdiği çabanın onda birini bile göstermeyi başarabilsek, sinirlerimiz için ne büyük bir rahatlama sağlamış olurduk!</p>

  <p class="normal">Ama Vera Pavlovna dışardan biri değildi ve başkasını güldürebilecek olan bu tören, onun için büyük bir acı kaynağıydı. Hele söz dinler bir çocuk gibi çabucak yerine oturup ellerini uslu uslu dizine koyduktan sonra gülünç bir sesle –yani kahredici bir sabırsızlıkla–, “Söz!” diye haykırması yok mu, dışardan biri işte buna gerçekten gülebilirdi.</p>

  <p class="normal">Rahmetov masaya üzerinde on on iki satır yazı bulunan bir kâğıt bıraktı.</p>

  <p class="normal">Vera Pavlovna, gözleri kâğıda değer değmez, bir anda verdiği sözü unuttu, yıldırım hızıyla yerinden fırlayıp kâğıdı kapmak için elini savurdu. Ama kâğıt artık masanın üzerinde değil, Rahmetov’un yukarıya, taa başının üzerine kaldırdığı elindeydi.</p>

  <p class="normal">“Böyle yapacağınızı tahmin etmiştim, bunun için, dikkatli baksaydınız görecektiniz, kâğıdı elimden bırakmamıştım. Bu bakımdan, şu anda kâğıdı masanın üzerine yeniden bırakırken, bir ucundan yine tutmaya devam edeceğim. Kâğıdın bir ucu bende olduğuna göre de onu kapmaya çalışmanız boşuna olacak.”</p>

  <p class="normal">Vera Pavlovna yeniden yerine oturup ellerini dizlerinin üstüne koydu. Rahmetov da kâğıdı onun okuyabileceği bir biçimde önüne sürdü. Vera Pavlovna büyük bir heyecan içinde, pusulayı belki yirmi kez okudu. Kâğıdı bir ucundan sımsıkı tutan Rahmetov onun koltuğunun hemen yanı başında büyük bir sabırla bekliyordu. Böylece çeyrek saat kadar bir zaman geçti. Sonunda Vera Pavlovna elini yavaşça kaldırdı, yavaşça, çünkü bu kez kâğıdı kapmak için değil, gözlerini kapamak içindi elini kaldırışı. “Ah, ne iyi bir insan o, ne eşi bulunmaz bir insan!”</p>

  <p class="normal">“Doğrusu ben bu konuda size katılamıyorum... Neden katılamadığımı da şimdi açıklayacağım; Bu açıklamamın artık onun benden istediği şeyle bir ilgisi olmayacak; ben size yalnızca, son görüşmemizde ona da açıkladığım kendi görüşlerimi dile getireceğim. Onun benden isteği yalnızca, size bu pusulayı göstermem, daha sonra da yakmamdı. Evet, yeterince gördünüz herhalde?”</p>

  <p class="normal">“N’olur, biraz daha, biraz daha!”</p>

  <p class="normal">Vera Pavlovna ellerini yine dizlerinin üstüne koydu ve Rahmetov da pusulayı yeniden onun önüne sürüp yanı başında sabırla bir on beş dakika daha bekledi. Vera Pavlovna on beş dakika sonra yeniden elleriyle yüzünü kapatıp, “Ah, ne iyi bir insan o, ne eşi bulunmaz bir insan!” diye yineledi.</p>

  <p class="normal">“Eh, herhalde bu kadarı yeter. Eğer şu anda böylesine heyecanlı olmasaydınız, pusulayı çoktan ezberlemiş olacaktınız. Hatta –ona öyle uzun baktınız ki– harflerinin biçimi bile ömrünüzün sonuna kadar silinmeyecek bir biçimde belleğinize kazınmış olacaktı. Ama insan sizin gibi heyecanlı oldu mu, okuduğunu anımsama, ezberleme yasaları işlemiyor ve bellek insanı sürekli aldatıyor. Neyse... Ben bu olasılığı da düşündüm ve pusulanın bir kopyasını çıkardım, ne zaman isterseniz, gelip bende bu kopyayı okuyabilirsiniz. Hatta bir süre sonra bu kopyayı size büsbütün vermem de mümkün olabilir. Evet... sanırım artık orijinalini yakabiliriz... Böylece de bana yüklenen görev bitmiş oluyor.</p>

  <p class="normal">“N’olur, bir kez daha gösterin.”</p>

  <p class="normal">Rahmetov pusulayı yeniden uzattı. Vera Pavlovna bu kez metni içer gibi okuyacak yerde, gözlerini ikide bir yukarı kaldırıyordu, besbelli yazıyı ezberlemişti ve tam ezberleyip ezberleyemediğini denetliyordu. Birkaç dakika sonra derin derin iç geçirdi ve gözlerini bir daha pusuladan kaldırmadı.</p>

  <p class="normal">“Eh, artık tamam herhalde. Zaten fazla zamanımız da yok. Saat on iki. Ben daha size bu konu üzerine düşüncelerimi açıklamak istiyorum, çünkü görüşlerimin sizin için yararlı olabileceğini düşünüyorum. Nasıl, katılıyor musunuz bana?”</p>

  <p class="normal">“Evet.”</p>

  <p class="normal">Vera Pavlovna daha sözünü tamamlamamıştı ki, mumun alevine tutulan kâğıt yanmaya başladı.</p>

  <p class="normal">“Ah! Ne yapıyorsunuz. Ben size onun için evet demedim!”</p>

  <p class="normal">“Biliyorum, siz evet demekle yalnızca beni dinlemeyi kabul ettiğinizi söylemek istediniz. Ama bunun böyle olması gerekiyordu ve oldu da.” Rahmetov bunları söylerken bir koltuğa oturdu. Kaldı ki elimizde bir kopyası var. “Şimdi Vera Pavlovna... Geçiyorum, benim bu konu üzerine olan görüşlerime... Sizden başlayalım... Galiba burdan gidiyorsunuz..? Söyler misiniz, niçin?”</p>

  <p class="normal">“Buralarda kalmak bana çok zor gelecekti de onun için. Bana geçmişi hatırlatan bu yerlerde nasıl kalabilirim?”</p>

  <p class="normal">“Evet, anlıyorum, gerçekten de tatsız bir duygudur bu. Ama söyler misiniz, bir başka yere gittiğinizde çok mu rahat olacaksınız? Hayır, hiç sanmam. Öte yandan, içinizi bir parçacık olsun rahatlatabilmek için yazgılarını size bağlamış olan elli insanı yüzüstü bırakıyorsunuz, güzel mi bütün bunlar?”</p>

  <p class="normal">İyi ama bu Rahmetov insana bıkkınlık veren bir resmilikle konuşmaz mıydı? Ne oldu bu adama? Canlı, rahat, serbest, kısa kısa tümcelerle konuşmak da nerden çıktı?</p>

  <p class="normal">“Ama ben... Mertsalova’dan rica ettim... benim yerime...”</p>

  <p class="normal">“Bırakın bu ağızları Vera Pavlovna, Mertsalova bu iş için yeterli midir, sizin yerinizi tutabilir mi, kendisini daha önce denediniz mi? Öyle ha deyince bulunan insanların yerine getirebileceği bir görev değil bu. Sizin yerinizi alacak insanın gerçekten az bulunur birtakım niteliklere sahip olması gerek. Sizin ayrılmanız yüzde doksan olasılıkla atölyenin geleceğini mahvedecek bir girişim olacak... Peki sorarım size, bu iyi bir şey midir? Elli insanın yaşamını kaçınılmaz ve kesin bir tehlikeyle karşı karşıya bırakıyorsunuz... Ve ne için? Bir parçacık rahat edebilmeniz için. Güzel bir şey midir bu? Küçücük bir tedirginlikten kurtulmak için kendinize gösterdiğiniz özene bakın, başkalarının yazgılarına karşı gösterdiğiniz kayıtsızlığa bakın! Verdiğiniz kararın doğuracağı bu sonuç hoşunuza gidiyor mu?”</p>

  <p class="normal">“Madem öyle bana neden engel olmadınız.”</p>

  <p class="normal">“Engel olmaya kalkışsam beni dinlemezdiniz ki! Hem gitseniz bile sizin az sonra döneceğinizi biliyordum... Demek ki işin öyle büyütülecek bir yanı yoktu... Evet, suçlu musunuz?”</p>

  <p class="normal">Vera Pavlovna biraz şakayla, ama daha çok da ciddi bir şekilde:</p>

  <p class="normal">“Hem de nasıl!” dedi. “Her bakımdan suçluyum!”</p>

  <p class="normal">“Yo, yo, bu daha suçunuzun yalnızca bir yönü, her bakımdan ele aldığımızda suçunuz çok daha ağır olacak. Ama itiraf ettiğiniz için ödüllendirileceksiniz, düzeltilebilir bir suç olan öteki suçunuzu düzeltmede size yardımcı olacağım. Nasıl, şimdi daha sakin misiniz Vera Pavlovna?”</p>

  <p class="normal">“Evet, daha sakin sayılırım.”</p>

  <p class="normal">“Güzel. Şimdi söyleyin bakalım, bu gece Mâşâ’nın yardımına gerek duyacak mısınız?”</p>

  <p class="normal">“Kuşkusuz hayır.”</p>

  <p class="normal">“Güzel. Madem şimdi daha sakinsiniz, öyleyse neden, ‘Mâşâcığım, sen artık uyuyabilirsin, saat bire geldi... demek aklınıza gelmiyor. Öyle ya; kızcağız sabahın köründe kalkıyor... Yoksa bunu da size ben mi hatırlatmalıyım? Neyse, gidip Mâşâ’ya yatabileceğini söyleyeceğim... Ve hazır kalkmışken, yeni bir suçunuzu itiraf ettiğiniz için –yeni bir itirafta daha bulundunuz, öyle değil mi?– sizi bir kez daha ödüllendireceğim ve mutfaktan sizin için akşam yemeği olabilecek bir şeyler bulup getireceğim. Bugün öğle yemeğinizi de yemediğiniz için şu anda epey iştahlı olmalısınız?”</p>

  <p class="normal">“Ah, hem de nasıl! Hele siz yemekten söz ettikten sonra!..”</p>

  <p class="normal">Vera Pavlovna artık gülüyordu.</p>

  <p class="normal">Rahmetov öğle yemeğinden artan soğuk bir şeyler getirdi. Mâşâ ona peynirin yerini de göstermiş ve bir yerlerden mantar turşusu gibi bir şey de çıkarmıştı; oldukça iştah açıcı bir akşam yemeği olmuştu doğrusu... Rahmetov servisi iki kişilik yaptı... Her şeyi kendi eliyle hazırlıyordu.</p>

  <p class="normal">“Nasıl iştahla yiyorum, görüyor musunuz Rahmetov? Demek ki, yalnızca Mâşâ’yı değil, kendimi de unutmuşum? Bu da herhalde benim Mâşâ’ya karşı özellikle kötü bir niyetimin olmadığını gösterir?”</p>

  <p class="normal">“Yok, Vera Pavlovna, ben de sizin acıkmış olabileceğinizi düşünecek incelikte bir insan olduğumdan değil... Öğle yemeğini biraz hafif geçiştirmiştim, ordan aklıma geldi yemek... Aslında bir başkası için iki öğün olabilirdi belki yediklerim, ama bilirsiniz, öyle azla doyan bir insan değilimdir, iki mujiğin yediğini deviririm bir oturuşta.”</p>

  <p class="normal">“Ah, Rahmetov, beni yanlış anlıyorsunuz, siz benim yalnızca iştahımın meleği olmadınız ki..! Neyse... Benim asıl merak ettiğim, pusula cebinizde olduğu halde nasıl olup da bütün gün hiç ses çıkarmadan oturabildiğiniz? Bana bu kadar uzun bir süre... Bu kadar uzun bir süre bu eziyeti nasıl yapabildiniz?”</p>

  <p class="normal">“Son derece yerinde bir nedenle. Sizin nasıl perişan olduğunuzu herkesin görmesi ve kendi gözleriyle gördükleri, tanık oldukları bu perişanlığı herkese yayması için. Kaldı ki doğanın yerini tutabilecek bir şey yoktur ve doğa en inandırıcı olandır. Şimdi sizin üzüntüden nasıl kahrolduğunuza tanıklık edecek üç kişi var elimizde: Mâşâ, Mertsalova ve Raşel. Bunların içinde en önemlisi Mertsalova. Çünkü tanıdıklarınız içinde en dikkate değer kişi o. Kendisine, buraya gelmesi için Mâşâ’yı göndermenize nasıl sevindim, bilemezsiniz.”</p>

  <p class="normal">“Ah, Rahmetov, ne kadar kurnazmışsınız meğer siz!”</p>

  <p class="normal">“Akşama kadar beklemek doğrusu akıllıca bir buluştu. Ancak bu benim değil, Dmitri Sergeyiç’in fikriydi.”</p>

  <p class="normal">Vera Pavlovna derin bir göğüs geçirdi:</p>

  <p class="normal">“Ah ne iyi bir insan o!”</p>

  <p class="normal">Yalnız, –doğrusunu söylemek gerekirse– bu kez hüzünle değil, bir gönül borcu olarak söylemişti bunu.</p>

  <p class="normal">“Durun bakalım Vera Pavlovna, daha onu teşrih masasına yatırmadık. Evet, son sıralarda gerçekten de çok akıllıca davrandı, düşündüğü, yaptığı her şey yerindeydi. Ama biz yine de onun günahlarını bulacağız, hem de ne günahlar!..”</p>

  <p class="normal">“Hayır, Rahmetov! Onun hakkında böyle konuşamazsınız! Susun! Yoksa size çok kırılacağım!”</p>

  <p class="normal">“Ya, demek bana başkaldırıyorsunuz! Bunun için cezalandırılacaksınız! Unutmayın, suçlarınızın başındayız daha ve yargılanmanız sürüyor.”</p>

  <p class="normal">“Pekâlâ sustum, nasıl biliyorsanız yargılayın beni!”</p>

  <p class="normal">“Aferin! Bu boyun eğerliğiniz için yine ödüllendirileceksiniz! Herhalde bir şişe şarabınız bulunur? Şimdi içeceğiniz bir kadeh şarap size iyi gelecektir... Evet, nerde şarap? Büfede mi yoksa mutfakta mı?”</p>

  <p class="normal">“Büfede.”</p>

  <p class="normal">Rahmetov büfeden bir şişe Heres alıp açtı. Vera Pavlovna’ya zorla iki kadeh içirdi, kendisi de bir puro yaktı.</p>

  <p class="normal">“Şu anda şu güzelim sert beyaz şaraptan iki üç kadeh içmeyi öyle canım çekiyor ki...”</p>

  <p class="normal">“Gerçekten mi Rahmetov? Siz ve şarap?..” Rahmetov gülümsedi.</p>

  <p class="normal">“Evet, gerçekten Vera Pavlovna. Şu anda öyle imreniyorum ki size!.. Neylersiniz, insanoğlu zayıftır.”</p>

  <p class="normal">“Siz mi zayıfsınız Rahmetov? Aman tanrım, bugünleri de mi görecektik? Doğrusu beni çok şaşırtıyorsunuz. Meğer siz benim sandığım gibi değilmişsiniz. Madem böylesiniz, neden insanlara hep mendebur bir suratla gösteriyorsunuz kendinizi? Oysa bakın şimdi ne kadar tatlı, hoş bir insansınız!”</p>

  <p class="normal">“Vera Pavlovna, şu anda çok zevkli bir görevi yerine getirdiğime göre, niçin neşeli olmayayım? Yalnız unutmayın ki, bu olağandışı, ayrıksı bir durumdur. Genelde insan çevresinde pek de neşe verici şeylere tanık olmuyor. Bu durumda mendebur olmamak mümkün mü? Yalnız, Vera Pavlovna, gerçi siz beni bugün, her zaman olmak istediğim halimle gördünüz, ama yine de bunun ikimizin şu anda birbirimize alabildiğine açık olmamızdan kaynaklandığını unutmayın ve benim isteyerek mendebur suratlı olmadığımı herkese açıklamayın, bu aramızda bir giz olarak kalsın, olur mu? Görevimi yerine getirirken, benim de salt görev görmek değil, yaşamdan da zevk almak istediğim fark edilmedi mi, görevimi daha kolay yerine getirebiliyorum. Zaten artık kimse beni ayartmaya çalışmıyor, herkes ısrarlarını nasılsa hayır diye karşılayacağımı düşündüğü için bana herhangi bir konuda ısrarı gereksiz zaman kaybı sayıyor. Ama sizin için beni bir başkası olarak değil de, yalnızca mendebur suratlı bir insan olarak düşünmek en kolay şey olduğundan, gelin ben yine mendebur suratlı olayım ve işlediğiniz ağır suçlardan dolayı sizi yargılamaya devam edeyim.”</p>

  <p class="normal">“Daha neyi yargılayacaksınız? Suçlarım ortaya çıktı, Mâşâ’ya karşı ilgisizliğim, bir; atölyeye karşı ilgisizliğim, iki. Her iki suçumu da itiraf ediyorum.”</p>

  <p class="normal">“Mâşâ’ya karşı ilgisizliğiniz ağır bir suç değil, kabahattir. Mâşâ uykusuzluktan kızarıp şişmiş gözlerini bir saat daha ovuşturmakla ölmez. Hatta tam tersine, bunu görevini yerine getiriyor olmanın verdiği hazla yapar. Ama atölye konusunda, biliyor<br class="chapter" />
  musunuz, sizi parçalamak geliyor içimden.”</p>

  <p class="normal">“Parçalamadınız mı sanki?”</p>

  <p class="normal">“Öyle değil, paramparça etmek, iler tutar yerinizi bırakmamak istiyorum. Yokluğunuzda mahvolacağını bile bile nasıl terk edebildiniz atölyeyi?”</p>

  <p class="normal">“Ama bu konuda suçumu itiraf ettim ve pişman olduğumu da söyledim. Hem ben atölyeyi yüzüstü bırakmış da değilim, Mertsalova benim yerimi alacaktı.”</p>

  <p class="normal">“Mertsalova konusunu daha önce konuştuk. Yerinize onu bırakmanız suçunuzu hafifletmez. Ama siz bu itirafınızla bir başka suçunuzu daha ortaya çıkarmış oldunuz.” Rahmetov gitgide değişerek yine o eski sert, katı Rahmetov olmaya başlamıştı. “Demek Mertsalova sizin yerinizi alacak? Kararınız kesin mi?”</p>

  <p class="normal">Vera Pavlovna da bu konuşmanın tatsızlıkla biteceğini sezerek, deminki şakacı tonundan çok uzak, ciddi bir sesle:</p>

  <p class="normal">“Evet,” dedi.</p>

  <p class="normal">“İzin verirseniz olayı şöyle bir gözden geçirelim. Buna kim karar verdi? Mertsalova’yla ikiniz herhalde... Ve ikinizin de aklına, acaba şu elli insan böyle bir değişikliğe razı mı, yoksa bambaşka bir şey mi isterler ya da bu işe bizimkinden daha değişik ve çok daha iyi bir çözüm mü önerirler diye sormak gelmedi? Buna despotluk derler Vera Pavlovna. Gördüğünüz gibi iki suçunuz daha çıktı ortaya, despotluk ve acımasızlık. Ama üçüncü bir suçunuz daha var ki, bu hepsinden daha ağır. Hayatın yeniden kuruluşu ile ilgili sağlam düşüncelerinizin kanıtlanması, şu ya da bu ölçüde hayata geçirilmesi anlamını taşıyan bir kuruluşu siz yıkılma, yok olma tehlikesiyle karşı karşıya bırakıyorsunuz. Oysa düşüncelerimizin pratik kanıtları öylesine az ki, bu alandaki her örnek korkunç derecede değerlidir bizim için. Düşüncelerimizin hayata uygulanabilirliğinin canlı bir kanıtı olan böyle bir örnek kuruluşu siz, düşüncelerimizin uygulanamazlığının, inançlarımızın saçmalığının örneği ve insanlığın mutluluğunu amaçlayan yüce düşüncelerin çürütülmesinin bir aracı haline getiriyorsunuz. Karanlık ve kötülük yanlılarına, en kutsal inanç ve ilkelerimizi çürütebilmeleri için kendi elinizle kanıtlar sunuyorsunuz. Size artık elli kişinin hayatıyla, mutluluğuyla oynadığınızdan söz ediyor değilim... Elli kişi de neymiş! Hayır, siz bu hareketinizle tüm insanlığa zarar veriyorsunuz, toplumun ilerlemesi ülküsüne ihanet ediyorsunuz. Bu, Vera Pavlovna, kilise diliyle söyleyecek olursak, Kutsal Ruh’a karşı işlenmiş günahtır; insanoğlunun işlediği bütün günahlar bağışlanabilir, bir tek bu bağışlanmaz. Öyle değil mi? Cani Vera Pavlovna! Ama dua edelim ki her şey böylece bitti ve siz günahlarınızı yalnızca hayalinizde işlediniz. Evet, günahlarınızı hayalinizde işlediniz ama yüzünüz... Galiba yüzünüz gerçekten kızarıyor? Pekâlâ, Vera Pavlovna, size içinizi rahatlatacak şeyler söyleyeceğim. Eğer büyük bir acı içinde olmasaydınız böylesine korkunç suçları hayalinizde de işlemezdiniz. Demek ki bu konuda asıl suçlu, sizi böylesine acılara salan insandır. Oysa siz durmadan ‘Ah, o ne iyi bir insan, ne bulunmaz bir insan!’ diye yineleyip duruyorsunuz.”</p>

  <p class="normal">“Nasıl? Yani benim acı çekmemden suçlu olan o mu?”</p>

  <p class="normal">“Ya kim olacaktı? Aslında bütün bunları çok güzel becermiş doğrusu; yiğidi öldür hakkını yeme. Ama sorarım size, gerek var mıydı bütün bunlara? Bu gürültüye? Hayır, hiç gerek yoktu.”</p>

  <p class="normal">“Evet, aslında bu duyguya kapılmamalıydım, sevmemeliydim onu. Ama inanın ben çağırmadım bu duyguyu, hatta bastırmaya, yok etmeye çalıştım.”</p>

  <p class="normal">“Ya, demek bu duyguya kapılmamalıydınız! Asıl suçlu olduğunuz şeyi görmüyorsunuz da, hiç suçunuzun olmadığı bir şey için kendinize kızıyorsunuz! Bu duygu içinizde kesinlikle doğacaktı, çünkü sizin ve Dmitri Sergeyiç’in kişilikleriniz ortada; şimdi olmazsa, başka zaman, öyle olmazsa böyle, bu duygu kesinlikle doğacaktı içinizde. Çünkü burada üzerinde asıl durulacak şey, sizin bir başkasını sevmeniz değil... Bu, asıl nedenin bir sonucu, o kadar. Asıl nedense, sizin eski ilişkilerinizden hoşnutsuz olmanız... Bu hoşnutsuzluk nasıl bir biçim alarak gelişebilirdi? Siz ya da o ya da her ikiniz birden gelişmemiş, kaba insanlar olsaydınız bu hoşnutsuzluk çok klasik bir biçim alacaktı, karı-koca geçimsizliği. Yani karşılıklı olarak birbirinizi yiyip duracak, evliliğinizi bir kürek cehennemine çevireceksiniz. Nitekim günümüzde evlilik adına çoğu kez bu cehennemi görüyoruz. Hiç kuşkusuz bu cehennem üçüncü bir kişiye sevgi duyulmasına engel değildir; ancak işin özü, bütün öteki sonuçları yaratan asıl neden bu cehennem, bu karşılıklı olarak birbirini yiyip bitirmedir. Sizde bu hoşnutsuzluk, her ikiniz de aklı başında insanlar olduğunuz için böylesi bir biçim alamazdı; bunun yerine en hafif, en yumuşak, en az kırıcı olan bir biçim aldı ve bir başkasına sevgiye dönüştü. Demek ki, üçüncü kişiye duyulan sevginin işin özüyle hiçbir ilgisi bulunmuyor. İşin özü, eski ilişkinin rahatsız bir ilişki olması, bu rahatsızlığın nedeni ise, karakterlerin uyuşmamasıdır. Siz ikiniz de iyi insanlarsınız, ama siz, Vera Pavlovna, gelişmeye başlayıp da karakteriniz çocuksu belirsizliğini kaybederek belirgin çizgiler kazanmaya başlayınca, sizin ve Dmitri Sergeyiç’in birbirinize fazlaca uymadığınız ortaya çıktı. Burada suçlanacak olan hanginizsiniz? Bakın, ben de iyi bir insanım, ama söyleyin, benimle geçinebilir miydiniz? Derin bir düş kırıklığı ve mutsuzluğa kapılarak herhalde kendinizi asardınız, öyle değil mi? Söyleyin, kaç gün sonra asardınız kendinizi?”</p>

  <p class="normal">Vera Pavlovna gülümseyerek:</p>

  <p class="normal">“Herhalde birkaç günden fazla dayanamazdım,” dedi.</p>

  <p class="normal">“Evet, o gerçi benim gibi mendebur değil, ama yine de birbirine uygun bir çift olamazdınız siz. Peki bunu ilk kimin fark etmesi gerekirdi? Kim yaşça daha büyüktü? Kimin kişiliği daha erken biçimlenmişti? Ve kimin yaşam deneyimi daha çoktu? Onun değil mi? Bütün bunları zamanında fark ederek korkmamanız, üzülmemeniz için sizi hazırlamak durumunda olan o değil miydi? Oysa o, bunun ne zaman farkına vardı? Sizde üçüncü bir kişiye karşı bir duygu bütünüyle geliştikten sonra –ki onun böyle bir şeyi beklememesi gerekirdi–, hatta ancak, duygunuz karşı tarafta da aynı duyguyu yarattıktan sonra... Bütün bunları neden önceden görüp sezmedi? Aptal bir insan mı kendisi? Hayır, Vera Pavlovna, sizinle ilişkilerinde yeterli dikkat ve özeni göstermediğinden kaynaklandı bütün bunlar. Oysa siz tutturmuşsunuz: O çok iyi bir insan! Beni çok seviyor!”</p>

  <p class="normal">Rahmetov artık coşmuştu, büyük bir heyecanla konuşuyordu. Ama Vera Pavlovna onun sözünü keserek:</p>

  <p class="normal">“Sizi dinleyemem Rahmetov!” dedi. “Benim sonsuzcasına bağlılık duyduğum bir insana böylesine saldırmanıza göz yumamam!”</p>

  <p class="normal">Vera Pavlovna da sertleşmişti, sesinden, tavrından büyük bir hoşnutsuzluk okunuyordu.</p>

  <p class="normal">“Hayır, Vera Pavlovna, söylediklerim sizin dinlememeniz gereken şeyler olsaydı, bunları size hiç söylemezdim. Benim bütün bunları bugün fark ettiğimi mi sanıyorsunuz yoksa siz? Size bunları daha önce söylememiş olduğuma bakarak ancak bugün söyleyebildiğimi mi düşünüyorsunuz? Hayır, Vera Pavlovna, bilirsiniz ki ben birisine bir şey söylemek istedim mi hiçbir güç ona bunu söylememe engel olamaz. Demek ki, istesem ben size bunları daha önce de söyleyebilirdim, ama söylemedim, sustum. Şimdi söylediğime göre, demek ki şimdi söylemem gerekiyor. Ben hiçbir şeyi zamanından önce söylemem. Size bakmak içimi parçaladığı halde, biliyorsunuz, pusulayı tam dokuz saat cebimde tuttum ve size göstermedim. Susmam gerekiyordu, sustum. Dolayısıyla şimdi size söylemeye başladığım şeyler de hemen şimdi aklıma gelivermiş şeyler değil, ben Dmitri Sergeyiç’in size karşı tavırları ve genel olarak sizin ilişkiniz üzerinde ne zamandır düşünüp duruyorum... Ancak bunları konuşmanın zamanı şimdi geldi ve biz de şimdi konuşuyoruz.”</p>

  <p class="normal">Vera Pavlovna son derece ateşli bir şekilde:</p>

  <p class="normal">“Hayır, sizi dinlemek istemiyorum!” diye bağırdı. “Sizden susmanızı rica ediyorum Rahmetov. Lütfen gidin burdan. Benim için bütün akşamınızı feda etmenizden dolayı size gönül borcu duyuyorum, ama lütfen gidin burdan.”</p>

  <p class="normal">“Israrlı mısınız bu isteğinizde?”</p>

  <p class="normal">“Evet.”</p>

  <p class="normal">“Pekâlâ, Vera Pavlovna, gidiyorum... Gidiyorum mu?.. Demek benden bu kadar kolay kurtulabileceğinizi sandınız ha? Eninde sonunda bana bunları diyeceğinizi tahmin ettiğim için önlemimi aldım. Şu yaktığımız pusulayı o, kendiliğinden yazmıştı. Ama bunu... ben rica ettim kendisinden yazmasını. Üstelik öteki gibi bir belge niteliği taşımadığı için bu pusulayı size bırakabilirim. Buyrun!”</p>

  <p class="normal">Rahmetov cebinden bir kâğıt çıkarıp Vera Pavlovna’ya verdi.</p>

  <p class="normal">“11 Temmuz. Gece saat iki. Canım dostum Veroçkam. Rahmetov’un sana söyleyeceklerini dinle. Sana ne söyleyecek bilmiyorum, benim kendisinden sana bir şeyler söylemesi için bir ricam olmadı, kendisi de sana ne söyleyeceği konusunda bana en ufak bir şey söylemedi. Ancak şunu çok iyi biliyorum: Rahmetov ne söylüyorsa söylenmesi gerekli bir şeydir. O gereksiz hiçbir şey söylemez. Senin. D. S.”</p>

  <p class="normal">Vera Pavlovna’nın pusulayı kaç kez öptüğünü Tanrı bilir!</p>

  <p class="normal">“Neden daha önce vermediniz bu pusulayı bana? O zaman sizde ona ait başka şeyler de vardır?”</p>

  <p class="normal">“Hayır, başka hiçbir şey yok, çünkü hiçbir şey gerekli değil. Neden daha önce vermediğime gelince, daha önce vermem gerekmiyordu, şimdi gerekti, şimdi verdim.”</p>

  <p class="normal">“Aman Tanrım daha önce vermesi gerekmiyormuş! Ayrılmamızdan sonra ondan birkaç satır okumak zevkini çok görmemeliydiniz bana?”</p>

  <p class="normal">“Evet, doğru, bunun için olabilirdi... Ama bu da o kadar önemli bir şey değil,” diyen Rahmetov gülümsedi.</p>

  <p class="normal">“Rahmetov, Rahmetov! Siz benim sabrımı taşırmaya yemin etmişsiniz galiba!”</p>

  <p class="normal">“Desenize şu pusula aramızda yeni bir kavgaya neden olacak?” Rahmetov yeniden gülümsedi. “O zaman onu sizden zorla geri alayım ve yakayım. Biliyorsunuz, bizim gibi insanlar için kutsal hiçbir şeyin olmadığını söylüyorlar. Biz her tür zorbalığı yapabilir, insan boğazlayabilirmişiz... Evet, artık devam edebilir miyim?”</p>

  <p class="normal">İkisinin de heyecanı geçmiş gibiydi. Vera Pavlovna pusulayı aldığı için, Rahmetov da o pusulayı öperken onun yanında sessizce birkaç dakika beklediği için:</p>

  <p class="normal">“Evet, sizi dinlemek zorundayım.”</p>

  <p class="normal">Rahmetov sakin bir sesle başladı konuşmaya:</p>

  <p class="normal">“Fark etmesi gereken şeyi fark etmedi, bunun da sonucu kötü oldu. Hoş fark etmiş olsaydı, onu yine bağışlayamazdık. Aranızdaki ilişkinin özünü –ki bu öz karakterlerinizden kaynaklanıyordu– kavrayamadı diyelim, ama yine de, ne olur ne olmaz deyip sizi böyle bir sonuca hazırlayabilirdi; hiç istenmeyen, hiç beklenmeyen, ama yine de ortaya çıkabilecek olan bir rastlantıya karşı hazırlıklı olabilirdi. Öyle ya, gelecek için kim kime güvence verebilir? Ne çok sürprizlerle doludur gelecek!.. ‘Hayatta her şey olabilir’ gerçeğini herhalde o da biliyordu. Sizi kafanızın içi böylesine karmakarışık bir halde nasıl bırakabildi? Öylesine bir karmakarışıklık ki, olanlar olduğu zaman siz tümüyle hazırlıksızdınız, bu yüzden de gafil avlandınız! Bütün bunların olabileceğini önceden görememesi, sizi hiç mi hiç umursamadığını gösterir ve tabii siz böyle bir şeyi kendi yönünüzden kırıcı bulabilirsiniz. Ancak etraflıca düşündüğümüzde bunun hiç de önemli bir şey olmadığını görürsünüz, iyi ya da kötü diye nitelenebilecek bir şey bile değildir bu; öylesine bir şeydir. Ne olur ne olmaz deyip sizi her olasılığa karşı hazırlamamış olmasının bütünüyle kötü bir duygudan kaynaklandığına kuşku yok. Elbette bilinçsizce bir davranıştı bu, ama insanın doğası da ancak bilinçsizce yapılan davranışlarda kendini ele veriyor. Sizi buna hazırlamak onun çıkarlarına aykırıydı, çünkü bu durumda sizin, onun çıkarlarına aykırı olan direnme duygunuz zayıflamış olacaktı. İçinizde doğan duygu öylesine güçlüydü ki, siz büyük bir dirençle buna karşı koymanıza karşın başarılı olamadınız. Ama bu duygunun böylesine güçlü bir duygu olarak gelişmesi de rastlantıdan başka bir şey değildi. Bu duyguyu size, onu hak etmiş olmakla birlikte böylesine bir duyguya daha az layık olan bir insan telkin etmiş olsaydı, sizin duygunuz da daha zayıf olacaktı. Her tür karşı koyuşun yararsız olduğu böylesi güçlü duygular için bir tek şey söylenebilir, bunlar olağanüstü durumlardır. Ama öyle duygular da vardır ki, eğer bir insanda direnme duygusu büsbütün yok olmamışsa, bunların kolayca üstesinden gelebilir ve bu tür duyguların ortaya çıkma olasılığı öbürlerine göre çok daha yüksektir. O da işte bu yüksek olasılığı düşünerek sizin direnme duygunuzu zayıflatmak istememiştir. Sizin hazırlıksız yakalanmanıza ve böylesine büyük acılar çekmenize neden olurken onu yönlendiren motifler bunlardı işte. Nasıl, beğendiniz mi?”</p>

  <p class="normal">“Bu söyledikleriniz doğru değil Rahmetov, o benden hiçbir düşüncesini gizlemezdi. Onun ne gibi inançları olduğunu siz de, ben de çok iyi biliyoruz.”</p>

  <p class="normal">“Elbette Vera Pavlovna, bunun tersini hiç kimse ileri süremez. Sizde, kendi inançlarına uygun inançların gelişmesine engel olmak için asıl düşüncelerinizi gizleyerek başka birtakım düşünceleri benimsemiş görünmek onun yapabileceği bir şey değildir. Çünkü bu düpedüz şerefsizliktir. Siz böyle bir insanı asla sevemezdiniz. Rica ederim, ben hiç onun için kötü insandır dedim mi? Nasıl diyebilirim ki zaten? O çok, çok iyi bir insandır. İsteğiniz kadar övebilirim onu size! Benim söylemek istediğim yalnızca şu, o size ancak her şey olup bittikten sonra doğru davranmaya başladı; daha önceki davranışları ise kötüydü. Siz neden böylesine acı çektiniz? Onun dediğine bakılırsa –ki buna da gerek yok, çünkü sizin haliniz apaçık ortada– onu üzmemek için... Bunun onu üzeceği gibi bir düşünceye nerden kapıldınız kuzum siz? Çıkarıp atın kafanızdan bu saçma düşünceyi. Ne üzülmesiymiş! Nerden çıkarıyorsunuz böyle aptalca şeyleri siz, başkasını seviyorsunuz diye o sizi kıskanacak, üzülecek... Nedir bütün bunlar!”</p>

  <p class="normal">“Kıskançlık gibi bir duyguyu inkâr mı ediyorsunuz Rahmetov?”</p>

  <p class="normal">“Gelişmiş bir insanda olmaması gereken bir duygudur kıskançlık. Çarpık ve iğrenç bir duygudur. Kıskançlık, giymeleri için çamaşırımı, sigara içmeleri için ağızlığımı kimseye vermediğim bir eşya düzenini yansıtır; insana, bana ait bir eşyaymış gibi bakışı yansıtır.”</p>

  <p class="normal">“Ama kıskançlığı tanımamanın sonuçları korkunçtur Rahmetov.”</p>

  <p class="normal">“Bu duyguya sahip olan bir insan için evet, ama içinde böyle bir duygu olmayan insan için ortada korkunç olabilecek, hatta ne korkuncu, önemli sayılabilecek bir şey yoktur.”</p>

  <p class="normal">“Sınırsız bir ahlaksızlığın propagandasını yapar gibisiniz?”</p>

  <p class="normal">“Onunla dört yıllık evliliğiniz üzerine bunları söylüyorsunuz ha? İşte bunun da suçlusu odur. Söyler misiniz bana, siz günde kaç kez öğle yemeği yiyorsunuz? Bir, değil mi? Eğer günde iki kez öğle yemeği yiyor olsaydınız, buna herhangi biri itiraz edebilir miydi? Herhalde hayır. Madem öyle neden iki kez öğle yemeği yemiyorsunuz? Birilerini üzmekten mi korkuyorsunuz yoksa. Besbelli değil. İkinci bir öğle yemeğine gerek duymuyorsunuz, canınız istemiyor. Oysa yemek yemek güzel bir şeydir. Ama ne oluyor. Hem mantığınız, hem de, daha önemlisi mideniz bir yemeğin güzel, üst üste yenen iki yemeğin rahatsızlık verici bir şey olduğunu söylüyor. Ama diyelim düşlem sahibi bir insansınız, ya da korkunç bir obursunuz, birilerini üzme tedirginliği sizi iki kez yemek yemekten alıkoyar mıydı? Hayır! Birisi buna üzülecek olsa ya da bunu size yasaklayacak olsa, siz yalnızca yemeğinizi gizli gizli yiyecektiniz; elinize ne geçerse, iyi kötü demeden atıştıracaktınız, çabuk çabuk ve telaşla yediğiniz için ellerinizi kirletecek, kimse görmesin diye ceplerinize doldurduğunuz için üstünüzü başınızı berbat edecektiniz, hepsi bu! Burada sorun ahlaka uygunluk ya da ahlaksızlık değil, bir işi hırsızlama yapmanın güzel olup olmadığıdır. Kıskançlığın saygıya ve acımaya değer bir duygu olması, ‘ah, eğer böyle bir şey yaparsam onu çok üzmüş olurum’ düşüncesi hangi insanı yapacağı şeyi yapmaktan alıkoyar? Kimi boş yere acı çekeceği bir mücadelenin içine sokar? Ancak bir avuç en soylu insanı... Ama zaten onların da ahlaksızca bir şey yapmaları mümkün değildir ki... Öyleyse... kıskançlık dediğiniz saçmalık bir avuç insan dışında hiç kimseyi durduramayacak, olsa olsa onları dolambaçlı yollara, aldatmacaya, kurnazlığa itecektir ve onlar asıl böylece kötü insan olacaklardır. Olay bu kadar basit işte. Yoksa siz bunları bilmiyor muydunuz?”</p>

  <p class="normal">“Biz de onunla olaya hep böyle bakardık.”</p>

  <p class="normal">“Herhalde pek böyle değildi sizin bakışınız. Ya da konuşuyordunuz, birbirinizin ağzından bu sözleri duyuyordunuz, ama birbirinize inanmıyordunuz. Evet, hiç kuşkusuz inanmıyordunuz, çünkü başka bir sürü konuda bir yığın şey duyuyordunuz, ya da belki bu konuda yine bu sözleri duyuyordunuz, ama bunlar bambaşka bir havada söylenmiş oluyordu. Böyle olmasa hiç bunca zamandır acı çeker miydiniz? Bari ortada dişe dokunur bir neden olsa! İncir çekirdeğini doldurmayacak bir şey yüzünden ne büyük bir gürültü kopardınız! Üçünüz birden, ama en çok da siz, Vera Pavlovna, ne çok acı çektiniz! Oysa, laf aramızda, üçünüz tıpkı bir yıl önce olduğu gibi bir arada yaşamaya devam edebilirdiniz; üçünüz bir evde oturabilir ya da duruma göre, buna benzer başka bir çözüm bulabilirdiniz. Böylece de kavgasız, gürültüsüz bir yaşam sürer, çaylarınızı huzur içinde içip, operalarınıza huzur içinde gidebilirdiniz. Gereği var mıydı böylesine acı çekmenin? Bu, dünya yıkılmış da altında kalmışçasına kahrolmaların? Odur bütün bunların da nedeni, daha doğrusu onun olaylar patlak vermezden önceki tutumu. Kafanızda, ‘Böyle bir şey yaparsam o kahrolur’ gibi bir düşüncenin sürekli olarak kalması için sizi böyle bir gelişmeye karşı özellikle hazırlıksız bıraktı. Oysa hiç kimse kahrolmazdı, hiç kimseye bir şey olmazdı. Gereksiz yere ne çok acı çektirdi size!”</p>

  <p class="normal">“Hayır Rahmetov, korkunç şeyler söylüyorsunuz siz.”</p>

  <p class="normal">“Gene ‘korkunç şeyler’! Bana göre, gereksiz yere acı çekmek ve beş para etmez bir saçmayı felaket haline getirmektir asıl korkunç olan.”</p>

  <p class="normal">“Yani size göre bizim bu olay aptalca bir melodram mıydı?”</p>

  <p class="normal">“Evet, tümüyle gereksiz bir melodram, artı, gereksiz bir trajedi. Basit bir konuşmayla sakince halledilebilecek bir konunun böylesine canhıraş bir melodrama dönüşmesinin suçlusu da Dmitri Sergeyiç’tir. Hem sizi, hem de kendini hazırlayarak bu melodramı önlemediği, olup bitenlerin ne bir fincan fazla çay içmeye, ne de çayını içmeden yarıda bırakmaya değmeyecek kadar saçma şeyler olduğunu size anlatmadığı için suçludur Dmitri Sergeyiç. Ve onun sonraki dürüst davranışı bu ağır suçunu çok zor bağışlatabiliyor. Ama neyse, oldukça pahalıya maloldu bu ona. Şimdi iki kadeh daha Heres için ve hemen yatıp uyuyun. Ziyaretimin son amacı da gerçekleşmiş oldu. Şu anda saat üç, eğer uyandırmazlarsa geç saatlere kadar uyuyabilirsiniz. Ben Mâşâ’ya sizi on buçuktan önce uyandırmamasını söyledim. Yarın sabah çay içmeye bile zaman bulabileceğinizi sanmam, kalkar kalkmaz hemen istasyonun yolunu tutmalısınız. Eğer eşyalarınızın hepsini toparlamaya zamanınız yetmezse, bir ara döner alırsınız ya da arkanızdan gönderirler. Ne diyorsunuz? Siz mi gelip alacaksınız, yoksa Aleksandr Matyeviç mi size getirsin? Şimdi Mâşâ’yla birlikte kalan eşyayı toplasanız, diyeceğim ama, sizin tümüyle sakinleşmiş olduğunuzu fark edebileceği için doğru olmaz. Ama topu topu yarım saat sürecek bir eşya toplama telaşı içinde nerden fark edecek sizin ne durumda olduğunuzu? Mertsalova olsa durum değişirdi. Ben yarın sabah erkenden kendisine uğrar, sizin çok geç yattığınızı, onun için buraya gelip sizi uyandırmamasını, doğruca istasyona gitmesini söylerim.”</p>

  <p class="normal">“Meğer ne çok düşünüyormuşsunuz beni!”</p>

  <p class="normal">“Sakın böyle davranmamı isteyenin de Dmitri Sergeyiç olduğunu sanmayın. Kendiliğimden yapıyorum bunları. Yalnız, olup bitenlere engel olmayışı yüzünden ona çok kızmama (ki inanın, size söylediklerimden çok daha ağırını söyledim kendisine) ve bu gereksiz acıların ortaya çıkışında tümüyle onu suçlu bulmama karşın sonraki tutumu için kendisini alkışlıyorum.”</p>
</body>
</html>
