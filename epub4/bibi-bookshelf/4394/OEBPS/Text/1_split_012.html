<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_11">XXIX</h1>

  <p class="h3baslik">Özel Bir İnsan</p>

  <p class="normal">Kirsanov çıktıktan yaklaşık üç saat sonra kendine gelmeye başlayan Vera Pavlovna’nın ilk düşündüğü şey atölyesi oldu, atölyeyi böyle yüzüstü bırakmam hiç doğru değil! Evet, her ne kadar Vera Pavlovna atölyede işlerin kendisi olmadan da yürüyeceğini, atölyenin kendi kendine yeteceğini kanıtlamaktan hoşlanırsa da, bunun yalnızca yüreğine hoş gelen bir düşünce olduğunu ve eğer bir yönetici olmazsa atölyedeki işlerin sarpa saracağını çok iyi bilirdi. Bununla birlikte atölyenin artık iyice rayına oturduğu da kesindi, yönetim işi için eskiden olduğu gibi koşuşturmak gerekmiyordu. Mertsalova günde bir buçuk saatini atölyeye ayırsa, bu iş olurdu. Gerçi iki çocuğu vardı Mertsalova’nın, ama günde birbuçuk saat de neydi ki, üstelik her gün değil! Herhalde geri çevirmezdi Mertsalova önerisini, o zaten kendiliğinden de geliyordu atölyeye, geliyor ve çalışıyordu.</p>

  <p class="normal">Vera Pavlovna satacağı eşyaları toplamaya başladı; bu arada Mâşâ’yı da önce, eğer mümkünse hemen gelmesini rica ettiğini bildirmesi için Mertsalova’ya, ardından da eskici Raşel’e yolladı. Raşel, eski giysi ve her türden eski eşya alım satımıyla uğraşan<br class="chapter" />
  çok becerikli bir kadındı ve bütün öteki küçük Yahudi esnafları gibi namuslu insanlara karşı kesinlikle dürüst olan, üstelik Vera Pavlovna’yı da çok seven bir kadındı. Mâşâ, Raşel’e uğradıktan sonra onu da alıp kentteki apartmana uğrayacak, buradaki satılacak eşyaları toparladıktan sonra, Vera Pavlovna’nın temizlenmesi ve yaz boyunca saklanması için kürkçüye bıraktığı kürklerini alarak Raşel’le birlikte yazlığa dönecekti. Raşel bütün bu satılık eşya yığınına toptan bir değer biçecek ve hepsini satın alacaktı.</p>

  <p class="normal">Mâşâ tam bu işler için evden çıkmak üzereyken, avluda, yarım saattir evin çevresinde dolaşıp durmakta olan Rahmetov’la karşılaştı.</p>

  <p class="normal">“Çıkıyor muydunuz Mâşâ?”</p>

  <p class="normal">“Evet.”</p>

  <p class="normal">“Geç mi dönersiniz?”</p>

  <p class="normal">“Herhalde. Epey iş halletmem gerek, akşamı bulurum sanıyorum.”</p>

  <p class="normal">“Vera Pavlovna evde yalnız mı kalacak?”</p>

  <p class="normal">“Evet.”</p>

  <p class="normal">“Eh, öyleyse sizin yerinize ben kalayım yanında, belki birinin yardımına gerek duyabilir.”</p>

  <p class="normal">“Çok iyi edersiniz. Onun için endişeleniyorum... Az kalsın unutuyordum Bay Rahmetov, lütfen komşuya sesleniverin, aşçıları da, dadıları da arkadaşımdır, Vera Pavlovna’nın yemeğini hazırlayıversinler... Daha yemek bile yemedi.”</p>

  <p class="normal">“Önemli değil; ben de yemedim yemeğimi, birlikte yeriz. Ya siz, Mâşâ siz yediniz mi yemeğinizi?”</p>

  <p class="normal">“Evet, yoksa bırakmayacaktı Vera Pavlovna beni.”</p>

  <p class="normal">“Hiç değilse buna şükür. Kendi derdinden, bu tür şeyleri unutur sanıyordum.”</p>

  <p class="normal">Rahmetov’dan, yüreklerinin saflığı ve giyim kuşamlarının sadeliği Mâşâ gibi olanlar ya da bu konuda onu da geride bırakanlar dışında hemen herkes biraz çekinirdi. Lopuhov ve Kirsanov gibi hiç kimseden ve hiçbir şeyden korkmayanlar bile Rahmetov’un karşısında zaman zaman çekingenliğe kapılırlardı. Vera Pavlovna’yla aralarında hemen hiç yakınlık kurulamamıştı. Vera Pavlovna onu sıkıcı bulur, o da Vera Pavlovna’nın çevresindeki topluluklara hiç katılmazdı. Lopuhovlar’a gelen giden konuklar arasında kendisine en az güler yüz gösteren, kendisiyle en az konuşan olmasına karşılık Mâşâ onu çok severdi.</p>

  <p class="normal">İçeri girerken:</p>

  <p class="normal">“Davetsiz geldim Vera Pavlovna,” dedi, “ama Aleksandr Matyeviç’i gördüm ve her şeyi biliyorum. Bu bakımdan, şu ya da bu şekilde size bir yardımım dokunabileceğini düşünerek, akşamı sizde geçirmek üzere geldim.”</p>

  <p class="normal">Yardımı dokunmak mı? Hemen o anda bile yardımı dokunabilirdi Rahmetov’un Vera Pavlovna’ya, işin bir ucundan tutar ve eşyaların toplanmasına yardım edebilirdi. Rahmetov’un yerinde kim olsa, hemen o anda ya yardım rica edilir ya da o zaten kendiliğinden işe girişirdi. Ama ne o kendiliğinden işe girişti, ne de ondan yardım istendi. Vera Pavlovna yalnızca onun elini sıktı ve ince düşüncesinden dolayı kendisine içtenlikle teşekkür etti.</p>

  <p class="normal">“Ben çalışma odasına geçiyorum. Yardımıma gereksinirseniz, çağırın. Kapı çalınırsa ben açarım, siz hiç rahatsız olmayın.”</p>

  <p class="normal">Bunları söyledikten sonra son derece rahat bir havayla çalışma odasına geçti, cebinden koca bir jambon parçasıyla yine kocaman bir kara ekmek çıkardı –ikisi birlikte bir buçuk kilodan fazla gelirdi– oturup, iyi çiğnemeye dikkat ederek bunların hepsini yedi, üzerine yarım sürahi su içti ve yerinden kalkarak okuyacak bir kitap bulmak için kitaplığın önüne gitti. ‘Malum...’, ‘ilginç değil...’, ‘ilginç değil...’, ‘ilginç değil...’ Bu ‘ilginç değil...’i Macaulay, Guizot, Thiers, Ranke ve Gervinvus<sup class="calibre3"><a href="../Text/1_split_070.html#footnote-100-6" id="footnote-100-6-backlink">[6]</a></sup> için söylemişti. ‘Bak işte bu güzel!’ –Birkaç düzine kalın cildin sırtında ‘Newton’un Toplu Yapıtları’ yazısını okuyunca söylemişti bunu– Hemen ciltleri karıştırmaya başladı, sonunda aradığını buldu ve keyifle okudu: Observations on the Prophethies of Daniel and the Apocalypse of St. John... Yani ‘Daniel’in Kehanetleri ve Yahya Peygamber’in Apokalipsis’i Üzerine Gözlemler’. ‘Evet, insan bilgisinin bu yönü üzerine hep bir eksiklik duyardım... Newton<sup class="calibre3"><a href="../Text/1_split_071.html#footnote-100-7" id="footnote-100-7-backlink">[7]</a></sup> bu yazılarını iyice yaşlandığında, yarı akıllı, yarı deliyken kaleme almıştı. Aklın delilikle karışması sorunu üzerine klasik bir kaynak!.. Aslında evrensel-tarihsel bir sorun bu, aklın delilikle karışımı hiç ayrım gözetmeksizin bütün olaylarda, hemen bütün kitaplarda ve hemen bütün kafalarda var. Ama bu kitapta sanırım bunun dört dörtlük bir örneği var, hem bugüne dek gördüğümüz akılların en mükemmeli, en normali; hem de bu mükemmel akla kesinlikle deliliğin karışması söz konusu burada. Demek ki kendi alanında temel bir kitap. Delilikle aklın birbirine karışması olgusunun en ince ayrıntıları ancak bu kitapta bulunabilir. Doğrusu bir hazine bu kitap... Oturup bir güzel incelemeli.’ Son yüz yıldır basımevi düzeltmenlerinden başka herhalde hiç kimsenin okumadığı bu kitabı büyük bir iştahla okumaya başladı. Rahmetov dışında herkes için bu kitabı okumak talaş yemekten farksız bir şeydi, ama işte o büyük bir iştahla okuyordu.</p>

  <p class="normal">Rahmetov gibi insanlar çok azdır, bu türün temsilcisi olabilecek yalnızca sekiz insan tanıdım bugüne kadar (içlerinden ikisi kadındı), bir tek özellikleri dışında ortak hiçbir yanları yoktu. Kimi yufka yürekli, kimi katı; kimi asık suratlı, kimi neşeli; kimi heyecanlı, telaşlı, kimi uyuşuk denecek kadar ağırkanlı ve kimi sakin mi sakin; kimiyse sulu gözün tekiydi (bu sulu gözlerden biri küstahlık derecesinde alaycıydı ve son derece sert bir yüzü vardı; ötekinin tahta gibi bir suratı vardı, konuşkan değildi, dünyada hiçbir şey umurunda değilmiş gibi bir hali vardı; bunların her ikisi de benim yanımda birkaç kez isterik kadınlar gibi ağlamışlardı; ağlamalarının kendileriyle bir ilgisi yoktu, dereden tepeden konuşup dururken birden duygulanmışlardı; bunların, yalnızken çok sık ağladıklarından eminim). Evet, bir tek özellikleri dışında ortak hiçbir yanları yoktu, ama bu bir tek özellik onları ayrı bir tür olarak birleştiriyor ve bütün öteki insanlardan ayırıyordu. Aralarından samimi olduklarına, baş başa kaldığımızda takılır, gülerdim; gülmeme kızıp kızmadıklarını bilmiyorum, ama kendilerine kendileri de gülerdi. Gerçekten de gülünç pek çok yanları vardı; onları onlar yapan, onları özel insan yapan en önemli özellikleri hep gülünç olmalarıydı. Ben böyle gülünç insanlara gülmeyi pek severim.</p>

  <p class="normal">Şimdi öyküsünü anlatacağım adam da bu türün bir temsilcisidir. Ben kendisini Lopuhov’la Kirsanov’un çevresinde tanıdım. Ve bu adam Lopuhov’la Aleksey Petroviç’in, Vera Pavlovna’nın ikinci düşünde, toprağın niteliği üzerine ileri sürdükleri görüşlerine bir koşul eklenmesi gerektiğinin canlı bir örneğidir. Bu koşul da şudur: Toprak ne denli kötü olursa olsun, bu toprakta sağlam başaklar yetişmesini sağlayacak mini minnacık da olsa sağlıklı parçacıklar bulunur. Hikâyemizin baş kahramanlarının, yani Lopuhov, Kirsanov ve Vera Pavlovna’nın soygeçmişleri büyükbaba ve büyükannelerinden ileri gidemiyor; kendimizi zorlasak bunlara belki bir de büyükanne annesi ekleyebiliriz (büyükbaba babası şaşmaz bir biçimde unutulmuşluğun karanlığı içindedir, onun hakkında büyükanne annesinin kocası olduğundan başka hiçbir şey bilinemiyor... Belki bir de adının, örneğin, Kiril olduğu... O da oğlunun, yani büyükbabanın adının Gerasim Kiriliş olmasından anlaşılıyor).</p>

  <p class="normal">Ailesinin geçmişi XIII. yüzyıla kadar giden Rahmetov ise yalnız bizim değil, tüm Avrupa’nın en eski ailelerinden birinden geliyordu. Tver’li vakanüvislerin yazdıklarına göre, sözde halkı Müslüman dinine çevirmek niyetleri yüzünden (adamların herhalde böyle bir niyetleri yoktu, uğradıkları kıyımın gerçek nedeni halka yaptıkları zulümdü) tüm askerleriyle birlikte öldürülerek yok edilen Tatar generalleri arasında Rahmet adında biri vardı. Rahmet’in ufak oğlu, Tver saray nazırının yeğeni olan ve Rahmet’in zorla kaçırarak evlendiği bir Rus kadındandı. Küçük Rahmet’e annesinin Rus olması yüzünden dokunulmadı, daha sonra da adı değiştirildi, Latifken, Mihail oldu. Rahmetovlar işte bu Latiften, yani Mihail Rahmetoviç’ten gelmişlerdi. Rahmetovlar Tver’de Boyar’dı. Moskova’da yalnızca Okolniç oldular; Petersburg’da ise, –geçen yüzyılda– ancak general olabildiler<br class="chapter" />
  (hiç kuşkusuz aile üyelerinin hepsi değil, çünkü aile öylesine dallanıp budaklanmıştı ki, general rütbesi bu kadar insana yetmezdi). Bizim Rahmetov’un büyük dedesinin büyük dedesi İvan İvanoviç Şuvalov’un<sup class="calibre3"><a href="../Text/1_split_072.html#footnote-100-8" id="footnote-100-8-backlink">[8]</a></sup> arkadaşıydı ve Minih’le<sup class="calibre3"><a href="../Text/1_split_073.html#footnote-100-9" id="footnote-100-9-backlink">[9]</a></sup> dostluğu yüzünden başına gelmedik kalmayan, sarayda gözden düşen Şuvalov’u bu durumundan kurtarmıştı. Büyük dede ise Rumyantsev’in arkadaşıydı ve orgeneralliğe kadar yükseldikten sonra Novi’de şehit düşmüştü. Rahmetov’un dedesi, Çar I. Aleksandr’ın I. Napolyon’la görüşmek ve anlaşma imzalamak üzere Prusya’nın Tilzit kentine yaptığı geziye katılmıştı. Dedenin durumu parlaktı ve bütün Rahmetov soyu içinde en yüksek mevkiye ulaşabilirdi, gelgelelim o da Speranskiy’le<sup class="calibre3"><a href="../Text/1_split_074.html#footnote-100-10" id="footnote-100-10-backlink">[10]</a></sup> yakın dosttu ve bu yüzden bütün yükselme şansını yitirmişti. Baba, soyun öteki üyeleri gibi ne büyük yükselişler gösterdi, ne de acı düşüşler yaşadı. 40 yaşındayken tuğgeneral rütbesiyle emekliye ayrıldı ve Medveditsa’nın yukarı bölgelerine serpilmiş çiftliklerinden birine yerleşti. Bu çiftliklerin çok büyük olduklarını düşünmek yanlış olur, topu topu iki bin beş yüz can bulunuyordu hepsinde. Kır yaşamı içinde yapacak fazla şey bulamayan Rahmetov’un babasının sekiz çocuğu oldu. Rahmetov sondan ikinciydi, kendisinden küçük bir kız kardeşi vardı. Ortada sekiz kardeş olunca Rahmetov’un da büyük bir mirasa konması söz konusu olamazdı. Böylece, babası ölünce kendisine 400 can ve 7000 hektar kadar toprak düştü. Bu 400 canı ve 7000 hektar toprağın 5500 hektarını ne yaptığı bilinmiyor. Aslında kendine 1500 hektarlık bir parça bıraktığını da bilen yoktu. Hatta onun büyük toprak sahibi bir soylu olduğunu, kendine alıkoyduğu toprakları kiraya vererek yılda yine de bir 3000 ruble gelir elde ettiğini de bilen yoktu. En azından bizim aramıza girdiğinde içimizden hiç kimse bunları bilmiyordu. Biz o sıralar onu, Medveditsa, Hopra, Sura ve Tısna ırmaklarının yukarı bölgelerinde 75.000 kadar canı olan büyük Rahmetov ailesinin bir üyesi sanıyorduk. Toprakların yayıldığı bölgenin de, ailenin ırmaklarını suladığı yukarı bölgedeki üç vilayetten birinin de valisi değişmez bir biçimde Rahmetov ailesinden geliyordu. O sıralar bildiğimiz bir başka şey de Rahmetov’un yılda 400 ruble ile geçindiğiydi. Bu bir üniversite öğrencisi için bayağı büyük, ama Rahmetov ailesinden gelme bir büyük toprak sahibi için gülünç bir paraydı. Bu bakımdan, zaten bu tür bilgilere fazla meraklı olmayan bizler, hiç araştırıp öğrenmeye gerek duymadan Rahmetov’u, topraklarını yitirmiş, yoksul düşmüş Rahmetov ailesinin bir üyesi olarak düşünmüş ve bunun ötesinde bir şeyler daha öğrenmeye gerek duymamıştık. Bizim için Rahmetov, çocuklarına küçük bir sermaye bırakmış herhangi bir yüksek devlet memurunun, örneğin bir müsteşarın oğlu gibi bir şeydi. Bizi gerçekten kimsenin soyu sopu ve gelirinin kaynağı ilgilendirmiyordu.</p>

  <p class="normal">Rahmetov şimdi 22 yaşındaydı. 16 yaşında girdiği üniversiteye üç yıldır uğramıyordu. 2. sınıftayken ayrılmış ve doğruca çiftliğe gitmişti. Burada vasisinin bütün karşı koymalarının üstesinden gelmiş, ağabeylerinin lanetini üzerine almış, kız kardeşlerinin kocalarının, karılarına onun adını bile anmalarını yasaklamalarına neden olmuş ve kafasından geçen neyse gerçekleştirmişti. Daha sonra çok ilginç bir Rusya gezisine çıkmış, bütün ülkeyi karış karış gezmişti. Bazen karadan, bazen sudan, bazen olağan yollarla, bazen çok değişik biçimlerde, yayan ya da uyduruk sallar, ilkel sandallar üzerinde dolaşmadık yer bırakmamıştı. Bu arada başına gelmedik şey kalmamıştı ve bunların nedeni yine kendisi olmuştu. Dönüşte ardı sıra birtakım gençler getirmiş ve bunlardan ikisini Kazan, beşini Moskova üniversitelerine yerleştirmişti. Bunlar onun burslu öğrencileriydi. Kendisi Petersburg’da yaşamayı düşündüğü için (bir de gelirinin 400 değil de 3000 ruble olduğunu kimsenin bilmemesi için) Petersburg’a öğrenci getirmemişti. Biz bütün bunları daha sonra öğrendik, o sırada bizim tek bildiğimiz, onun uzunca bir süre için okuldan ayrılmış olduğuydu. Böylece, kendisini Kirsanov’un çalışma odasından Newton’un Apokalipsis’ini okurken gördüğümüzden iki yıl önce Petersburg’a dönerek yeniden üniversiteye girmiş, ancak daha önce okuduğu fen fakültesi yerine bu kez filoloji fakültesine yazılmıştı.</p>

  <p class="normal">Petersburg’da çevresini oluşturanlardan hiç kimse kendisinin para durumunu, aile-akraba ilişkilerini bilmiyordu, bu doğru. Ama yine de onunla ilgili olarak herkesin bildiği bir şey vardı, dostları arasındaki takma adları. Bu adlardan biri, daha önce de anmıştık, “rigorist” idi; bu adı pek de belirgin olmayan bir hoşnutlukla ve her zamanki hafif gülümsemesiyle kabul ederdi. Ama bir gün kendisine Nikituşka ya da tam biçimiyle Nikituşka Lomov demeye başladığımızda, bu yeni adını, gülümsemesi bütün yüzüne yayılarak ve pek büyük bir hoşnutlukla benimsedi. Kendisine milyonların gönlüne taht kurmuş bir insanın adının takılmasına sevinmekte yerden göğe kadar hakkı vardı Rahmetov’un, çünkü bu ad kendisine doğuştan verilmemiş, o azmi ve çelik gibi iradesiyle kendisi kazanmıştı. Ancak, sekiz vilayetten geçen 100 verst genişliğinde bir şerit içinde ün kazanmış bu şanlı adı, Rusya’nın başka bölgelerinden olan okurlarımıza kısaca tanıtmamız gerekiyor. Nikituşka Lomov 15-20 yıl kadar önce Volga’da yedekçilik<sup class="calibre3"><a href="../Text/1_split_075.html#footnote-100-11" id="footnote-100-11-backlink">[11]</a></sup> yapan Herkül yapılı gerçek bir devdi. Boyu 15 karıştı, omuzları ve göğsü öyle güçlü ve genişti ki, 15 pudluk<sup class="calibre3"><a href="../Text/1_split_076.html#footnote-100-12" id="footnote-100-12-backlink">[12]</a></sup> bir ağırlığı kolayca kaldırabilirdi. Ne kadar güçlü olduğunu şurdan anlayın ki, bir günlük çalışması karşılığında 4 kişilik yevmiye alırdı Nikituşka Lomov. Vapur kıyıya yanaşıp da Nikituşka Lomov çarşıya ya da Volgalıların deyişiyle pazara çıktı mı, kentin en uzak mahallelerinden bile gençlerin bağırdıkları duyulurdu: “Nikituşka Lomov geliyor! Nikituşka Lomov geliyor!” Bir anda herkes sokağa fırlardı ve iskeleden pazara giden yol üzerinde bahadır Nikituşka Lomov’un ardında müthiş bir kalabalık oluşurdu.</p>

  <p class="normal">16 yaşındaki Rahmetov, Petersburg’a ilk geldiğinde gerçi yine uzun boylu ve epeyce yapılı bir delikanlıydı, ama öyle Nikituşta Lomov’luk bir hali yoktu. Şu kadarını söyleyelim, on arkadaşı içinde kendisini yere çalacak iki kişi rahatlıkla bulunurdu. 17 yaşını yarıladığı sıralarda fiziki zenginlik edinmeye karar verdi ve kendi üzerinde çalışmaya başladı. Canla başla jimnastik yapıyordu... İyi, güzel, yapsın da, jimnastik yalnızca var olan malzemeyi mükemmelleştirir, onun için önce malzeme olması gerekir. Böylece, jimnastiğe ayırdığı zamanın iki katını malzeme edinmek için harcamaya başladı. Kaba güç isteyen işlerde çalışıyordu; su taşıyor, ormanda odun kesiyor, sırtında kereste taşıyor, taş kırıyor, toprak kazıyor, demir dövüyordu... İşini sık sık değiştiriyordu, çünkü her yeni iş, değişik bir kasın çalışmasını sağlıyordu. Boksör diyeti uygulayarak kendini besiye çekti –evet, sözün tam anlamıyla kendini besiye çekti– fiziksel güç sağlamakla ün kazanmış besinler alıyordu yalnızca, en çok da yarı kanlı biftek yiyordu. Bu beslenme biçimini hiç değiştirmedi, o günlerden sonra da yine aynı şeyleri yedi. Jimnastik ve kaba güç çalışmalarına başlamasının üzerinden bir yıl geçtikten sonra demin sözünü ettiğimiz ilginç gezisine çıktı ve yolculuğu boyunca beden gücünü artırıcı işlerde çalışmaya bol bol fırsat buldu. Tarla sürdü, doğramacılık yaptı, yük taşıdı... Her türlü sağlıklı işi denedi, hatta bir kezinde Dubrovha’dan Rıbinsk’e kadar Volga’yı yedekçilik yaparak aştı. Yedekçi olarak gemiye binmek istediğini söylese herhalde gemi sahibi de, yedekçiler de onun bu isteğine gülerlerdi. Onun için yolcu gibi bindi gemiye, yedekçilerle dostluk kurdu, arada bir kayışın bir ucundan da tutarak onlara yardım etti, bir hafta sonra da resmen kayışı göğsüne geçirerek yedeklemeye başladı. Tabii gücünü fark etmekte gecikmediler; yapılan güç sınamasında halatın karşı ucunda yer alan en güçlü üç, hatta dört arkadaşını rahatlıkla kendi yanına çekiverdi. O sıralar 20 yaşındaydı ve “kayış birliği” yaptığı yedekçi arkadaşları kendisine, artık sahnelerden çekilmiş bulunan efsanevi bahadırlarının anısına Nikituşka Lomov adını taktılar. Ertesi yaz buharlı bir gemiyle dönüş yolundayken, birden güvertede geçen yıl “kayış birliği” yaptığı yedekçilerden birine rastladı; böylece Kazan ve Moskova üniversitelerine götürmek için yanına aldığı öğrenciler onu Nikituşka Lomov diye de çağırabileceklerini öğrendiler. Zamanına kıymış, çok eziyet çekmiş, ama gerçekten de olağanüstü bir güce sahip olmuştu. ‘Doğrusu da bu’ derdi, insan böylece basit halkın saygısını ve sevgisini kazanıyor. Üstelik de çok yararlı, bakarsın bir gün gerekir.’</p>

  <p class="normal">Bütün bunlar 17 yaşındayken gelip yerleşmişti kafasına; aslında bütün öteki özellikleri de bu yaştan sonra kendini göstermeye başlamıştı. 16 yaşında üniversitede okumak için Petersburg’a geldiğinde herhangi bir lise mezunundan pek farkı yoktu. İyi yürekli, temiz düşünceli bir gençti, o kadar. Petersburg’daki üç dört ayını, üniversiteye yeni başlayan öteki gençler gibi geçirdi. Derken çevresine kulak kabartmaya başladı ve böylece üniversite içinde çoğunluğa benzemeyen farklı birtakım insanların –beyinlerin– bulunduğunu duydu ve bunlardan beşinin adını öğrendi –o sıralar bunların sayıları çok azdı–. Bu insanlar onun esaslı bir şekilde ilgisini çekti. Bunlara yaklaşma yollarını ararken, bir rastlantı sonucu Kirsanov’la tanıştı ve böylece de geleceğin Nikituşka Lomov’u, rigoristi, “özel insan”ı oluşmaya başladı. İlk akşam Kirsanov’un ağzından çıkan her sözü çölde yanmış bir insanın sonunda kavuştuğu suyu içişi gibi dinledi; ağladı, yok olması gerekenleri lanetleyici, yaşaması gerekenleri yüceltici haykırışlarla ikide bir onun sözünü kesti... “Peki hangi kitaplardan başlayayım okumaya?” Kirsanov kitap adlarını verdi. Ertesi gün sabahın köründe Admiralteyskaya’dan Politseyski Most’a kadar Nevskiy Bulvarı’nı aşağıdan yukarıya adımlayarak Alman ya da Fransız kitabevlerinden birinin açılmasını bekledi ve ilk açılan kitabevine dalarak gerekli kitapları aldı. Tam üç gün üç gece durmamacasına okudu; perşembe sabahı saat on birden, pazar akşamı saat dokuza kadar aralıksız 82 saat... İlk iki gece zaten uykusu gelmedi, üçüncü gece sekiz fincan koyu kahve içti, ama gücü bu tempoda bir gece daha geçirmesine yetmedi ve oturmakta olduğu iskemleden yere yıkılarak, öylece, yıkıldığı yerde on beş saat deliksiz uyudu. Bir hafta sonra Kirsanov’a yeniden gitti, hem okuduklarına ilişkin açıklamalar, hem de yeni kitap listesi istedi. Bir süre sonra Kirsanov’la çok iyi arkadaş oldu, onun aracılığıyla da Lopuhov’la tanışıp dost oldu. Böylece aradan altı ay geçti. Rahmetov yalnızca 17 yaşındaydı, Kirsanov’la Lopuhov ise 21, ama yine de onu kendilerinden dört yaş küçük gibi görmüyorlardı. Rahmetov artık özel insandı.</p>

  <p class="normal">Peki onun geçmişinde mi bir yatkınlık vardı özel insan olmaya? Hayır. Daha doğrusu evet, ama bu fazla bir yatkınlık değildi. Babası tam bir despottu, ama öte yandan çok akıllı, çok kültürlü ve de aşırı tutucuydu; tutuculuğu Mariya Alekseyevna’nın türünden bir tutuculuktu. Evet, tutucuydu, ama dürüst bir insandı. Böyle bir babaya katlanmak kolay değildi doğrusu. Hem tek dert bu olsa yine iyi. Rahmetov, son derece ince ruhlu bir kadın olan annesine, aşırı sert, despot bir insan olan babasının nasıl kan kusturduğunu ve bir de çiftlikte neler olup bittiğini görüyordu. Bunlarla da kalsa iyi, başından bir de önemlice bir tatsızlık geçti, 15 yaşındayken babasının metreslerinden birine âşık oldu. Tabii evde kıyamet koptu. Ama olan asıl kıza oldu. Kendisi yüzünden olmadık eziyete katlanan kıza içi yandı. Kafasının içinde binbir düşünce at koşturuyordu. Bu durumdayken geldiği Petersburg’da, Vera Pavlovna için Lopuhov ne olmuşsa, kendisi için de Kirsanov o oldu. Diyeceğim, geçmişinden bir yatkınlığı yok değildi, ama böylesi bir özel insan olabilmek için hiç kuşkusuz en önemli olan şey onun karakteri, özyapısıydı. Üniversiteden ayrılıp önce çiftliğine, sonra da şu ilginç Rusya gezisine çıkmazdan bir süre önce, maddi, manevi ve fikri hayatına ilişkin orijinal birtakım ilkeler edinmiş, gezisinden döndüğünde ise bu ilkeler artık yaşam boyu hiç şaşmadan uygulayacağı eksiksiz bir sisteme dönüşmüştü. Kendi kendine şöyle diyordu: “Ağzıma içki koymuyorum. Kadınlara el sürmüyorum” İyi ama ateşli bir karakterin var. Bu kadarı da biraz aşırı olmuyor mu? “Hayır, böyle olması gerekiyor. Biz, insanlar için tadına doyulmayacak bir hayat istiyoruz, öyleyse bunu kişisel tutkularımızı tatmin için değil, yalnızca kendimiz için değil, genel olarak insanlar için istediğimizi; boş bir hevesle değil, inandığımız ilkelerden dolayı böyle konuştuğumuzu, kişisel olarak bir şeyler edinmek istediğimizden değil, inançlarımızdan dolayı böyle konuştuğumuzu insanlara önce kendi yaşantımızla kanıtlamamız gerek.”</p>

  <p class="normal">Böylece son derece katı bir yaşam biçimi seçti kendine. Nikituşka Lomov olabilmek ve Nikituşka’lığını sürdürebilmek için sığır eti yemesi gerekiyordu, hem de öyle az buz değil, kilolarca... O da yedi. Sığır eti dışında hiçbir yiyeceğe tek kapik harcamak istemiyordu. Oturduğu evin sahibinden de et alırken en iyisini seçmesini istemişti, özel et istiyordu kendisi için, en güzel parçaları... Buna karşılık yediği öteki şeyler en ucuz cinsindendi. Francala yemeyi bırakmıştı, yalnızca kara ekmek yiyordu. Haftalar oluyordu ki ağzına tek bir şeker parçacığı bile girmiyordu ve aylarca tek bir meyve yemediği oluyordu... Dana ve tavuk eti de unuttuğu yiyecekler arasındaydı. Evine bu tür yiyeceklerin hiçbirini sokmuyordu: ‘Onlarsız da yapabileceğim yiyeceklere salt gelip geçici arzularım için para harcamaya hakkım yok!’ Oysa son derece zengin sofralarda yemek yiyerek yetişmişti, çok incelmiş bir yemek zevki vardı, yemek ve mutfak sanatı üzerine söylediklerinden kolayca anlaşılıyordu bu. Bir yere yemeğe çağrılı olduğunda kendi evine sokmadığı yiyeceklerden bazısını zevkle yerken, bazısını yine ağzına koymazdı. Bu ayrımın gayet mantıklı bir nedeni vardı: “Basit halkın arada bir de olsa yediği şeyleri ben de fırsat düştükçe yiyebilirim. Basit halkın hiçbir zaman erişemeyeceği yiyecekleri ben de hiçbir zaman ağzıma koymamalıyım! Bu, onların hayatlarının benimkine göre ne kadar kısıtlı olduğunu bir parçacık da olsa duyumsayabilmem için gerekli bana.” Bu bakımdan sofraya meyve geldi mi, yalnızca elma yerdi; örneğin kayısıya kesinlikle el sürmezdi. Petersburg’dayken portakal da yerdi, ama taşradayken bunu da ağzına koymazdı (Petersburg’da portakal bulmuş ve basit halk da yiyebiliyormuş da ondan... İnceliği görüyor musunuz!) Pate yerdi, çünkü “iyi bir börek de pateden farklı değildir”. Ama sardalyaya gelince iş değişirdi, bu da kara listedeki yiyecekler arasındaydı. Zarifliği severdi, ama giyimine özen göstermezdi, eski püskü şeylerdi üstündekiler. Yalnız yiyip içme, giyim kuşam da değil, yaşamı öteki konularda da tam bir Ispartalı yaşamıydı. Örneğin yatarken altında kesinlikle şilte olmazdı, yere bir keçe serer ve onun üzerinde yatardı, keçeyi ikiye katlamak bile yasaktı.</p>

  <p class="normal">Yalnız, bir vicdan azabı vardı, sigara. “Sigara içmedim mi düşünemiyorum. Eğer bu doğruysa, haklıyım. Ama belki de irade zayıflığıdır bu.” Öte yandan kötü cins sigara da içemezdi; e, ne de olsa aristokrat bir çevrede yetişmişti. Bunun için yılda harcadığı 400 rublenin 150’si sigaraya gidiyordu, “İğrenç bir zayıflık,” derdi sigara alışkanlığı için. Ancak yine de bu “iğrenç zayıflık” sayesinde sigarayla mücadele edebiliyordu. Birisinin kusurlarını sayıp dökmede fazla ileri gittiği zaman, suçlanan, “Yeter yahu, kusursuz insan yoktur, sen de sigara içiyorsun!” dedi miydi, kendisine yöneltilen bu suçlamadan bir kat daha güç kazanarak saldırmaya başlardı. Ancak bu kez saldırısının büyük bölümü kendisine yönelik olurdu. Yine de, kendime saldırıyorum diye, karşısındakinin yakasını büsbütün koyvermezdi.</p>

  <p class="normal">Korkunç bir tempoda çalışıyor ve inanılmayacak ölçüde çok işe yetişiyordu. Çünkü zamanı kullanırken hiçbir şekilde eli açık olmuyor, tıpkı maddi şeylerde olduğu gibi bu konuda da kendini maymun iştahı türünden geçici heveslere karşı gemliyordu. Keyif çatmaya, eğlenmeye ayda on beş dakika bile ayırmazdı, dinlenmek onun için gereksiz bir şeydi. “Öylesine çok çeşitli işle uğraşıyorum ki, bir işten ötekine geçmek benim için dinlenme oluyor.” Lopuhov ve Kirsanov’un evinde toplanan arkadaş çevresine bile sadece onlarla olan sıkı ilişkisini sürdürmeye yetecek kadar katılıyordu. “Bunu yapmak zorundayım; her gün yaşadığım olaylar, her çevreden insanla sıkı ilişkinin ne kadar yararlı olduğunu kanıtlıyor; çeşitli alanlarda bilgilenebilmek için insanın elinin altında sürekli açık kaynaklar bulunmalı.” Bu çevrenin dışında gittiği yerler yalnızca işin gerektirdiği yerlerdi, buralarda da işin gerektirdiğinden beş dakika bile fazla kalmazdı. Evinde de eğer iş gerektirmiyorsa kimseyi kabul etmezdi, beş dakika kuralı burada da geçerliydi, sözü dolandırmadan açıkça, “Evet, iş konusu bitti,” derdi, “şimdi izin verirseniz başka işlerle uğraşacağım; zamanımı son derece titizlikle harcamak zorundayım.”</p>

  <p class="normal">Yeniden doğuşunun ilk aylarında hemen bütün zamanını kitap okumaya ayırıyordu. Ama bu durum altı aydan fazla sürmedi. İnandığı düşünce üzerine sistematik bir bilgi edindiğini görünce kendi kendine şunu söyledi: “Artık okuma benim için ikinci derecede önemli! Bu yönden hayata hazırım.” Ve kitap okumaya yalnızca öteki işlerinden arta kalan zamanları ayırmaya başladı (“öteki işler”den de kendisine fazla zaman kalmıyordu). Ama yine de bilgi çevresini şaşılacak bir hızla genişletti; 22 yaşında gencecik bir insan olmasına karşılık son derece köklü bilgilerle donanmış durumdaydı. Bunun nedeni, kendine bu konuda da şaşmaz bir kural edinmiş bulunmasıydı; lükse ve gelip geçici arzulara kesinlikle yer yok; yalnızca gerekli olan! Peki gerekli olan neydi? Efendim, gerekli olan şuymuş: “Her konunun kendi temel yapıtları vardır ve bunların sayıları pek azdır; geri kalan yapıtlar yalnızca bu çok az sayıdaki yapıtta en özlü biçimde anlatılmış olan şeyleri yineler, geveler ve iğdiş edilmiş olarak yeniden önümüze sürer. Okunması gerekenler yalnızca bu temel yapıtlardır, ötekileri okumak boşuna zaman harcamaktan başka bir şey değildir. Rus yazınını ele alalım. Benim yaptığım, her şeyden önce Gogol’ü okumaktır. Çünkü öteki binlerce yapıtın her beş sayfasının her beş satırında berbat edilmiş bir Gogol’den başka bir şey bulamayacağımı bilirim. Öyleyse neden okuyayım bunları? Bilimde de böyledir bu. Hatta bilimde çok daha katı bir biçimde böyledir. Eğer Adam Smith’i okumuşsam, Ricardo’yu, Maltus’u, Mill’i okumuşsam, bunların temsil ettiği düşünceyi A’dan Z’ye öğrendim demektir; ekonomi politik alanında isim yapmış yüzlerce yazarı okumama gerek yoktur artık, çünkü onların yazdıklarında gerçekten kendilerine ait ve gerçekten özgün olan hiçbir şey bulamayacağımı biliyorum, çünkü onların yazdıkları her beş sayfadan beş satır ya ödünçlemedir, ya da çarpıtma. Ben yalnızca özgün olanı okuyorum, onu da yalnızca bu özgünlüğü öğrenecek kadar...” Bu yüzden de hiçbir güç onu oturup Macauley’i okumaya zorlayamazdı, on on beş dakika kadar sayfaları karıştırdı mı hükmünü verirdi: “Seni parça bohçası seni! Senin her bir parçanın nerden alındığını çok iyi bilirim ben!” Thackeray’ın “Gösteriş Dünyası”nı büyük bir keyifle okuduktan sonra, aynı yazarın “Pendennis”ini okumaya başladı. Ama daha 20. sayfaya gelmeden kitabı kaldırıp attı: ‘Gösteriş Dünyası’nda diyeceğini demişsin... Besbelli söyleyeceğin başka bir şey yok, öyleyse seni daha fazla okumanın da gereği yok! Benim okuduğum kitaplar, beni yüzlerce başka kitap okumaktan kurtaran kitaplardır.” Gördünüz mü okumayı!</p>

  <p class="normal">Jimnastik, güç toplama çalışması, okuma kişisel uğraşıydı. Ama Petersburg’a döndüğünden beri bu işler onun zamanının ancak dörtte birini alıyordu, zamanının geri kalanı başkalarının işleriyle ya da belirli olmayan kişilerin işleriyle uğraşmakla geçiyordu. Bu konuda da okuma işinde koyduğu kural geçerliydi, ikinci derecedeki işlerle ve ikinci derecedeki insanlarla uğraşmamak; çünkü bunda değişme gerçekleştirildi mi, ötekiler buna bağlı olarak kendiliklerinden değişeceklerdir. Örneğin kendi çevresinin dışında, yalnızca başkaları üzerinde etkin olan kişilerle ilişki kurmuştu. Birkaç kişi üzerinde etkisi bulunmayan bir insan kesinlikle Rahmetov’la konuşamazdı. Böyle biri kendisini alıkoymak istedi mi, “Özür dilerim, zamanım yok,” der uzaklaşırdı. Bu konuda okuma işinde olduğu kadar katıydı. Gözüne kestirdiği kişinin karşısına geçer ve söze doğrudan doğruya şöyle başlardı: “Sizinle tanışmak istiyorum; bu benim için çok gerekli. Şu anda zamanınız uygun değilse, bana hemen şimdi ne zaman buluşabileceğimizi söyleyin.” Sizin ufak tefek işlerinizin onun için hiç önemi yoktu, isterseniz onun çok yakın arkadaşı olun ve şu sıralar başınızı kaşıyacak zamanınızın olmadığına ilişkin diller dökün, çok kesin bir havayla, “Asıl benim zamanım yok,” deyip keser atardı. Ama kendisinden hiç kimse böyle bir şey istemediği halde, o öyle gerektiğini düşündüğü için çok önemli işler içine girmişti: “Buna mecburum,” derdi, o kadar. Bu sırada yapıp gerçekleştirdiği işler, ettiği sözler öyle müthiş şeyler olurdu ki, akıl alası değil... Alalım benimle tanışmasını. Ben o sıralar artık pek genç sayılmazdım, düzenli bir hayatım vardı, bu yüzden de memleketlim olan beş altı genç arkadaşla evimde zaman zaman toplandığımız olurdu. Bu gençler benim kendilerine duyduğum sevecenliğe karşılık veriyorlar ve kendileri de bana sevecenlik duyarak evime geliyorlardı ya, tamam, bu kadarı Rahmetov’a yeterdi, ben onun için çok değerli bir insan demektim artık. İşte benim adımı bu nedenle öğrenmiş. Bense o sıralar onu ilk kez Kirsanov’un evinde görmüştüm ve kendisi hakkında daha önce bir şey duymuş değildim. Çünkü o, şu ünlü gezisindeydi ve Petersburg’a daha yeni dönmüştü. Kirsanov’un evindeki toplantıda tanımadığı tek kişi bendim. İçeri girip de beni görür görmez, Kirsanov’u bir köşeye çekti ve gözleriyle beni göstererek bir şeyler söyledi. Kirsanov da ona birkaç kelimeyle karşılık verdi ve ayrıldılar. Bir dakika sonra Rahmetov gelip tam benim karşıma oturdu. Aramızda yalnızca, iki divan arasında duran küçük bir sehpa vardı ve o bu kadar yakın mesafeden gözlerini gözlerime dikip olanca gücüyle bana bakmaya başladı. Hiç çekinmeden bakıyordu yüzüme, sanki insan değilmişim de bir portreymişim gibi. Canım sıkılmıştı, kaşlarımı çattım, somurtmaya başladım. Umrunda bile olmadı. Bu şekilde iki üç dakika baktıktan sonra. “Bay N.,” dedi, “sizinle tanışmam gerekiyor. Ben sizin hakkınızda bir şeyler biliyorum, ama siz benim hakkımda hiçbir şey bilmiyorsunuz. Ev sahibine ya da bu toplulukta en güvendiğimiz kişiler kimse, onlara beni sorun.” Bunları söyledikten sonra kalktı ve bitişik odaya geçti. Kirsanov’a, “Kim bu tuhaf adam?” diye sordum. “Rahmetov,” dedi. “Kendisinin güvenilir bir insan olup olmadığını soruşturmanız için öteki odaya geçti. Kesinlikle güvenilir bir insandır. Ayrıca kendisinin önemli mi önemsiz mi bir insan olduğunu da soruşturmanızı istiyor. Kesinlikle önemli bir insandır. Şu topluluktaki insanların toplamından daha önemlidir.” Kirsanov’un bu sözlerini ötekiler de doğruladılar. Rahmetov beş dakika sonra salona döndü ve artık benimle konuşmadı; aslında başkalarıyla da pek konuşmadı, çünkü bilimsel de olmayan, önemli de olmayan bir konu üzerinde konuşulmaktaydı. Az sonra Rahmetov ayağa kalkarak:</p>

  <p class="normal">“Oo, saat 10 olmuş, saat 10’da bir yerde olmam gerekiyor,” dedi, sonra bana dönerek: “Bakın Bay N.,” dedi, “size bir iki şey söylemek zorundayım. Ev sahibini bir köşeye çekip kendisiyle sizin hakkınızda konuştuğumda sizi gözlerimle göstermekte bir sakınca görmedim. Çünkü siz nasılsa benim sizin hakkınızda konuştuğumu öğrenecektiniz. Dolayısıyla öyle bir konuşma sırasında çok doğal olduğu herkesçe bilinen bir göz hareketinden kaçınmayı gereksiz buldum. Evinizde daha çok hangi saatlerde bulunuyorsunuz? Size ne zaman uğrayabilirim?”</p>

  <p class="normal">O sıralar zaten yeni tanışıklıklardan kaçınıyordum, onun bu yapışkanlığı ise hiç hoşuma gitmemişti.</p>

  <p class="normal">“Ben evime yatmadan yatmaya uğrarım, bütün gün dışarıda olurum,” dedim.</p>

  <p class="normal">“Yine de yatmaya geliyormuşsunuz ya, hangi saatlerde oluyor bu gelişiniz?”</p>

  <p class="normal">“Çok geç.”</p>

  <p class="normal">“Örneğin?”</p>

  <p class="normal">“Sabah iki, üç gibi.”</p>

  <p class="normal">“Olsun. Bir randevu verin bana.”</p>

  <p class="normal">“Eh, madem bu kadar ısrar ediyorsunuz, yarın değil öbür gün sabah saat üç buçukta buluşalım.”</p>

  <p class="normal">“Herhalde sözlerinizi alay ve kabalık olarak anlamalıyım? Ama kim bilir, belki de özel nedenleriniz vardır bunun için, hatta belki de yalnızca bu şekilde olmak zorundasınızdır ve bunda da haklısınızdır. Her neyse... Ben yarın değil öbür gün sabah saat üç buçukta sizde olacağım.”</p>

  <p class="normal">“Hayır, durun bir dakika. Madem bu kadar kararlısınız, biraz daha geç bir saatte gelebilirsiniz. O gün öğleden önce hep evde olacağım, saat 12’ye kadar...”</p>

  <p class="normal">“Pekâlâ, o zaman saat 10’da geleceğim. Yalnız mı olacaksınız evde?”</p>

  <p class="normal">“Evet.”</p>

  <p class="normal">“Güzel.”</p>

  <p class="normal">Kararlaştırdığımız gün ve saatte geldi ve gelir gelmez de doğruca konuya girdi. Konu, benimle tanışmak istemesinin nedeniydi. Yarım saat kadar konuştuk. Ne konuştuğumuz önemli değil, yalnız o sürekli “böyle gerekiyor,” diyordu, ben de sürekli, “Hayır, hiç de öyle gerekmiyor,” diyordum. Yarım saat sonra:</p>

  <p class="normal">“Anlaşıldı,” dedi. “Bu konuşmayı daha fazla sürdürmek anlamsız. Ben de sizin, benim kesinlikle güvenilir bir insan olduğuma inandığınızı sanmıştım.”</p>

  <p class="normal">“Evet, herkes böyle söyledi... Bunun doğru olduğunu şimdi kendi gözlerimle de görüyorum.”</p>

  <p class="normal">“Ama yine de dediklerimi kabul etmiyorsunuz.”</p>

  <p class="normal">“Etmiyorum.”</p>

  <p class="normal">“O zaman bundan ne sonuç çıkar biliyor musunuz? Siz ya bir yalancı, ya da beş para etmez rezilin birisiniz!”</p>

  <p class="normal">Beğendiniz mi? Bu sözleri eden bir başkası olsa hemen düelloya çağırmaz mısınız? Ama o bunları öyle bir havayla söylemişti ki, sözlerinde kendi kişisel duygularını dile getirir hiçbir şey olmadığı apaçıktı; sanki bir tarihçiydi ve kimseye hakaret etme amacı taşımadan büyük bir soğukkanlılıkla tarihsel bir gerçeği açıklıyordu. Üstelik bu sırada hali de öyle tuhaftı ki, ona kızmak gülünç bir şey olurdu. Bu yüzden yapabildiğim tek şey gülümsemek oldu.</p>

  <p class="normal">“Yalancı ve rezil..? İkisi de aynı şey değil mi?”</p>

  <p class="normal">“Bizim bu olayda değil.”</p>

  <p class="normal">“O zaman ben hem o, hem de ötekiyim.”</p>

  <p class="normal">“Bizim bu olayda hem o, hem öteki olunamaz. Ama ikisinden biri olduğunuza hiç kuşku yok; ya düşünüp yaptığınızla konuştuğunuz birbirine uymuyor ve siz bir yalancısınız; ya da gerçekten konuştuğunuz şeyleri düşünüyor ve yapıyorsunuz ve siz bir rezilsiniz! Evet, ya o, ya öteki. Ama daha çok birinci herhalde.”</p>

  <p class="normal">Ben hâlâ gülerek:</p>

  <p class="normal">“Canınızın istediğini düşünebilirsiniz,” dedim.</p>

  <p class="normal">“Hoşça kalın! Yine de; size olan güvenimi koruduğumu bilin. Sizin için uygun olan ilk fırsatta bu konuyu sizinle yine görüşmek istiyorum.”</p>

  <p class="normal">Konuşmamız nerdeyse yabani denilebilecek bir kabalık biçiminde geçmişti, ama yine de burada haklı olan Rahmetov’du. Konuşmaya giriş biçimi doğruydu, çünkü önce hakkımda ayrıntılı bir soruşturma yapmış ve ancak beni tanıdıktan sonra konuya girmişti... Ve konuşmaya son veriş biçimi doğruydu, çünkü ben gerçekten kendisine asıl düşüncelerimi söylememiştim, bu yüzden de bana yalancı demekte yerden göğe hakkı vardı. Onun bu sözlerine alınamazdım, çünkü, onun deyimiyle “bizim bu olay” gerçekten çok nazikti. Öte yandan bana olan güvenini, hatta saygısını korumakla da hiç yanlış bir şey yapmış olmuyordu.</p>

  <p class="normal">Tavırlarındaki bütün yabanıllığa karşın, herkes onun aklı başında bir insanın kestirme davranışlarını gösterdiğine inanırdı. Sözlerindeki müthiş kabalığa da, iğnelemelerine de aklı başında bir insanın alınması olanaksızdı, herkes onun o inanılmaz kabalığına karşın özünde çok ince bir insan olduğunu bilirdi. Herhangi bir nazik konuya girmeden önce söylediği tipik bir önsöz vardı ki, onun da niteliği şöyleydi: “Sözlerimde kişisel duygularımdan bir şey bulunmayacağını biliyorsunuz. Eğer söyleyeceklerim hoşunuza gitmezse, onlar için şimdiden özür dilerim. Ama ben hakaret amacı gütmeyen, iyi niyetle ve söylenmesi zorunlu olduğu için söylenen sözlere gücenilmemesi gerektiği düşüncesindeyim. Ama yine de, sözlerime devam etmemi yararsız bulduğunuz anda bunu bana söylemeniz yeter; hemen susarım. Kuralım şudur, birine herhangi bir konuda düşüncelerimi açıklamam zorunluysa açıklarım, ama kesinlikle düşüncelerimi zorla benimsetmeye çalışmam.” Gerçekten de öyleydi. Eğer o bunu zorunlu görmüşse, size herhangi bir konudaki düşüncelerini açıklamasından kurtulamazdınız, ama yalnızca, bunu size niçin açıklamak istediğini ve sizinle ne üzerine konuşacağını anlatıncaya kadar. Bu işi iki üç kelimeyle bitirir ve sorardı: “Evet, artık konuşmamızın konusunu biliyorsunuz. Bu konuda benimle konuşmayı yararlı görüyorsanız, söyleyin.” “Hayır,” dediniz miydi, tamam, selam verir ve hemen uzaklaşırdı.</p>

  <p class="normal">İşte insanlarla böyle konuşur, işlerini böyle görürdü. İşlerininse ne kadar çok ve çetin olduğunu anlatabilmek kolay değil. Üstelik bunların doğrudan doğruya kendisiyle de bir ilgisi yoktu, yani kişisel işler değildi. Onun kişisel hiçbir işi olmadığını herkes bilirdi, ama yaptığı iş neyin nesiydi, bunu çevremizde bilen yoktu. Bildiğimiz tek şey onun sürekli ve yoğun bir çalışma içinde olduğuydu. Evinde çok az dururdu, ya yürüyerek, ya da arabayla sürekli olarak bir yerlere giderdi. Ama daha çok yürürdü. Evine sürekli olarak birileri gelip giderdi; ya hep aynı insanlar olurdu bunlar, ya da yepyeni kişiler. Bu iş için de konulmuş bir kural vardı, saat ikiyle üç arasında kesinlikle evinde olur ve hem gelenlerle görüşür, hem de yemeğini yerdi. Ama sık sık evine birkaç gün hiç uğrayamadığı da olurdu; böyle günlerde yakın bir dostunu bırakırdı evde, gelen ziyaretçilerle konuşması için; ona bütün varlığıyla bağlı ve bir mezar kadar sessiz bir arkadaştı bu.</p>

  <p class="normal">Kendisini Kirsanov’un çalışma odasında Newton’un Apokalipsis üzerine düşüncelerini okurken görmemizden iki yıl kadar sonra Rahmetov Petersburg’dan ayrıldı. Ayrılırken Kirsanov’a ve birkaç yakın arkadaşına, elinden gelen her çabayı gösterdiğini ve artık burada yapabileceği bir şey kalmadığını, üç yıldan önce burada yeni bir çalışma başlatamayacağını, bu üç yıllık süreyi ise gelecekteki çalışmalarına hazırlanmakla değerlendireceğini söyledi. Daha sonra öğrendiğimize göre Petersburg’dan doğruca eski çiftliğine gitmiş ve orada kalan arazisini 35 bin rubleye satmıştı. Sonra Kazan’a ve Moskova’ya geçerek üniversite öğrenimleri için burs verdiği öğrencilerine 5 bin ruble dağıtmış ve onların okullarını bitirene kadar sıkıntı çekmemelerini sağlamıştı. Rahmetov’un kanıtlara ve tanıklara dayanan güvenilir öyküsü burada bitiyor. Moskova’dan sonra nereye gittiğini bilen yoktu. Kaybolmasının üzerinden birkaç ay geçmişti ki, onun hakkında herkesin bildiğinden daha çok şey bilen ve onun aramızda olduğu sürece bildiklerini yine onun ricası üzerine gizleyen birtakım insanlar, kendisinin aramızdan ayrılması üzerine bu bildiklerini daha fazla gizlemeye gerek görmediler. Üniversite öğrenimleri için birkaç öğrenciye burs verdiği, size buraya kadar onun hakkında anlattıklarımın bir kısmı hep bu gizaçımlar sırasında ortaya çıktı ve bunları biz de böylece öğrenmiş olduk. Ancak anlatılan bu öyküler her şeyi açıklamak şurda dursun, Rahmetov’u hepimizin gözünde daha da gizemli bir insan yapmıştı. Onunla ilgili olarak anlatılanlar ya çok tuhaf oluşlarıyla bizi şaşırtıyor ya da bizim ona ilişkin yargılarımızla taban tabana çelişiyordu. Örneğin biz onu, son derece katı ve deyim yerindeyse eğer, kişisel duyguları olmayan bir insan olarak tanıyorduk; kişisel yaşamını duyumsamak için çarpan bir yüreği yokmuş gibi gelirdi bize. Ama anlatılanlar bizim bu yargımızla çelişiyordu. Burada bütün bu hikâyeleri anlatmak anlamsız olacağı için birbirinden apayrı türde olanlardan iki örnekle yetineceğim. Bunlardan biri, katılıkta doruğa ulaşmanın örneği, öbürü ise bizim onun hakkındaki eski düşüncelerimizle çelişmenin örneğidir. Bunların ikisini de Kirsanov anlattı bana.</p>

  <p class="normal">Petersburg’dan ikinci ve herhalde artık sonuncu kaybolmasından bir yıl önceydi... Rahmetov bir gün Kirsanov’a gelerek, “kesici ve sivri uçlu aletlerle açılmış yaralara iyi gelen bir merhem” istedi; “yalnız biraz fazlaca” olacaktı merhem. Onun bu merhemi marangozlara ya da onlar gibi kesici aletlerle sık sık yaralanan başka meslekten birilerine götüreceğini düşünen Kirsanov koca bir kavanoz dolusu merhem verdi. Ertesi sabah Rahmetov’un evsahibi kadın korkudan çarpılmış bir yüzle Kirsanov’un kapısını çaldı; “Bu benim kiracıma bir şeyler oluyor doktor bey... Bu sabah odasından çıkmadığını görünce gidip bir bakayım dedim... Kapısı kilitliydi... kapının çatlağına gözümü dayayıp baktım ki, kanlar içinde yerde yatıyor. Benim bu yanda korktuğumu anlamış olacak ki, yattığı yerden, ‘Korkma, Agrefena Antonovna, bir şeyim yok,’ diye bağırdı. Kanlar içindeydi ve bir şeyim yok diyordu. N’olur elinizi çabuk tutun doktor, ölür diye korkuyorum. Kendisine karşı öyle acımasız ki!...” Kirsanov yıldırım hızıyla Rahmetov’un evine gitti. Rahmetov tüm yüzüne yayılmış buruk bir gülümsemeyle açtı arkadaşına kapıyı. Kirsanov’un gördüğü şey öylesine dehşet vericiydi ki, zavallı Agrefena Antonovna’nın donakalmasında şaşacak bir yan yoktu. Üzerinde sadece iç çamaşırları olan Rahmetov’un sırtı ve bütün yan tarafları kan içindeydi. Üzerinde uyuduğu keçe, karyolasının altı, her yer kan içindeydi... Keçesine sivri uçları yukarı gelecek biçimde yüzlerce çivi yerleştiren Rahmetov geceyi, dışarı doğru 2 santimden fazla çıkmış olan çivilerin oluşturduğu bu “yatak”ta geçirmişti. Kirsanov, “Ama insaf edin Rahmetov, ne yapmışsınız siz böyle?” diye bir şeyler söyleyecek olunca da, “Bir deneme,” dedi, “yapmam gerekiyordu. Kuşkusuz gerçeğe pek yakın değil, ama yine de bir denemeliydim. Denedim ve başardım. Demek ki büsbütün de olanaksız değilmiş katlanmak.” Yaşlı evsahibi kadın, Kirsanov’un tanık olduğu bu olaya benzer daha neler görmüştü kim bilir? Onun, Rahmetov’a ilişkin pek çok ilginç şey anlatabileceğine kuşku yoktu; ancak Rahmetov’u içtenlikle seven bu saf ve iyi yürekli kadının ağzından söz alabilmek olanaksızdı. Aslında bu olayda bile gelip gördüklerini Kirsanov’a bildirmesi, Rahmetov’un izniyle olmuştu; Rahmetov onun kendisinin intihar ettiğini sanarak hıçkıra hıçkıra ağlamasına dayanamamış ve yatışması için kendisini Kirsanov’a yollamıştı.</p>

  <p class="normal">Mayıs sonlarında olan bu olaydan iki ay sonra Rahmetov bir hafta on gün kadar ortadan kayboldu. Onun sık sık ortadan kaybolmasına alıştığımız için hiçbirimiz fark etmedik bile yokluğunu. Ben daha sonra Kirsanov’dan dinledim onun bu günleri nasıl ve nerede geçirdiğini.</p>

  <p class="normal">Bu bir hafta on günlük dönem Rahmetov için erotik bir dönem olmuştu. Olayın hanım kahramanı ile aralarındaki aşk, Nikituşka Lomov’luk bir olayla başladı. Rahmetov o gün orman fakültesinin oralardan kente doğru dalgın dalgın yürüyordu. Bu her zaman böyleydi, yürürken bir şeyler düşünür ve yere bakardı. Birden, bir kadının umutsuzca haykırdığını duydu, düşüncelerinden sıyrılıp etrafına bakındı ve çok şık bir gezinti arabasına koşulu atın gemi azıya aldığını, arabayı süren kadının ata hâkim olamadığını, dizginlerin yerde süründüğünü gördü. O anda araba tam kendisinin yanından geçiyordu; hemen yolun ortasına, arabanın önüne atladı, ama at kendisini sıyırarak yoluna devam etmeyi başardı. Atı dizginlerinden yakalayamamıştı, ama son anda arka dingile tutunarak arabayı durdurmayı başarmıştı. Elleri dingilde kalmakla birlikte kendisi boylu boyunca yere serilmişti. Gelip geçenler olay yerine toplandılar, birkaç kişi kadının arabadan inmesine yardım ederken, birkaç kişi de onun kalkmasına yardım etti. Göğsünde hafif zedelenme vardı, ama daha önemlisi tekerlek baldırından koca bir et parçası koparmıştı. Kendini toparlayan kadın, onu hemen yarım verst ötedeki daçasına getirmelerini söyledi. Rahmetov da buna razı oldu, çünkü kendisini epeyce halsiz hissediyordu. Ama Kirsanov’dan başka hiçbir doktoru kabul edemeyeceğini söyledi kadına Kirsanov da göğsündeki zedelenmeyi önemli bulmadı, ama baldırdaki yaralanmayla çok kan yitirmiş ve çok halsiz düşmüştü, bu yüzden on gün kadar yatması gerekti. Kurtardığı hanım da kuşkusuz onun bakımını kendi elleriyle yaptı. Çok zayıf düştüğünden yapabileceği hiçbir şey yoktu, bu yüzden –zamanı bomboş geçirecek değildi ya– kadınla konuşmaya başladı. Kadın 19 yaşında, gencecik bir duldu. Oldukça varlıklıydı. Bağımsız yaradılışlı, ciddi, aklı başında bir kadındı. Rahmetov’un ateşli sözlerinden (aşk üzerine değil elbete) büyülenmiş gibiydi. Kirsanov’a daha sonra şöyle söylemişti: “İnanır mısınız, her<br class="chapter" />
  gece düşümde görüyorum onu, başı bir hâleyle çevrili olarak...” Rahmetov da onu sevmişti.</p>

  <p class="normal">Kadın, giyim kuşamına bakarak onun çok yoksul biri olduğunu düşünmüş ve bu yüzden de duygularını ona ilk kendisi açmıştı. 10 gün geçmişti aradan, Rahmetov artık iyiydi, ayağa kalkmıştı ve evine dönebileceğinden söz ediyordu.</p>

  <p class="normal">“Evlenelim,” dedi kadın.</p>

  <p class="normal">“Başkalarına olduğumdan çok daha fazla açık oldum size karşı... Biliyor musunuz, benim gibi insanların kesinlikle yapamayacakları bir şey vardır, başkalarının yazgılarını kendininkine bağlamak.”</p>

  <p class="normal">“Haklısınız... Evlenemezsiniz siz. Ama hiç değilse terk edinceye kadar da sevemez misiniz beni?”</p>

  <p class="normal">“Hayır, bunu da yapamam. İçimdeki aşkı bastırmak zorundayım ben. Sizi sevmem demek, elimi kolumu bağlamam demektir. Aslında şu anda bile var bu bağlar bende ve üstelik öyle kolayca çözülüverecek cinsten de değil. Ama kurtulacağım bunlardan, çözeceğim bu bağları da. Ben âşık olmamak zorundayım.”</p>

  <p class="normal">Bu kadına daha sonra ne oldu? Rahmetov’la karşılaşması herhalde onun hayatı için bir deprem olmuş ve o da büyük olasılıkla özel insanlardan biri olmuştur. Ben kadın hakkında bir şeyler öğrenmeye çalıştım, ama ne yazık ki kendisine bu konuda başvurduğum Kirsanov bana hiçbir şey söylemedi. Aslında o kadının adını bile bilmiyordu. Rahmetov kendisinden kadın hakkında hiçbir soruşturmaya girişmemesini, onunla görüşmemesini özellikle rica etmişti. “Eğer sizin onun hakkında bir şeyler bildiğinizi bilirsem, sizden onu sormaya, ondan haber almaya kalkışırım ki, bu da hiç doğru olmaz,” demişti. Böylece bizim de, bu hikâyeyi öğrendikten sonra birden Rahmetov’un iki ay, hatta daha bile fazla yüzünün gülmediği, kendisine şu iğrenç alışkanlığı, yani sigara konusundaki zayıflığı hatırlatıldığında kendi kendine kızmadığı, hatta Nikituşka Lomov’la benzerlikleri söz konusu edildiğinde eskisi gibi yayvan gülümsemediği dikkatimizi çeker oldu.</p>

  <p class="normal">Bense, Rahmetov’la ilgili olarak daha da çok şey hatırlıyordum. O yaz, o ilk görüşmemizden sonra üç dört kez daha birlikte olduk kendisiyle ve her ikimiz de karşılıklı olarak birbirimizi sevdik. Yalnız olduğumuz bir sırada benim kendisine bu konuda takılmam hoşuna bile gitti. “Evet, bu konuda bana takılmakta haklısınız” dedi. “Haklısınız... Acınası bir insanım ben. Ama yine de soyut bir fikir değil, yaşamayı seven bir insanım ben de. Ama göreceksiniz, geçip gidecek bütün bunlar.” Gerçekten de geçti gitti “bunlar”. Ama yine de –artık güz bile sona ermek üzereydi– kendisine aynı konuda, bu kez biraz fazla ileri giderek takıldığımda, kendisinden yine aynı sözleri duydum: “Göreceksiniz, geçip gidecek bunlar.”</p>

  <p class="normal">Basiretli okur, benim Rahmetov hakkında bu söylediklerimden daha fazlasını bildiğimi anlamıştır. Kim bilir? Doğrusunu isterseniz ben okuruma karşı çıkmaya cesaret edemem, çünkü okurum basiretlidir. Ama Rahmetov hakkında söylediklerimden çok daha fazlasını bilmemden ne çıkar? Ben, ey basiretli okurum, zaten senin ömrün boyunca bilemeyeceğin pek çok şeyi biliyor değil miyim? Yalnız, benim bilmediğim şeyler de var, gerçekten bilmediğim şeyler. Örneğin, Rahmetov şimdi nerede bulunuyor, ne yapıyor, başına neler geldi ve ben onu bir daha ne zaman görebileceğim? Bu konularda onu tanıyan herhangi birinin bildiklerinden daha çok şey bilmediğim gibi, herhangi bir tahminde de bulunamıyorum.</p>

  <p class="normal">Ortadan kayboluşunun üzerinden üç dört ay geçtikten sonra, hepimiz onun Avrupa’ya gitmiş olabileceğini düşünmeye başladık. Sanırım bu tahminimizde de yanılmadık. En azından Kirsanov’un bir tanıdığından öğrendiklerimiz, bunun böyle olduğunu doğruluyordu. Kirsanov’un bir arkadaşı, Viyana’dan Münih’e giderken trende genç bir Rusla karşılaşmıştı. Bu genç Rus kendisine bütün Rusya topraklarını dolaştığını, her sınıftan insanla tanışıp görüştüğünü, her bölgede, o bölge halkının geleneklerini, yaşam biçimini, belli başlı toplumsal sınıf ve tabakaların yaşayış koşullarını, kamu kuruluşlarını tanıyacak kadar kaldığını, bu amaçla hem köylerde hem kentlerde yaşadığını, köyden köye yürüyerek gittiğini anlatmıştı. Genç Rus, Macar ve Romenlerle de aynı biçimde tanışmıştı; Kuzey Almanya’yı kimi zaman arabayla kimi zaman da yürüyerek dolaşmış, oradan güneye inip Avusturya’nın Alman köylerine göz atmıştı. Şimdiyse Bayern’e gidiyordu, ordan İsviçre’ye geçecek, ordan da Wurtemberg ve Baden yoluyla Fransa’ya inecekti: Niyeti Fransa’yı da arabayla veya yaya olarak iyice dolaşmaktı. Fransa işi bittikten sonra yönünü İngiltere’ye çevirecekti. Bütün bunlar için bir yıl kadar yollarda kalması gerekecekti. Eğer bu süre içinde biraz zaman kalırsa İspanyollarla İtalyanlara da bir göz atmak niyetindeydi, yok eğer zamanı olmazsa, ne yapalım, o da bu iki yere gitmeyecekti. Hem buralara gitmesi çok “gerekli” değildi, ama öteki yerleri dolaşması “gerekli”ydi. –Neden acaba?– “Fikir edinmesi, anlaması gerekiyordu” da ondan. Bir yıl sonra da Kuzey Amerika devletlerinde olmalıydı. Burayı bütün öteki ülkelerden daha ayrıntılı olarak incelemesi “gerekli”ydi, bu yüzden de bir yıldan fazla kalabilirdi burada... Hatta orda kendine bir uğraş bulursa sürekli de kalabilirdi... Ama herhalde üç yıl sonra Rusya’ya dönecekti, çünkü –şimdi değil, üç dört yıl sonra–, kesinlikle Rusya’da bulunması “gerekli”ydi.</p>

  <p class="normal">Bütün bu anlatılanlar Rahmetov’a uygun düşüyordu, hele Kirsanov’un arkadaşının da kafasına saplanıp kalan şu “kesinlikle” ve “gerekli”ler... Kirsanov’un arkadaşının hatırlayabildiği ve bize anlatabildiği kadarıyla trendeki genç Rus’un yaşı, yüz çizgileri de Rahmetov’a benziyordu. Ama Kirsanov’un arkadaşı, trendeki yol arkadaşına fazla dikkat etmemişti, aslında yol arkadaşlıkları da fazla sürmemişti; küçük bir ilçeden trene binen genç Rus, iki saat sonra bir köyde trenden inmişti. Bu bakımdan Kirsanov’un arkadaşı onu ancak genel çizgileriyle anlatabilmişti bize ve anlattıklarında tam bir kesinlik yoktu. Yine de biz bu genç Rus’un büyük olasılıkla Rahmetov olduğunu düşündük. Ama kim bilir? Belki de Rahmetov değildi. Bir başka söylentiye göre de, eskiden geniş toprakları olan genç bir Rus XIX. yüzyıl Avrupa düşünürlerinin en büyüğü ve yeni bir felsefenin babası olan Almana<sup class="calibre3"><a href="../Text/1_split_077.html#footnote-100-13" id="footnote-100-13-backlink">[13]</a></sup> başvurarak ona şöyle demişti: “Bende 30.000 taler var. Bana bunun 5.000’i yeter. Sizden geri kalan parayı kabul etmenizi rica ediyorum.” (Filozof çok yoksul bir yaşam sürüyordu) “Niçin?” “Yazdığınız kitapları yayımlamanız için.” Filozof, doğal olarak parayı almamıştı. Ama Rus parayı filozofun adına bir bankaya yatırmış ve filozofa da şöyle yazmıştı: “Bu parayı dilediğiniz gibi harcayın, isterseniz suya fırlatın, ama bir tek şeyi başaramayacaksınız; bu paraları bana geri vermeyi.” Sözde bu paralar hâlâ yatırıldıkları bankadaymış. Eğer bu söylentinin aslı varsa, XIX. yüzyılın en büyük filozofuna giden Rus’un Rahmetov olduğuna hiç kuşku yok.</p>

  <p class="normal">Şu anda Kirsanov’un çalışma odasında oturmakta olan adam işte böyle bir adamdı.</p>

  <p class="normal">Evet, türünün örnekleri pek az olan özel bir insandı bu adam. Bu özel insanı sana böylesine ayrıntılı bir biçimde anlatmamın nedeni, basiretli okur, kesinlikle sana bu tip insanlara karşı nasıl nazik davranman gerektiğini anlatmak değildir (sen nazik davranmayı ne bilirsin!). Sen nasılsa bu insanlardan bir tanesini bile görecek değilsin; çünkü basiretli okurum, senin gözlerin bu insanları görebilecek bir yapıda değil; bu nedenle de bu insanlar senin için bir bakıma görünmez insanlardır. Onları ancak dürüst ve korku nedir bilmeyen gözler görür. Onu sana yine de anlatmamın nedeni, kulaktan dolma da olsa, dünyada bu tür insanların yaşadığını bilmen içindir. Hanım okurlarımla iddiasız, basit okurlarım bu insanların ne işe yaradıklarını zaten kendiliklerinden bilirler.</p>

  <p class="normal">Evet, Rahmetov türü insanlar gülünç insanlardır, hem de çok gülünç insanlardır. Bu insanlara büyülenmişçesine hayranlık duyan soylu insanlara acıdığım için belirtiyorum bunu; ey soylu insanlar, sakın bunların peşinden gitmeyin, diyorum, çünkü bu adamların sizi çağırdıkları yolda kişisel mutluluklar yok denecek kadar azdır; ama soylu insanlar beni dinlemiyorlar ve şöyle diyorlar, hayır, hiç de az değildir o yolda mutluluklar; hem yolun şu ya da bu aşamasında mutluluklar azalsa bile yolun kendisi çok uzun olmadığı için bizim gücümüz bu aşamayı geride bırakıp sonsuz mutlulukların, sınırsız sevinçlerin yer aldığı aşamaya ulaşmaya yeter. Gördüğün gibi, basiretli okurum, Rahmetov türü insanların gülünç olduklarını ben sana değil, başka birtakım insanlara söylüyorum. Sana ise, basiretli okurum, yalnızca şu kadarını söyleyeceğim (yoksa senin kendiliğinden anlayacağın yok), bunlar kötü insanlar değildir. Şimdilik sayıları pek az. Ama biliyor musun, yaşamı çiçeklendiren bunlardan başkası değildir. Bunlarsız yaşam tatsız tuzsuz, kuru, yavan bir şey olurdu. Evet, sayıları az, ama insanların soluk almalarını sağlayan da onlar; onlar olmasaydı insanlık soluksuz kalır, boğulurdu. Kötülük nedir bilmeyen, dürüst, iyi yürekli insanlar pek çoktur dünyamızda; ama onlar gibi olanlar pek azdır. Onlar çaydaki tein, kaliteli bir şaraptaki o benzersiz tattır; şaraba gücünü ve kokusunu veren onlardır; onlar en mükemmel insanların açtığı çiçektir; ve onlar motorların motoru, yeryüzünün tuzunun tuzudurlar.</p>
</body>
</html>
