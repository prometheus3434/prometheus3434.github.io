<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">XXI</h1>

  <p class="normal">Karısı kucağında uyuya kalmıştı. Lopuhov onu usulca kaldırıp küçük divanına yatırdı ve Veroçka’nın düşünü daha bir derinlemesine düşünmeye başladı. Lopuhov için sorun, karısının kendisini sevip sevmemesi değildi; çünkü bu, karısının sorunuydu, öyle bir sorun ki, Veroçka herhangi bir şekilde bu konuda bir değişiklik yapabilecek güce sahip değildi; görebildiği kadarıyla, bu konuda kendisinin de herhangi bir değişiklik yapabilmesi sözkonusu olamazdı. Bu, kendiliğinden açıklığa kavuşabilecek bir konuydu, bu nedenle de ancak yapacak başka bir şeyi olmayan bir insan kafa yorabilirdi bu konuda. Kendisininse böyle bir durumu yoktu; onun işi şunu anlamaktı: Neler olmuştu da Veroçka artık onu sevmediğini düşünmeye başlamıştı?</p>

  <p class="normal">Lopuhov’un bu konuya kafa yorması ilk değildi; bir süredir Veroçka’nın kendisine olan sevgisini yitirmekte olduğunu seziyordu. Bu gerçekten çok önemliydi ama elinden ne gelirdi, ne yapabilirdi? Kişiliğini değiştirebilse, karısının doğasına, yapısına uygun sessiz, sakin bir sevecenlikle doldurabilse yüreğini, o zaman iş değişirdi tabii. Ama o böyle bir değişimin olanaksız olduğunu görüyordu. Eğer bir tutku, gönül akışı insanda doğa vergisi olarak yoksa ya da insanın niyet etmesinin ötesinde yaşamın kendisi tarafından gelişmemişse, insan salt irade gücüyle tutku denilen şeyi yaratamaz; öte yandan eğer tutku, gönül akışı, heves yoksa, hiçbir şey olması gerektiği gibi olmaz. Böylece sorunun kendisiyle ilgili yanı çözümlenmiş oluyordu. Bu konuya daha önce de kafa yormuş ve bu sonuca ulaşmıştı. Sorunun kendisiyle ilgili yönünü bitirdiğine göre (öyle ya, bencillik bunu gerektirir ve bütün benciller böyledir; ancak kendileriyle ilgili düşünecek bir şey kalmadığı zaman başkalarını düşünmeye başlarlar), artık başkasıyla ilgili sorunlara, yani karısının kafasını dolduran düşüncelere geçebilirdi. Evet... Ne yapabilirdi karısı için? Kafasını dolduran düşünceleri daha karısının da doğru dürüst anlayabildiği yoktu; hem Veroçka daha onun gördüklerini görmemiş, onun yaşadıklarını yaşamamıştı; bunda da şaşılacak bir şey yoktu. Karısı dört yaş küçüktü kendisinden, gençliğin başında ise dört yıl epey önemli bir zamandır. Acaba ondan daha deneyimli bir insan olarak, karısının içinden çıkamadığı sorunları kendisi çözümleyemez mi? Ve acaba şu düşü nasıl yorumlamak gerek?</p>

  <p class="normal">Lopuhov kısa bir süre düşündükten sonra şu sonuca ulaştı: Veroçka’nın düşünceleri de düşünü doğuran nedenlerden kaynaklanıyor. Düşünü yaratan şeyse, doğrudan doğruya içinde bulunduğu durum. Kendisi, operaya gidemediği için canının sıkıldığını söylüyor. Oysa Lopuhov kendi yaşam biçimiyle karısının yaşam biçimini ayrıntılı bir biçimde gözden geçirince durumun yavaş yavaş aydınlanmaya başladığını gördü. Önceleri serbest zamanlarının çoğunu da Lopuhov gibi tek başına geçiriyordu. Sonra yaşamlarında bir değişiklik oldu. Veroçka artık hareketli bir yaşam sürüyordu. Şimdiyse yeniden eskiye dönüş olmuştu. İşte bu dönüşü Veroçka kayıtsızlıkla karşılayamıyordu. Bu onun doğasına aykırıydı; ama yalnızca onun mu? Böylesi bir değişiklik çok büyük bir çoğunluğun doğasına aykırı olurdu. Bunda anlaşılamayacak bir yan yok. Bu noktayı kabul ettikten sonra, bütün sorunun, Veroçka’nın Kirsanov’la bu kadar yakınlaştıktan sonra, Kirsanov’un onları bırakıp uzaklaşmasında olduğunu düşünmek hiç zor olmayacaktı. Peki Kirsanov neden uzaklaşmıştı? Neden açıktı: İşlerinin çok, zamanının az olması. Ama yaşam deneyimi olan, özellikle de Lopuhov’un teorisini benimseyen dürüst, aklı başında bir insanı herhangi bir kurnazlıkla aldatabilmek olacak şey değildir. Böyle bir insan ancak dikkatsizlikten ya da gerçeklere fazla aldırış etmemekten aldanabilir; nitekim Lopuhov da Kirsanov’un ilk uzaklaşmasında aldanmıştı. Eğri oturup doğru konuşalım, o sıralar Kirsanov’un neden uzaklaştığını öğrenmekte Lopuhov’un bir çıkarı yoktu, dolayısıyla da arkadaşının uzaklaşma nedenini öğrenmeye hiç heves etmemişti. Onun için önemli olan bu kopmada suçun kimde olduğunu öğrenmekti. Baktı ki kendisinin suçu yok, tamam, öyleyse düşünecek, üzerine düşecek bir şey de yoktu. Öyle ya, kendisi ne Kirsanov’un dadısıydı, ne de ona doğru yolu gösterecek bir eğitimbilimci. Kaldı ki Kirsanov çocuk değildi, her şeye en az onun kadar aklı ererdi. Öyleyse..? Ne diye düşecekti üzerine yani? Kirsanov’la aralarındaki ilişkinin kendisi için çok önemli olan özel bir yanı mı vardı..? Gel bana bir adım, varayım sana iki adım demişler. İyi bir insansan ve beni sevmek istiyorsan, sevgin başüstüne; sevmek istemiyorsan, uğurlar olsun, işte kapı, işte yol, canın nereyi çekiyorsa, oraya git. Dünyada ahmaklar bir artmış ya da bir eksilmiş çok mu önemli yani? Ahmağın birini iyi bir insan sanmışım der, geçerim, bütün üzüntüm de bununla kalır. Biz ciddi insanlarız, eğer bir çıkarımız yoksa kimsenin davranışları bizi ilgilendirmez. Yalnız burada kural dışı olan iki durum vardır, bunlar da “çıkar” sözcüğünü ancak gündelik anlamda, dar anlamda anlayan insanlar için söz konusudur. İlk durum, karşımızdaki insanın davranışlarının bizi teorik yönden ilgilendirmesi durumudur; yani insan doğasını açıklayan, bizim için ilginç bir zihin faaliyeti olan psikolojik durumlar; ikincisi ise, bir insanın yazgısının bize bağlı olduğu durumlardır. Eğer burada söz konusu insanın davranışları konusunda dikkatli olmazsak, sonuçta vicdan azabı duyabiliriz. Aslında burada da vicdani çıkarımız söz konusudur. Ama Kirsanov’un o günlerdeki aptalca davranışlarında Lopuhov için bugünkü ahlak yapısının sınırları dışına çıkan bilinmedik bir yan yoktu. Elden ne gelir, yüce inançları olan aklı başında insanların da bugünkü ahlak düzeninden kaynaklanan birtakım bayağılıkların etkisi altında kalmalarına sıkça rastlanıyor günümüzde. Kirsanov’un yazgısında önemli bir rol oynamak gibi bir şeyse Lopuhov’un aklının ucundan bile geçmezdi. Kirsanov onun özenli ilgisine ne diye muhtaç olsundu ki?.. Eh; madem bütün bunlar böyle, uğurlar olsun dostum, nerde daha iyi olacağını düşünüyorsan, oraya gidebilirsin... İşim yok da bir de seni mi düşüneceğim? Ama şimdi durum farklıydı. Kirsanov’un davranışları, Lopuhov’un sevdiği kadın yönünden önemliydi ve Lopuhov artık bu davranışlara kayıtsız kalamazdı. Lopuhov yapısında bir insan için bir olayı enine boyuna düşünmekle, o olayın nedenlerini kavramak farklı şeyler değildi. Lopuhov’a göre teorisi, insanın yüreğindeki her şeyi yanılmaz bir biçimde çözümleyecek ve tanımlayacak olanaklar sunmaktaydı kendisine. Doğrusunu söylemek gerekirse ben de onun gibi düşünüyorum bu konuda. Bu teorinin gerçekliğini kabul ettiğimden bu yana geçen uzun yıllar içinde, bir kez olsun yanıltmadı beni bu teori, herhangi bir insan davranışına ilişkin bir gerçek ne denli derinlere gizlenmiş olursa olsun, bu gerçeği kolayca ortaya çıkarmayı benden bir kez olsun esirgemedi. Yalnız şu var, bu teoriyi sindirebilmek pek kolay değildir. Hem bu dünyanın kahrını epey çekmiş olmak, hem de bu teoriyi iyice sindirebilmek için üzerinde epeyce düşünmüş olmak gerektir.</p>

  <p class="normal">Lopuhov yarım saat kadar düşündükten sonra Kirsanov’un Vera Pavlovna’ya karşı davranışlarının gerçek nedenlerini tümüyle anlamıştı. Ama yine de daha uzun süre oturup aynı konuyu düşünmeyi sürdürdü. Bilinmedik, açıklanmadık bir şey kaldığından değildi düşünmesi... Hayır, her şey en küçük ayrıntısına kadar açığa çıkarılmıştı, ama yine de durum öylesine ilginçti ki, Lopuhov’u bir türlü uyku tutmuyordu.</p>

  <p class="normal">Ama şimdi uykusuz kalarak sinirlerimizi yıpratmanın alemi var mı? Saat nerdeyse üç... Madem uyku tutmuyor, al iki uyuşturucu olsun bitsin... İki hap aldı. ‘Yalnız yatmadan önce Veroçka’ya bir bakayım.’ Ama Veroçka’nın yanına gidip ona bakmak yerine, koltuğunu onun divanının yanına çekip oturdu. Sonra karısının elini aldı, öptü. Veroçka uykusu arasında: “Birtanem, ne kadar çok çalışıyorsun! Hep benim için; ne kadar iyisin, seni ne kadar seviyorum!” diye mırıldandı. Hiçbir ruhsal çatışma yeterli miktarda alınan uyuşturucuya karşı koyamaz. Lopuhov’a da iki tablet yetmişti. Ağır bir uykunun üzerine çöktüğünü duydu. Demek ki, –Lopuhov’un materyalist düşüncesine göre– bu ruhsal çatışma yaklaşık olarak dört fincan koyu kahvenin gücüne eşitti; çünkü dört fincan koyu kahveye karşı bir hap az, üç hap ise fazla geliyordu. Yaptığı bu karşılaştırmaya gülümseyerek uykuya daldı.</p>
</body>
</html>
