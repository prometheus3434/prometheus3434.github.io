<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_46">V</h2>

  <p class="normal">Muayenehane sahibi kalantor doktorlar Katerina Vasilyevna’da bir yandan gerçekten yorucu olan yaşam biçiminden, bir yandan da düş dünyasında yaşamaya doğal eğiliminden kaynaklanan atrophia nervorum buladursunlar, Kirsanov hastayı uzun uzadıya muayene etmeye bile gerek duymadan, hastalığın ruhsal bir nedenden kaynaklandığını anladı. Konsültasyondan önce, hastayı tedavi eden hekim, ona hastanın hikâyesini anlattı; ailede geçimsizlik diye bir şey yok; babayla kızın arasındaki ilişki gayet iyi. Bununla birlikte baba kızının böylesine üzülmesinin nedenini bilmiyor, çünkü aile doktoru olarak bunu kendisi de bilmiyor... İyi ama nasıl olur? Besbelli kızın çok güçlü bir kişiliği var, üzüntüsünün nedenini bunca zaman gizleyebilmiş; babasının bu nedeni anlamasına yolaçabilecek en ufak bir söz kaçırmamış ağzından; konsültasyonda kendisine sorulan soruları nasıl sakin sakin yanıtladığı ortada... evet, kesinlikle çok güçlü bir kişiliği var kızın. Herhangi bir sarsıntı geçirdiğine ilişkin de bir belirti yok ortada... Acı yazgısına büyük bir dirençle katlanan bir insan, o kadar... Evet, ilginç bir hastaydı bu doğrusu. Peki ona yardım edebilmek gerçekten de olanaksız mı? Hayır, bu işe kesinlikle el atmalı, kendisi olmasa da, konu eninde sonunda aydınlığa kavuşacak, ama sakın o zaman geç kalınmış olmasın? Verem çok yakın. Bir kez veremin pençesine düşüldü mü, artık hiçbir özenli bakım ve ilginin bir yararı olamaz.</p>

  <p class="normal">Kirsanov böylece, iki saatlik bir mücadeleden sonra hastanın güvenini kazanmayı başardı, durumun ne olduğunu öğrendi ve babayla konuşma iznini kopardı.</p>

  <p class="normal">İhtiyar, kızının hastalığının nedeninin Solovtsov’a olan aşkından kaynaklandığını öğrenince çok şaşırdı. Ama bu nasıl olur? Ondan uzak durması öğüdünü Katya nasıl sakin karşılamıştı! Yine, adamın evlerinden ayağını kesmesini kayıtsızlıkla karşılamamış mıydı? Bu adama olan aşkından nasıl ölebilirdi şimdi? Hiç aşktan ölünür müydü? Son derece pratik bir yaşam sürmeye, hayatta her şeyi mantığın katı kurallarıyla görmeye alışmış bir insan için böylesine duygusal bir coşkunluk anlaşılır bir şey değildi. Kirsanov ihtiyarla ne kadar konuştuysa, adam bildiğinden şaşmadı: “Çocukça bir düşlem, biraz acı çeker, sonra unutur gider!” Kirsanov yılmadı, sürekli anlattı, açıkladı: “Çocuk” bunu unutmayacaktı, unutmayacağı gibi, hatta bu yüzden ölecekti. Polozov sonunda kızının öleceğine inandı, ama bildiğinden yine şaşmadı, büyük bir kararlılıkla masaya bir yumruk indirerek: “Ölürse ölsün!” dedi. “Mutsuz olmasındansa ölmesi hem benim için, hem de kendisi için iyidir!” Yani kızına altı ay önce söylediği sözleri tekrarladı. Katerina Vasilyevna, babasıyla konuşmanın bir yarar sağlamayacağını söylerken anlaşılan yanılmıyordu.</p>

  <p class="normal">“İyi ama ne diye bu kadar direniyorsunuz? Onun çok kötü bir insan olduğuna ben de inanıyorum; ama yine de onunla birlikte yaşamak neden ölmekten daha kötü olsun? O kadar mı kötü bir adam bu?”</p>

  <p class="normal">“Evet, o kadar kötü bir adam! Ruhsuz, aşağılık bir yaratıktır o! Oysa Katya, tertemiz, iyi yürekli, narin bir kızdır. Böyle bir rezile nasıl verebilirim kızımı?”</p>

  <p class="normal">Bunun üzerine Polozov, Solovtsov’un nasıl bir adam olduğunu anlatmaya başladı. Söyledikleri öyle şeylerdi ki, Kirsanov diyecek bir şey bulamadı. Bu da bir yana, Polozov’a hak vermek zorunda kaldı. Nasıl vermesin, bu Solovtsov denen adam, Storeşnikov’un Vera Pavlovna’yla annesini operaya davetinden sonra restoranda Serj ve Jüli’yle birlikte yemek yiyen Jan’dan başkası değildi. Gerçekten de namuslu bir kız için ölmek, böyle bir adamın karısı olmaktan bin kat iyiydi. İğrenç elini dokunduğu her kızı çirkefe bulayacak iğrenç bir insandı Jan.</p>

  <p class="normal">Kirsanov bir süre düşündü, sonra:</p>

  <p class="normal">“Hayır,” dedi, “bir an sizin etkiniz altında kaldım... Ama, hayır! Özellikle de Solovtsov çok iğrenç bir insan olduğu için bu işin hiçbir tehlikesi yok. Yeter ki siz kızınıza onu tanıması için bir fırsat verin. Kesinlikle anlayacaktır onun ne aşağılık bir yaratık olduğunu.”</p>

  <p class="normal">Böylece Polozov’a planını açıklamaya başladı. Sevdiği adamın ne kadar aşağılık bir insan olduğunu görünce Katya kendisi onun evlilik önerisini geri çevirecekti. Kirsanov bundan çok emindi, çünkü adam gerçekten rezilin biriydi.</p>

  <p class="normal">“Evliliği çok da büyütmeyin gözünüzde, soğukkanlılıkla baktığınızda evlenmenin çok da önemli bir olay olmadığını görürsünüz. Bir kadın mutsuzsa kocasından ayrılır, olur biter. Ama size göre bu olacak şey değil. Kızınızı da bu anlayışa göre yetiştirmişsiniz; size göre de, kızınıza göre de, insan evlenmekle geriye dönüşü olmayan bir yola giriyor, yani yapılan yanlışı düzeltmenin olanağı yok, ya kadın kendini evlendiği adama uyduracak, onun ahlak ilkelerini benimseyecek, ya da ölene kadar evlendiği adamın pençesi altında inim inim inleyecek ki gerçekten de veremden de acı verici bir şeydir bu. Ama gelin konuya bir başka açıdan bakalım, siz kızınızın aklına hiç mi güvenmiyorsunuz? Deli mi sizin kızınız, geri zekâlı mı? İnsan her zaman karşısındaki kişinin sağduyusuna güvenmeli, yeter ki o kişiyi davranışlarında özgür bırakalım; haklı, doğru bir işte söz konusu olan, yanılmadığımızı görüyoruz, pişman olmayız ona bu güveni duymaktan. Kızınızın basiretinin böylesine bağlanmasında suç sizin; kızınızı serbest bırakın, mademki haklı olan, doğru olan sizsiniz, göreceksiniz, kızınız sizin yanınıza geçecektir. Güçlü bir tutku, yolunda bir engel gördü mü insanın gözlerini kamaştırır, onlara engel olmaktan vazgeçin, göreceksiniz kızınızın aklı başına gelecektir. Sevmek ya da sevmemek bırakın onun kendi elinde olsun. Varsın, onunla nişanlansın, bir süre sonra ne mal olduğunu anlayıp, kendisi vazgeçecektir ondan.”</p>

  <p class="normal">Olaylara bu bakış açısından yaklaşmak Polozov için alışılmadık bir şeydi. Bu bakımdan son derece sert bir tavırla, böyle saçmalara inanamayacağını, hayatı çok iyi tanıdığını, insanlarda mantık denen şeyin bulunmadığını anlamak için hayatta yeterince mantıksızlık örneği gördüğünü, hele hele 17 yaşındaki bir kızda mantık gibi şeylerin bulunabileceğini düşünmenin gülünç olacağın söyledi. Kirsanov kendisine insanların iki durumda mantıklarını yitirdiklerini söyledi; ama boşuna, insanlar ya aşırı öfkeye kapıldıkları bir anlık parlama anlarında; ya da özgürlükleri ellerinden alındığında ne yapacaklarını şaşırıyorlardı. Ama Polozov için bütün bunlar ağız kalabalığından başka bir şey değildi: “Bu çocuk çıldırmış; böyle bir çocuğa, alınyazın hakkında buyur sen karar ver, denemez; ölecekse varsın ölsün!” Kirsanov nice uğraştıysa da, Polozov’u bu düşüncesinden caydıramadı.</p>

  <p class="normal">Yanılan bir insanın düşünceleri ne kadar kesin ve kökleşmiş olursa olsun, kendisinden daha akıllı, daha bilgili, olayları daha derinlemesine kavramış bir insan, onu içinde bulunduğu yanlış yoldan doğru yola çıkarmak için kararlı bir çaba gösterir, böyle sabırlı ve direşken bir çabaya hiçbir yanılgı dayanamaz. Evet, bunun burası kesin; ama bakalım Polozov’a karşı girişilen mantık savaşı daha ne kadar zaman alacak? Kuşkusuz demin yaptıkları şu konuşma da etkisiz kalmayacak, gerçi şimdilik bu konuşmanın Polozov’a küçücük de olsa bir etkide bulunduğuna ilişkin en ufak bir belirti yok ortada, ama olsun, ihtiyar er geç Kirsanov’un sözlerini tekrar tekrar düşünecek, bunları bir kez de kendi kendineyken ölçüp biçecek; burası kesin! Hele bu tür konuşmalar sürdürülürse, aklını başına toplayacağına hiç kuşku yok. Ama ihtiyar hayat deneyimine çok güveniyor; azimli ve inatçı bir adam. Yine de konuşa konuşa aklını başına getirmek olanaksız değil, ancak bu çok zaman alacak bir iş. Öte yandan en ufak bir gecikme bile çok tehlikeli olabilir; hele büyük bir gecikme, kesinlikle felaket demektir; oysa ihtiyara karşı metodlu mantık savaşı yolu benimsenirse, geç kalmak, hem de çok geç kalmak kaçınılmaz.</p>

  <p class="normal">Çok daha kesin ve kestirme bir yola başvurmalı. Bu yol, tehlikeli; bu doğru, ama bu durumda yalnızca tehlike söz konusu, öteki durumda ise kesin bir felaket. Aslında tehlike de pek fazla sayılmaz, yaşamın yasaları üzerine Kirsanov gibi sağlam bir senteze ulaşmamış bir insana bu tehlike olduğundan büyük görünebilir, ama Kirsanov için büyütülecek bir şey değil bu. Evet, kesinlikle büyük bir tehlike söz konusu değil. Ama yine de durum ciddi. Diyelim ki, bir piyango çekilişinde yalnızca bir tane kaybettirecek bilet var. Bu bileti çekme olasılığı çok düşüktür, ama ya çekerse? Tehlikeyi göze alan kişi, kaybetmesine neden olan bu bileti çektiğinde gözünü bile kırpmamalı. Kirsanov kızın sessiz, sakin kararlılığını görüyor ve ona güveniyordu. Ama yine de onu tehlikeye atmaya hakkı var mıydı? Hiç kuşkusuz vardı. Eğer bu köktenci yola başvurulmazsa yüzde bir olasılıkla sağlığını büsbütün yitirmeyecek, yarıdan fazla, olasılıkta ise çabucak ölecekti. Bu durumda ise kötü sonuç olasılığı binde birdi. Öyleyse varsın bu piyangoyu göze alsın, bu piyango belki sonu çabuklaştıracağı için biraz korkulu, ama özü bakımından çok daha az tehlikeliydi.</p>

  <p class="normal">“Pekâlâ” dedi Kirsanov, “madem siz onu kendi elinizdeki olanaklarla iyileştirmeye yanaşmıyorsunuz, öyleyse bu işi ben kendi bildiğim gibi yapacağım. Yarın yeni bir konsültasyon yapacağız kızınıza.”</p>

  <p class="normal">Hastanın yanına döndü ve ihtiyarın beklediğinden de inatçı çıktığını, kendisine karşı çok daha kesin ve kestirme bir yola başvuracağını söyledi.</p>

  <p class="normal">Hasta derin bir hüzünle:</p>

  <p class="normal">“Hayır, hiçbir şey etkilemez onu,” dedi.</p>

  <p class="normal">“Bundan emin misiniz?”</p>

  <p class="normal">“Evet.”</p>

  <p class="normal">“Peki ölmeye hazır mısınız?”</p>

  <p class="normal">“Evet.”</p>

  <p class="normal">“Tamam öyleyse, sizi ölüm tehlikesiyle karşı karşıya bırakacağım. Sizin güveninizi kazanmak, size her şeye hazır olduğumu kanıtlamak için daha önce şöyle bir değinip geçmiştim bu konuya. Şimdiyse gerçekten söylüyorum, size zehir vermem gerekirse içer misiniz bunu?”</p>

  <p class="normal">“Ölümümün çok yaklaştığını ne zamandır biliyorum ben. Belki birkaç gün daha yaşayabilirim, o kadar.”</p>

  <p class="normal">“Birkaç gün falan değil, yarın sabaha ne dersiniz?”</p>

  <p class="normal">“Çok iyi olur!”</p>

  <p class="normal">Hasta bunu söylerken çok sakindi.</p>

  <p class="normal">“İnsanın önünde tek kurtuluş yolu olarak ölümü göze almak kaldığında, bu yola başvurmak inanın hemen hep başarı sağlıyor. Karşınızdaki insana, ‘Dediğimi yap, yoksa öleceğim’ dediniz miydi, çok büyük bir olasılıkla dediğinizi yapacaktır. Ancak unutmayın ki bu işin şakası olmaz; karşınızdaki insan dediğinizi yapmazsa, insanlık onurunuzu çiğneyemezsiniz, sözünüzü tutmanız, yani ölmeniz gerekir.”</p>

  <p class="normal">Böylece, özü zaten bu sözlerden de anlaşılmakta olan planını hastaya ayrıntılı olarak açıkladı.</p>

  <p class="normal">Bir başka durum söz konusu olsa Kirsanov hiç kuşkusuz hastasını böyle bir tehlikenin içine atmazdı. Çünkü işin çok daha yalın başka çözümleri vardı, örneğin kızı evinden kaçırır ve bir başka yerde istediği adamla evlendirirdi. Ancak burada gerek kızın yetişme biçimi, gerekse sevdiği adamın niteliği işi karıştırıyordu. Katya, karı kocanın ne olursa olsun ayrılmazlığına inanmış bir kızdı; bu yüzden sevdiğini sandığı adamla yaşamı bir cehenneme dönse de, ondan ayrılmayı kesinlikle düşünemezdi. Katya’yı bu adamla birleştirmek, kızcağızı öldürmekten beter bir şey olurdu. İşte bu yüzden bir tek çare kalıyordu geriye, öldürmek ya da kendisine akıllanma şansı tanımak.</p>

  <p class="normal">Ertesi gün yüksek sosyetenin ünlü doktorları konsültasyon için toplandılar. Gerçekten de Petersburg’un en ünlü beş doktoru gelmişti ki, bunların Polozov’u etkilememeleri olanaksızdı. Burada dikkat edilecek şey, ünlü doktorların oybirliğiyle verecekleri kararı, Polozov’un kesinlikle temyiz edilemez nitelikte bir karar olarak anlamasını sağlamaktı.</p>

  <p class="normal">Kirsanov konuşuyor, bilginler azametli bir pozla kendisini dinliyor, her söylediğini başlarını sallayarak onaylıyorlardı. Efendim nasıl onaylamasınlar! Biliyorsunuz, dünyada Claude Bernard diye bir adam var, bu bir; ikincisi de herif öyle şeyler söylüyor ki (yerin dibine batsın e mi bu tüysüz şeytanlar!) tek kelimesini anlamıyorsun, bu durumda baş sallamayıp da ne yapacaksın?</p>

  <p class="normal">Kirsanov hastayı dikkatle muayene ettiğini ve sonuçta Karl Fyodoroviç’in düşüncesine tümüyle katıldığını, yani hastanın kesinlikle iyileştirilemeyecek durumda bulunduğunu söyledi. Öte yandan bu öyle bir hastalıktı ki, can çekişmesi çok uzun sürer ve çok ızdıraplı olurdu. Başka bir anlatımla, hastanın fazladan yaşadığı her saat, fazladan acı çektiği bir saat demekti. Bu bakımdan Kirsanov konsültasyon kurulunun insan sevgisini ön planda tutan bir karar almasını ve hastanın daha fazla acı çekmesini önlemek bakımından kendisine bir daha uyanamayacağı dozda morfin verilmesini öneriyordu. Şimdi yüce kurul hastayı bir kez daha muayene etmeli ve önerisini uygun görüp görmediğini belirlemeliydi. Petersburg’un yıldızları, Kirsanov’un bilimsel laf bombardımanı altında gözlerini bön bön kırpıştırarak hastayı bir kez daha muayene ettiler; sonra hep birlikte hastanın yattığı odaya en uzak bir başka odaya çekilerek karar aldılar, çekmekte olduğu dayanılmaz acıları dindirmek için hastaya öldürücü dozda morfin verilmelidir.</p>

  <p class="normal">Karar bir kâğıda yazıldı; Kirsanov çıngırağı çalıp hizmetçiye, Polozov’u konsültasyon odasına çağırmasını söyledi. Polozov geldi. Bilginlerin içinde en bilgin olanı, azametli yüzüne derin bir acı anlatımı katarak Polozov’a yüksek kurullarının kararını bildirdi.</p>

  <p class="normal">Polozov beynine bir balyoz yemişti sanki. Pek uzaklarda olmadığını bilerek de olsa ne zaman geleceği ve muhakkak mı geleceği belli olmayan bir ölümü beklemekle, biricik kızının yarım saat sonra yaşayanlar arasında olmayacağını öğrenmek birbirinden tümüyle farklı şeylerdi. Kirsanov gergin bir durumda, dikkatle Polozov’u izliyordu; kararın, ihtiyarı nasıl etkileyeceğini çok iyi biliyordu, ama yine de insanın sinirlerini perişan eden bir bekleyişti bu. İhtiyarın şaşkınlığı iki dakika kadar sürdü, sonra birden:</p>

  <p class="normal">“Hayır!” diye bağırdı, “Kesinlikle yapmayın bunu! Kızım benim inatçılığım yüzünden ölüyor! Ne derseniz kabulüm! Söyleyin, iyileşecek mi?”</p>

  <p class="normal">Kirsanov atılarak:</p>

  <p class="normal">“Hiç kuşkunuz olmasın!” dedi.</p>

  <p class="normal">Azametli bilginler kızmaya zaman bulabilselerdi herhalde çok kızacaklardı, ama Kirsanov onların birbirlerinin yüzlerine bakıp, “Besbelli öteki meslektaşlarım da benim gibi bu tüysüz oğlanın elinde oyuncak olmuşlar,” diye düşünmelerine zaman bırakmadan, olduğu yere yığılmak üzere olan Polozov’u hizmetçileri dışarı çıkarır çıkarmaz meslektaşlarına doğru atıldı, hepsine gösterdikleri yüksek basiretten dolayı tek tek teşekkür etti; hiç kuşkusuz onlar da Kirsanov gibi kızcağızın hastalığının ruhsal bir sarsıntı olduğunu anlamışlar ve inatçılığıyla kızını ölüme sürüklemekte olan babaya boyun eğdirmek için, Kirsanov’un tasarladığı oyuna hiç itiraz etmeden katılmışlardır; bu derin anlayışlarından dolayı Kirsanov hepsine sonsuz gönül borcu duyuyordu. Böylece bilginler, bilginliklerinin ve basiretlerinin öteki meslektaşları önünde övülmesinden son derece hoşnut, muayenehanelerine yollandılar.</p>

  <p class="normal">Konsültasyon sonucu yazdığı kâğıtları bilginlerin eline tutuşturan Kirsanov doğruca hastanın odasına geçti ve planlarının başarıya ulaştığını söyledi. Bunun üzerine kızcağız yerinden doğrulup ellerine sarılacak oldu, ama Kirsanov elini tam zamanında çekerek öpmesine engel oldu. “Size müjdeyi vermek için babanız hemen yanınıza gelmek isteyecektir, ancak sokmayacağım onu buraya, daha önce kendisi, size bundan böyle nasıl davranması gerektiğine ilişkin esaslı bir konferans dinlemek zorunda benden.” İhtiyara neler anlatacağını açıkladı; söylediklerinin hepsini kabul ettirmeden yakasını bırakmayacaktı.</p>

  <p class="normal">Konsültasyon sonucu verilen kararla sarsılmış durumda olan ihtiyar, Kirsanov’a artık dünkü gibi bakmıyordu; oldukça düşünceli bakan gözlerinde, Lopuhov’u içki tekeline el atmış gören Mariya Alekseyevna’nın gözlerindeki anlatım vardı. Polozov dün doğal olarak şöyle düşünüyordu: ‘Ben, senden daha yaşlı ve daha görmüş geçirmiş bir insanım; bu da bir yana dünyada benden daha akıllı bir insan yoktur; sense ağzı süt kokan bir çocuksun daha, benim gibi bir adamın herhalde senden öğreneceği bir şey olamaz... Ben ki iki milyonu kendi aklımla kazanmışım (tamam, demek ki yalnızca iki milyonu varmış, dört milyon diye biraz kafadan atmışız). Önce benim kadar para kazan, ondan sonra geç karşımda konuş.’ Şimdiyse şöyle düşünüyordu: ‘Vay ayı vay, önüne ne çıkarsa devirip gidiyor!’ Kirsanov’la konuştukça gözünde önüne geleni deviren bir ayının yanı sıra, hüsar alayındaki günlerine ilişkin çok eski bir anıdan bir sahne canlanıyordu: At terbiyecisi Zaharçenko Gökgürültüsü’ne binmiş (O yıllarda genç kızlar arasında ve onlar sevdiği için de tüm asker ve sivil atlılar arasında Jukovski’nin balladları, özellikle de Gökgürültüsü adlı ballad çok modaydı). Gökgürültüsü Zaharçenko’nun altında nasıl da dans ediyordu, yalnız dudakları yırtıktı Gökgürültüsü’nün, kan içindeydi.</p>

  <p class="normal">İlk sorusuna Kirsanov’un verdiği yanıt Polozov’un nerdeyse dudağını uçuklatacaktı:</p>

  <p class="normal">“Gerçekten de ona öldürücü dozda morfin verecek miydiniz?”</p>

  <p class="normal">“Daha neler! Elbette verecektik!”</p>

  <p class="normal">Bunu söylerken Kirsanov alabildiğine soğukkanlıydı.</p>

  <p class="normal">‘Düpedüz kan içici bu adam! Ölümden, bir aşçının kestiği tavuktan söz etmesi gibi söz ediyor’</p>

  <p class="normal">“Cesaretiniz yetecekti yani, öyle mi?”</p>

  <p class="normal">“Artık buna da cesaretim yetmezse, yazık bana! Ne sandınız siz beni, hanım evladı mı?”</p>

  <p class="normal">“Doğrusu korkunç adamsınız!”</p>

  <p class="normal">Kirsanov onun bu konuda hiçbir şey bilmemesini hoşgörüyormuş gibi:</p>

  <p class="normal">“Siz daha korkunç adam görmemişsiniz!” dedi; içinden de, ‘Sana Rahmetov’u göstermeli ki..!’ diye düşündü.</p>

  <p class="normal">“Peki bu koca koca doktorları parmağınızda oynatmayı nasıl başardınız?”</p>

  <p class="normal">Kirsanov yüzünü buruşturdu:</p>

  <p class="normal">“Sizce onlar gibilerini parmağında oynatmak çok mu zor?”</p>

  <p class="normal">Polozov’un gözünün önüne yeniden Zaharçenko geldi. At terbiyecisi Zaharçenko, bölük komutanı Valınov’a, “Terbiye etmem için altıma verdikleri şu sarkık kulağa bakın, efendim!” diyordu, “utancımdan yerin dibine geçiyorum bu ata bindiğimde!”</p>

  <p class="normal">Polozov’un ardı arkası kesilmeyeceğe benzeyen anlamsız sorularından kurtulmak için Kirsanov ona bundan sonraki davranışlarının nasıl olması gerektiğini açıklamaya başladı:</p>

  <p class="normal">“Bundan böyle aklınızda olsun, insan ancak kendisine engel olunmadığında mantıklı hareket edebilir; tıpkı bir insanın kızmamasını istiyorsak, onu sinirlendirmememiz gerektiği gibi. İnsanlar hayallerinden ancak onlar zorla ellerinden alınmadığı zaman vazgeçebilirler; başka bir deyişle insan hayallerinin iyi mi kötü mü olduğuna bizzat kendisi karar vermelidir, onun adına bir başkası karar verirse olmaz. Eğer Solovtsov denen adam anlattığınız kadar kötüyse –ki ben sözünüze tümüyle inanıyorum– bırakın buna kızınız kendisi karar versin. Yalnız kızınız bu kararı ancak siz kendisine engel olmazsanız ve o sizi kendilerini ayırmak için birtakım dolaplar çevirdiğinizden kuşkulanmazsa verebilir. Solovtsov aleyhinde ağzınızdan çıkacak tek bir söz, işlerin düzelmesini iki üç hafta geriye atar, eğer bununla da yetinmez, bir şeyler daha söylemeye kalkarsanız, işlerin düzelmesi umudu tümden suya düşer. Siz bu işe hiçbir biçimde karışmamalı, tümüyle dışarda kalmalısınız.”</p>

  <p class="normal">Kirsanov söylediklerinin doğru olduğunu birtakım kanıtlarla pekiştirmeyi de unutmuyordu:</p>

  <p class="normal">“Size istemediğiniz bir şeyi yaptırmak kolay mı? Bakın, ben bunu başardım. Demek ki her durumda nasıl davranılacağını bilen bir insanım. Bunun için sözlerime inanın ve nasıl davranmanızı istiyorsam öyle davranın. Ben ne dediğini bilen bir insanım. Siz benim sözümden çıkmayın.”</p>

  <p class="normal">Polozov gibi adamlara yapılacak şey de tam buydu, yani gidip doğrudan gırtlağına çökecektin. Polozov iyice yola gelmiş, ehlileşmişti; Kirsanov’a, kendisinden nasıl davranmasını istiyorsa öyle davranacağına söz verdi. Bununla birlikte, Kirsanov’un sözlerinin doğru olduğunu ve onun sözünü tutması gerektiğini anlamasına karşın, onun nasıl bir insan olduğuna bir türlü akıl erdiremiyordu. Erdiremiyordu, çünkü Kirsanov hem kendisinden yanaydı, hem de kızından yana; hem kendisine kızının kararını kabul ettirmek istiyor, hem de kızının kararını değiştirmesini istiyordu, bunlar birbiriyle bağdaşacak şeyler miydi?</p>

  <p class="normal">“Bağdaştırılamayacak bir şey yok burda, benim sizden tek istediğim, kızınızın akıllanmasına engel olmamanız, o kadar!”</p>

  <p class="normal">Polozov, Solovtsov’a, çok önemli bir konuyu görüşmek üzere kendisini evini onurlandırmaya beklediğini bildiren bir mektup yazdı. Solovtsov hemen o akşam geldi, ihtiyarla çok sevecen, her sözcüğü erdemli bir konuşma yaptı. Sonuçta Polozov, Solovtsov’u kızının nişanlısı ilan etti; ne var ki düğünleri üç ay sonra yapılacaktı.</p>
</body>
</html>
