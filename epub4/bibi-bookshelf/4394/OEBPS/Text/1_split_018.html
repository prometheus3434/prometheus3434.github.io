<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_19">IV</h2>

  <p class="normal">Vera Pavlovna yumuşacık divanına uzanmış, kocasının hastaneden çıkıp öğle yemeğine gelmesini bekliyor. Bugün mutfağa girip yemeğe tatlı bir şeyler eklemeye pek zamanı olmadı; hemen divanına uzanıp dinlenmek istedi, çünkü bu sabah çok çalıştı, çok yoruldu. Aslında epeydir böyle bu durum ve epeyce de bu şekilde süreceğe benziyor, çünkü Vera Pavlovna ikinci bir konfeksiyon atölyesi kuruyor, kentin öteki ucunda. Evet, Vera Pavlovna Lopuhova Vasilyevski’de oturuyordu. Vera Pavlovna Kirsanova ise Sergiyevskaya caddesinde oturuyor, çünkü kocası için Vıborg taraflarında bir ev daha iyidir. Mertsalova, Vasilyevski’deki ilk atölyeyi çok iyi yönetiyor. Bunda şaşılacak bir şey yok: Mertsalova atölyeyi, atölye de Mertsalova’yı çok iyi tanıyor artık. Vera Pavlovna Petersburg’a döndüğünde şunu gördü, atölyesine uğraması artık pek gerekmiyordu, gerekse bile arada bir ve kısa süreli olarak uğraması yetiyordu. Eğer Vera Pavlovna atölyeye her gün uğruyorsa bunun nedeni, kendisinin yardımına gereksinim duyulması değil, atölyeye çok bağlı olması, onu orada candan karşılamaları. Ama belki de daha bir süre ziyaretleri tümden de yararsız olmayacak, yani Mertsalova’nın arada bir şu ya da bu konuda ona akıl danışması gerekebilir. Ama yine de bu hem çok seyrek olacak, hem de çok az zaman alacak bir şey. Zaten Mertsalova yakında öyle deneyimli olacak ki, Vera Pavlovna’ya herhangi bir konuda danışmayı tümden gereksiz bulacak. Aslında Petersburg’a döndüğünden beri Vera Pavlovna, Vasilyevski’deki atölyede yardımı zorunlu bir insan olarak değil, çok sevilen bir konuk olarak karşılanıyor. Öyleyse zamanı nasıl değerlendirmeli? Bu da sorulur mu, yeni bir atölye kurmalı; oturduğu yeni semtte, kentin öteki ucunda.</p>

  <p class="normal">Ve işte Basseynaya ile Sergiyevskaya’yı birbirine bağlayan bir ara sokakta yeni bir atölye kuruluyor. Bu atölyenin kurulması için ilkinde olduğu kadar didinmek gerekmiyor; atölyenin omurgasını oluşturan beş terzi kız, eski atölyeden geliyor; onların yerlerini orada yenileri almıştır. Kadronun kalanı da ilk atölyede çalışan kızların çok iyi tanıdıkları kızlardan oluşturuluyor. Eh, bu kadarı da işin yarısının başarılması demektir; atölyenin amacını ve düzenini grubun her üyesi çok iyi biliyor; yeni kızlar da işe başlar başlamaz, ilk atölyenin binbir güçlükle elde ettiği düzeni arzu etmeye başlıyorlar. Bu işler böyledir işte; ikinci atölyenin kurulması ilkine göre on kat daha kolay, çabuk ve zahmetsiz oluyor. Ama yine de küçümsenecek bir iş değil bu. Vera Pavlovna bugün de dün olduğu gibi, önceki gün olduğu gibi, iki aydır olduğu gibi çok yoruldu. Evet, iki aydır yoruluyor. Oysa ikinci evliliğinin üzerinden altı aydan fazla zaman geçti. Ama doğal bu; balayı var, kutlamalar var... O da uzun uzun kutladı evliliğini. Ama artık bunların hepsi bitti, o da kendini işlere verdi.</p>

  <p class="normal">Evet, bugün çok çalıştı, çok yoruldu Vera Pavlovna; onun için şimdi yumuşacık divanına uzanmış dinleniyor, dinlenirken de aklından pek çok şey geçiriyor. Düşündüğü şeyler daha çok bugüne ilişkin, bugünü öylesine güzel, öylesine dolu dolu ki! Evet, hayat dolu Vera Pavlovna’nın bugünü, bu yüzden de anılara pek yer kalmıyor. Anılar için daha çok zaman var, on yıl, yirmi yıl bile değil, çok daha sonra söz konusu olacak anılar. Şimdi anıların zamanı değil, daha çok uzun bir süre de anıların zamanı olmayacak. Ama yine de, çok seyrek olmakla birlikte anıların bugün de boy gösterdiği olmuyor değil. Örneğin, demin, bu çok seyrek anılar içinde kendisini en sık yoklayan anıyla meşgul değil miydi kafası?</p>
</body>
</html>
