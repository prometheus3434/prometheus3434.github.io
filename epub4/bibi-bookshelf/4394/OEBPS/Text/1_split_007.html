<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_6">XXIV</h1>

  <p class="normal">Kafasına takılan bu sorular Vera Pavlovna’nın içinde yavaş yavaş büyüyordu; öylesine belli belirsiz bir gelişmeydi ki bu, kendisi bile durumun farkında değildi. Kirsanov’un sözlerinden ve davranışlarından edindiği izlenimler biriktikçe birikiyordu. Bunlar öylesine belli belirsiz, öylesine önemsiz şeylerdi ki, bir başkasının kesinlikle dikkatini çekmezdi; Vera Pavlovna’nın kendisi bile bunları, fark etmekten çok önseziyle, kuşkuyla, belli belirsiz bir biçimde yakalayabiliyordu. Soru kafasında gün geçtikçe büyüyordu. Kirsanov iki yılı aşkın bir süre neden kaçmıştı kendisinden? Ve soruyla ilgili önemli bir düşünce kafasında yavaş yavaş kökleşmeye başladı. Kirsanov önemsiz şeyleri onur meselesi yapacak bir insan değildi, dolayısıyla böyle bir insan, değersiz birtakım şeyleri büyütüp mesele yaparak, uzaklaşmasının gerekçesi yapamazdı. Bütün bunların ardından da, niçinine kendisinin de akıl erdiremediği bir soru, varlığının sağır derinliklerinden bilincinin aydınlığına doğru ağır ağır yükseliyordu; yer yer hâlâ birtakım belirsizliklerle örtülü olan bu soru şuydu: Onu neden bu kadar çok düşünüyorum? Ve benim için onun anlamı ne?</p>

  <p class="normal">Günler böylece geçip giderken bir gün... Evet bir gün odasında oturmuş dikiş dikiyor ve düşünüyordu. O konu değildi düşündüğü, eviyle, atölyesiyle, dersleriyle ilgili son derece sakin, huzur verici şeylerdi... Derken, nedendir bilinmez, düşünceleri yavaş yavaş o konuya kaymaya başladı... Anılar canlandı kafasında... Belli belirsiz birtakım sorular, ele geçmez, uçucu, sessiz birtakım sorular biriktikçe birikti, çoğaldıkça çoğaldı ve gitgide belirsizliğini yitirip açık bir biçim alarak bir tek soruda birleşti: ‘Bana ne oluyor? Neler düşünüyorum böyle? Bu duygularım neyin nesi, nerden çıktı?’ Ve Vera Pavlovna’nın parmakları işinin üzerinde hareketsiz kaldı, elleri iki yanına düşünce, işi de yere düştü; sonra yüzü sararır gibi oldu, derken yanakları alev alev yanmaya başladı, derken yüzü kireç gibi oldu, sonra yeniden alevler yalamış gibi kıpkırmızı oldu, bir saniye sonra yeniden kireç gibi oldu; gözleri yuvalarında deli gibi oynamaya başlayınca artık dayanamadı ve odasından koşarak çıkıp kocasının odasına geçti, dizlerine kapandı, sonra sıtmalı gibi titreyerek kucağına atıldı, başına destek olsun, yüzünü gizlesin diye başını omzuna bastırdı ve boğulurcasına “Birtanem, ben onu seviyorum,” dedi, sonra boşandı, sarsıla sarsıla ağlamaya başladı.</p>

  <p class="normal">“Ne oluyorsun yavrucuğum? Ne var bunda bu kadar üzülüp kahrolacak?”</p>

  <p class="normal">“Seni üzmek istemiyorum birtanem; ben seni sevmek istiyorum.”</p>

  <p class="normal">“İyi ya, isteğini gerçekleştirmeye çalış, dene. Eğer başarabilirsen ne güzel! Önce kendine gel, yatış, sonra bırak biraz zaman geçsin, neyi ne kadar başarabileceğini kendi gözlerinle göreceksin. Senin yüreğin bana karşı sımsıcak duygularla doludur, nasıl üzebilirmişsin beni?”</p>

  <p class="normal">Karısının saçlarını okşadı, başından öptü, ellerini tutup sıktı. Vera Pavlovna daha uzun süre sarsıla sarsıla ağladı, sonra yavaş yavaş yatıştı.</p>

  <p class="normal">Lopuhov’un ne zamandır beklediği bir şeydi bu itiraf, bu bakımdan karısını soğukkanlılıkla dinleyebilmişti. Ama Vera Pavlovna onun yüzünü göremiyordu.</p>

  <p class="normal">“Onunla görüşmek istemiyorum birtanem. Kendisine bir daha evimize gelmemesini söyleyeceğim.”</p>

  <p class="normal">“Nasıl istersen, senin için hangisi iyiyse öyle yap dostum. İyice yatışıp kendine geldiğinde de oturup konuşuruz. Bu iş nasıl sonuçlanırsa sonuçlansın, biz seninle yine dostuz öyle değil mi? Hadi elimi tut ve sık... Bak görüyor musun, ne kadar kuvvetli sıkabiliyorsun?”</p>

  <p class="normal">Bu sözlerin hepsini uzun aralarla söylemişti. Okşayışlarla dolu uzun aralar... Karısının saçlarını okşuyordu, tıpkı üzgün kız kardeşini okşayan bir ağabey gibi. “Nişanlıyken bana söylediklerini hatırlıyor musun dostum?” “Beni özgürlüğüme kavuşturuyorsun!” Yine sessizlik, yine sevecen okşamalar. “Bir insanı sevmenin ne demek olduğunu konuşmuştuk; hatırlar mısın? Sevmek, sevilen insan için iyi olan şeylere sevinmek, onun daha iyi olması için gerekli şeyleri yapmaktan mutluluk duymaktır, demiştik, öyle değil mi?” Yine susuş ve okşamalar. “Senin için daha iyi olan da beni ancak sevindirir. Ama iyi düşüneceksin senin için daha iyi olanın ne olduğunu. Ne diye üzüleyim? Senin başına kötü bir şey gelmedikçe benim üzüleceğim bir şey yok demektir.”</p>

  <p class="normal">Bu kopuk kopuk sözler hafif değişikliklerle pek çok kez yinelendi ve konuşmanın tümü epey zaman aldı; hem Lopuhov hem de Vera Pavlovna için kolay olmamıştı buna katlanmak. Ama sonunda Vera Pavlovna yavaş yavaş yatıştı, soluk alışları düzeldi. Boynuna sarılıp kocasını sımsıkı kucakladı, bir yandan da ha bire yineliyordu: “Seni sevmek istiyorum ben birtanem, yalnızca seni; senden başka hiç kimseyi sevmek istemiyorum.”</p>

  <p class="normal">Lopuhov, ‘Beni sevmek artık senin elinde değil’ gibi bir şey demedi; yalnızca toparlanabilmesi için biraz zaman geçmesi gerektiğini söyledi; böylece iyice yatışacak ve kararsızlıktan kurtularak bir düşüncede karar kılacaktı, bunun hangi düşünce olduğu hiç önemli değildi</p>

  <p class="normal">Bu arada Lopuhov bir pusula yazıp, geldiğinde Kirsanov’a vermesi için Mâşâ’ya bıraktı: “Aleksandr. Şimdi içeri girme. Bir süre de bize uğrama. Olağanüstü bir şey yok, olmayacak da. Yalnız biraz dinlenmesi gerek” Dinlenmesi gerek, olağanüstü bir şey yok... Oldukça uygun düşmüştü sözler birbirine.</p>

  <p class="normal">Kirsanov geldi, pusulayı okudu. Mâşâ’ya salt bu pusulayı almak için geldiğini söyledi, şimdi hiç zamanı yoktu, bir başka yere uğraması gerekiyordu, pusulada yazılanları yerine getirdikten sonra dönüşte uğrayacaktı.</p>

  <p class="normal">Akşam, görünüşte sakin geçti. Vera Pavlovna zamanın yarısını odasında tek başına oturarak geçirdi; kocası yanına gelmek istediğinde yalnız kalmak istediğini söylüyordu. Derken kocasını kabul etti, kalan zamanda da birlikte oldular. Lopuhov karısının yanına oturdu ve aynı kırık dökük sözcüklerle onu yatıştırmaya çalıştı. Aslında konuşmasından çok sesi ve tavrıydı yatıştırıcı olan. İnişli çıkışlı olmayan tekdüze bir sesle ve sakin konuşuyordu. Elbette sesinin neşeli olduğu söylenemezdi, ama üzüntülü de değildi, belki biraz düşünceliydi, o kadar. Yüzü için de aynı durum söz konusuydu, ne neşeli, ne üzüntülü... Düşünceli.</p>

  <p class="normal">Vera Pavlovna ondaki bu sakinliği görünce düşünceye daldı, yok canım ne düşünceye dalması, şöyle bir düşündü, hatta bu bile değil, ortada önemli bir durum olmadığını, en küçük bir iz bile bırakmadan birkaç gün içinde dağılıp gidecek bir hayali büyük bir tutku sandığını düşündü, o kadar. Yoksa başka bir şey mi düşündü? Ya da düşündü değil de, hissetti? Yok yok, o yalnızca bir yanılsama içinde olduğunu düşündü, o kadar... Ortada önemli bir durumun olmadığını söyleyen bu sakin sesi duyar da insan başka bir şey düşünebilir mi? O da düşünmüyordu işte.</p>

  <p class="normal">Bu sakin, tekdüze sesin ninnisiyle uyudu. Sağlıklı derin bir uykuydu bu. Düşünde de kendisini hiçbir konuk ziyaret etmedi. Ertesi gün geç vakit uyandı. Kendini dinçleşmiş buldu.</p>
</body>
</html>
