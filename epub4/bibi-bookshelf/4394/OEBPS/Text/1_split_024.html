<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_25">X</h2>

  <p class="normal">Vera Pavlovna’yla kocası arasındaki konuşma, Vera Pavlovna’nın kan görmeye dayanıp dayanamayacağını, sinirlerinin, anatomi derslerinde kadavrayla uğraşabilecek kadar sağlam olup olmadığını anlamak için kocasıyla birlikte hastaneye gitmek üzere şapkasını giymesiyle sona erdi. Kirsanov’un hastanedeki saygın konumu dolayısıyla, Vera Pavlovna’nın böyle bir denemeye girişmesine kimse engel olamazdı.</p>

  <p class="normal">Doğrusunu isterseniz Vera Pavlovna’da şiirsellik diye bir şey bırakmadığımı ve kadıncağızı yerin dibine batırdığımı ben de görüyorum; onun obur denecek kadar yemek yemeyi sevdiğini, hele kaymağa bayıldığını, bunlar yetmezmiş gibi günde iki kez çay içtiğini hiç utanıp sıkılmadan sizlere açıkladım. Ama şimdi –bütün utanmazlığıma karşın– bir çekingenlik duyuyorum: “Hiç değilse bunu gizleseydim... Kadıncağızı zaten rezil ettim, bir de tıpla uğraşmak istediğini açıklarsam herkes, hakkında neler düşünür?” “Meğer ne katı, ne duygusuz bir kadınmış bu! Ne kadını, resmen kasap!” Ama daha sonra, kahramanlarımı idealize etmek, onları mükemmel kişiler olarak göstermek gibi bir amacımın olmadığını düşününce, yatıştım: Vera Pavlovna için katı, duygusuz diye düşüneceklermiş!.. Düşünürlerse düşünsünler, bundan bana ne?</p>

  <p class="normal">Bu bakımdan son derece sakin, soğukkanlı bir şekilde diyorum ki: Vera Pavlovna olayların kayıtsız izleyicisi olmakla, olaylardan kendisine ve başkalarına yarar sağlayacak uzun erimli eylemlere girişmek arasında büyük fark görüyordu.</p>

  <p class="normal">On iki yaşımdayken tanık olduğum bir yangından nasıl korktuğumu hatırlıyorum. Daha önce hiç yangın görmemiştim, yangının nasıl bir felaket olduğunu bilmiyordum. Gece, müthiş bir gürültüyle uyandım. Gökyüzü alevler içindeydi; yer, gök, her yan kıpkırmızıydı. Büyücek bir taşra kentiydi burası. Havada, yanan tahta parçaları uçuşuyor, bir bağırma, bir koşuşturmadır yaşanıyordu. Müthiş bir gürültü kaplamıştı ortalığı. Yatağımda sıtmaya tutulmuşçasına titriyordum. Evdekilerin içine düştükleri müthiş telaştan yararlanarak yangın yerine koştum. Yangın kıyı boyundaydı (kıyı boyu da ne demek? Resmen kıyıdaydı!). Kıyıda odun ve kereste depoları vardı. Biz (ben ve benim gibi daha pek çok çocuk) el birliğiyle odunları yanan evlerden uzağa aktarıyorduk. İçimde korku diye bir şey kalmamıştı! ‘Tamam, artık tehlike geçti!’ denilene kadar canla başla çalıştım. O gün öğrendim ki, insan büyük bir yangından korkuya kapılmışsa, doğruca yangın yerine koşup çalışmalı, içinde ne korku kalıyor, ne bir şey!</p>

  <p class="normal">Çalışan insanın korkmaya, tiksinti duymaya, titizlenmeye zamanı yoktur.</p>

  <p class="normal">Vera Pavlovna da işte böyle tıpla uğraşmaya başladı, ülkemizin bu alana el atan ilk kadınlarından biri oldu. Bu girişiminden sonra kendini gerçekten başka bir insan gibi duyumsamaya başladı. Şöyle düşünüyordu: “Birkaç yıl sonra yalnızca kendi ayaklarım üzerinde durabileceğim.” Gerçekten çok yüce bir düşünce bu. Tam bağımsızlık olmadı mı, tam mutluluk da yoktur. Zavallı kadınlarımız! Bu mutluluğu aranızdan ne kadar azı tadabiliyor!</p>
</body>
</html>
