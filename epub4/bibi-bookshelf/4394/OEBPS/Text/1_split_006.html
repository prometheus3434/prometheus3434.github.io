<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_5">XXIII</h1>

  <p class="normal">Kirsanov’un onları eskiden olduğu gibi sık sık ziyaret etmeye başlamasının çok doğal bir açıklaması vardı. İşlerini beş ay kadar savsaklamış olması dünya kadar iş birikmesine neden olmuştu; bu yüzden de değil birilerini ziyaret etmek, belini bile doğrultmadan tam bir buçuk ay çalışması gerekmişti. Şimdi biriken işler yoluna girmişti ve o da zamanını dilediği gibi geçirebilirdi. Bu öylesine apaçık, öylesine ortada olan bir durumdu ki hemen hiçbir açıklamayı gerektirmiyordu.</p>

  <p class="normal">Gerçekten de ziyaretlerin yeniden başlaması Vera Pavlovna’nın kafasında hiçbir soru yaratmadı. Öte yandan Kirsanov da rolünü usta bir artis gibi oynuyordu. Lopuhov’la yaptığı bilimsel tartışmadan sonra Vera Pavlovna’yı ilk görüşünde heyecandan kızarmak ya da bakışlarını ondan belirgin bir biçimde kaçırmak gibi bir gaf yapacağından korkmuştu. Ama hayır, bu ilk karşılaşmadaki tavrından hoşnut kalmıştı; hoşnut kalmakta da haklıydı. Bir süre için zorunlu olarak kendilerinden ayrı kaldığı dostlarına yeniden kavuşan bir insanın sevecen, dostça gülümsemesi, sakin bakışlar, rahatça dile getirdiği düşüncelerinden başka içinde bir şey olmayan bir insanın canlı, kaygısız konuşmaları... bütün bunlar o kadar doğal ki, ne yapıp edip onda doğal olmayan bir şeyler yakalama arzusuyla yanan dünyanın en kötü yürekli dedikoducusunun bile, yapacak hiçbir şeyi olmadığı için dostları arasında neşeyle vakit öldüren, akşamını sevdiği insanlar arasında geçirmekten sevinç duyan bir insandan başkasını görmesi olanaksızdı.</p>

  <p class="normal">İlk karşılaşmanın çetin sınavından böylesine başarıyla çıkan bir insan için sonraki akşamların herhangi bir zorluğu olabilir miydi?.. Rahatça söylenmemiş tek bir sözü, sıkıntılı, kaçamak, dostça olmayan tek bir bakışı olmamıştı, hepsi bu!</p>

  <p class="normal">O ne kadar eskisi gibi davranmaya çalışırsa çalışsın, ona bakan gözler başka hiçbir gözün göremeyeceği şeyleri görmeye ayarlanmıştı. Aslında Mariya Alekseyevna’nın, dünyaya içki ticaretinden vurgun vurmak için gelmiş dediği Lopuhov bile eskiden neyse yine o olan Kirsanov’daki bu rahatlığa şaşıp kalıyor ve bir teorisyen olarak karşısındaki insanın olağanüstü çekici bulduğu psikolojik yönüne kendini kaptırıp onu bilimsel olarak gözlemlemekten büyük zevk duyuyordu. Ama ‘konuk hanımın’ aryalar söylemesi, günlük okutması boşuna değildi. Hele kulağa fısıldanan kimi sözlerden sonra gözler daha da bir keskinleşiyordu.</p>

  <p class="normal">Bu keskinleşen gözler bile bir şey göremiyordu, ama konuk hanım kulağa eğilmiş, fısıldamasını sürdürüyordu: Evet, bir şey yok gibi görünüyor, ama yine de dikkatle baktığında sen de benim gibi şunu şunu göreceksin... Gel bir kez de birlikte bakalım... Ve gözler bir şey görebilmek için iyice ayrılıyordu, gerçi bir şey göremiyorlardı ama yine de bir şey görebilmek için fincan gibi ayrılmış olmaları yetti ve gözler şunu saptadılar: Burada bir şeyler oluyor.</p>

  <p class="normal">İşte bir örnek: Vera Pavlovna, kocası ve Kirsanov, Mertsalovlar’daki olağan eğlence akşamlarından birine katılıyorlar. Dostlar arasındaki bu samimi toplantıda, –Lopnhov’un bile valse kalkmaktan kaçınamadığı bu toplantıda– Kirsanov neden valse katılmadı? Kaldı ki burada kuraldır, yetmiş yaşında içi geçmiş bir ihtiyar da olsan, eğer buraya gelmişsen herkesle birlikte bütün oyunlara katılacaksın; burada kimsenin kimseyi ince ince süzmesi gibi bir durum yok, herkesin tek bir düşüncesi var; olabildiğince çok gürültü, olabildiğince çok hareket... yani tek tek herkes için ve tüm topluluk için olabildiğince daha çok neşe. Bu böyle olduğuna göre Kirsanov neden valse kalkmıyor? Ah, işte kalktı, ama neden daha önce birkaç dakika düşündü? Vals yapmak insanı birkaç dakika da olsa düşünmesini gerektirecek kadar önemli bir olay mı? Eğer Kirsanov valse hiç kalkmasa, durum hemen o anda yarı yarıya açığa çıkmış olurdu. Ama Kirsanov rolünü usta bir artis gibi oynuyordu. Vera Pavlovna’yla dans etmemesinin durumu açığa çıkaracağını anlayarak, çok kısa bir ikirciklenmeden sonra onu dansa kaldırdı. Kirsanov’un ikirciklenmesinin ne Vera Pavlovna’yla ne de dünyada başka herhangi bir insanla görünür bir ilgisi vardı. Vera Pavlovna’nın belli belirsiz dikkatini çeken bu ikirciklenme, tek başına kalsa belki çoktan unutulurdu, ama işte şarkıcı konuk hanım buna benzer başka bir yığın ayrıntıyı dur durak bilmeden Vera Pavlovna’nın kulağına fısıldayıp duruyordu.</p>

  <p class="normal">Örneğin Mertsalovlar’dan dönüşlerinde Kirsanov niçin kendisini desteklememişti? Hani, ertesi gün Puritane Operası’na gitmekten söz ettiklerinde Vera Pavlovna kocasına: “Birtanem, sen Bellini’nin bu operasını ‘sevmezsin, canın sıkıla sıkıla geleceğine ben Aleksandr Matyeviç’le birlikte gideyim; onun için her opera sonsuz bir zevktir, hatta seninle ben bir opera besteleseydik, onu bile zevkle dinlerdi,” dediğinde Kirsanov neden kendisini desteklememiş ve “Gerçekten de, Dmitri, yarın sana bilet almayayım,” dememişti? Evet, neden? “Birtanem”in hiç sevmemesine karşı bu operaya gelmekte ısrar etmesinin ise öyle fazlaca şaşırtıcı bir yanı yoktu: Kendisi, “Birtanem, n’olur bana daha fazla zaman ayır” dediğinden beri kocası ona gittiği her yerde eşlik ediyordu. Hiç unutmamıştı bu ricasını ve bundan da yine şu klasik sonuç çıkıyordu; kocası iyi bir insandır ve onu sevmek gerekir... İyi ama Kirsanov onların arasındaki bu durumu bilmiyor ki... Öyleyse neden desteklemedi Vera Pavlovna’yı opera konusunda? Hiç kuşkusuz bunlar son derece önemsiz şeylerdi ve Vera Pavlovna bunları aklında bile tutmuyordu; gelgelelim bu önemsiz, bu gözle görülmez kum tanecikleri durmamacasına terazinin bir gözünde birikiyordu. Kaldı ki bu arada hep kum tanecikleri gibi minicik ve önemsiz değil, bir buğday tanesi gibi iri ve önemli konuşmalar da geçmiyor değildi.</p>

  <p class="normal">Ertesi gün iki ayrı araba yerine daha ucuz olması için tek bir büyük faytonla operaya giderlerken söz arasında, dün evlerinde eğlendikleri Mertsalovlar’ı da andılar ve onların ne kadar uyumlu bir çift olduklarından, günümüzde böyle uyumlu çiftlere pek az rastlandığından söz ettiler. Bu konuda herkesin düşüncesi aynıydı, tabii Kirsanov’un da. Bu arada Kirsanov bir de şunu ekledi: “Karısı kendisine içini olduğu gibi açabildiği için de çok şanslı bir adam Mersalov.” Aslıda üçü aynı şeyi düşünüyor, hatta belki aynı şeyi söylemeye hazırlanıyordu, ama işte ilk söylenen Kirsanov olmuştu. Peki ama niye söylemişti bunu? Ne demek oluyordu yani bu? Şu malum yönden bakacak olursak hele, nasıl yorumlayacaktık bu sözü? Yalnızca Mertsalovlar’ı düşünerek söylediğini kabul edecek olursak, bu Lopuhov’a bir övgü, Vera Pavlovna’nın Lopuhov’la olan mutluluğunun vurgulanması oluyordu; ama eğer bu sözü söylerken Mertsalovlar’la birlikte Lopuhovlar’ı da düşündüğünü kabul edersek, o zaman bunun doğrudan doğruya Vera Pavlovna’ya yöneltilmiş bir söz olduğu ortaya çıkıyordu. Eğer böyleyse, amacı neydi?</p>

  <p class="normal">Bu her zaman böyledir. Bir insanda, karşısındakinde ille de bir şeyler arayıp bulma hevesi uyanmaya görsün, o insanın her davranışında, her sözünde kesinlikle aradığı şeyi hem de fazlasıyla bulur. İsterse ortada aradığı şeye ilişkin en ufak bir izi olmasın, o apaçık izler görür; isterse aradığı şeyin gölgesi bile olmasın, o yalnızca gölgeyi değil, son derece belirgin çizgilerle aradığı şeyin ta kendisini görür, üstelik de her yeni bakışıyla, bu konuyu her yeniden düşünüşüyle gördüğü şey iyice netleşir, elle tutulacak denli somutlaşır.</p>

  <p class="normal">Kaldı ki bu işte sorunun bütün gizini içinde taşıyan çok önemli bir gerçek apaçık ortada duruyordu: Kirsanov’un Lopuhovlar’ı çok sevdiği kuşku götürmez bir gerçekti... Madem öyle, iki yıldan fazla süredir neden bir kez olsun kapılarını çalmamıştı? Öte yandan, Kirsanov’un aklı başında, dürüst, ciddi bir insan olduğuna da kuşku yoktu... Madem öyle neden kendini basit, bayağı bir insan gibi göstermişti?</p>

  <p class="normal">Şu ana dek Vera Pavlovna’nın bunları düşünmesine gerek yoktu ve o da düşünmüyordu, tıpkı Lopuhov’un da düşünmediği gibi... Ama şimdi bu soruların yanıtını bulmak için karşı konulmaz bir istek duyuyordu içinde.</p>
</body>
</html>
