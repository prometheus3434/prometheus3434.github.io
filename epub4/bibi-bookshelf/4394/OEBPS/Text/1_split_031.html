<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_32">2</h2>

  <p class="normal">Yine ozanın sesi duyuluyor ve yeni bir sahne beliriyor:</p>

  <p class="normal">Şato. Şatonun önünde arena. Arenayı çevreleyen anfiteatr şeklindeki sıralar gözalıcı bir seyirci topluluğuyla dolu. Arenada iki şövalye. Arenanın tam üstünde, şatonun balkonunda bir genç kız. Elinde bir eşarp tutuyor. Yenen bu eşarbı alacak ve kızın elini öpecek. Şövalyeler ölüm kalım kavgasına giriyorlar. Yenen, Toggenburg<sup class="calibre3"><a href="../Text/1_split_093.html#footnote-100-29" id="footnote-100-29-backlink">[29]</a></sup> oluyor. “Şövalyem, ben sizi kardeş sevgisiyle seviyorum. Benden başka türlü bir sevgi beklemeyin. Yanıma yaklaştığınızda da, benden uzaklaştığınızda da yüreğimin çarpması değişmiyor” “Artık yazgım belli oldu,” diyor şövalye ve yelken şişirip Filistin yollarını tutuyor. Burada yarattığı kahramanlıklar, kazandığı ün tüm Hıristiyanlık dünyasına yayılıyor... Ama gönlünün sultanına hasret yaşayamıyor şövalye, giriştiği nice savaş, nice çarpışma ona sevgilisini unutturamıyor. Dönüp geliyor ülkesine. “Boşuna çalmayın kapısını şövalye, manastıra kapandı o.” Bir kulübe yapıyor kendine şövalye. Kulübesinin penceresinden sevgilisine görünmeden, onu sabahları manastırdaki hücresinin penceresini açarken görebiliyor. Bütün yaşamı, güneş kadar güzel sevgilisinin pencereyi açmasını beklemekle geçiyor. Başka bir yaşam tanımıyor kendine şövalye. Böylece sürdürdüğü yaşamının son anında bile aklında olan tek şey, sevgilisi oluyor. Penceresinin önünde durmuş, düşünüyor: Acaba onu bir kez daha görebilecek miyim?</p>

  <p class="normal">“Hiçbir ilgim yok benim bunlarla” diyor ışıklar saçan güzel. “Şövalye, kızı, eline dokunana dek seviyordu. Karısı olduğu an kız artık ona bağımlı hale geldi; ondan sürekli korkan, önünde titreyip duran bir insan oldu. Şövalye isterse onu kilitleyebiliyordu. Hem yavaş yavaş sevmemeye de başlıyordu onu. Ava, savaşa, şölenlere gidiyor, şatosundaki kadınların ırzına geçiyordu. Karısı horlanmış, itilmiş, bir köşeye atılmıştı. Erkek kadını, eli ona değene kadar seviyordu, bir kez kadına erişti mi onu artık sevmez oluyordu. Hayır, ben o zaman yoktum. Bu güzel kraliçenin adı “Lekesiz Bakire”dir. İşte, bak, kendisi!”</p>

  <p class="normal">Sade, ince, güzel bir kadın; Astarte’den, hatta Afrodit’ten bile güzel; ama yüzünde itilmişliğin, aşağılanmışlığın hüznü var. Önünde diz çökülüyor, güller sunuluyor kendisine. “Kahredici bir acıyla dolu yüreğim,” diyor güzel kadın. “Yüreğime bir kılıç saplı. Siz de benimle birlikte ağlayın. Siz de mutsuzsunuz. Yeryüzü bizim için ağlama vadisidir.”</p>

  <p class="normal">Işıklar saçan güzel:</p>

  <p class="normal">“Hayır, ben o zamanlar yoktum!” diyor.</p>
</body>
</html>
