<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_56">XV</h2>

  <p class="normal">İyi ama gerçekten de seviyorlar mıydı birbirlerini? Katerina Vasilyevna’dan başlayalım. Onun Biyumont’u çok düşündüğünü, onun için çok kaygılandığını gösteren bir olay var. Ama nasıl da tuhaf sonuçlanmıştı o günkü görüşmeleri! Yani olayın başlangıcından beklenebilecek sonuçla hiç ilişkisi olmayan bir sonuç! Biyumont Pozolovlar’a şaşmaz bir biçimde her gün uğruyordu. Bazen uzun oturuyordu, bazen kısa, ama her gün kesinlikle uğruyordu. Polozov’un, onun kızıyla evleneceğine olan inancı da burdan kaynaklanıyordu; bu düşünceye temel olabilecek bunun dışında başka hiçbir gerekçe yoktu. Ama işte bir akşam, vakit epeyce ilerlediği halde Biyumont görünmedi.</p>

  <p class="normal">“Baba, Biyumont’tan haberiniz var mı?”</p>

  <p class="normal">“Hayır, canım, hiç haberim yok. Ama bir şeyi olduğunu sanmıyorum, herhalde zamanı olmadığı için uğrayamamıştır.”</p>

  <p class="normal">O gece öylece geçti. Ertesi gün Biyumont yine görünmedi. Üçüncü gün sabah Katerina Vasilyevna evden çıkmaya hazırlanıyordu.</p>

  <p class="normal">“Katya, canım, nereye gidiyorsun?”</p>

  <p class="normal">“Hiç baba, öyle... Biraz işim var.”</p>

  <p class="normal">Katerina Vasilyevna doğruca Biyumont’a gitti.</p>

  <p class="normal">Biyumont, üzerinde kolları geniş bir palto, oturmuş kitap okuyordu. Kapı açılınca gözlerini kitaptan kaldırdı.</p>

  <p class="normal">“Katerina Vasilyevna, siz misiniz? Geldiğiniz için teşekkür ederim, sizi gördüğüme çok sevindim.”</p>

  <p class="normal">Aslında gelen babası da olsa herhalde böyle karşılardı. Yok canım, hakkını yemeyelim, çok sevecendi karşılaması.</p>

  <p class="normal">“Mr. Biyumont, lütfen söyler misiniz, ne zamandır niçin uğramıyorsunuz? Beni sizi merak etmek ve yolunuzu beklemek zorunda bıraktınız.”</p>

  <p class="normal">“Bir şey yok, Katerina Vasilyevna, gördüğünüz gibi sapasağlamım. Çay içmez miydiniz? Bakın ben de tam çayımı içiyordum.”</p>

  <p class="normal">“Bir fincan çay alayım. Yalnız söyler misiniz, bu kadar zamandır niçin uğramadınız bize?”</p>

  <p class="normal">“Pyotr, bir bardak getir. Gördüğünüz gibi sapasağlamım Katerina Vasilyevna. Demek ki size uğrayamayışımın nedeni önemsiz bir şey. Mr. Loter’e fabrikayı gezdiriyordum. Kendisine bir şey açıklarken, kolumu dalgınlıkla dişlinin üzerine koymuşum. Dişli birden dönmeye başlayınca, ceketimin yeniyle birlikte kolumu da biraz sıyırdı. Ne dün ne de önceki gün, ceketimi giyemedim. Size gelemeyişimin nedeni bu.”</p>

  <p class="normal">“Gösterin, yoksa bunun basit bir sıyrık değil, önemli bir yaralanma olduğunu düşünüp üzüleceğim.”</p>

  <p class="normal">“İki elimi de kullanabildiğime göre (Pyotr giriyor içeri, elinde Katerina Vasilyevna için bir bardak) büyük bir yaralanma olmadığı apaçık ortada. Bununla birlikte çok istiyorsanız, buyrun bakın. (Paltosunun yenini dirseğine kadar sıyırıyor) Pyotr, şu küllüğü boşaltın, bir de çalışma odamda masanın üzerinde puro kutum olacak, onu getirin... Görüyorsunuz ya, önemsiz bir şey, bir İngiliz plasteri yetti de arttı bile.”</p>

  <p class="normal">“Ama baksanıza yine de ne kadar şiş ve kırmızı.”</p>

  <p class="normal">“Dün daha kötüydü, yarına bir şey kalmaz (Pyotr boşalttığı küllüğü ve puro kutusunu masanın üzerine bırakıp çıkıyor). Karşınıza yaralı bir kahraman gibi çıkmak istemedim.”</p>

  <p class="normal">“İyi ama birkaç satır olsun bir şey de yazamaz mıydınız?”</p>

  <p class="normal">“Hemen ertesi gün ceketimi giyebileceğimi sanıyordum. Dün de bugün giyebileceğimi sandım, ayrıca böyle ufacık bir şey için sizi tedirgin etmek istemedim.”</p>

  <p class="normal">“Ama sonuçta daha çok tedirgin ettiniz. Hiç doğru bir şey değil bu yaptığınız Mr. Biyumont. Şu satış işini ne zaman bitireceksiniz?”</p>

  <p class="normal">“Herhalde bugünlerde biter. Biliyor musunuz, işlerin uzaması benimle Mr. Lotter yüzünden değil. Firmamız biraz ağırdan alıyor.”</p>

  <p class="normal">“Okuduğunuz kitap ne?”</p>

  <p class="normal">“Thackeray’ın yeni romanı. Bir insanda bu kadar yetenek olsun da, yaza yaza böyle bir şey yazsın! Neden? Çünkü yazacağını ilk kitabında yazmış, başka da yedeği yok.”</p>

  <p class="normal">Vb. vb. Thackeray’ın tükenişine üzüldüler ve bu türden başka bir sürü konuda yarım saat daha konuştular.</p>

  <p class="normal">“Benim artık Vera Pavlovna’ya gitmem gerek. Siz ne zaman tanışacaksınız onlarla? Gerçekten çok iyi insan ikisi de.”</p>

  <p class="normal">“Şöyle biraz toparlanayım, sizden rica ederim. Bana uğradığınız için çok teşekkür ederim... At sizin mi?”</p>

  <p class="normal">“Evet, benim.”</p>

  <p class="normal">“Bu atı hiçbir zaman babanızın arabasına koşulu görmememin nedeni demek bu? Doğrusu esaslı bir at.”</p>

  <p class="normal">Arabacı atılıyor:</p>

  <p class="normal">“Çok güzel attır, efendim. Tam 350 rubledir değeri.”</p>

  <p class="normal">“Kaç yaşında?”</p>

  <p class="normal">“ Altı yaşında, efendim.”</p>

  <p class="normal">“Haydi Zahar, ben yerleştim, gidebiliriz artık. Hoşça kalın Mr. Biyumont. Bu akşam geliyor musunuz?”</p>

  <p class="normal">“Bu akşam sanmam, ama yarın... herhalde.”</p>
</body>
</html>
