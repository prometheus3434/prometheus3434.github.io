<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_41">XVI</h2>

  <p class="normal">Bir yıl sonra yeni atölye de tümüyle rayına oturdu. İki atölye çok sıkı bir ilişki içindeydi; birinin elinde siparişler aşırı birikti mi, fazlaları hemen öbürüne aktarıyordu. Aralarında cari hesap tutuyorlardı. Maddi olanakları artık Nevskiy bulvarında bir satış mağazası açabilecek büyüklüğe ulaşmıştı; ancak bunun için atölyelerin birbirlerine biraz daha yakın olması gerekiyordu. Atölyelerin birbirine yaklaşması ve ortak mağaza açılması, Vera Pavlovna’yla Mertsalova’nın epey uğraşmasını gerektirdi. Her iki atölye çalışanları arasında derin bir dostluk vardı, birbirlerine konukluğa gidip geliyorlardı. Birleşerek kent dışına ortak piknikler düzenliyorlardı, ama yine de iki ayrı işletmenin hesaplarının birleştirilmesi düşüncesi onlar için yeni bir şeydi, bu yüzden de kendilerine uzun ve ayrıntılı açıklamalar yapılması gerekti. Öte yandan Nevskiy bulvarında kendi mağazalarına sahip olmanın sağlayacağı yararlar apaçık ortadaydı. Birkaç ay süren bir çalışmayla iki işletmenin tek bir işletme gibi çalıştırılmasının teknik hazırlıkları bitirildi ve Vera Pavlovna’yla Mertsalova amaçlarına ulaştılar. Böylece Neskiy bulvarında yeni bir tabela göründü: “Au bon travail. Magasin des Nouveautes.” Mağazanın açılmasıyla birlikte işlerin de eskiye göre açıldığı görüldü.</p>

  <p class="normal">Mağazanın açılışından üç ay kadar sonra bir gün Kirsanov’a tıp fakültesinden bir tanıdığı geldi. Aslında çok da yakın bir tanıdık değildi bu. Önce çeşitli tıp olaylarından söz etti, en çok da, iki dar ve uzun torbaya buz doldurulmasından ve bunların dört kat havluyla sarılarak hastanın göğüs ve karın bölgesine yerleştirilmesinden ibaret olan kendi geliştirdiği bir tedavi yönteminin nasıl başarılı sonuçlar verdiğini anlattı ve sözü sonunda bir tanıdığının Kirsanov’la tanışmak istediğine getirdi.</p>

  <p class="normal">Kirsanov, tanışma isteğini kabul etti. Hoş bir tanışma oldu bu; pek çok şeyden söz edildi; söz arasında tabii yeni açılan mağazaya da değinildi. Kirsanov mağazanın ticaret amacıyla açılmış özel bir mağaza olduğunu açıkladı. Derken söz mağazanın tabelasına geldi; tabelaya “travail” diye yazmaları doğru olmuş muydu acaba? Kirsanov bunda hiçbir sakınca görmediklerini, çünkü “travail”in “çalışma, iş, emek” demek olduğunu, “Au bon travail”in ise, kendisine verilen siparişleri güzel bir işçilikle yerine getiren mağaza anlamına geldiğini açıkladı. Peki şu “travail” bırakılsa da, onun yerine firma adı olarak soyadlarını kullansalar olmaz mıydı? Kirsanov, bir Rus soyadının firma adı olarak kullanılmasının ticari yönden kendilerine zarar vereceğini açıkladı. Pekâlâ... öyleyse... mademki karısının adı Vera’ydı, “Vera”nın Fransızca karşılığı “foi” oluyordu, tabelaya “Au bon travail” yerine “Ala bonne foi” yazılamaz mıydı? Hem bunun çok masum bir anlamı olurdu: “İtimat Dikişevi”; üstelik hanımefendinin adı da tabelada yer almış olurdu. Düşündüler, evet, bu olabilirdi. Kirsanov olağanüstü bir çabayla konuşmayı değişik sorunlara aktarmaya çalıştı. Sonuçta da bunu başardığı için eve neşeli döndü.</p>

  <p class="normal">Ancak Vera Pavlovna’yla Mertsalova’nın, hayallerinin kanatlarını esaslı bir şekilde kırmaları gerekti. İşleri ilerletmek şurda dursun, yerlerini koruyabilmeleri bile başarı olacaktı.</p>

  <p class="normal">Böylece Vera Pavlovna’yla Mertsalova’nın içlerindeki heyecanın fazlası söndürüldü. Ancak atölyeler de satış mağazası da varlıklarını sürdürdüler. Evet, gelişmiyorlardı, ama ayakta kalabilmiş olmalarına da sevinmeleri gerekirdi. Kirsanov’un tabela konuşmasını yaptığı kişiyle süren tanışıklığı ona şimdiki gibi daha pek çok zevkler yaşattı. Böylece, olağanüstü gelişmeler olmadan iki yıl ya da daha fazla zaman geçti.<sup class="calibre3"><a href="../Text/1_split_094.html#footnote-100-30" id="footnote-100-30-backlink">[30]</a></sup></p>
</body>
</html>
