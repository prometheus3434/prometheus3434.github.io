<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_54">XIII</h2>

  <p class="normal">Biyumont’u bundan sonraki birkaç gelişinde Katerina Vasilyevna oldukça soğuk karşıladı. Tanımadığını söylediği ve geçmişte olmuş birtakım tatsızlıklar nedeniyle kendisiyle tanışmayı isteyip istemeyeceklerinden emin olmadığını söylediği bir aile hakkında durmadan sorular sorup bilgi toplamaya çalışan bu hiç tanımadığı adama karşı gerçekten de tuhaf bir tedirginlik ve güvensizlik duyuyordu. Katerina Vasilyevna Biyumont’u soğuk karşılamakla birlikte, onunla heyecanlı birtakım konuşmalara girmekten de geri durmuyordu. Kirsanov’la tanışana kadarki hayatında bu türden insanlarla hiç karşılaşmamıştı. Kendisinin ilgi duyduğu her şeye Biyumont da ilgi duyuyor, düşüncelerini, heyecanını paylaşıyordu. En sevdiği kız arkadaşlarıyla –ki bunların sayısı çok değildi, hatta bir taneydi diyebiliriz, Polina, o da Moskovalı bir fabrikatörle evlenerek yıllar önce Moskova’ya yerleşmişti– evet, Polina’yla bile bu kadar rahat konuşabildiğini hatırlamıyordu.</p>

  <p class="normal">Biyumont’un, Polozovlar’ın evine ilk gelişinin nedeni Bayan Kirsanova hakkında bilgi toplamaktı belki, ama daha tanıştıkları günden hani can sıkıntısını ve bundan kurtulmanın yollarını konuştukları yemekten başlayarak ona karşı saygı ve sevecenlik duyduğu da apaçıktı. İkinci görüşmelerinde, Katerina Vasilyevna’nın kendine sonunda gerçek bir iş bulmaktan duyduğu taşkın sevinç Biyumont’u ona daha da bağlamıştı. Katerina Vasilyevna şimdi her yeni görüşmelerinde onun bu bağlılığının daha da belirginleştiğini görüyordu. Çok geçmeden aralarında son derece sade, ama sımsıcak bir dostluk kuruldu. Bir hafta sonra ise Katerina Vasilyevna ona Kirsanovlar hakkında bildiklerini anlatmaya başlamıştı. Biyumont’ta dürüst olmayan birtakım düşüncelerin bulunmadığına iyice inanmıştı.</p>

  <p class="normal">Katerina Vasilyevna ona artık Kirsanovlar konusunda bildiklerini anlatmaya başlamıştı, bu doğru. Ama bir başka doğru daha var: Onun Kirsanovlar konusunda konuşmaya başlaması üzerine Biyumont kendisini durdurmuş ve şöyle söylemişti:</p>

  <p class="normal">“Durun bir dakika, acele etmeyin! Beni daha tanımıyorsunuz ki!” “Hayır, Mr. Biyumont, sizi yeterince tanıyorum. Onlar konusundaki tuhaf tavrınızın nedenini açıklamamanızı yadırgamıştım. Ama şimdi bunda yadırganacak bir yan görmüyorum, şu dünyada kimsenin kimseye açmadığı az mı giz var?”</p>

  <p class="normal">“Biliyor musunuz Katerina Vasilyevna, onlar hakkında öğrenmek istediğim şeyler için şimdi o eski sabırsızlığı duymuyorum.”</p>
</body>
</html>
