<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_35">5</h2>

  <p class="normal">Kim olduğumu öğrendin. Şimdi sıra ne olduğumda...</p>

  <p class="normal">Bende Astarte’deki zevklere doygunluk var. O Astarte ki, kendinden sonra gelen bütün kraliçelerin anasıydı. Bende Afrodit’teki güzellikte doruğa ulaşmışlık var. Bende “Lekesiz Bakire”deki saflığa sonsuz tutku var.</p>

  <p class="normal">Ve bütün bunlar bende onlarda olduğundan çok daha güçlü, çok daha yüce ve doygun bir biçimde var. “Lekesiz Bakire”de olan bende Afrodit’te ve Astarte’de olanlarla birleşmiş durumda. Ve bunlar birleşmeden aldıkları gücün yanı sıra, içimde başka güçlerle de birleşmiş oldukları için, daha yüce, daha pekişmiş durumdalar. Eski kraliçelerin hiçbirinde bulunmayan, yalnızca bende olan yeni bir güç sayesinde bunlar tümden erişilmez bir güç ve güzellik kazanıyorlar. Eski kraliçelerde bulunmayan, yalnızca bende olan yeni bir güç, dedim... Bu, sevenlerin eşitliği, seven insanların aralarındaki eşit ilişkidir. Bu yeni güç tek başına beni onlarla kıyaslanamayacak kadar güçlü, güzel, erişilmez yapıyor.</p>

  <p class="normal">Erkek kadını, kendine eşit kabul ettiği zaman, kadına artık kendine ait bir eşyaymış gibi bakmıyor. O zaman da kadın onu tıpkı onun kendisini sevdiği gibi seviyor; yani sevmek istediği için sevmek. Kadın eğer böyle bir sevgiyi istemezse, erkeğin onun üzerinde hiçbir hakkı olamaz, tıpkı kadının da onun üzerinde hiçbir hakkının olamayacağı gibi. İşte bunun için diyorum ki, benim içim özgürlükle doludur.</p>

  <p class="normal">Hak eşitliği ve özgürlük, benden önceki kraliçelerden bana ne geçtiyse, bunların tümüne yepyeni bir nitelik, erişilmez bir güzellik kazandırıyor. Bu, benden önce hiçbir zaman görülmemiş bir güzelliktir; bu benden önce bilinen her şeyin, önünde hiç oluverdiği bir güzelliktir.</p>

  <p class="normal">Benden önce aşkta doyuma ulaşma yoktu, çünkü tutkular birbirlerine doğru özgürce akmıyorsa ne kadın, ne erkek aşktan doyum sağlayabilir. Benden önce güzelliği izlemekten duyulması gereken zevk de gerçek anlamıyla duyulmuyordu. Güzellik, kendi isteğiyle açılmamış, gözümüzün önüne özgür gönül akışıyla gelmemişse, bunun izlenmesinden hangi zevk, hangi hayranlık duyulacak?</p>

  <p class="normal">Ben, lekesizliği yalnızca bedenine el sürülmemişlik olarak anlayan “Lekesiz Bakire”den daha temizim. Bende yürek temizliği var. Ben özgürüm, onun için bende yalan, sahte, ikiyüzlü hiçbir şey yok, ne söylemişsem öyle düşünüyorum, öyle inanıyorumdur; kimi öpmüşsem sevdiğim, sevecenlik duyduğum içindir.</p>

  <p class="normal">Eski kraliçelerde olmayan, yalnızca bende olan ve benim eski kraliçelerden aldığım her şeye güzellik katan yeni gücüm, içimde başlı başına bir güzellik, başlı başına bir güçtür; o her şeyden daha güzel, daha güçlüdür. Efendi uşağının, uşak da efendisinin yanında sıkılır; insan ancak eşit olduklarının yanında tümüyle özgürdür. İnsan ancak eşit olduklarının yanında gerçekten neşelidir. Benden önce erkeklerin de aşkın gerçek tadına varamayışlarının nedeni budur; onların benden önce duydukları şeyin adı mutluluk olamaz; olsa olsa bir anlık bir baş dönmesi, sarhoşluktu bu. Hele kadınların duydukları!.. Zavallı kadınlar! Nasıl da korku içindeydiler! Köle gibi itiliyor, horlanıyor, eziliyorlardı. Benden önce kadınlar aşkın ne olduğunu bilmiyorlardı. Benden önce kadınlar aşkın ne olduğunu bilmiyorlardı, çünkü korkunun olduğu yerde aşk yoktur.</p>

  <p class="normal">Bunun için ne olduğumu sana tek bir sözcükle de söyleyebilirim, ben hak eşitliğiyim. Hak eşitliği yoksa, insan bedeninden alınan zevk, güzelliğe duyulan hayranlık da yoktur; zevk ve hayranlık sanılan duygular, insanın yüreğine sıkıntı veren, karanlık, tiksinç duyumsamalardır; hak eşitliği yoksa, yürek temizliği de yoktur; temizlik adına aldatıcı bir beden temizliği vardır, o kadar. Benim onsuz yapamayacağım şey özgürlüktür, özgürlüğün olmadığı yerde ben de yokum ve bende özgürlük hak eşitliğinden kaynaklanır.</p>

  <p class="normal">Sana başkalarına söyleyebileceğin her şeyi söyledim; ben bugün neyim ve kimim, artık biliyorum. Yalnız egemenliğim daha yığınları kucaklamıyor; dolayısıyla benden yana olanları, bana karşıt olanların kara çalmalarından korumak zorundayım. Arzularımın neler olduğunu herkese açmam için zaman henüz erken. Egemenliğim herkesi kucakladığı zaman, bütün insanlar bedence güzel, yürekçe semiz oldukları zaman açılacağım ve göstereceğim herkese bütün güzelliğimi. Ama senin çok elverişli bir durumun, güzel bir yazgın var.. Bu yüzden sana anlatacaklarımdan dolayı başına kötü bir şey gelmeyeceğine güvenebilirim. Şimdiki gibi bir avuç insan değil, tüm insanlar beni egemenleri olarak kabul etmeye layık oldukları zaman neler olacak, ben ne olacağım, bunu yalnızca sana antalıyorum. Benim geleceğimin gizini öğrenen tek insan oluyorsun. Susacağına yemin et ve dinle.</p>
</body>
</html>
