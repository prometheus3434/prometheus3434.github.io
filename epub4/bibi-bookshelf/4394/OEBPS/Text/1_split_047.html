<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_47">VI</h2>

  <p class="normal">Kirsanov görevine bitmiş gözüyle bakamazdı; Katerina Vasilyevna’nın gözleri kör gibiydi, hiçbir şey görmüyordu, onun bu durumdan kurtuluşunu çabuklaştırmak gerekiyordu; ama bundan da çok, babanın işlere burnunu sokmama konusunda verdiği sözü tutup tutamayacağını izlemek gerekiyordu. Öte yandan bunalımdan sonraki bu ilk günlerde Polozovlar’a gitmeyi uygun bulmuyordu: Katerina Vasilyevna hâlâ büyük heyecan içindeydi, Kirsanov onlara gidip de damat adayının ne rezil bir adam olduğunu görürse (ki onu böyle bulacağından kesinlikle emindi), bu konuda ağzını açıp tek kelime bir şey söylemese bile susarak dile getireceği hoşnutsuzluğu, kızcağızın heyecanını daha da artırabilir, böylece de işi zorlaştırabilirdi. Bu yüzden Kirsanov on gün kadar bekledi ve damatla karşılaşmamak için Polozovlar’a öğleden önce erken bir saatte uğradı, damatla doğrudan karşılaşmayı uygun bulmamış, bu konuda daha önce Katerina Vasilyevna’nın rızasını almanın daha doğru olacağını düşünmüştü. Katerina Vasilyevna bayağı toparlanmıştı; aslında hâlâ biraz solgun ve zayıftı ama sağlığı yerindeydi; gerçekten de, Kirsanov kendisini eski aile doktorlarının eline teslim etmesine karşın, Katerina Vasilyevna’nın sağlığı yerindeydi. Şöyle demişti Kirsanov: “Bırakın istediği kadar reçete yazsın size... Siz de isterseniz kullanın yazdığı ilaçları, istemezseniz kullanmayın. Çünkü size artık hiçbir zararı dokunamaz o ilaçların.”</p>

  <p class="normal">Katerina Vasilyevna, Kirsanov’u taşkın bir sevinçle karşıladı, ancak ziyaretinin nedenini öğrenince sevincin yerini şaşkınlık aldı:</p>

  <p class="normal">“Hayatımı kurtaran insansınız ama yine de evimize gelmek için benim iznimi istiyorsunuz, olacak şey mi bu?”</p>

  <p class="normal">“Ancak, o buradayken ziyaretinize gelmem, rızanız olmadan işlerinize karışmak gibi görünebilirdi size. İlkemi biliyorsunuz, amacım bir insana yardım etmek de olsa, onun istemediği hiçbir şeyi yapmam.”</p>

  <p class="normal">Kirsanov iki gün sonra onlara akşam gitti, damat adayını tam Polozov’un anlattığı gibi, Polozov’u ise verdiği sözü tutar buldu; iyi bir ders alan ihtiyar, kızına hiç karışmıyordu. Kirsanov akşam onlarda oturduğu sürece damat hakkında ne düşündüğünü hiç belli etmediği gibi, ayrılırken de Katerina Vasilyevna onun nişanlısı hakkında ne düşündüğünü anlamayı başaramadı.</p>

  <p class="normal">Onun kuşkusunu uyandırmak için de bu kadarı yetti. Ertesi gün kafasını sürekli olarak şu düşünce kurcaladı: ‘Kirsanov onun hakkında bir şey söylemedi. Eğer ondan hoşlansaydı bunu bana kesinlikle söylerdi. O zaman hoşlanmadı kendisinden? Acaba hangi yönü hoşuna gitmedi?’ O akşam nişanlısı gelince, davranışlarını, sözlerini daha dikkatle izlemeye başladı. Bir yandan da böyle yaptığı için kendine kızıyordu. Ama kendini avutmak için şu düşünceye sarılıyordu: ‘Kirsanov’un onda hiçbir kusur bulamayacağını, onun kusursuz bir insan olduğunu önce kendime kanıtlamak istiyorum.’ Gerçekten de yapmak istediği buydu. Ama insan bir kez sevdiği insanda kusur bulunmadığını kendine kanıtlama gereği duymaya görsün, kusurlar birbiri ardınca sökün etmeye başlayacaktır.</p>

  <p class="normal">Birkaç gün sonra Kirsanov onlara uğradı ve yine Solovtsov hakkında tek kelime bir şey söylemedi. Ama bu kez Katerina Vasilyevna kendini tutamadı ve uğurlama sırasında içinde büyüyen soruyu sordu:</p>

  <p class="normal">“Evet? Niçin susuyorsunuz? Nasıl buldunuz kendisini?”</p>

  <p class="normal">“Benim düşüncemi öğrenmek isteyip istemeyeceğinizi bilemiyorum doğrusu. Bir de, düşüncemin yansız olduğunu kabul eder misiniz, ondan emin değilim.”</p>

  <p class="normal">“Hoşunuza gitmiyor, değil mi?”</p>

  <p class="normal">Kirsanov karşılık vermedi.</p>

  <p class="normal">“Hoşunuza gitmiyor, değil mi?”</p>

  <p class="normal">“Ben böyle bir şey söylemedim.”</p>

  <p class="normal">“Söylemediniz ama böyle düşündüğünüz apaçık. Peki niçin hoşunuza gitmiyor?”</p>

  <p class="normal">“Neden hoşuma gitmediğini iyice anlamam için bir süre daha beklememiz gerek.”</p>

  <p class="normal">Ertesi akşam Katerina Vasilyevna, Solovtsov’a resmen inceler gibi bakmaya başladı. ‘Hayır, çok iyi bir insan. Kirsanov haksızlık ediyor. İyi ama, Kirsanov’un onda hoşlanmadığı her ne ise ben niçin göremiyorum onu?’ Gözlem yeteneği olmayışına canı sıkılmıştı. ‘Bu kadar basit bir insan mıyım ben? Baktığını bile göremeyen?..’ Özsaygısı uyanmıştı; damat adayı yönünden çok tehlikeli bir gelişme demekti bu.</p>

  <p class="normal">Kirsanov birkaç gün sonra yeniden ziyaretlerine geldiğinde, bu kez çok daha etkili olabilecek adımlar atmasının olanaklı olduğunu gördü. O güne dek zamansız bir girişimle Katerina Vasilyevna’yı kuşkulandırmamak için, Solovtsov’la konuşmamaya büyük özen gösteriyordu. Ama bu kez Solovtsov’la Katerina Vasilyevna’nın bulunduğu gruba katıldı ve konuşma konularını, Solovtsov’un karakterini açıklayabileceği yönlere doğru kaydırmaya başladı. Zenginlikten söz açıldı ve Katerina Vasilyevna nişanlısının para pul işlerine karşı aşırı ilgili olduğunu gördü; kadınlardan söz açıldı. Katerina Vasilyevna nişanlısının kadınlar üzerine son derece hafif ve ciddiyetten uzak şeyler düşündüğünü gördü; aile hayatından söz edildiğinde ise zavallı kızcağız böyle bir kocanın karısı olmanın dayanılmaz bir şey olacağına ilişkin izlenimi nasıl olup da edindiğine çok şaştı ve bu izlenimi kafasından kovmak için boş yere çabaladı durdu.</p>

  <p class="normal">Sarsıntı başlamıştı. Katerina Vasilyevna o gece gözlerini kırpmadı, Solovtsov hakkında böyle çirkin şeyler düşünebildiği için kendine kahretti, sabaha kadar durmamacasına ağladı. “Hayır, kadınları küçük gören bir insan olamaz o! O beni seviyor, paramı değil!” Bu itirazlar bir başkasının sözlerine karşı yöneltilmiş olsaydı, bunlarda uzun süre ısrar edecekti. Ama şu anda o kendi kendine itiraz ediyordu. Böyledir bu iş, kendi bulduğun gerçeğe uzun süre karşı koyamazsın, çünkü bu gerçek senin öz malındır; burda artık hiçbir kurnazlık sökmez. Ertesi akşam Katerina Vasilyevna, Solovtsov’u, tıpkı bir gece önce Kirsanov’un yaptığı gibi sınavdan geçirmeye karar verdi. Bir yandan bunu ona karşı haksızlık ettiğine kendini inandırmak için yaptığını söylerken, bir yandan da içinde ona karşı bir güvensizlik doğduğunu hissediyordu. O gece de sabaha dek uyuyamadı, ama bu kez ona kızıyordu; neden kafasında doğan kuşkuları dağıtacak biçimde değil de, tam tersine bu kuşkuları pekiştirecek biçimde konuşuyordu? Sonra kendine kızıyordu; ama artık kendine kızması doğrudan doğruya, ‘Nasıl olur da bu kadar kör olabilirim?’ düşüncesinden kaynaklanıyordu.</p>

  <p class="normal">Aradan bir iki gün daha geçince kafasını ve yüreğini dolduran tek korku şu olmuştu: ‘Eğer onun hakkında yanılıyorsam, çok yakında bu yanılgımı düzeltme şansını büsbütün yitireceğim.’</p>

  <p class="normal">Kirsanov yine bir gün ziyaretlerine gittiğinde artık onunla rahatça konuşabileceğini anladı.</p>

  <p class="normal">“Bana onun hakkında ne düşündüğümü sormuştunuz. Bence daha önemli olan sizin düşünceniz. Siz kendisi hakkında ne düşünüyorsunuz?”</p>

  <p class="normal">Bu kez susan, Katerina Vasilyevna’ydı.</p>

  <p class="normal">Kirsanov:</p>

  <p class="normal">“Aslında size böyle bir şey sormaya hakkım yoktu,” dedi, konuyu değiştirdi, az sonra da başkalarının yanına doğru uzaklaştı.</p>

  <p class="normal">Ancak yarım saat sonra Katerina Vasilyevna kendisinin yanına geldi:</p>

  <p class="normal">“Kafamın nasıl karmakarışık olduğunu görüyorsunuz... Ne olur bana bir öneride bulunun.”</p>

  <p class="normal">“Neden başkasının önerisine gereksiniyorsunuz. Madem kafanız karmakarışık, ne yapmanız gerektiğini de en iyi siz bilmelisiniz.”</p>

  <p class="normal">“Düşüncelerimin durulmasını mı bekleyeyim?”</p>

  <p class="normal">“Siz bilirsiniz.”</p>

  <p class="normal">“Düğünümüzü biraz daha ertelesem?..”</p>

  <p class="normal">“Bunun iyi olacağını düşünüyorsanız elbette erteleyebilirsiniz.”</p>

  <p class="normal">“Peki ama o bunu nasıl karşılar?”</p>

  <p class="normal">“Nasıl karşıladığını gördüğünüzde, ne yapmanız gerektiğini bir kez daha düşünürsünüz.”</p>

  <p class="normal">“ Ama ona, bunu söyleyebilmem çok zor.”</p>

  <p class="normal">“Madem öyle babanıza söyleyin, o söylesin.”</p>

  <p class="normal">“Başkasının ardına gizlenmek istemem; kendim söyleyeceğim.”</p>

  <p class="normal">“Eğer kendinizde bu gücü bulabiliyorsanız, bu kuşkusuz en güzeli.”</p>

  <p class="normal">Bir başkası, örneğin Vera Pavlovna söz konusu olsaydı işi bu kadar ağırdan almaya hiç gerek olmazdı. İnsanların damarlarında akan kan birbirine uymuyor, ateşli bir insan sistematik ve ağır davranışlara nasıl katlanamazsa; sessiz, uysal bir insan da, ani ve kesin hareketler karşısında bocalar, hatta öfkeye kapılır.</p>

  <p class="normal">Katerina Vasilyevna’nın nişanlısıyla konuşmasından elde ettiği başarı Kirsanov’un beklediğinin de üstünde oldu: Kirsanov kurnaz bir adam olan Solovtsov’un düğünün ertelenmesi önerisini uysallıkla kabul edeceğini, bir iki yalvarıp yakarmayla işi geçiştireceğini umuyordu. Ama hayır, Solovtsov kendini tutmasını bilen bir adam olmasına karşın, muazzam servetin elinden kaymakta olduğu korkusuna kapılarak, zaten zayıf olan şansını büsbütün yitirecek davranışlarda bulunmaktan kendini alamamıştı. Polozov’u kendine karşı dolaplar çevirmekle suçlayan Solovtsov, Katerina Vasilyevna’yı da babasının elinde oyuncak olmakla, ondan korkmakla, bu öneriyi de onun emriyle yapmakla suçlamıştı. Oysa Polozov’un, kızının düğünü erteleme kararından haberi bile yoktu; öte yandan Katerina Vasilyevna da babasının kendisini tümüyle özgür bıraktığını her an tüm varlığıyla duyumsuyordu. Solovtsov’un, babasına yönelttiği suçlamalar haksızdı, bu da bir yana, bu suçlamalarından Solovtsov’un onu kişiliksiz, başkalarının elinde oyuncak olan bir varlık gibi gördüğü anlaşılıyordu.</p>

  <p class="normal">“Siz beni başkalarının elinde oyuncak olan kişiliksiz bir varlık gibi mi görüyorsunuz?”</p>

  <p class="normal">Solovtsov öfkeyle:</p>

  <p class="normal">“Evet!” diye bağırdı.</p>

  <p class="normal">“Oysa ben babamın isteğini hiçe sayarak ölümü göze almıştım; siz bunu bile anlamamışsınız! Aramızda her şey bitti!”</p>

  <p class="normal">Katerina Vasilyevna bunları söyledikten sonra hızla odadan çıktı.</p>
</body>
</html>
