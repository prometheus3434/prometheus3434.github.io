<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">XXXI</h1>

  <p class="h3baslik">Basiretli Okurla Söyleşi ve<br class="chapter" />
  Kendisinin Romandan Kovulması</p>

  <p class="normal">Söyle, ey basiretli okur, şu anda bu kitaptan çıkıp giden ve bir daha da dönmeyecek olan Rahmetov’a bu hikâyede neden yer verildi? Onun olaylara katılmayan bir tip olduğunu sana daha önce söylemiştim...</p>

  <p class="normal">“Atma, atma!” diyor basiretli okur, sözümü keserek... “Rahmetov buz gibi olaylara katılan bir tip. Öyle olmasa şu ünlü pusulayı o mu...”</p>

  <p class="normal">Ben de onun sözünü kesiyorum:</p>

  <p class="normal">“Aman efendi hazretleri, üzerinde gevezelik etmeye bayıldığınız estetik konusunda hiç iyi olmadığınız anlaşılıyor. Eğer böyleyse, o zaman Mâşâ da romanın tiplerinden biri oluyor? Öyle ya, hani kitabın en başında Vera Pavlovna’yı dehşete düşüren bir pusula vardı, işte o pusulayı da Mâşâ getirmişti! Sonra, Raşel? O da romanın tiplerinden biri?.. Çünkü Vera Pavlovna’ya eşyalarına karşılık para veriyor; o bu parayı vermese, Vera Pavlovna’nın bir yere gidebilmesi olanaksız! Sonra, profesör N?.. Vera Pavlovna’yı Bayan B.’ye mürebbiye olarak salık verdiğine göre, o da romanın tiplerinden biri? Çünkü o bunu yapmasaydı, Konnogvardeyski bulvarındaki dönüş sahnesi olmayacaktı? Belki Konnogvardeyski Bulvarı da romanın tiplerinden biridir? Çünkü bu bulvar olmasa Vera Pavlovna’yla Lopuhov’un bu bulvar üzerinde buluşmaları ve yine bu bulvardan geri dönüşleri de olmayacaktı? Hele Gorohovaya sokağı?.. Romanın en ünlü tipi bu sokak galiba? Neden dersen, Gorohovaya sokağı olmasa, onun üzerindeki evler ve bu arada Storeşnikovlar’ın evleri de olmazdı. Storeşnikovlar’ın evleri olmayınca, bu evi yöneten bir kâhya, kâhya olmayınca kâhyanın kızı, kâhyanın kızı olmayınca da bizim bütün bu hikâyemiz olmazdı. Yine de senin dediğin doğru olsun. Konnogvardeyski bulvarı, Mâşâ, Raşel, Gorohovaya sokağı... bunların hepsi romanın tipleri olsunlar... Ama bunlar için koskoca kitap boyunca üç dört sözcük ya söylemişiz ya söylememişiz. Bir de şu Rahmetov’a ayrılan sayfalara bak!”</p>

  <p class="normal">“Tamam, şimdi anladım,” diyor basiretli okur, “Rahmetov, Vera Pavlovna’yla Lopuhov’u yargılamak için sokulmuş hikâyeye, Vera Pavlovna’yla o konuşmayı yapması için...”</p>

  <p class="normal">“Hayır, efendi, senin hiçbir şey anladığın yok! Söylediğinin tam tersidir durum. Başkaları üzerine düşüncelerini söylemesi için hiç hikâyeye özel bir insan sokulur mu? Senin o çok büyük yazarların böylesi gereklilikler için hikâyelerine durmadan birtakım insanlar sokup çıkarıyor olabilirler, ama ben onlardan çok daha kötü bir yazar olmama karşın, sanatsallığın koşullarını onlardan daha iyi anlıyorum. Hayır, muhterem, bu dediğin şey için Rahmetov’a hiç gerek yoktu. Lopuhov Vera Pavlovna, Kirsanov... bunların üçü de davranışları ve yapıp ettikleri şeyler üzerine düşüncelerini kaç kez açıkladılar kitap boyunca, görmedin mi? Bunlar aptal insanlar değil ki, neyin iyi neyin kötü olduğunu bilemesinler ve iyiyle kötüyü ayırt edebilmeleri için kendilerine bir suflör gereksin! Yoksa sen Vera Pavlovna aradan biraz zaman geçtikten sonra atölyesini yüzüstü bırakmasının doğru olmadığını anlamayacak ve bu yüzden kendisini tıpkı Rahmetov’un kınadığı gibi kınamayacak mıydı sanıyorsun? Veya Lopuhov, Vera Pavlovna’ya karşı tavırlarının tıpkı Rahmetov’un karısına söylediği biçimde olduğunu anlamıyor muydu? Anlıyordu, azizim, anlıyordu, çünkü aklı başında olan dürüst insanlar, eksiklerinin, yanlışlarının neler olduğunu çok iyi anlarlar. Neden dersen, dürüsttürler de ondan. Yoksa bunu da mı bilmiyordun? Dürüst insanların neler düşündükleri, neleri bilip anladıkları konusunda da çok zayıfmışsın anlaşılan! Bak sana bunlardan da öte bir şey söyleyeyim: Sen yoksa Rahmetov’un Vera Pavlovna’yla konuşmasında Lopuhov’dan bağımsız hareket ettiğini mi sanıyorsun? Hayır, efendim, hayır! Rahmetov o konuşmada Lopuhov’un aracısıydı. Bunu Vera Pavlovna’yla konuşurken kendisi de çok iyi biliyordu; Vera Pavlovna’ya gelince, o da bir iki gün sonra anladı bunu; aslında o kadar heyecanlı olmasaydı daha Rahmetov ağzını açtığı anda da anlayabilirdi. İşin aslı işte böyleydi, ama tabii sen anlamadın, öyle değil mi? Kuşkusuz Lopuhov ikinci pusulasında doğru söylüyordu, yani ne o Rahmetov’a, ne de Rahmetov ona Vera Pavlovna’yla yapılacak konuşmanın içeriği konusunda bir şey söylemişti. Ama Lopuhov Rahmetov’u çok iyi tanıyor ve onun hangi durumda neler söyleyeceğini çok iyi biliyordu; çünkü dürüst insanlar birbirlerini hiçbir şey konuşmadan da anlarlar. Lopuhov, Rahmetov’un Vera Pavlovna’ya söylediklerini daha o konuşma yapılmadan önce nerdeyse noktası noktasına yazabilirdi. Böylesine iyi tanıyordu Rahmetov’u ve onu aracı seçmesinin nedeni buydu. Yoksa sana psikolojinin gizlerini biraz daha mı açayım? Bak şimdi... Lopuhov, kendisinin kendisi hakkındaki düşüncelerini Rahmetov’un da çok iyi bildiğini biliyordu. Yalnız Rahmetov’un mu? Mertsalov’un da, Mertsalov’un karısının da, adalarda güreş tuttuğu şu subayın da... bunların hepsinin onun kendi hakkındaki düşüncelerini bildiğini biliyordu. Vera Pavlovna da kimseden bir şey duymadığı halde bunları birkaç gün sonra kendiliğinden anlayacaktı. Evet, kendisine karşı duyduğu sonsuz gönül borcunun hummasından kurtulur kurtulmaz Vera Pavlovna da anlayacaktı bunu. Dolayısıyla da, ‘Rahmetov’u aracı olarak göndermekle hiç bir şey kaybetmiş olmuyorum’ diye düşünüyordu Lopuhov. Evet, Rahmetov bana sövecek, ama nasılsa Veroçka da bir süre sonra kendiliğinden aynı şeyleri düşünmeyecek mi? Bir şey kaybetmediğim gibi, tam tersine Veroçka’nın saygısını kazanıyorum. Çünkü Veroçka Rahmetov’u, benim için neler söyleyeceğini bile bile gönderdiğimi anlayacak ve bunu şöyle yorumlayacak: ‘Canım benim, ne kadar ince düşünceli bir insan!’ İlk günlerin heyecanıyla, kendisine duyduğum sonsuz gönül borcunun ağır yükü altında ezileceğimi bildiği için, kafamda bu ağır yükü hafifletecek düşüncelerin bir an önce doğmasına çalıştı; evet, onu yerden yere çaldığı için Rahmetov’a kızıyordum, ama öte yandan da daha o sırada bile Rahmetov’un sözlerinin özünde doğru olduğunu anlıyordum. Düşüne düşüne ben de herhalde aynı sonuca ulaşırdım, ama bu zaman alırdı ve ben geçen bu süre içinde zaten yatışmış olacağım için ulaştığım bu düşüncelerin fazla önemi olmazdı. Ama bunların bana ilk günden söylenmesi, beni en azından bu düşüncelere kendiliğimden ulaşacağım süre boyunca acı çekmekten kurtardı. Evet, önemli olan ilk gündü, bu düşüncelerin benim için yararlı olması, onları ilk gün öğrenmeme bağlıydı.’ İşte Lopuhov böyle ince bir düzen kurmuş, Rahmetov da ola ola onun aracı olmuştu. Görüyormusun aziz efendim, basiretli okurum benim, bu soylu insanlar meğer ne kurnaz, ne bencil yaratıklarmış! Yalnız bunu kendi kurnazlığınla ve bencilliğinle karıştırma, onlar mutluluğu senin aradığın yerlerden bambaşka yerlerde arıyorlar; onlar için en büyük mutluluk, sevdikleri, saygı duydukları insanların kendileri için ‘ne ince düşünceli, ne mert insan’ demelerindedir; sen nasıl birtakım amaçların için binbir kurnazlık düşünüyorsan, onlar da kendi amaçları için türlü zahmetlere girer, çeşitli kurnazlıklara başvururlar; yalnız senin amaçlarınla onların amaçları birbirinden farklıdır, dolayısıyla da amaçlarınıza ulaşmak için başvurduğunuz kurnazlıkların sonuçları farklı olur, sen başkalarına zarar verecek çirkefçe bir şeyler tezgâhlarsın, onlar başkalarına yarar sağlayacak dürüst planlar kurarlar.”</p>

  <p class="normal">“Bana bak,” diye atılıyor basiretli okur, “sen fazla ileri gitmeye başladın! Resmen hakaret ediyorsun bana! Ayağını denk almazsan seni mahkemeye verir, kafanda ne fitne fesat şeyler olduğunu dünya aleme açıklarım!”</p>

  <p class="normal">“Aman efendimiz, n’olur acıyın bana,” diyorum ben de basiretliye, “ben kim, size hakaret etmek kim! Aklınıza duyduğum saygıyı kişiliğinize de duyan bir insan olarak size nasıl hakaret edebilir mişim? Ben yalnızca sizin pek sevdiğiniz bir konu olan sanatsallık üzerine bir-iki şey söylemek istedim, o kadar. Rahmetov’un yalnızca Vera Pavlovna’yla Lopuhov’u yargılamak için kitaba sokulduğunu sanmakla yanıldınız, ben onu söylüyorum. Böyle bir şey için Rahmetov’a hiç gerek yoktu. Rahmetov’un onlar için söylediklerinde benim sana doğrudan doğruya Lopuhov’un kendi hakkındaki düşüncesi olarak açıklamayacağım bir şey yoktu ki!.. Öte yandan Vera Pavlovna da, Rahmetov olmadan da bir süre sonra hem kendisi, hem de Lopuhov konusunda nasılsa bu düşüncelere ulaşacaktı. Şimdi, ey benim basiretli okurum, canım efendim, sana bir soru: Rahmetov’la Vera Pavlovna arasında geçen konuşmayı buraya almamın amacı ne? Ben sana Lopuhov’la Vera Pavlovna’nın düşüncelerini değil, Rahmetov’un Vera Pavlovna’yla konuşmasını veriyorsam, sana yalnızca bu konuşmanın özünü ve içerdiği düşünceyi değil, özellikle konuşmanın kendisini vermek istiyorum demektir, öyle değil mi? Bunu anlayabilir misin? Peki benim bu konuşma üzerinde bu kadar ısrarla durmamın nedeni ne öyleyse? Neden ille de vermek istiyorum ben bu konuşmayı? İstersen ben söyleyeyim, bu konuşma Rahmetov’la Vera Pavlovna arasında geçiyor doğrusu! Vallahi pes! Anlatılanı anlama bakımından da sıfırsın azizim! Kavrayışın da sıfır! Yahu şöyle düşünsene, iki insan karşılıklı konuşuyor... Bu konuşma şu ya da bu ölçüde bu insanların kişiliklerini ortaya çıkarır, öyle değil mi? (Nasıl, işin nereye varacağını anlamaya başladın mı?) Bu konuşma olana kadar Vera Pavlovna’nın kişiliği üzerine epeyce fikir edinmiştin. Yani bu konuşmadan Vera Pavlovna’ya ilişkin bir şey öğrenecek halin yoktu; onun ateşli bir insan olduğunu da, şakacılığını da, kaymağın iyisini, çayın demlisini sevdiğini de, hatta bir iki kadeh Heres’e hayır demediğini de... biliyordun. Demek ki bu konuşma Vera Pavlovna’nın kişiliğini tanıtmak için konulmamış kitaba... Öyleyse kimin için konulmuş olabilir? Şimdi soru şöyle, iki kişi konuşuyor. Vera Pavlovna ve Rahmetov. Konuşma Vera Pavlovna’nın kişiliği yönünden bizi ilgilendirmiyor. Öyleyse kimin kişiliği yönünden ilgilendirebilir?”</p>

  <p class="normal">“Rahmetov’un! diye bağırıyor basiretli okur.”</p>

  <p class="normal">“Aslanım benim! Gel seni alnından bir öpeyim! Görüyorsun değil mi, daha önce düşündüğünün tam tersi çıktı! Yani Rahmetov konuşma için değil, konuşma Rahmetov için alınmış kitaba, bu konuşmayla sen Rahmetov’u daha yakından tanıyabilesin diye, yalnızca bunun için. Bu konuşmadan gördün ki, Rahmetov gerçi içki içmeyen bir insandır, ama yine de Heres’ten bir-iki kadeh içmeyi canı çekiyor; sonra asık yüz, “mendebur” surat onun sürekli hali değil, hoş bir işle uğraşırken üzücü düşüncelerini, yüreğini dağlayan derin acıyı unutup konuşkan olabiliyor, şakalar yapabiliyor ve ne diyor, “o kadar az ki böyle güler yüzlü olabildiğim! Ve buna öyle üzülüyorum ki! Sürekli olarak ‘mendebur’ bir suratla dolaşmaktan ben de hiç hoşlanmıyorum, ama ortam öyle bir ortam ki güzellik ve iyilik uğruna benim gibi yüreğinde ateşli bir sevgi taşıyanlar zorunlu olarak suratları bir karış olmak zorunda kalıyorlar; yoksa ben bütün gün gülmek, şarkı söylemek, dans etmek isterdim.”</p>

  <p class="normal">Anladın mı şimdi sevgili okurum? Sana Rahmetov’un nasıl bir insan olduğunu doğrudan doğruya anlatmak için pek çok sayfa yazılmış olduğu halde, bir o kadar sayfa da sana yine aynı insanı tanıtmak için yazılmış bulunuyor; onu iyice tanıman için, yalnız ve yalnız bunun için. Üstelik bu insan romanın kahramanlarından biri olmadığı halde bu yapılıyor! Hadi o zaman söyle bakalım bana, Rahmetov bu romana niçin alındı ve niçin bu kadar ayrıntılı olarak anlatıldı? Hatırlarsan sana daha önce “sanatsallığın başlıca gereğini yerine getirmek için” demiştim. Düşün bakalım neyin nesidir şu sanatsallığın başlıca gereği ve Rahmetov denilen bir insanı getirip şu kitabın içine koymakla bu gerek nasıl yerine getirilmiş oluyor? Bulabildin mi? Nerden bulacaksın, sen kim, böyle şeyler kim, değil mi? Öyleyse dinle. Ya da hayır, dinleme, nasılsa yine bir şey anlamayacaksın. Hem seninle değil, okurlarımla konuşacağım ve konuşmam ciddi olacak.</p>

  <p class="normal">Sanatsallığın ilk gereği şudur, bir betimleme yapılırken, okurun betimlenen şeyi gerçek biçimi nasılsa öylece gözünün önüne getirebilmesi sağlanmalıdır. Örneğin ben bir ev betimlemesi yapıyorsam, okurum benim anlattığım şeyi ne samanlık, ne de saray olarak canlandırmalı gözünde, ben neyi anlatıyorsam, tam onu düşünmeli. Ya da eğer sıradan bir insanı anlatıyorsam, okurum bunu ne cüce, ne de dev olarak düşünmeli.</p>

  <p class="normal">Ben kitabımda yeni kuşağın her gün yüzlerce örneğine rastladığım dürüst ve sıradan insanlarını göstermek istedim. Bunlardan üçünü aldım, Vera Pavlovna, Lopuhov ve Kirsanov. Bunların üçü de benim gözümde sıradan insanlardır, onlar kendi gözlerinde de sıradan insanlardır ve onlar bütün tanıdıklarının gözlerinde de sıradan insanlardır. Ben onları anlatırken şu dediğimden daha başka bir anlamda yorumlanabilecek herhangi bir şey söyledim mi? Evet, ben onlardan sevgiyle, saygıyla söz ettim. Ama her dürüst, aklı başında insan sevgiye, saygıya layıktır. Bununla birlikte hiç onların önünde dalkavukluk ettim mi? Yazdığım şu kadar sayfanın içinde, ‘Ben onlar gibi soylu, onlar gibi yüce, onlar gibi güzel insan görmedim; onlardan daha mükemmel bir insan bulunabileceğine asla inanamam; onlar ideal insanlardır’ anlamına gelebilecek küçücük de olsa bir satır, bir söz, bir anıştırma var mı? Onlar benim kafamda nasılsalar, kitabımda da öyle yer aldılar. Yani yeni kuşağın sıradan insanları olarak... Olağanüstü herhangi bir şey yapıyor olarak gösterdim mi kendilerini? Hayır. Onlar yalnızca alçaklık yapmıyorlar, korkmuyorlar; inandıkları sıradan ve dürüstçe şeyler var ve bunlar uğruna çalışıp çabalıyorlar, hepsi bu! Kahramanlık neresinde bunun! Ben sıradan birtakım insanlar göstermek istedim ve umarım bunu başardım da. Romanımdaki bu sıradan insan tiplerini gerçek yaşamda tanımış olan okurlarım, kitabın daha ilk sayfalarından başlayarak bunların ideal olmak şurda dursun, kendi tiplerinin ortalama düzeyini geçmeyen insanlar olduklarını herhalde hemen görmüşlerdir. Bu okurlarım yine bilirler ki, gerçek yaşamda tanıdıkları bu tipten insanlar, benim romanımda anlattığım olaylara benzer nice olaylar yaşamışlardır ve bu olaylar karşısında benim kişilerimin davranışlarından daha kötü davranışlarda bulunmamışlardır. Diyelim, gerçek yaşamdaki bu sıradan ve dürüst insanlar benim romanımda anlattığım olaylara benzer olaylar yaşamamışlardır... Olabilir... Çünkü bütün evli çiftlerin birbirlerinden ayrılmaları için herhangi bir zorunluluk olmadığı gibi ayrılmanın hoş bir şey olması gibi bir durum da yoktur. Öte yandan her dürüst ve aklı başında kadın, kocasının arkadaşına âşık olmadığı gibi her namuslu ve ciddi erkek de arkadaşının karısına duyduğu aşkla –hem de koca üç yıl– mücadele edip durmaz. Köprü ortasında beynine kurşun sıkmak ya da (basiretli okurun düşüncesine göre) W otelinden habersizce ayrılıp kim bilir nerelere kaybolmak ise bunların içinde herhalde en az rastlanan olaydır. Ama her dürüst insan, benim roman kahramanlarımın karşılaştıklarına benzer olaylarla karşılaştığında tıpkı onlar gibi hareket eder ve böyle hareket ettiği için de kendini kesinlikle bir kahraman gibi görmez, dürüst insanlar böylesi olaylara karşı hazırlıklıdır ve benim anlattıklarımdan çok daha zorlu nice olayda çok daha alkışlanacak davranışlar göstermişlerdir; ama onlar bu davranışları gösterdikleri için kendilerini olağanüstü ve şaşılası insanlar olarak görmezler; kendileri için olsa olsa, ‘Eh, bayağı zararsız, hatta dürüst bir insan sayılırım’ diye düşünürler. Bu insanların kendileri gibi olan tanıdıkları da (kendileri gibi tabii, çünkü onlar başka türlü insanlarla düşüp kalkmazlar) onlar hakkında aynı şeyleri düşünürler; eh, derler, zararsız, dürüst bir insandır. Onun ayaklarına kapanmak, onu göklere çıkarmak asla düşünemeyecekleri şeylerdir. Bunun yerine onlar, biz de onun gibiyiz, derler. Bu açıklamayla, yeni kuşaktan her dürüst, aklı başında insanın, benim bu üç roman kahramanımda sıradan dostlarını tanımalarını sağladığımı umarım.</p>

  <p class="normal">Ama öykümün başından beri Vera Pavlovna, Lopuhov ve Kirsanov için ‘Evet, biz bu insanları tanıyoruz, onlar da bizim gibi sıradan, iyi insanlar’ diyen okurlarım henüz azınlığı oluşturuyorlar. Büyük çoğunluksa bu sıradan tipten çok aşağı düzeydedir. Ömründe tek gözlü damdan başka bir şey görmemiş bir insan, sıradan bir ev resmine baktığında gördüğü evi saray sanacaktır. Bu insana evin saray değil de ev olarak görünmesi için ne yapmalı?</p>

  <p class="normal">Yapılacak şey şu, aynı resimde büyük bir sarayın küçük bir köşesini de göstermeli. O zaman bu köşeye bakar ve sarayın çok daha değişik boyutlarda bir yapı olduğunu, başka bir deyişle bunun aslında büyük bir ev olduğunu anlar ve herkes böyle evlerde yaşasa ne güzel olur diye düşünür. Eğer Rahmetov’u göstermeseydim, okurlarımın çoğu hikâyemdeki baş kahramanlar konusunda şaşıracaktı. Şu son bölüme gelene kadar Vera Pavlovna, Kirsanov ve Lopuhov’un, okurlarımın çoğuna gerçek hayatta yer alamayacak kadar üstün yaratılışlı, hatta idealize edilmiş kişiler olarak göründüklerine bahse girerim. Hayır, dostlarım, benim şirret, kötü yürekli, zavallı dostlarım, durum hiç de size göründüğü gibi değil; onlar yücelerde durmuyor, siz çok diplerde dolaşıyorsunuz. Ama şimdi onların bulutların üzerinde değil, yeryüzünde duran insanlar olduklarını gördünüz. Onların size göğün yücelerinde süzülüyormuş gibi görünmelerinin nedeni, sizin yedi kat çamurun içinde debelenmenizdi. Onların durduğu yer erişilmez bir yer değildir aslında, herkes o yükseklikte durmalıdır, durabilir de. Sizin de benim de, kendilerine asla erişemeyeceğimiz üstün kişilikler bunlar gibi değildir, benim zavallı dostlarım. Ben size bunlardan birinin profiline ait hafif bir çevre çizgisi gösterdim, o kadar. Gördüğünüz gibi hatlar tümüyle değişik. Kendilerini ayrıntılı olarak çizdiğim öbür insanlara ise eğer isterseniz erişebilirsiniz; bunun için kendinizi geliştirmeniz gerekir. Şunu unutmayın ki, onlardan aşağı duran herkes aşağılıktır. Hadi dostlarım, derinlerinde debelenip durduğunuz yedi kat çamurun içinden doğrulup kalkın! Evet; hadi kalkın, bu o kadar zor bir şey değil! Mutlu bir yaşam sürmek için ışıklı, aydınlık dünyaya çıkın; buraya uzanan yol bakın nasıl da göz alıcı, gönül çelici ve nasıl da kolay; gelişme, bu yolun adı gelişme, gelişme... Çevrenize bakın, izleyin, düşünün, yaşamın tertemiz tatlarını, insanın iyi ve mutlu olabileceğini anlatan yazarlar var, onların kitaplarını okuyun. Evet, okuyun bu kitapları, çünkü bu kitaplar insanın yüreğini sevinçle doldurur; yaşamı izleyin, yaşamı izlemek son derece ilginçtir; düşününüz, düşünmek çok çekici, sürükleyici bir şeydir. Evet, hepsi bu! Sizden ne bir şey vermeniz, ne bir şeylerden yoksun olmanız isteniyor! Hayır, gerek yok bunlara! Yalnızca mutlu olmayı istemek! Bunun için gelişmenize büyük bir zevkle özen göstereceksiniz... Çünkü mutluluk gelişmededir. Ah, gelişmiş bir insanı ne tatlar bekler! Hatta bir başkasının kendinden bir şeyler verme diye niteleyerek acı duyduğu şeyleri, o isteklerinin yerine getirilmesi olarak duyumsar, tat duyar bundan! Hele yüreği!.. Sevinçlere öylesine açık ve sevinçlerle öylesine doludur ki!.. Yine siz bilirsiniz ama, bir deneyin derim ben, gelişmişlik gerçekten güzel bir şeydir!</p>
</body>
</html>
