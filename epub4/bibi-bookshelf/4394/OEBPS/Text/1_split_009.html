<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_8">XXVI</h1>

  <p class="normal">İki gün sonra Lopuhov fabrikadaki odasında otururken Vera Pavlovna da çılgın bir sabah yaşıyordu. Yatağına atılıp yüzünü elleriyle kapatıyor, on beş dakika kadar bu durumda kaldıktan sonra yerinden fırlayıp odada dört dönmeye başlıyor, sonra koltuğa yıkılıyor, sonra yine ayaklanıp düzensiz, kesik kesik adımlarla odayı arşınlıyor, sonra yeniden kendini yatağına atıyor, yeniden kalkıp dolaşıyordu; bu arada birkaç kez yazı masasının başına gidip orada bir süre durdu, sonra uzaklaştı, sonra yeniden masaya döndü, en sonunda oturup birkaç satır karaladı, yazdığı kâğıdı zarfladı, yarım saat kadar sonra zarfı da mektubu da parça parça edip yaktı, yeniden odanın içinde dört dönmeye başladı, yeniden masaya dönüp bir şeyler karaladı, ama az sonra bunları da yırtıp yaktı, yeniden bir o yana bir bu yana atıldı, yeniden masaya dönüp bir şeyler yazdı ve bu kez zarfı kapatır kapatmaz kendine zaman bırakmamak istercesine yine koşarak kendi odasına döndü. Yığıldığı koltukta yüzünü elleriyle kapatarak bir süre kıpırtısız kaldı. Böylece yarım saat, belki de bir saat geçti. Ama işte kapının çıngırağı çaldı! Herhalde oydu bu gelen! Hemen kocasının odasına koştu. Mektubu alıp yırtacaktı. Ama hani mektup? Yok! Yok! Nereye gitmiş olabilir? Telaşlı telaşlı masanın üzerindeki kâğıtları karıştırdı... Ama artık Mâşâ kapıyı açıyordu... Ve Lopuhov Vera Pavlovna’nın bembeyaz bir yüzle ve altüst olmuş durumda çalışma odasından çıkıp kendi odasına süzüldüğünü gördü.</p>

  <p class="normal">Lopuhov onun yanına değil, doğruca kendi çalışma odasına gitti. Son derece sakin, soğukkanlı, ağır hareketlerle masanın üzerini aradı, aşağıya, halıya baktı... Evet, birkaç gündür buna benzer bir şey bekliyordu; ya bir mektup, ya da bir konuşma... Demek mektup yazmış, zarfın üzerinde adres yok, ama mühür onun mührü... Hiç kuşku yok mektubu geri almaya gelmişti buraya, alıp yırtacaktı... Ya da daha yeni atmıştı ve koşarak odasına dönüyordu... Ama, hayır, geri almaya geldiği açıktı, masanın üzerindeki kâğıtlar darmadağınıktı... Ama bulabilmesinin olanağı var mıydı mektubu; nasıl bir korkunç heyecan, nasıl bir kendinden geçiş içinde olmalıydı ve nasıl avcundaki bir kor parçasını fırlatır gibi fırlatmış olmalıydı ki, mektup bütün masayı kayarak geçtikten sonra taa arkadaki pencerenin dibine düşmüştü. Okumaya gerek var mı? Nasılsa içindekiler bildiği şeyler... Ama yine de okumamak olmaz...</p>

  <p class="normal">“Birtanem, hiçbir zaman kendimi sana şu anda olduğu kadar bağlı hissetmemiştim. Senin için ölebilsem! Ölümümün seni daha mutlu yapacağını bilsem, nasıl da seve seve can verirdim senin için! Ama onsuz yaşayamam. Senin gönlünü kırıyorum birtanem, sana dehşetli büyük kötülük yapıyorum dostum. Böyle bir şey yapmak istemiyorum, ama beynim yüreğime söz geçiremiyor. Bağışla beni, bağışla beni.”</p>

  <p class="normal">Çeyrek saat, belki daha fazla Lopuhov gözleri koltuğun bir noktasına dikili, masanın önünde böylece durdu. Darbe beklenmedik değildi, ama yine de acı vericiydi; böyle bir mektup alındığında ya da bu mektubun içeriğine benzer bir haykırışla karşılaşıldığında ne yapılacağı, nasıl bir tavır alınacağı uzun uzun düşünülmüştü, ama yine de şimdi bir anda kafanı toparlayamıyordun... Ama ne olursa olsun toparlanmak gerekti. O da toparlandı, önce mutfağa, Mâşâ’nın yanına gitti:</p>

  <p class="normal">“Mâşâ, sofrayı hemen kurmayın. Ben size ne zaman kuracağınızı söylerim. Kendimi pek iyi hissetmiyorum, yemekten önce ilaç içmek niyetindeyim. Siz bizi beklemeden yemeğinizi yiyebilirsiniz. Acele etmeniz de gerekmez. İlaçtan sonra benim yemek yiyebilmem epey zaman alır. Sofraya oturacağımız zamanı ben size söylerim.”</p>

  <p class="normal">Mutfaktan karısının odasına geçti. Vera Pavlovna yüzünü yastığa gömmüş, karyolasındaydı. Onun odaya girdiğini duyunca birden silkindi.</p>

  <p class="normal">“Buldun, değil mi? Okudun..? Tanrım! Aklım başımda değil benim! Yazdıklarım gerçek değil! Bir sayıklamaydı o!”</p>

  <p class="normal">“Dostum, yazdıklarını elbette ciddiye alamayız, çünkü besbelli çok heyecanlıymışsın o satırları yazarken. Bu işler böyle halledilmez. İkimiz için de çok önemli olan bu konuyu oturup sakin sakin ve uzun uzun konuşmak için zamanımız olacak. Bu arada ben sana kendi işimle ilgili bir şeyler anlatmak istiyorum. İşimde önemli değişiklikler oldu, olması gerekli değişikliklerdi bunlar ve ben bu değişimden dolayı sevinçliyim... Veroçka, canım, beni dinliyor musun?” Veroçka ne bilsin dinleyip dinlemediğini? O sırada söyleyebileceği tek şey, kocasını dinleyip dinlemediği değil, olsa olsa kulağına birtakım sözlerin çarptığı ve bunların da onun şu anda anlayabileceği şeyler olmadığıydı; ama yine de kulağına birtakım sesler geliyordu... Ve bunların yazdığı mektupla hiç mi hiç ilgisi yoktu, bambaşka birtakım şeylerden söz edilmekteydi galiba şu anda... Böylece yavaş yavaş kulak vermeye başladı Vera Pavlovna seslere, çünkü onu mektup dışında bir şeylerle ilgilenmeye iten karşı konulmaz bir istek yükseliyordu içinde; böylece uzun süre kulağına çarpan seslerden hiçbir şey anlamamakla birlikte yine de kocasının sakin ve kendinden hoşnut ses tonunun yüreğini yatıştırır gibi olduğunu hissetti, hatta az sonra söylenilenleri anlamaya da başladı. “Evet... Lütfen beni dinle canım, çünkü söylediklerim benim için çok önemli şeyler...” Kocası “beni dinliyor musun?”dan sonra nerdeyse hiç soluk almadan konuşuyor, “Evet gerçekten benim yönümden çok olumlu değişiklikler...”</p>

  <p class="normal">Ve binbir ayrıntıya girerek bir şeyler anlatıyor. Aslında o bu anlatılanların çoğunu, ne çoğunu, hemen hepsini biliyor, ama olsun, anlatsın varsın, çünkü o çok iyi bir insan!</p>

  <p class="normal">Ve Lopuhov soluk almamacasına anlatıyor: Derslerden bıkmıştı, özellikle de falanca ailelerden ve falanca öğrencilerden. Ama bak fabrikadaki işinden çıkmamıştı, çünkü bu önemli bir işti, bütün fabrika çalışanları üzerinde esaslı etkileri olmuştu, ayrıca fabrikada başka şeyler de gerçekleştirebilmişti, ömeğin okuma yazma öğrenmek isteyenleri toplamış ve bu iş için öğretmenler bulmuştu. Firma yetkililerini öğretmenlere iyi bir ücret ödenmesini sağlamaya ikna etmesi zor olmamıştı. Bir kez okuma yazma bilen bir işçi makinelere daha az zarar verir, meyhane meyhane sürtmez ve işe sarhoş kafayla gelmezdi, bu da, çok az da olsa ücretinin artmasına neden olurdu... İşçileri serkeşlikten ve sarhoşluktan kurtarmak için onların devam ettikleri meyhaneleri sürekli dolaşmıştı. Çünkü işçilerin kendilerini bulmalarının özellikle de... çok iyi biliyordu... ve daha neler neler...<sup class="calibre3"><a href="../Text/1_split_069.html#footnote-100-5" id="footnote-100-5-backlink">[5]</a></sup> En önemlisi de, becerikliliği, elinden iş gelirliğiyle kendini firmaya kabul ettirmiş olmasıydı... Böylece fabrikanın hemen tüm yönetimi yavaş yavaş onun eline geçmişti. Hikâyenin sonu aynı zamanda Lopuhov için en tatlı yeriydi; buna göre Lopuhov fabrikanın genel müdür yardımcısı oluyordu. Genel müdür firmanın ortaklarından biriydi ve görevi de, aldığı ücret de onursal nitelikteydi, yoksa asıl yönetici Lopuhov’du. Genel müdürün kendisi ancak bu koşulla kabul etmişti görevi. ‘Ben kim, burayı yönetmek kim?’ diyecek olmuştu önce. Ama Lopuhov, ‘Siz yalnızca genel müdürlük koltuğunu doldurun, bizim için önemli olan işin başında dürüst bir arkadaşın bulunmasıdır, yoksa bütün işleri ben yöneteceğim,’ demişti. O zaman genel müdür, ‘Eh, madem öyle, görevi kabul ediyorum’ demişti. Ama asıl önemli olan genel müdür yardımcılığı, yani etiket değildi, önemli olan eskiden edebiyat işlerinden, derslerden ve fabrikadan düzensiz bir biçimde kazandığı paradan 1000 ruble fazlasıyla bugün 3500 ruble kazanacak olmasıydı. Demek ki fabrika dışında bütün işlerini bırakabilirdi; harika bir şeydi bu doğrusu!</p>

  <p class="normal">Yarım saatten fazla sürüyor Lopuhov’un bunları anlatması. Hikâyenin sonunda Vera Pavlovna bunun gerçekten de harika bir şey olduğunu söyleyebiliyor ve artık iyice kendine gelmiş olarak saçlarını tarayıp yemeğe çıkabiliyor.</p>

  <p class="normal">Yemekten sonra Mâşâ’ya 80 gümüş kapik veriliyor. Bu parayla Mâşâ araba tutup kentin dört ayrı yönüne Lopuhov’dan bir pusula götürecek! “Dostlarım, bu akşam serbestim, sizi evimde görmekten mutluluk duyacağım...” Az sonra da, önce şu müthiş Rahmetov, onun ardından da bir alay genç öğrenci geliyor. Hoşgeldin faslından hemen sonra müthiş bir bilimsel tartışma başlıyor... Öylesine ki tek tek herkes, bütün geri kalanları sapmalıkla ve tutarsızlıkla suçluyor. Bu yüksek düzeydeki bilimsel tartışmaya katılmayan kimi hainler de Vera Pavlovna’nın akşamı neşeli geçirmesine yardımcı oluyorlar, böylece akşam yarılandığında Vera Pavlovna Mâşâ’nın nereye kaybolduğunu anlıyor ve kocasının ne kadar iyi bir insan olduğunu bir kez daha düşünüyor. Evet, Vera Pavlovna bu kez genç dostlarının varlığından sıkılmak şurada dursun, gerçekten mutluluk duyuyor. Gerçi onların şamatalarına katılmıyor, köşesinde sessiz sakin oturuyor, ama içinde öylesine bir rahatlık, bir sevinç var ki, şu anda kalkıp Rahmetov’u bile öpebilir.</p>

  <p class="normal">Konuklar sabaha doğru saat üç gibi dağılıyorlar ve iyi de ediyorlar, hiç konukluk bu kadar uzatılır mı? Vera Pavlovna, o gün çektiği heyecandan bitkin durumda, kendini hemen yatağına atıyor, ama tam o sırada kocası giriyor içeri.</p>

  <p class="normal">“Canım Veroçkam, demin sana fabrikayı anlatırken bir şeyi söylemeyi unutmuşum, aslında önemli bir şey değil. Şu anda her ikimizin de uykusu var; fabrika konusunda aklımıza konuşulacak yeni şeyler gelirse, bunları yarın da konuşabiliriz. Şimdilik iki kelime ile şu kadarını söyleyeyim. Müdür yardımcılığı görevini kabul ederken bir koşul öne sürmüştüm; buna göre göreve başlama tarihimi ben saptayacağım. İstersem bir ay, istersem iki ay sonra başlayabilirim. Şimdi işte ben bu süreden yararlanarak, beş yıldan beri görmediğim ihtiyarcıklarımı ziyaret için Ryazan’a gitmek istiyorum. Haydi hoşça kal canım. Hiç kalkma. Vedalaşmak için yarın zamanımız olacak. Şimdi güzelce uyu.”</p>
</body>
</html>
