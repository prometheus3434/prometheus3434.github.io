<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_34">4</h2>

  <p class="normal">“O zaman bana dikkatle bak ve söyleyeceklerimi dinle. Sesim sana tanıdık geldi mi? Yüzümü daha önce görmüşlüğün var mı?”</p>

  <p class="normal">Hayır, daha önce görmemişti, kesinlikle görmemişti bu yüzü Vera Pavlovna. İyi ama nasıl oluyor da her seferinde bu yüzü gördüğünü sanıyordu? Bir yıldır, Kirsanov’la her konuşmalarında, Kirsanov’un kendisinin yüzüne her bakışında, kendisini her öpüşünde bu ışık saçan güzeli görüyordu; güzel ondan gizlenmiyordu, tıpkı onun da Kirsanov’dan gizlenmediği gibi; güzel ona kendini bütünüyle gösteriyordu, tıpkı onun da kendini kocasına bütünüyle gösterdiği gibi.</p>

  <p class="normal">“Hayır, seni görmedim, yüzünü görmedim. Evet, bana görünüyordun, ama yüzün öyle bir ışık halesiyle çevrili oluyordu ki, yüzünü seçemiyordum. Yalnız senin herkesten daha güzel olduğunu anlıyordum. Sesini duyuyordum, ama hiç kimsenin sesine benzemeyen çok güzel bir sesti duyduğum.”</p>

  <p class="normal">“Peki öyleyse, senin için bir şey yapacağım, şimdi bana iyice bak, bir an için halemin parlaklığı azalacak, sesimin büyüleyiciliği yok olacak; bir an için kraliçe olmaktan çıkacağım. Nasıl, gördün mü beni? Duydun mu gerçek sesimi? Tanıdın mı beni? Tamam, yeter. Yeniden kraliçeyim ve hep kraliçe kalacağım.”</p>

  <p class="normal">Hale yeniden bütün parlaklığıyla yüzünü çevreliyor, sesi yeniden anlatılmaz büyüleyiciliğine kavuşuyor. Vera Pavlovna şaşkın durumda; halenin parlaklığının kaybolduğu bir anlık sürede gördüğü yüzü tanıyor mu?</p>

  <p class="normal">“Evet, benim kim olduğumu öğrenmek istedin ve öğrendin. Adımı soruyordun bir de; ayrı bir adım yok benim, demin sana görünenin adı neyse, benim adım da odur. Sen beni gördün, kim olduğumu öğrendin. Dünyada bir insandan, bir kadından daha üstün hiçbir şey yoktur. Ben, göründüğüm kişiyim, seven ve sevilenim.”</p>

  <p class="normal">Evet, Vera Pavlovna’nın gördüğü kendisiydi, gerçi tanrıçaya benziyordu bu kadın, ama kendisiydi. Tanrıçanın yüzü kendi yüzüydü. Kendi yüzünü tanımaz mıydı Vera Pavlovna; kusursuz denemezdi yüzü için, her gün kendi yüzünden çok daha güzel başka yüzler görüp duruyordu. Ama bu yüz aşkın ışıklı halesiyle çevriliydi ve antik çağların en büyük heykeltraşlarının ve yüce resim çağının en yüce ressamlarının en ideal diye hayal edebilecekleri yüzlerden daha güzeldi. Evet, aşk halesiyle çevrili bu yüz kendi yüzüydü ve Milo Venüsü’nden de, bugüne dek gelmiş geçmiş bütün güzellerden de daha güzeldi.</p>

  <p class="normal">“Sen kendini aynada kendin olarak görüyorsun, ben olmuyorum bu görüntüde. Bana baktığın zamansa sevdiğin insanın sende gördüğünü görüyorsun. Benim seninle kaynaşıp tek bir varlık olmamın nedeni o. Onun için senden daha güzel bir varlık yoktur; onun gözü senden başka hiçbir ideali görmüyor. Doğru mu söylüyorum?”</p>

  <p class="normal">“Ah, hem de nasıl!”</p>
</body>
</html>
