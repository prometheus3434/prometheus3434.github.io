<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_26">XI</h2>

  <p class="normal">Ve işte Kirsanov’la evlenmesinin üzerinden bir yıl geçiyor; daha nice yıllar –olağanüstü bir şey olmadıkça– evliliklerinin üzerinden bu bir yıl gibi geçip gidecek. Geleceğin insana neler getireceğini kim bilebilir? Ama ben bunları anlatana dek olağanüstü hiçbir şey olmadı; Vera Pavlovna’nın günleri, Kirsanov’la evlendiği ilk yılki gibi geçip gidiyordu.</p>

  <p class="normal">Vera Pavlovna’yı yerin dibine batıracak son şeyi (hani canım, tıp gibi bir konuya el atabilecek tipte bir kadın olması) söyledikten sonra hiç çekinmeden artık her şeyi anlatabilirim; çünkü ona ilişkin anlatacağım hiçbir şey kadıncağızı şimdi olduğundan daha fazla rezil edemez. Bu bakımdan Sergiyevski sokağındaki yeni evinde de, tıpkı Vasilyevski’deki evinde olduğu gibi günlerinin üçe bölündüğünü büyük bir rahatlıkla söyleyebilirim: Sabah çayı, öğle yemeği, akşam çayı. Vera Pavlovna şiirselliğin “ş”siyle ilgisi olmayan yemek yemek, tatlılar atıştırmak, çay içmek huyundan vazgeçmiyor, vazgeçmediği gibi bu bayağılıktan başka bir şey olmayan hallerinden büyük zevk alıyor.</p>

  <p class="normal">Eski sakin hayatında var olan pek çok şey, yeni sakin hayatında da var. Örneğin özel odalar nötr odalar ayrımı aynen kaldı; özel odalara eskiden olduğu gibi karşılıklı izin olmadan girilemiyor; ilk soruya “sorma” diye karşılık alındı mı, soruyu yinelememe kuralı da aynen kaldı; böyle bir karşılık, sorana sorusunu hemen unutturuyor; unutturuyor, çünkü, bu konuda söylenecek bir şey olsaydı, soru sorulmasına gerek kalmadan söylenirdi inancı kaldı; eğer hiçbir şey söylenmemişse, demek ki söylenecek, anlatmaya değecek bir şey bulunmamaktadır. Bütün bunlar eski sakin hayatta nasılsalar, şimdiki sakin hayatta da öylece kaldılar. Yalnız, şimdiki sakin hayatta bunlarda biraz değişme oldu, ya da değişme değil de, eskiye göre daha değişik bir uygulama... E, olacak tabii, hayat da eski hayat değildi ki.</p>

  <p class="normal">Örneğin, özel ve nötr oda ayrımı yine katı bir biçimde uygulanıyor, ama özel odalara girmek günün belirli saatlerinde izni gerektirmiyor. Bunun nedeni, günün üç bölümünden ikisinin özel odalarda yaşanmaya başlanması; sabah çayı Vera Pavlovna’nın odasında, akşam çayı Kirsanov’un odasında içiliyor. Akşam çayı için özel bir tören yok: Stepan semaverle çay takımlarını getirip Kirsanov’un odasına koyuyor, tamam. Ama sabah çayı biraz törensel; birinci aşama, Stepan’ın semaveri ve çay takımlarını Vera Pavlovna’nın odasına en yakın nötr odaya getirip bırakmasıdır. İkinci aşamada, Stepan çayın hazır olduğunu bildirmek için Aleksandr Matyeviç’in çalışma odasına gider. Ama Aleksandr Matyeviç’i çalışma odasında bulursa haber verir Stepan, çayın hazır olduğunu; ya bulamazsa? Bulamazsa Stepan için yapacak bir şey kalmamaktadır, adamcağızın başka işi mi yok allahaşkına, varsın çay saatinin geldiğini kendileri anlasınlar! Böylece, sabah çaylarında Vera Pavlovna kocasını habersiz bekler, yani Kirsanov’un “Girebilir miyim canım?” diye izin almasına gerek yoktur. Bu kural konmuştur, çünkü sevgili Saşa’cığı olmadı mı Vera Pavlovna’nın sabahları eli ayağına dolanır. Yataktan nasıl kalktığını anlatsak, bunun neden böyle olduğunu siz de anlarsınız.</p>

  <p class="normal">Vera Pavlovna uyandı mı hemen kalkmaz, bir süre sıcacık yatağında keyif çatar. Bu sırada bir şeyler mi düşünür? Hem evet hem hayır. Peki düşünürse ne düşünür? Çoğunlukla o güne ilişkin şeyler olur düşündükleri; ev işleri, atölye, arkadaşlar, o günü nasıl geçireceği, günün planı vb. Buna artık uyuklama denilmez. Ayrıca iki özel konusu ve evliliğinin üçüncü yılında ortaya çıkan ve şu anda kollarında tutmakta olduğu üçüncü bir konusu daha var Vera Pavlovna’nın. Mitya’dır bu üçüncü konu. “Mitya”dır çünkü Dmitri’nin anısına bu ad verilmiştir kendisine. Öbür iki konuya gelince, biri hayatta kendisine bağımsızlık veren tatlı uğraşı, öteki Saşa’dır. Uyanır uyanmaz büyük bir keyifle işini ve Saşa’sını düşünür Vera Pavlovna. Ama artık Saşa’ya düşünce denemez; çünkü Saşa düşündüğü her şeyin içinde yer alır, dolayısıyla onun hayatının her anına ve her alanına katılır. Madem Saşa’yı düşünmesi bir düşünce olmuyor –gerçekten böyle bu, Saşa onun kafasında her zaman yer alıyor, hemde çoğu kez tek düşünce olarak– öyleyse Vera Pavlovna’nın bu durumunu nasıl adlandıracağız? Düşünme mi bu, uyuklama mı, yoksa doğrudan doğruya uyuma mı? Gözler yarı kapalı, yanaklar hafif pembeleşmiş... Uykunun verdiği pembelik sanki bu?.. Öyleyse kendisi düşünmüyor, hâlâ uyuyor. Görüyorsunuz değil mi, Vera Pavlovna yataktan kalkana ve banyosunu alana dek ne çok zaman geçiyor (Evet, banyo... Şimdi bu lüksü de var: Mutfaktaki kazandan odasına dek boru döşendi; epey zahmetli oldu bu iş, epeyce de odun harcanmasını gerektiriyor, ama olsun şimdi yeterli gelirleri var). Evet, Vera Pavlovna çoğu kez banyosunu alıp, sabah keyfini sürdürebilmek için yeniden yatağına uzanıyor. Ama bazen de, ne bazeni, sık sık, o yatağında tatlı tatlı keyif çatarken Saşa’nın, odasına dalıp kendisini banyodan önce yakaladığı olmuyor mu? Oluyor, hem de nasıl oluyor.</p>

  <p class="normal">Her sabah banyo almak da az keyif değil doğrusu! Su önce bayağı sıcaktır, sonra sıcak su musluğu kapatılır, banyonun tıkacı açılır, soğuk su musluğundansa habire soğuk su akmaktadır, böylece banyonun suyu hafif hafif soğumaya başlar, soğur, soğur, insana dirilik, canlılık veren bir su olur... Ne güzeldir bu! İnsanın yarım saat, hatta bazen bir saat banyodan çıkası gelmez.</p>

  <p class="normal">Sonra, her şeyi yalnız başına yapar Vera Pavlovna: Giyinme işinde de bir yardımcısı yoktur ve böylesi çok iyidir. Daha doğrusu yatak keyfini aşırı uzatmadığında yoktur; ama ya yatakta uyuklaması uzun sürer ve güne başlamakta geç kalırsa? O zaman birinin kendisine yardım etmesi gerek. İyi ama bu neden Saşa olmasın? Evet, Saşa oda hizmetçisi gibi giyinmesine yardım etse ne olur sanki: Hiçbir şey olmaz. Zaten öyle de oluyor. Ama doğrusu komik adamdır Saşa! Varsın komik olsun. Düşüne girip kendisiyle perde gerisinden konuşan şu şarkıcı hanımın eli, gerçekte olmayan anı defterinin sayfalarına dokunduğunda görünüveren, “Doğrusu bu kadarı da artık insanın gücüne gidiyor” gibi bir satır ortaya çıkmıyor ya!.. Öyle ya da böyle, sabah çayı ve kahvaltı hazırlığı değişmez bir biçimde sevgilisinin görevidir.</p>

  <p class="normal">Hem başka türlüsü mümkün mü? Bu işin ille de böyle olması gerektiğini söylerken Saşa çok haklı: Nerdeyse tümüyle kaymakla doldurulmuş fincana mis gibi demli çay eklenerek yatakta yapılan kahvaltının tadına doyum olmaz. Saşa gidip gelip çay takımlarını taşıyor içeriye; her şeyi bir seferde getirdiği pek azdır. Masayı hazırlıyor, fincanları çayları dolduruyor. Çaylar içildikten sonra Vera Pavlovna biraz daha keyif çatıyor, ama artık yatağında değil de, onun kadar geniş ama ondan çok daha yumuşak –kuştüyü kadar yumuşak–, divanına yarım uzanarak yapıyor bunu. Böylece saat on oluyor, on bir oluyor ve Saşa’nın artık ya hastaneye ya da tıp fakültesindeki derslerine gitme zamanı geliyor: Gelgelelim Saşa oralı değildir, son çay fincanıyla birlikte bir puro alıyor, derken ikisinden biri ötekine hatırlatıyor: “Hadi bakalım, iş başına!” Ya da: “Bu kadar keyif yeter, işler bizi bekliyor!” Ne işleri ki bunlar? Ne işleri olacak, başta Vera Pavlovna’nın tıp öğrenciliğiyle ilgili işler: Ya Vera Pavlovna o gün sorumlu olduğu dersleri anlatıyor, ya da Saşa ona o gün yeni dersler veriyor. Ama Saşa’nın yardımı daha çok lise bitirme sınavlarına hazırlanmak için gerekiyor. Lise derslerine tek başına çalışmak Vera Pavlovna’ya çok sıkıcı geliyor. En korkunç olanı da şu matematik! Ya Latince dil dersine ne buyrulur: Evet, o daha da korkunç! Ama yine de çalışmak gerek. Aslında pek de gerek değil: Lise bitirme sınavlarını verdi mi, gerisi kolay: Tıp fakültesi için fazla bir şey aranmıyor. Örneğin ben Vera Pavlovna’nın günün birinde Comelius’u çevirebilecek kadar Latince öğrenebileceğine hiçbir garanti veremem, ama şunu söyleyebilirim: O daha şimdiden tıp kitaplarında karşısına çıkan Latince sözcükleri rahatlıkla anlayabiliyor. Çünkü bu onun için zorunlu bir bilgiydi ve bu kadar bilgiyi edinmek için de bilge olmaya gerek yoktu. Ama artık bu kadar yeter; zavalı Vera Pavlovna’yı iyice yerin dibine batırdım. Herhalde basiretli…</p>
</body>
</html>
