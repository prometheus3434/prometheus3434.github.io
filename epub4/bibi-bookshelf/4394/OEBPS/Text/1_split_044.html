<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_44">III</h2>

  <p class="normal">Kirsanov muayenehane açmamıştı, ama konsültasyon önerilerini geri çevirmeyi de doğru bulmazdı. Tıp fakültesinde öğretim üyesi olmasından bir yıl sonra, Vera Pavlovna’yla evlenmesinden ise bir yıl önce, Petersburg’un kodaman doktorları kendisini konsültasyonlara çağırmaya başlamışlardı. Bunun iki nedeni vardı. Birincisi, dünyada Claude Bernard diye birinin gerçekten bulunduğu ve şu anda Paris’te yaşamakta olduğu anlaşılmıştı. Kodaman profesörlerden biri, bilinmez niçin, bilimsel bir amaçla Paris’e gitmiş ve burada gerçek Claude Bernard’ı kendi gözleriyle görmüştü. Sahip olduğu bütün unvanları sıralayarak kendini tanıtmış, ünlü hastalarının adlarını vermişti. Bernard kendisini yarım saat kadar dinledikten sonra, “Petersburg’dan kalkıp buralara kadar gelmekle boşa zahmet etmişsiniz,” demişti. “Tıpta kazanılan başarıları görmek için Paris’e gelmenize hiç gerek yoktu.” Kodamansa bunu ünlü meslektaşı tarafından kendisinin bilimsel yeteneğine yöneltilmiş bir övgü gibi almış ve Petersburg’a döndükten sonra Claude Bernard’ın adını günde en az on kez anmaya, en az beş kez de onun adının başına “bilgin dostum”, “ünlü meslektaşım” gibi sıfatlar eklemeye başlamıştı. Bütün bunlardan sonra Kirsanov’u konsültasyonlara nasıl davet etmezsin? Kodamanların Kirsanov’u konsültasyonlarına çağırmaya başlamalarının ikinci nedeni ise bundan daha önemliydi. Adamlar Kirsanov’un muayenehane açmak, dolayısıyla kendilerine rakip olmak gibi bir niyetinin olmadığını anlamışlardı. Ellerinden müşteri kapmak şurda dursun, kendisine gönüllü olarak verdikleri hastaları bile kabul etmiyordu. Bilindiği gibi kodaman doktorların bir görenekleri vardır, ellerindeki hasta, –kodamancıkların düşüncelerine göre– şifa bulmaz cinstense ve hastayı kaplıca vb. gibi nedenlerle yurtdışına bir yerlere dehliyemiyorlarsa, yapılacak en iyi şey, hastayı bir başka doktora iteklemektir. Kodamanlarımız bu iş için üste para vermeye bile hazırdırlar, yeter ki sen kendisini bu ‘zor’ hastadan kurtar. Kirsanov, elindeki hastadan kurtulmak isteyen kodamanların bu ricalarını pek kabul etmez, genellikle muayenehaneleri olan arkadaşlarını salık verirdi. Kendine aldığı hastalar yalnızca tıp bilimi yönünden ilginç saydığı vakalar olurdu. Muayenehanesi olmayan, üstelik Claude Bernard tarafından tanınan böyle bir meslektaşı konsültasyona çağırmak keyif değilse ne olabilir?</p>

  <p class="normal">Milyoner Polozov’un doktoru ise, bu sözünü ettiğimiz kodamanların da kodamanıydı. Katerina Vasilyevna hastalanınca konsültasyonlara sürekli olarak bu en kodamanın başkanlığında Petersburg’un öteki kodamanları katıldı. Sonunda işler iyice sarpa sarınca, kodamanlar Kirsanov’u çağırmak zorunda kaldılar. Kodamanlar gerçekten de zor durumdaydılar; hastada hiçbir hastalık belirtisi yoktu, buna karşın günden güne sararıp soluyor, eriyor, tükeniyordu. Dolayısıyla önce hastalığın tanımlanması gerekiyordu; tedaviyi yürüten hekim “atrophia nervorum”, yani sinirlerin beslenemez oluşu gibi bir şey icat etti. Dünyada böyle bir hastalık olup olmadığını ben tabii bilmiyorum, ama eğer böyle bir hastalık varsa, bunun iyileştirilemez bir hastalık olduğuna hiç kuşku yok. Eh, mademki iyileştirilemez bir hastalıktır ve mademki kızcağızın ille de sağlığına kavuşturulması gerekiyor, öyleyse varsın bu işi Kirsanov yapsın ya da onun şu tıfıl arkadaşlarından biri.</p>

  <p class="normal">Böylece Kirsanov’un da yer aldığı yeni bir konsültasyon düzenlendi. Hasta muayene edildi, kendisine sorular soruldu. Bütün sorulara hasta sakin, rahat cevaplar veriyordu. Kirsanov ilk sorudan sonra hastayla ilgilenmemeye başladı. Bunun yerine kodamanların hastaya nasıl sorular sorduklarını, hastanın verdiği yanıtlar üzerine nasıl tepki verdiklerini izlemeye başladı. Sonunda kendileri de, hasta da yorgunluktan perişan hale gelince, bu gibi durumlarda gereken uygun bir süre de geçince, Kirsanov’a dönüp, “Siz ne düşünüyorsunuz Aleksandr Matyeviç?” dediler. Kirsanov, “Ben daha hastayı tam muayene edemedim,” dedi, “onun için burada kalıp iyice bir muayene etmek istiyorum. Yeni bir konsültasyona gerek görürsem, Karl Fyodoroviç’e haber veririm.” Kirsanov’un bu sözleri üzerine hastayı tedavi eden hekim olan Karl Fyodoroviç’in yüzü, kendi icadı olan atrophia nervorum’dan kurtuluşun sevinciyle parladı.</p>

  <p class="normal">Herkes odadan çıkınca Kirsanov hastanın yatağının yanına oturdu hastanın yüzünde alaycı bir gülümseme belirdi.</p>

  <p class="normal">“Yazık ki sizinle daha tanışmıyoruz,” diye başladı Kirsanov, “bir doktor için en önemli şey, hastasının kendisine güven duymasıdır. Kim bilir, belki ben sizin güveninizi kazanabilirim. Onlar sizin hastalığınızı anlamıyorlar; çünkü bu iş için biraz da sezgi denilen şey gerekiyor. Sizin göğsünüzü dinlemenin ya da size birtakım şuruplar yazmanın hiçbir yararı yok. Yapılacak tek şey, sizin durumunuzu bilmek ve yapılabilecek bir şey olup olmadığını birlikte düşünmek. Bu işte bana yardım edecek misiniz?”</p>

  <p class="normal">Hasta susuyordu.</p>

  <p class="normal">“Benimle konuşmak istemiyor musunuz?”</p>

  <p class="normal">Hasta susuyordu.</p>

  <p class="normal">“Kim bilir belki de benim bir an önce çıkıp gitmemi istiyorsunuz? Bakın, sizden yalnız on dakikanızı istiyorum. Eğer on dakika sonra da benim buradaki varlığımı gereksiz ve yararsız bulursanız, söz veriyorum, çıkıp gideceğim. İçinizdeki derin acıdan başka hiçbir hastalığınız olmadığını herhalde siz de biliyorsunuz? Peki ama, bu ruhsal durumunuzun iki üç hafta hatta belki de daha bile az devam etmesi durumunda artık kurtarılamayacağınızı da biliyor musunuz? Dediğim gibi belki iki hafta bile yaşayamayacaksınız... Şu anda henüz verem değilsiniz, ama inanın verem hemen yanı başınızda; öte yandan sizin yaşınızda ve ruhsal durumunuzda olanlarda bu hastalık inanılmayacak bir hızla gelişir ve birkaç gün içinde her şey sona erebilir.”</p>

  <p class="normal">Hasta yine susuyordu.</p>

  <p class="normal">“Susuyorsunuz. Sözlerim sizi hiç etkilemedi. Demek ki bilmediğiniz şeyler değil bunlar. Aslında susmanızla bana “evet” demiş oluyorsunuz, benim yerimde bir başkası olsa ne yapardı, biliyor musunuz? Gider, doğruca babanızla konuşurdu. Belki babanızla konuşmam sizi kurtarabilir, ancak siz istemedikçe ben bunu yapmayacağım. Niçin? Çünkü bir kuralım var benim, insana kendi arzusu dışında hiçbir şey yapılmamalıdır. Özgürlük her şeyden yücedir, hatta hayatın kendisinden bile. Bu yüzden sizi çok üzen ve sizi böylesine tehlikeli bir duruma düşüren olayın nedenini eğer siz istemiyorsanız, öğrenmeye çalışmayacağım. Eğer bana bir an önce ölmek istediğinizi söylerseniz, ben size yalnızca bu arzunuzun nedeninin ne olduğunu soracağım; açıklayacağınız nedeni doyurucu bulmasam da, kendimde size engel olmak gibi bir hak görmeyeceğim; eğer nedeniniz bana yeterli görünürse, o zaman size yardım etmek görevim olacak ve ben buna şimdiden hazırım. Evet, size canınıza kıymanız için zehir vermeye hazırım. İşte koşullarımı öğrendiniz; şimdi bana hastalığınızın nedenini söyler misiniz?”</p>

  <p class="normal">Hasta susuyordu.</p>

  <p class="normal">“Hâlâ cevap vermek istemediğinize göre sorularımla sizi daha fazla rahatsız etmeye hakkım yok. Ama sizden bir ricam var, lütfen kendimle ilgili bir iki şey söylememe izin verin; belki bunun bana güven duymanıza bir yardımı dokunabilir? Kabul ediyor musunuz? Teşekkür ederim. Nedeni ne olursa olsun, acı çekiyorsunuz, değil mi? Ben de öyle. Bir kadını delicesine seviyorum ve o bunu bilmiyor; üstelik bunu hiçbir zaman da bilmemesi gerekiyor. Söyleyin, bana acıyor musunuz?”</p>

  <p class="normal">Hasta susuyordu. Yalnız yüzünde hafif, acılı bir gülümseme belirdi.</p>

  <p class="normal">“Susuyorsunuz, ama bu sözlerimi öncekilerden daha önemsediğinizi de gizleyemediniz. Neyse, bu da yeter bana; anlayabildiğim kadarıyla siz de, ben de aynı dertten yaralıyız. Siz ölmek istiyorsunuz, değil mi? Bunu çok iyi anlıyorum. Ama biliyor musunuz, veremden ölmek hem uzun sürer, hem de çok acı vericidir. Eğer size bir başka biçimde yardım edemeyeceksem, inanın, ölmenize yardım etmeye hazırım, dediğim gibi zehir vereceğim size, hızla etkileyen, acı vermeden öldüren güçlü bir zehir. Bana bu koşulla durumunuzun size göründüğü kadar umutsuz olup olmadığını öğrenmek fırsatını bağışlar mısınız?”</p>

  <p class="normal">“Beni aldatmayacaksınız değil mi?” diye mırıldandı hasta.</p>

  <p class="normal">“Gözlerime iyice bir bakın, aldatacak bir insan mıyım ben?”</p>

  <p class="normal">Hasta ikircikleniyordu.</p>

  <p class="normal">“Yine de sizi fazla tanımıyorum.”</p>

  <p class="normal">“Benim yerimde bir başkası olsa, size acı veren duygunun güzel bir duygu olduğunu söylerdi. Bakın ben böyle bir şey söylemiyorum... Babanız durumu biliyor mu? Sizin izniniz olmadan onunla konuşmayacağımı, ona hiçbir şey söylemeyeceğimi bir kez daha hatırlatıyorum size.”</p>

  <p class="normal">“Bilmiyor.”</p>

  <p class="normal">“Peki babanız sizi sever mi?”</p>

  <p class="normal">“Evet.”</p>

  <p class="normal">“Şimdi size ne söyleyeceğim konusunda bir fikriniz var mı? Bana babanızın sizi sevdiğini söylüyorsunuz... Duyduğum kadarıyla babanız hiç de akılsız bir insan değilmiş. Öyleyse duygularınızı ona açmanın yarar sağlamayacağı saplantısına nerden kapıldınız? Eğer babanızın onu kabul etmesine engel olan tek şey sevdiğiniz insanın yoksulluğu olsaydı, herhalde babanızın rızasını koparabilmek için art arda girişimlerde bulunacaksınız? Böyle yapmadığınıza göre, demek ki babanızın onun hakkında çok kötü düşünceleri olduğunu düşünüyorsunuz. Gidip konuyu babanıza açmamanızın bir başka nedeni olamaz. Öyle mi?”</p>

  <p class="normal">Hasta susuyordu.</p>

  <p class="normal">“Yanılmadığımı görüyorum. Şimdi ne düşünüyorum biliyormusunuz? Babanız hayat deneyimi olan, insanları tanıyan, görmüş geçirmiş biri; sizse deneyimsizsiniz, eğer bir insan için o kötü, siz de iyi diyorsanız, burada yanılan büyük olasılıkla sizsiniz. Siz ne derseniz deyin, ben böyle düşünmek zorundayım. Bu tatsız düşüncemi size neden açtığımı da öğrenmek ister misiniz? Belki sözlerime kızacaksınız, belki bu yüzden benden nefret edeceksiniz, ama hiç değilse kendi kendinize; ‘düşündüğü şeyi söylüyor, sahtekârlık yapmıyor, beni aldatmıyor’ diyeceksiniz. Bundan benim kazancım, sizin güveninizi kazanmak olacak. Ne dersiniz, sizinle dürüst bir insan gibi konuşmuyor muyum?”</p>

  <p class="normal">Hasta ne diyeceğini şaşırmıştı.</p>

  <p class="normal">Sonunda:</p>

  <p class="normal">“Tuhaf bir adamsınız doktor,” diye mırıldandı.</p>

  <p class="normal">“Hayır, tuhaf falan değilim, yalnızca bir sahtekâra benzemiyorum o kadar. Ne düşündüğümü size açıkça söyledim. Ama bu benim varsayımımdır. Kim bilir, belki de yanılıyorumdur? Onun için yanılıp yanılmadığımı öğrenmek şansını verin bana. Sevdiğiniz adamın adını söyleyin. Gidip babanızla –tabii sizin rızanızla, ancak sizin rızanızla– konuşayım.”</p>

  <p class="normal">“Ne diyeceksiniz ona?”</p>

  <p class="normal">“Babanız kendisini yakından tanıyor mu?”</p>

  <p class="normal">“Evet.”</p>

  <p class="normal">“O zaman kendisine evliliğinize rıza göstermesini söyleyeceğim. Ama bir koşulla, düğününüz hemen değil, sizin de babanızın haklı olup olmadığını düşünmeye zamanınız olması için, iki üç ay sonra olacak.”</p>

  <p class="normal">“Buna dünyada razı olmaz.”</p>

  <p class="normal">“Büyük olasılıkla razı olacaktır. Eğer olmazsa, söz verdiğim gibi size yardım edeceğim.”</p>

  <p class="normal">Kirsanov daha uzun süre konuştu. Sonunda hasta sevdiği adamın adını söyledi ve babasıyla konuşmasına izin verdi. Ama ihtiyarla anlaşmak, kızıyla anlaşmaktan daha da zordu. Polozov kızının sararıp solmasının nedeninin umutsuz bir aşk olduğunu öğrenince çok şaşırdı; kızının sevdiği adamın adını öğrenmek şaşkınlığını daha da artırdı ve “Onunla evlenmektense, ölsün daha iyi. Ölümü hem kendisi için, hem de benim için çok daha hayırlı olur,” dedi, kestirip attı. Durum iyice zorlaşmıştı, üstüne üstlük Kirsanov Polozov’un ileri sürdüğü nedenleri öğrenince, kızın değil, ihtiyarın haklı olduğunu anlamıştı.</p>
</body>
</html>
