<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_39">9</h2>

  <p class="normal">Eve giriyorlar. Yine olağanüstü büyük, göz kamaştırıcı bir salon. Güneş batalı üç saat olmuş; akşam alabildiğine neşe dolu.</p>

  <p class="normal">Salon nasıl da ışıklar içinde! Nasıl aydınlatmışlar acaba? Hiçbir yerde şamdan, avize görünmüyor. Ah, anladım! Salonun kubbe biçimindeki tavanında alabildiğine geniş bir mat cam var, ışık ordan geliyor. Işık dediğin böyle olmalı, tıpkı güneş ışığı gibi, parlak, yumuşacık... Evet, elektrik aydınlatması bu. Salonda bin kadar insan var, ama bu salona rahatlıkla bunun üç katı bir kalabalık da sığabilir.</p>

  <p class="normal">Işıklar saçan güzel:</p>

  <p class="normal">“Konuklar geldiği zaman öyle oluyor zaten,” diyor. “Hatta daha bile fazla.”</p>

  <p class="normal">“Peki ne var şimdi burada? Balo falan mı? Yoksa olağan bir akşam mı bu?”</p>

  <p class="normal">“Sıradan bir akşam bu.”</p>

  <p class="normal">Şu işe bak! Bugün ancak bir saray balosu böyle olabilir. Kadınlar ne kadar şık, üzerlerindeki giysiler en güzel! Besbelli bu başka bir zaman, çünkü üzerlerindeki giysilerin modeli çok değişik. Bizim gibi giyinmiş birkaç kadın da var aralarında, ama salt değişiklik ve hoş bir şaka olsun diye giydikleri belli bunları... Evet, öyle, kendileri de alay ediyorlar giysileriyle, gülüyorlar. Ötekilerin üzerlerindeki giysiler ne kadar değişik! Doğulu giysileri, güneyli giysileri, hepsi de bizim bugünkü giysilerimizle karşılaştırılamayacak kadar güzel, şık ama çoğunluğun üzerinde eski Atina giysileri var. Atina’nın en görkemli döneminde giyilen giysiler; hafif, geniş, rahat. Erkeklerin üzerinde de belde daralmayan, cüppe gibi uzun, geniş, dökümlü giysiler var. Herhalde günlük giysileri bu onların, ne kadar gösterişsiz ve ne kadar güzel şeyler! Bedenin çizgilerini nasıl da yumuşacık belli ediyor; hareketler daha bir alımlı, ince oluyor bu giysilerle. Ya şu orkestraya ne demeli! Yüzden fazla üyesi var! Hele koro!</p>

  <p class="normal">“Evet, sesleri harikadır. Bütün Avrupa’yı arasan, şu salonda yüzlercesini bulacağın seslerden on tane bile bulamazsın. Öteki salonlar için de geçerlidir bu. Yaşam biçimleri sağlıyor bunu, sağlıklı bir yaşam, incelik dolu bir yaşam; göğüslerin gelişmesi de buna göre oluyor ve ses bu eşsiz güzelliğe ulaşıyor. Orkestra üyeleriyle korodakiler sürekli değişiyor; biri gidiyor, yerini bir başkası alıyor, onlar dans etmeye piste inerken, pisttekiler onların yerini alıyor.”</p>

  <p class="normal">Evet, sıradan bir akşam bu. Onlar her akşam böyle toplanıp neşe içinde eğleniyorlar. Ben ömrümde böyle büyük eğlence, eğlenmek için böyle bitmez tükenmez enerji gördüm mü? Ama elbette böyle enerjik olacaklar. Sabahtan akşama dek çalıştılar. Kendini işine vererek kıyasıya çalışmayan bir insanda sinirler, eğlencenin tam tadını çıkaracak hazırlıktan yoksun demektir. Bugün, bizim zamanımızda da, sıradan insanlar, ellerine bir eğlence fırsatı geçtiğinde bizden daha canlı, daha coşkulu eğlenmiyorlar mı? Ama bizim sıradan insanlarımızın eğlenmek için olanakları öylesine sınırlı ki! Öte yandan içinde bulundukları sıkıntı, yoksulluk, felaket ve acıları akıllarına geldi mi, neşeleri gölgeleniyor; hele geleceği düşünmek içlerini büsbütün karartıyor. Bu bakımdan onların eğlenceleri yoksulluğun ve acıların bir anlık unutuluşundan ibaret oluyor. Burda ise yoksulluk, felaket, acı ve bunlara ilişkin kötü anılar yok; burda yalnızca özgür çalışma, yaşamın tadını çıkarma var, geleceğin de aynı şekilde güzel olacağını bilmenin sevinci, huzuru var. Aradaki fark ne büyük! Sonra, bizim işçilerimizin sinirleri güçlüdür, bu yüzden uzun uzadıya eğlenmeye dayanabilirler, ama sinirleri duyarlı değildir, kaba ve küttür. Burdakilerinse sinirleri hem bizim işçilerinki gibi güçlü, hem de işçi olmayan bizlerinki gibi her tür inceliği algılayabilecek duyarlıkta. Sinirlerin dolu dolu eğlenmeye hazır oluşu, eğlenceye duyulan sağlıklı, güçlü istek, ancak çok sağlıklı bir beden ve bu bedenin kıyasıya çalışmasıyla ortaya çıkıyor; bizde bulunmayan bu güçlü istek, onlarda bizdeki ince duygular ve duyarlıkla birleşmiş durumda; başka bir deyişle onlar hem bizlerin ruhsal inceliğine, hem de işçilerin bedensel gelişmişliklerine sahipler. Bu yüzden böylesine müthiş bir şekilde eğlenebiliyorlar, eğlenceden böylesine tat alabiliyorlar, böylesine canlılar, güçlüler! Ne büyük bir mutluluk bu!</p>

  <p class="normal">Hayır, bugün gerçek eğlencenin ne olduğu bilinmiyor, çünkü böyle bir eğlenceyi yaratacak hayat yok, böyle insanlar yok. Ancak bunlar gibi insanlar kıyasıya eğlenebilir ve eğlenmenin tadını sonuna dek çıkarabilir. Hepsi nasıl da sağlıklı, güçlü, canlı, zarif, hayat dolu! Tümü de mutlu, sağlıklı, güzel genç kızlar ve erkekler! Özgürce çalışmanın dolu dolu yaşamanın, emeğin ve eğlencenin tadını çıkaran insanlar! Mutlu insanlar! Mutlu insanlar!</p>

  <p class="normal">Bu koca salonda coşkuyla eğlenen insanlar evde kalanların yarısı. Peki ötekiler nerde?</p>

  <p class="normal">“Nerde mi? Akla gelebilecek her yerde. Örneğin tiyatroda; kimi oyuncu, kimi müzisyen, kimi de izleyici olarak... Kimin hoşuna ne gidiyorsa artık... Kimi dersliklerde, müzelerde, kitaplıklarda; kimi bahçenin ağaçlıklı yollarında, kimi de odalarında, çocuklarıyla birlikte olmak, tek başına dinlenmek, ama en çok da... neyse bu kalsın, bu benim gizim çünkü. Salondakileri gördün, yanakları nasıl al al, gözleri nasıl ışıl ışıldı! Dikkat ettiysen, zaman zaman salondan çıkanlar oluyordu... Salondan çıkmayı onların gönüllerine ben düşürüyordum. Burada herkesin ayrı odası vardır. Bu odalar benim yuvamdır, benim buradaki gizim asla dışarı çıkmaz; kapıların önünde ağır perdeler asılı, yerlerde ağır göz alıcı halılar serilidir; bu odalardan dışarı ses çıkmaz, bu odaların gizi hiç kimseye açılmaz. Bir süre benim bu gizler ülkemde kaldıktan sonra yeniden salonun coşkun eğlencesine dönüyor onlar. Burada benim sözüm geçer.</p>

  <p class="normal">Buranın egemeni benim. Buradaki her şey benim içindir! Çalışma, duyguların ve gücün benim için yenilenmesidir; eğlence, bana hazırlanma ve benden sonra dinlenmedir. Ben burada yaşamın amacıyım, ben burada yaşamın kendisiyim.”</p>
</body>
</html>
