<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_23">VIII</h2>

  <p class="normal">“Hadi Saşa, dün yarım bıraktığımız şu konuyu tamamlayalım. Bunu bitirmemiz gerek, çünkü şimdi ben de seninle birlikte geleceğim; neden seninle birlikte geleceğimi öğrenebilmen için, yarım kalan konumuzu bitirmemiz gerek.”</p>

  <p class="normal">“Benimle mi geleceksin? Bu da nerden çıktı?”</p>

  <p class="normal">“Evet, seninle geleceğim... Canım benim, dün bana, bütün hayatımı bağlayacağım, tıpkı senin kendi işine titrediğin gibi üzerine titreyeceğim, erteleyemeyeceğim, vazgeçemeyeceğim bir işe neden gereksinim duyduğumu sormuştun. Evet, sevgilim, böyle bir işe gerek duyuyorum, çünkü gururluyum. Duygularıma karşı mücadele verdiğim günlerde öylesine derinden sarsılmış olmam ve bu mücadelenin üzerimde öylesine derin izler bırakması beni çok utandırdı, hâlâ da utandırıyor. Bu mücadelenin zorlu bir mücadele olduğundan yakınmadığımı söylememe gerek yok –senin verdiğin mücadele de zorlu bir mücadeleydi– bu, duyguların gücüne bağlı olan bir şey, şimdi benim mücadelemin zorlu oluşundan yakınmam demek, duygularımın güçlü oluşundan yakınmam demektir. Hayır! Ben yalnızca böylesi bir mücadeleye karşı sende olduğu gibi güçlü bir dayanağım olsun istiyorum! Bu konudaki düşüncelerim ne zamandır var, ama gerçek gereksinimi bugünlerde duydum. Gereksindiğim şey şu; seninle her bakımdan eşit olmak istiyorum, bu en önemlisi. Kendime bir iş buldum. Dün akşam senden ayrıldıktan sonra uzun uzun düşündüm bu konuyu; aslında dün sabah aklıma geldi bu iş, sen yokken... Dün, sözü dinlenir bir insan olarak sana danışmak istedim, ama seni ciddi, ağırbaşlı bir insan olarak düşünmekle yanılmışım. Hem artık danışmak için çok geç, ben kararımı vermiş bulunuyorum. Evet, Saşa, sana yük olacağım, benimle epey uğraşman gerekecek... Ama sevgilim, bu işi başarabildiğimi görürsem öyle mutlu olacağız ki!..”</p>

  <p class="normal">Evet, Vera Pavlovna daha önce aklının köşesinden geçirmeyeceği bir iş buldu kendine. Saşa’sının eli sürekli olarak elinde olduğu için hayat yolunda yürümesi kolaydı. Lopuhov’un bütün yaptığı ona engel olmamaktı, tıpkı Vera Pavlovna’nın da ona engel olmadığı gibi... Ama hayır, bu kadar değildi Lopuhov’un yaptıkları, kuşkusuz çok daha fazlaydı. Vera Pavlovna onun, yardımını ne zaman gereksinse Lopuhov’un eliyle ve kafasıyla emrinde olduğunu bilirdi. Ancak, Lopuhov’un eline kesinlikle kafası da eşlik ederdi; gerekmeye görsün, ne kafasına, ne de eline acırdı; yani önemli durumlarda, kritik anlarda, onun eli de Kirsanov’un eli gibi sıcak, geniş, güvenilir bir dost eliydi; nitekim en içrek arzusu olan bilimsel kariyerinden vazgeçip aç kalmayı göze alarak onunla evlenmesi, bunun en güzel kanıtıydı. Evet, önemli bir durum söz konusu oldu mu el hemen uzanıyordu. Ama kalan zamanlarda bu el ondan hep uzakta duruyordu. Vera Pavlovna atölyesini kurarken herhangi bir biçimde yardımını istese, elini sevinçle uzatacağına kuşkusu yoktu. Peki ama kendiliğinden neden yapmamıştı bunu? Engel olmamış, onaylamış, sevinmişti, o kadar. Onun kendi hayatı vardı. Vera Pavlovna’nın kendi hayatı. Kirsanov’la olan durumsa farklıydı. Kirsanov onun istemesine gerek kalmadan giriştiği her işte yardımına koşuyordu; o nasıl Kirsanov’un tüm yaşamıyla ilgiliyse, Kirsanov da onun her gün yaptığı her işle ilgiliydi. İlk kocasıyla ilişkilerinden çok farklı bir ilişkiydi bu; bu nedenle de Vera Pavlovna yeni yeni alanlarda atılım yapmak için kendinde güç buluyor, kendinde güç buldukça da, kafasında eskiden yalnızca kuramsal olarak bildiği birtakım düşünceler çok boyutlu olarak canlanıyordu; eskiden içinde köklü bir iz bırakmayan bu düşünceleri o şimdi enine boyuna irdeliyor, uygulamanın yollarını arıyordu. Böyledir bu iş, insan yapamayacağı şeyleri ciddi olarak düşünmez bile.</p>

  <p class="normal">Vera Pavlovna’nın içinde sürekli gelişen ve onun harekete geçmesini sağlayan düşünceler şunlardı:</p>
</body>
</html>
