<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">XXVII</h1>

  <p class="normal">Vera Pavlovna ertesi gün kalktığında kocasını Mâşâ’yla birlikte bavullarını hazırlar buldu. Mâşâ Lopuhov’un yanından bir yere ayrılamıyordu. Lopuhov bavullara tıkıştırması için ona sürekli olarak bir şeyler veriyor, onu çıkarttırıyor, bunu koyduruyor, yeniden katlamasını, ordan çıkarıp şuraya koymasını istiyordu. Bu durumda Mâşâ’nın bir an için bile olsa bir yere ayrılıp da Lopuhov’u tek başına bırakması olanaklı mıydı? Çayı da üçü birlikte içtiler, bu arada Lopuhov’la Mâşâ ikide bir masadan kalkıp eşyaya yeniden çeki düzen verdiler. Vera Pavlovna nihayet durumu anlamaya başlamıştı ki Lopuhov ona:</p>

  <p class="normal">“Geç kalıyorum canım,” dedi, “saat on buçuk, hemen gara gitmem gerek.”</p>

  <p class="normal">“Birtanem, ben de seninle geleyim.”</p>

  <p class="normal">“Ama Veroçka yanımda iki de koca bavul olacak, size oturacak yer kalmıyor. Eğer çok istiyorsan sen de Mâşâ’yla birlikte ayrı bir arabayla gel.”</p>

  <p class="normal">“O değil... Ryazan’a gelmek istiyorum ben.”</p>

  <p class="normal">“Madem öyle, Mâşâ önden bavullarla gitsin, biz seninle arkadan ayrı bir arabayla gidelim.”</p>

  <p class="normal">Sokakta konuşurken nasılsa aşırı duygularınızı belli edemezsiniz. Kaldı ki bir de faytonun kaldırımlarda çıkardığı tıkırtı var; bu bakımdan Lopuhov pek çok şeyi ya iyi duyamıyor, ya duysa bile verdiği yanıt iyi anlaşılmıyor, ya da bazen doğrudan doğruya susuyor, hiçbir şey söylemiyor.</p>

  <p class="normal">Vera Pavlovna direniyor:</p>

  <p class="normal">“Ben de geliyorum Ryazan’a.”</p>

  <p class="normal">“Nasıl geleceksin dostum? Hani eşyan, bavulların? Yine de çok istiyorsan gel... Sen bilirsin. Yalnız benim senden ricam, mektubumu bekle. Yolda bir istasyondan atarım, hemen yarın alırsın. Oldu mu..? Yarın... Bekle. Lütfen!”</p>

  <p class="normal">Nasıl da kucaklıyor kocasını binek yerinde ve vagona bindirirken nasıl gözyaşları içinde öpüyor! Lopuhov’a sürekli olarak başka şeylerden söz ediyor. Fabrikadaki görevi ne kadar güzelmiş, ihtiyarcıklar kendisini görünce ne kadar sevineceklermiş, efendim dünyada en önemli şey sağlıkmış, geri kalan her şeye boşvermeliymiş... falan filan. Son saniyelerde –artık vagonun sahanlığındadır– şunları söylüyor: “Bana hiçbir zaman bugünlerdeki kadar bağlılık duymadığını yazmışsın dünkü mektubunda. Bu doğru, birtanecik Veroçkam! Ben de sana en az senin bana duyduğun kadar bağlılık duyuyorum. Birine sevgi duymanın, onun mutlu olmasını dilemek olduğunu her ikimiz de çok iyi biliyoruz. Özgürlüğün olmadığı yerdeyse mutluluk yoktur. Sen hiçbir zaman benim özgürlüğümü sınırlandırmak istemedin, ben de aynı şekilde senin özgürlüğünü sınırlandırmak, senin önünde bir engel gibi durmak, sana ayakbağı olmak istemiyorum. Ben varım diye kimi şeyleri yapamaman, yani kendini özgür duymaman kadar beni incitecek, üzecek bir şey olamaz. Onun için lütfen üzme beni, senin için en iyi şeyin ne olduğuna inanıyorsan, onu özgürce yap. Sonrasını o zaman düşünürüz. Ne zaman dönmemi istersen yaz, gelirim. Haydi hoşça kal dostum. İkinci kampana da çaldı, çoktan içeri girmeliydim... Hoşça kal!”</p>
</body>
</html>
