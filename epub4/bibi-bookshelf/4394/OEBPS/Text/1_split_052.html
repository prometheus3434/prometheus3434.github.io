<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_52">XI</h2>

  <p class="normal">Katerina Vasilyevna’nın Vera Pavlovna’yla tanışması işte böylece gerçekleşti. Ertesi gün sabah erkenden doğruca Vera Pavlovna’ya giden Katerina Vasilyevna, akşam evlerinde Biyumont’la karşılaştı: Biyumont bu işe öyle ilgi duyuyordu ki, Katerina Vasilyevna’nın Vera Pavlovna’dan ve onun yapmakta olduğu işten hoşlanıp hoşlanmadığını öğrenmek istiyordu.</p>

  <p class="normal">Katerina Vasilyevna çok heyecanlıydı. Eski kederli, düşünceli hali gitmiş, bunun yerini taşkın bir sevinç almıştı. Biyumont’a büyük bir coşkuyla gördüklerini anlatıyordu (oysa aynı şeyleri bir kez de babasına anlatmıştı, ama heyecanı yatışmamıştı) ve anlatması biteceğe de benzemiyordu. Nasıl heyecanlanmasın Katerina Vasilyevna? Canlı, hayat, hareket dolu bir iş bulmuştu! Biyumont anlattıklarını büyük bir dikkatle dinliyordu. Ama bir dakika, Katerina Vasilyevna’nın anlattığı türden şeyleri böyle dinlemek olacak şey mi? Nerdeyse öfkeyle: “Mr. Biyumont,” dedi, “doğrusu beni düşkırıklığına uğrattınız, anlattıklarım sizi hiç mi etkilemedi? Kupkuru bir ilgiden başka bir şey yok yüzünüzde.”</p>

  <p class="normal">“Katerina Vasilyevna, unutmayın ki ben bütün bunları daha önce bizde, Amerika’da gördüm. Benim için ilginç olan yalnızca bazı ayrıntılar. İşin özünü çok iyi biliyorum. Sizin için çok yeni olan bu girişimi başarıya ulaştıran kişiler ilgimi çekiyor benim daha çok. Yani olayın kendisine değil, onu yapan, yürüten kişilere ilgi duyuyorum. Örneğin Bayan Kirsanova üzerine bana neler söyleyebilirsiniz?”</p>

  <p class="normal">“Hiç kuşkusuz çok, çok hoşlandım ondan. Bütün bunları öyle büyük bir sevgiyle anlatıyordu ki bana!..”</p>

  <p class="normal">“Bunu daha önce de söylemiştiniz.”</p>

  <p class="normal">“E, öyleyse daha başka ne anlatmamı istiyorsunuz? Daha başka ne söyleyebilirim ki size? Gözümün önünde öylesine büyüleyici şeyler dururken, ona dikkat edecek halim yoktu ya!..”</p>

  <p class="normal">“Aslında haklısınız, insan kendini bir işe kaptırınca, kişileri unutur gider. Ama yine de, Bayan Kirsanova konusunda bana söyleyebileceğiniz başka hiçbir şey yok mu?”</p>

  <p class="normal">Katerina Vasilyevna belleğini zorladı; ama yine de, Vera Pavlovna’nın üzerinde ilk anda bıraktığı izlenimlerden başka bir şey bulamadı, dış görünüşünü, konuşma biçimini, bir insanla ilk kez tanışıldığında dikkati çeken neler varsa, hepsini anlattı. Bunlardan başka?.. Bunlardan başka gerçekten bir şey hatırlamıyordu Vera Pavlovna’ya ilişkin. Kafasını dolduran her şey atölyeye ilişkindi, bir de Vera Pavlovna’nın atölye konusundaki açıklamaları. O bu açıklamaların hepsini anlamış, aklında tutmuştu, ama Vera Pavlovna konusunda, ilk karşılaşmalarındaki birkaç sözcük ve ilk izlenimler dışında bir şey hatırlamıyordu.</p>

  <p class="normal">“Bayan Kirsanova konusunda sizden çok şey öğrenme umudum bu kez gerçekleşmemiş bulunuyor. Ama bu konuda yakanızı bırakmayacağım, birkaç gün sonra size yeniden onu soracağım.”</p>

  <p class="normal">“Madem kendisi sizi bu kadar ilgilendiriyor, neden gidip doğrudan tanışmıyorsunuz?”</p>

  <p class="normal">“Bunu ben de istiyorum; kim bilir, bir gün bu dediğiniz de olur. Ama daha önce onun hakkında öğrenebildiğim kadar çok şey öğrenmek istiyorum.” Biyumont bir an ikirciklendi. “Size söyleyeyim mi söylemeyeyim mi diye düşündüm, ama galiba en iyisi söylemek, sizden bir ricam var Katerina Vasilyevna, onlarla olan konuşmalarınızda şu ya da bu şekilde benden söz etmeniz gerekirse, sakın Vera Pavlovna hakkında size sorular sorduğumu ve kendileriyle tanışmak istediğimi söylemeyin.”</p>

  <p class="normal">Katerina Vasilyevna’nın yüzü birden ciddileşti:</p>

  <p class="normal">“Ama bu iş esrarengiz bir hal almaya başladı, Mr. Biyumont. Kendiniz gizli kalmak ve benim aracılığımla onlar hakkında bilgi toplamak istiyorsunuz.”</p>

  <p class="normal">“Evet, Katerina Vasilyevna; bunu size nasıl açıklayabileceğimi bilemiyorum. Galiba şöyle söyleyebilirim, onlarla tanışmaya çekiniyorum.”</p>

  <p class="normal">“Ama bütün bunlar çok tuhaf Mr. Biyumont.”</p>

  <p class="normal">“Haklısınız. En iyisi açıkça söylemek; çekiniyorum, çünkü onların benimle tanışmaktan hoşlanmayacaklarını düşünüyorum. Aslında benim adımı bile duymuş değiller. Ama onların yakın çevrelerinden biriyle aramızda birtakım tatsızlıklar geçmiş olabilir, hatta onlar bile benden yana tatsız birtakım şeylere tanık olmuş olabilirler. Onun için önce kendilerinin benimle tanışmak isteyip istemeyeceklerini öğrenmeliyim.”</p>

  <p class="normal">“Bütün bunlar çok tuhaf, Mr. Biyumont.”</p>

  <p class="normal">“Ben dürüst bir insanım, Katerina Vasilyevna; sizi hiçbir zaman ayıplı bir duruma düşürmeyeceğimden emin olabilirsiniz. Sizinle bu daha ikinci görüşmemiz, ama inanın size derin saygı duyuyorum.”</p>

  <p class="normal">“Sizin dürüst bir insan olduğunuzu ben de görüyorum Mr. Biyumont, ama yine de...”</p>

  <p class="normal">“Eğer beni dürüst bir insan olarak görüyorsanız, sizi arada bir ziyaret etmeme izin verin, böylece ben de –siz bana tam olarak güven duyduktan sonra– Kirsanovlar konusundaki soruşturmama devam edebilirim. Ya da, daha iyisi, onlardan söz etmekte bir sakınca görmediğiniz, bana tam güvendiğiniz zaman, sizden rica etmeme gerek kalmadan siz kendiniz bana onlardan söz edin ve benim bana onları anlatmanız konusundaki bu ricam, bu konudaki son ricam olsun, nasıl, kabul ediyor musunuz?”</p>

  <p class="normal">Katerina Vasilyevna hafifçe omuz silkerek:</p>

  <p class="normal">“Rica ederim, Mr. Biyumont,” dedi, “ama yine de kabul edersiniz ki...”</p>

  <p class="normal">“... bu sözlerimle size güven değil, güvensizlik veriyorum, değil mi? Haklısınız. Ama ben bu güvensizliğiniz geçene dek bekleyeceğim.”</p>
</body>
</html>
