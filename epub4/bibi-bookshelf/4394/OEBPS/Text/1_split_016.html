<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_17">II</h2>

  <p class="normal">Saygıdeğer Beyefendi,</p>

  <p class="normal">Mektubunuzun beni ne kadar sevindirdiğini anlamışsınızdır. Size içtenlikle teşekkür ediyorum. Merhum Dmitri Sergeyiç’e olan yakınlığınız bana sizi de dostlarımdan biri saymak hakkını veriyor; sizin için bu sözcüğü kullanmama izin vermenizi diliyorum. Dmitri Sergeyiç’in karakteri, mektubunuzda onun ağzından aktardığınız her sözde bir kez daha açığa çıkıyor. Dmitri Sergeyiç her zaman davranışlarına yön veren en gizli etkenleri bulur çıkarır ve bunları da ünlü bencillik kuramına göre açıklar. Aslında bu durum bizim çevremizdeki herkes için söz konusudur. Benim, Aleksandr’ın da kendini irdeleyişi Dmitri Sergeyiç’inki gibidir. Üç yıl boyunca bana ve Dmitri Sergeyiç’e karşı olan davranışlarına nasıl bir açıklama getirdiğini bir duyabilseydiniz!.. Dediğine göre ne yaptıysa kendisi için yapmış, bencilce çıkar hesaplarından başka hiçbir şey düşünmemiş. Nicedir aynı alışkanlığı ben de edinmiş bulunuyorum. Ancak gerek benim, gerekse Aleksandr’ın bencillik kuramına bağlılığımız Dmitri Sergeyiç’inki gibi değil; onunla tümüyle aynı görüşteyiz, ama yine de o bu kurama karşı bizden çok daha güçlü bir gönül akışı duyuyor. Bizim üçümüzü bir yabancı dinleyecek olsa, dünyanın gelmiş geçmiş en büyük üç benciliyle karşı karşıya olduğunu sanır. Kim bilir, belki de doğrudur bu? Belki de eskiden bizim gibi korkunç bencil insanlar yaşamıyordu? Evet, sanırım böyle.</p>

  <p class="normal">Üçümüz için ortak olan bu niteliğin dışında Dmitri Sergeyiç’in sözlerinin öyle bir niteliği daha var ki, bu tümüyle onun özel durumundan kaynaklanıyor; yaptığı bütün açıklamaların amacının beni yatıştırmak olduğu anlaşılıyor. Söylediklerinde içtenlikli olmadığını söyleyemem... Hayır, Dmitri Sergeyiç düşünmediği şeyleri söyleyecek bir insan değildir; ama sanırım gerçeğin en çok benim için avunç olacak yönünü vurgulamış. Bunun için ona sonsuz gönül borcu duyuyorum dostum, ama unutmayın ki ben de bir bencilim; dolayısıyla Dmitri Sergeyiç’in beni avutmak için bunca çaba göstermesinin hiç gereği yok. Biz kendimizi, başkalarının bizi haklı çıkarmasından çok daha kolay haklı çıkarırız ve ben açık söylemek gerekirse kendimi ona karşı hiç suçlu duymuyorum; daha da fazlasını söyleyeyim, ona gönül borcu duymak zorunda da duymuyorum kendimi. Hiç kuşkusuz onun ne kadar soylu, mert bir insan olduğunu biliyorum ve bu yönüyle ona –bilemezsiniz hem de nasıl– değer veriyorum! Ama şunu da biliyorum ki, o benim için değil, kendisi için soyluydu; öte yandan ben de, eğer onu aldatmamışsam, bunu onun için değil, kendim için yapmamışımdır; bunun ona karşı bir haksızlık olacağını düşündüğümden değil, kendim için tiksinç bulduğumdan yapmamışımdır.</p>

  <p class="normal">Tıpkı onun gibi kendimi suçlu bulmadığımı söyledim. Ama öte yandan yine onun gibi kendimi haklı çıkarmak yönünde karşı konulmaz bir istek duyuyorum içimde. Onun (çok yerinde) sözlerine göre bunun anlamı şu oluyor; kimi davranışlarım için başkalarının buna karşı, benim kendime olduğum kadar hoşgörülü olamayacaklarını düşünüyorum. Ben kendimi onun kendini akladığı konularda değil, tam tersine, onun aklanma gereği duymadığı konularda aklamak isteğindeyim. Düşüme kadar olanlar için hiç kimse hiçbir biçimde suçlayamaz beni, bu açık. Ama bundan sonra, işin böylesine bir melodram halini almasının ve böylesine korkunç bir felaketle sonuçlanmasının suçlusu ben değil miyim? Düşünün, benim ve Dmitri Sergeyiç’in durumunu açıklıkla ortaya koymasından sonra, benim artık ilişkilerimizde kaçınılmaz hale gelen değişikliğe daha basit bir gözle bakmam gerekmez miydi? Dmitri Sergeyiç’in başına o büyük felaketin geldiği günün gecesi, benim şu kudurmuş Rahmetov’la uzun bir konuşmam oldu; ne kadar sevecen, ne kadar iyi yürekli bir insan Rahmetov! Bana Dmitri Sergeyiç’le ilgili birbirinden korkunç şeyler söyledi. Bunlar Dmitri Sergeyiç’e, Rahmetov’un o hırçın tavrıyla değil de, dostça bir tonla aktarılmış olsaydı, herhalde bütün söylenenleri kabul ederdi. Hatta içimde bir kuşku var. Dmitri Sergeyiç Rahmetov’un bana neler söyleyeceğini biliyordu ve bunu hesabına uygun buluyordu. Evet, o anda duymam gereken sözlerdi bunlar, o konuşma beni çok yatıştırdı. Ve dostum, bu konuşmayı her kim tasarlayıp kotarmışsa, ona lütfen teşekkürlerimi iletin. Şu kudurmuş Rahmetov’a gelince, Dmitri Sergeyiç’in işin ikinci yarısındaki davranışlarının da mükemmel olduğunu kabul etmesi gerek. Rahmetov Dmitri Sergeyiç’i –onun kendini aklamak istediği– işin ilk yarısı için suçluyordu. Gerçi hiç kimse bana işin ikinci yarısında benim bir suçum olduğunu söylemedi ama, ben de kendimi bu yarı için aklamaya çalışacağım. Bizim –bizim derken, tüm dostlarımızı, tüm çevremizi amaçlıyorum– Rahmetov’dan çok daha sert, çok daha acımasız bir başka ayıplayıcımız var, kendi zekâmız.</p>

  <p class="normal">Evet, dostum, olaya daha basit bir gözle bakıp ona böylesine ağır bir trajik anlam yüklemeseydim, herkes için çok daha kolay olacaktı. Hatta Dmitri Sergeyiç yönünden daha da fazlasını söyleyebilirim; o zaman o böylesine ağır bir felaketi çözüm olarak görmeyecekti, çünkü onun bu felakete atılmasının tek nedeni, benim olaya soğukkanlılıkla bakamayarak, gereksiz telaşa kapılmam oldu. Bana iletmeniz için bu konuda her ne kadar size hiçbir şey söylememişse de, bu konuda herhalde o da böyle düşünüyor. Düşüncesi böyle olmasına karşın da bana duyduğu yakınlıkta, sevecenlikte en küçük bir azalma olmaması, benim onun bana olan duygularına daha da saygı duymama neden oluyor. Yalnız, dostum, bu hiç doğru bir düşünce değil, hatta tümüyle haksız bir düşünce. Dmitri Sergeyiç’in kendisi için ağır bir darbe dediği felakete katlanma zorunluluğunun doğmasında, benim olaya sakin bir gözle bakamayıp gereksiz telaşa kapılmamın hiçbir rolü yok. Evet, ben ilişkilerde ortaya çıkan değişikliğe böylesine aşırı önem vermeseydim, belki onun Ryazan’a gitmesine gerek kalmayacaktı; ama kendisinin de dediğine göre Ryazan yolculuğu onun için acılı bir yolculuk olmamış. Demek ki benim gelişimler karşısında aşırı heyecana kapılmam böylesine bir felaketi yaratacak neden olamaz. Dmitri Sergeyiç’e ağır gelen yalnızca ölmek zorunluluğuydu. Aldığı bu kararın kaçınılmazlığını kendisi iki nedenle açıklıyor; ona duyduğum aşırı gönül borcundan dolayı acı duyuyordum, bir ve Aleksandr’la toplumun onaylayacağı bir ilişki kuramayacağımdan dolayı acı duyuyordum, iki. Aleksandr konusunda rahat olmadığım, zor bir durumda olduğum doğru, ama yine de Dmitri Sergeyiç gerçek nedenleri bulabilmiş değildir. Kendisine duyduğum gönül borcundan dolayı onu görmeye dayanamadığımı, görünüşünün beni kahrettiğini düşünüyordu o, oysa durum hiç de öyle değildi. Her insan duyduğu acıyı hafifletecek yeni düşünceler geliştirmek ister, bilinçsiz bir yöneliştir bu; Dmitri Sergeyiç tek çözümün kendisinin yok olması olduğuna karar verdiğinde şu gönül borcu sorunu benim için çoktan sona ermiş bulunuyordu; bu konuda ona duyduğum yalnızca, yüreğimi tatlı, hoş bir sıcaklıkla dolduran uzaktan uzağa bir borçluluk duygusuydu, o kadar. Oysa benim olaya aşırı heyecanlı bakışım, yalnızca bu gönül borcu duygumun aşırılığından kaynaklanıyordu. Dmitri Sergeyiç’in öne sürdüğü ikinci neden (Aleksandr’la olan ilişkime toplumun onaylayacağı bir nitelik vermek istemem) benim olaya bakışıma göre biçimlenebilecek bir konu değil, tümüyle toplumun bu tür olaylara bakışından kaynaklanan, dolayısıyla da benim en ufak bir şekilde etkide bulunmaya gücümün yetmeyeceği bir sorundu. Dmitri Sergeyiç bu nedenle onun varlığının bana ağır geldiğini düşünmekle yanılıyor. Hayır! Eğer bana gereken şey bu olsaydı ya da bu kadarı bana yetseydi, onun ölmesine gerek kalmadan da bunu yoluna koymak zor bir şey olmazdı. Bir kocanın karısıyla yaşamaya devam etmesi toplum için yeterlidir; kadın bu koşulla kiminle isterse ilişki kurabilir, toplum kendisini hiç rahatsız etmez. Bu büyük bir başarıdır. Sorunun, kocanın bu şekilde soylu davranışıyla çözümlenişinin pek çok örneği var bugün toplumumuzda. Ben de şimdi bizimkine benzer durumlar için en iyi ve en kolay çözüm olarak bunu görüyorum. Esasen Dmitri Sergeyiç de bana ilkin bu yolu önermişti. Olaya aşırı heyecanla baktığım için ben tabii bu öneriyi geri çevirmiştim. Kabul etsem sonuç nasıl olurdu, bunu bilemem. Toplumun beni rahat bırakması, Aleksandr’la ilişkimi görmezden gelmesi ve bu konuda bir rezalet çıkarmaması benim için yeterli olsaydı, hiç kuşkusuz Dmitri Sergeyiç’in önerisini kabul ederdim ve onun da cana kıyma gibi zorlu bir karar alması gerekmezdi. O zaman Aleksandr’la olan ilişkimin resmi bir nitelik almasını arzu etmem için de bir neden kalmamış olurdu. Ama bizimkine benzer pek çok olay için geçerli olabilecek bu çözüm, bizim olay için pek yeterli bir çözüm olmazdı gibime geliyor. Olayın üç kişisinin de eşit güçte olması gibi pek sık rastlanmayan bir durumumuz vardı bizim. Dmitri Sergeyiç, Aleksandr’da zekâ, gelişme ve kişilik yönünden kendine karşı bir üstünlük hissetmiş olsaydı, yerini Aleksandr’a bırakırken ahlaki bir gücün üstünlüğü karşısında geriliyor olsaydı, yaptığı hareket gönüllü değil de, güçsüzün güçlü karşısında geri çekilmesi olsaydı, o zaman benim için her şey çok kolay olurdu. Öte yandan ben zekâ ve kişilik yönünden Dmitri Sergeyiç’ten çok daha güçlü olsaydım ve Dmitri Sergeyiç Dmitri Sergeyiç değil de Bayan Tedesco’nun kocası olsaydı (fıkraya nasıl güldüğümüzü hatırlıyorsun, değil mi dostum? Hani operanın fuayesinde karşılaşan iki adamdan biri kendini tanıtırken ‘Ben teğmen falancayım’ diyor, öteki de ‘Ben de bayan Tedesco’nun<sup class="calibre3"><a href="../Text/1_split_079.html#footnote-100-15" id="footnote-100-15-backlink">[15]</a></sup> kocasıyım’ diye tanıtıyordu kendini) evet. Dmitri Sergeyiç eğer ‘Bayan Tedesco’nun kocası’ olsaydı, o zaman kendine kıymayacaktı. Karşı karşıya bulunduğu gerçeğe boyun eğecek ve eğer soylu, mert bir insansa bu boyun eğmede kendini alçaltıcı bir yan da görmeyecekti. Ama onun bana ve Aleksandr’a karşı konumu böyle değildi. O benden de Aleksandr’dan da bir milim bile güçsüz ya da aşağı değildi. Ve bunu hem biz biliyorduk, hem de kendisi biliyordu. Yerini bir başkasına bırakması kesinlikle güçsüzlüğünden değildi; böylesinin daha doğru olacağını düşünmüş ve bile isteye bırakmıştı yerini. Öyle değil mi dostum? Herhalde siz de yadsımazsınız bunu? Bu koşullar altında ben kendimi nasıl bir durumda bırakılmış görebilirdim? İşte işin özü burada dostum. Bu koşullar altında ben kendimi onun iyi niyetine bırakılmış gibi hissediyordum, bunun için durum bana böylesine ağır geliyordu ve bunun için o, canına kıymak şeklindeki o soylu kararını almaktan başka çaresi olmadığını anladı. Evet, dostum, benim onu bu kararı almaya zorlayan duygularım, sizin mektubunuzda açıkladığınızdan çok daha derinlerde yatmaktaydı. Taşınamayacak kadar ağır bir gönül borcu yükü altında ezilmek falan artık kesinlikle söz konusu değildi. Dmitri Sergeyiç’in kendisinin bana önerdiği yolla toplumun benim yeni ilişkime karşı çıkması kesinlikle söz konusu olamazdı. Öte yandan toplumun karşı koymalarından benim haberim bile olmazdı, çünkü böylesi şeylerle hiç ilgilenmeyen küçük bir çevrede yaşıyordum ben. Durumun bana ağır gelmesinin nedeni, kendimi Dmitri Sergeyiç’e bağlı duymamdı; varlığımın temeli onun iyi niyetiydi, kendi başıma, bağımsız bir insan olarak değil, onun iyi niyetine bağlı bir insan olarak vardım. Üçümüz arasında kurulacak yeni bir ilişki konusunda benim şöyle ya da böyle düşünmem bu nedeni ortadan kaldırabilir miydi? Düşünün ve sorunun yanıtını siz verin. Burada önemli olan benim şu ya da bu konuda ne düşündüğüm değil, Dmitri Sergeyiç’in davranışlarıydı. Dmitri Sergeyiç özgün bir insandı ve davranışlarına damgasını basan tek bir şey vardı, iyi niyet. Evet, dostum, sizin, benim bu duygumu bildiğinizi ve onayladığınızı biliyorum; ben dünyada hiç kimsenin, isterse bana en sadık, benim en saygı duyduğum insan olsun, kendimden çok güvendiğim, benim için gerekli olan her şeyi sevinçle yerine getireceğinden emin olduğum, benim mutluluğumu benden çok gözeten kişi olsun... hiç kimsenin iyi niyetine bağlı olarak yaşamak istemem. Bu konuda sizin de böyle düşündüğünüzü çok iyi biliyorum.</p>

  <p class="normal">İyi ama bütün bu sözler de ne oluyor? Hiç kimsenin bulup çıkaramayacağı birtakım duyguları, bu duygulara yön veren motifleri araştıran ruh çözümlemelerine gerek var mı şimdi? Yine de, tıpkı Dmitri Sergeyiç gibi ben de bu ruh çözümlemesinde bir çıkarım olduğunu düşünüyorum. Bu çıkar; benim hiçbir suçum yok, olaylar şu şu gerçeklerin etkisi altında gelişti, benim de bu gerçekleri değiştirebilmem olanaksızdı, diyebilmektir. Evet, bu küçük notu ekliyorum, çünkü Dmitri Sergeyiç bu tür notları severdi. Sanırım size biraz yağ çekmek istiyorum, dostum.</p>

  <p class="normal">Ama artık yeter. Kim bilir kaç saatinize kıyarak bana uzun (ve bilemezsiniz benim için ne kadar değerli) bir mektup yazmanız, bana ne büyük bir yakınlık duyduğunuzu gösteriyor. Ben de bu olgudan hareket ederek (nasıl, ben de sizin gibi ya da Dmitri Sergeyiç gibi diplomatik terimler kullanabiliyorum değil mi?) evet, yalnızca bu olgudan hareket ederek, Dmitri Sergeyiç’in benimle vedalaşıp Moskova’ya gitmesinden ve canına kıymak için Petersburg’a dönmesinden sonra olup bitenleri öğrenmenin sizin için ilginç olabileceğini düşünüyorum.</p>

  <p class="normal">Ryazan’dan döndükten sonra benim nasıl sıkılmakta olduğumu görmeye başladı. Bu durum bende özellikle onun dönüşüyle ortaya çıktı. O Ryazan’dayken, doğrusunu söylemek gerekirse, kendisini pek de düşündüğüm yoktu. Hayır, dönüşünde benim sıkıldığımı görmesinin size düşündürteceği anlamda söylüyor değilim bunu. Ama Moskova yolculuğu öncesinde kendisinin bir şeyler tasarlamakta olduğu da gözümden kaçmamıştı. Petersburg’daki çeşitli işlerini, bağlantılarını koparma işini sonuçlandırmak için bekledi; yola çıktığında arkasında herhangi bir takıntı bırakmak istemiyordu. Sonra duygularını belli etmemeyi başaran bir insan olmasına karşın, son günlerde yüzünde derin bir hüzün seçer olmuştum (mümkün müydü hüzünlenmemesi, mümkün müydü?). Çok önemli, yaşamını tümüyle değiştirecek bir şey yapmaya karar verdiğini seziyordum. Kompartımanına oturduğunda içime nasıl bir acı çöktü, anlatamam! Bu acı ertesi gün de sürdü, daha ertesi gün de... derken Mâşâ getirip bir mektup verdi; ne acı dolu bir andı bu, ne acı dolu bir saat, ne acı dolu bir gün! Bunları siz de biliyorsunuz. Ve ben, dostum, şu anda Dmitri Sergeyiç’e nasıl bağlı olduğumu her zamankinden çok daha iyi biliyorum. Bu bağın böylesine güçlü olduğunun kendim de pek farkında değildim. Evet, dostum, ben bu bağın gücünü şimdi anlıyorum, bunu sizin de bilmeniz gerek, çünkü herhalde biliyorsunuzdur, o sıralar ben Aleksandr’dan ayrılmayı bile düşünmüştüm. Bütün gün hayatımın parça parça olduğunu, bir daha belimi doğrultamayacağımı hissederek kahrolmuştum. Çok güzel bir insanın, çok değerli bir dostun gönderdiği bir pusulanın beni nasıl çocuklar gibi sevindirdiğini de biliyor olmanız gerek; bu pusula düşüncelerimi bütünüyle değiştirmişti (ne denli ihtiyatlı bir dil kullandığımı görüyorsunuz, değil mi? Benden memnun olmalısınız dostum!). Bütün bunları siz de biliyorsunuz, çünkü Rahmetov beni trenime bindirdikten sonra, sizi yolcu etmeye gitti. Dmitri Sergeyiç ve Rahmetov haklıydılar; Dmitri Sergeyiç’in acımasızca yüreğime saldığı o korkunç acının şiddetinin daha da artması için Petersburg’dan ayrılmam gerekti. Ama şimdi o acımasızlığı için Dmitri Sergeyiç’e nasıl minnet doluyum! O ve Rahmetov yine haklıydılar: Aleksandr’ın beni geçirmek için gara gelmemesi, beni görmemesi gerekiyordu. Ama artık benim Moskovaya kadar gitmeme gerek kalmamıştı. Petersburg’dan uzaklaşmam yeterliydi, ben de trenden Novgorod’da inip orada kaldım. Birkaç gün sonra Aleksandr da yanıma geldi; Dmitri Sergeyiç’in ölüm ilmühaberini getirdi; bir hafta sonra evlendik ve demiryolu yakınında bir ev tutup bir ay kadar Çudov’da oturduk, Aleksandr’ın haftada üç dört kez hastanesine gidip gelmesi buradan daha kolaydı. Petersburg’a ise dün döndük. Mektubunuzu yanıtlamamın bunca uzun sürmesinin nedeni de bu. Mâşâ mektubunuzu kaldırıp bir kutuya koymuş ve unutup gitmiş. Siz de mektubunuza yanıtımın gecikmesini kim bilir nelere yormuşsunuzdur? Sizi candan kucaklıyorum, sevgili dostum.</p>

  <p class="normal">Petersburg, 25 Ağostos 1856.</p>

  <p class="normal">Sizin Vera Kirsanova</p>

  <p class="normal">Can dostum benim, ellerinden sıkarım. Yalnız gözünü seveyim, hiç değilse bana kompliman yapma. Yoksa yüreğimdekileri seller gibi boşandırır ve senin nasıl soylu, nasıl mert bir insan olduğuna ilişkin öyle övgüler yağdırmaya başlarım ki, yüzünü buruşturursun. Çünkü bilirim, seni bundan daha çok rahatsız eden bir şey olamaz. Bir de ne var biliyor musun, birbirimize mektup diye böyle birkaç satır karalamamız senin de benim de epeyce dar kafalı insanlar olduğumuzu kanıtlamıyor mu? Bence bu böyle... Neden dersen, birbirimizden çekinir gibi bir halimiz var... Hadi ben bağışlanabilirim, ama sana ne oluyor allahaşkına? Bir dahaki mektubumda hem seninle enine boyuna tartışacağım hem de sana buradan yığınla haber göndereceğim.</p>

  <p class="normal">Senin</p>

  <p class="normal">Aleksandr Kirsanov</p>
</body>
</html>
