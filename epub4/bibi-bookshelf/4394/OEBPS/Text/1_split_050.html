<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_50">IX</h2>

  <p class="normal">Çarlz Biyumont, hemen bütün Çarlzlar, Conlar, Ceymsler, Vilyımlar gibi gevezeliği sevmez, ama kendisine sorulduğunda, yaşam öyküsünü kısa, özlü birkaç sözcükle özetlemekten de kaçınmazdı. İşte şimdi de ailesinin aslen Kanadalı olduğunu söylüyordu. Doğru, Kanada nüfusunun yarıdan çoğunu Fransızlar oluşturur; onun ailesi de işte bu Fransızlardandı; adının Fransız adı olmasının nedeni de buydu, hatta yüzünün İngiliz ya da Yanki yüzünden çok bir Fransızı andırması da bundan kaynaklanıyordu. Dedesi daha önce Quebeck dolaylarında yaşarken, New York’a taşınmıştı. Bu taşınma sırasında küçük bir çocuk olan Biyumont’u babası New York’ta büyütmüştü. İşte tam bu sıralarda Rusya’nın zengin ve ilerici çiftçilerinden birinin aklına Kırım sahillerinde üzüm yerine pamuk yetiştirmek esmiş ve Kuzey Amerika’daki bir tanıdığından, kendisine bu işi bilen birini yollamasını rica etmişti. New York sakinlerinden Kanada asıllı Ceyms Biyumont’u yollamışlardı kendisine. (Sevgili okurum, nasıl ki biz seninle şu oturduğumuz Petersburg’dan ya da Kursk’tan binlerce vest ötedeki Ağrı Dağı’nı göremezsek, zavallı Ceyms Biyumont da New York’dan elbette Kırım’ı göremez ve burada pamuk yetiştirilip yetiştirilemeyeceğini anlayamazdı. Ne yaparsınız, bu tür ilericilerin başına hep gelen bir durumdur bu!) Aslında Amerikalı müdürün pamuk yetiştiriciliğinden anlamıyor olmasıyla bozulmuş değildi iş, çünkü Kırım’da pamuk yetiştirmenin Petersburg’da üzüm yetiştirmekten hiçbir farkı yoktu. Her neyse, proje gerçekleşmemiş ve başlamadığı işinden kovulan Amerikalı müdür, Tambovsk İli’nde bir şarap fabrikasına girerek hemen tüm ömrünü burada geçirmişti. Oğlu Çarlz burada doğmuş, karısı burada ölmüştü. 65 yaşına gelip de, kara gün için elinde üç beş kuruşun da biriktiğini görünce Amerika’ya dönmeye karar vermişti. Çarlz o sıralarda 20 yaşındaydı. Babası öldükten sonra Çarlz yeniden Rusya’ya dönmek istemişti, çünkü Tambovsk İli’nin bir köyünde genç ömrünün yirmi yılını geçirmiş bir insan olarak kendisini bir Rus gibi duyuyordu. Babasıyla birlikte New York’a döndüklerinde bir özel şirkette memur olarak çalışmaya başlamıştı. Babasını kaybedince merkezi Londra’da bulunan Hodçson Lotera and Co. firmasının New York temsilciliğine geçmişti; çünkü bu firmanın Petersburg’la sıkı iş ilişkileri vardı. Firmada kendini kabul ettirince, Rusya’yı anayurdu gibi tanıdığını söyleyerek orada bir görev istemişti. Rusya’da böyle bir temsilci bulundurmak kuşkusuz firmanın da işine gelen bir şeydi; bu yüzden onu denemek amacıyla önce Londra’ya göndermişlerdi; altı aydır da, 500 sterlin aylıkla firmanın Petersburg temsilciliğini yapıyordu. Bu yaşam öyküsünden de anlaşılacağı gibi, Tambovsk’da doğan ve 50, hatta 100 verstlik çevresinde İngilizce konuşan tek kişi olarak babasından başka –ki o da bütün gün fabrikadadır– kimseyi görmeyen Çarlz Biyumont tıpkı bir Rus gibi Rusça konuşuyordu; İngilizcesi ise fena sayılmamakla birlikte pek temiz bir ingilizce değildi. Bu da doğaldı, çünkü İngilizcenin anadil olarak konuşulduğu bir ülkede ancak yirmi yaşından sonra ve yalnızca birkaç yıl kalabilmişti.</p>
</body>
</html>
