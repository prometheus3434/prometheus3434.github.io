<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_45">IV</h2>

  <p class="normal">Gözkamaştırıcı bir zenginliğin tek mirasçısı olan kızla evlenmek isteyen damat adaylarının sayısı belirsizdi. Ama Polozov’un verdiği yemeklerde ve balolarda görünen insanlar, Polozov benzeri zenginlerin salonlarını dolduran, kibarlıkları da, soylulukları da kuşkulu, ne idüğü belirsiz birtakım tiplerdi. Polozov benzeri zenginler derken, yüksek sosyeteden sayılmayan, yüksek sosyeteden olan insanlarla kan bağı da, arkadaşlık ilişkisi de bulunmayan, ama yine de üst tabakaya tırmanabilmiş, aklı başında, efendi zenginleri kastediyoruz. İşte bu tür zenginlerin salonları erdem denen şeyden nasip almamış, dış görünüşleri manevi yönlerinden de zavallı olan birtakım züppelerin gelip tıkındıkları yerler oluyor. Bu bakımdan Katerina Vasilyevna, çevresini dolduran hayran kalabalığı arasında bütün davranışlarıyla tam bir sosyete insanı olduğu izlenimi bırakan yeni birini görünce, ona karşı ilgisiz kalamadı. Konuşması öyle kibar ve sürükleyici, tavırları öyle zarifti ki, onu ötekilerden ayırt etmemek olanaksızdı. Baba, kızının herkesten çok ona ilgi gösterdiğini çabucak fark etti ve görmüş geçirmiş, işini bilen bir insan olarak kızını açıkça uyardı: “Canım Katyam, Solovtsov denen adam sana kur yapıp duruyor; aman kendini sakın ondan, son derece aşağılık, ruhsuz bir insandır; onun seni nasıl mutsuz ettiğini görmektense, seni ölmüş görmeyi yeğlerim. Onun karısı olmandansa, ölmen hem senin için, hem de benim için daha iyidir.” Katerina Vasilyevna babasını sever, düşüncelerine saygı duyardı; babası kendisini bugüne dek hiç sıkmamış, alabildiğine özgür bırakmıştı; böylece Katerina Vasilyevna babasının bu sözleri kesinlikle kendisini sevdiği için söylediğini biliyordu. En önemlisi de, Katerina Vasilyevna, kendi isteklerinden çok, sevenlerinin isteklerini yerine getirmekten hoşlanan bir insandı. Hani yakınlarına sürekli “Siz nasıl isterseniz öyle olsun,” diyen insanlar vardır, o da onlardan biriydi. Bu bakımdan babasına: “Solovtsov’dan hoşlanıyordum, ama mademki siz ondan uzak durmamı söylüyorsunuz, dediğiniz gibi yapacağım,” dedi. Solovtsov’u gerçekten seviyor olsaydı ne böyle bir şey yapar, ne de (yalan nedir bilmeyen bir insan olduğu için) böyle bir şey söylerdi; Solovtsov’a olan bağlılığı henüz çok zayıftı, onu ötekilerden daha ilginç buluyordu, o kadar. Böylece Solovtsov’a karşı soğuk davranmaya başladı; herhalde her şey yoluna girecekti, ama baba ateşli bir insandı ve coşup yemeğin tuzunu biraz fazla kaçırdı; aslında pek de ileri gitmemişti. Ama anasının gözü bir adam olan Solovtsov’a bu kadarı yetti, hemen kurban rolü oynaması gerektiğini anladı, ama bunun için bir bahane gerekiyordu, Polozov ona bu bahaneyi de vermekte gecikmedi. Bir gün ileri geri bir-iki söz edince, Solovtsov yüzünde müthiş bir asalet ve acı ifadesiyle onlarla vedalaştı ve bir daha da evlerine uğramaz oldu.</p>

  <p class="normal">Bir hafta kadar sonra Katerina Vasilyevna ondan bir mektup aldı. Ateşli bir âşığın, yazgısına boyun eğmiş satırlarıyla doluydu mektup. Ondan kesinlikte aşkına bir karşılık beklemiyormuş, onu arada bir görebilse, bu mutluluk kendisine yeter de artarmış, onunla konuşmasa bile olurmuş, yeter ki yüzünü görebilsinmiş... Ama o kendini bu mutluluktan da yoksun bırakacakmış ve yine de mutlu olacakmış, ya da hayır, asla mutlu olamayacakmış falan filan... Ne yalvarma, ne de herhangi bir arzu... Hatta mektubuna yanıt bile ummuyormuş.</p>

  <p class="normal">Bu mektubu yeni mektuplar izledi, çok geçmeden de beklenen oldu.</p>

  <p class="normal">Aslında mektuplar hemen değil, epey geç gösterdi etkisini. Katerina Vasilyevna, Solovtsov’un uzaklaşması üzerine ne kederlendi ne de derin düşüncelere daldı. Bu uzaklaşmadan önce zaten adama soğuk davranmaya başlamıştı. Öte yandan babasının ondan uzak durması öğüdünü de her zamanki sakinliğiyle dinlemişti. Bu bakımdan iki ay kadar sonra kızının sararıp solmaya başladığını gören babanın, bunun çoktan unutup gittiği Solovtsov yüzünden olduğunu anlayabilmesi olanaksızdı. “Katya, neden üzgünsün canım, bir şey mi var?” “Hayır bir şeyim yok, iyiyim.” Aradan bir, sonra iki hafta geçiyor, ihtiyar yine soruyor: “Sakın hasta olmayasın Katyacığım?” “Hayır, hasta falan değilim.” İki hafta daha geçince ihtiyar: “Katyacığım, sen hastasın, doktor çağıracağım,” diyor. Böylece Katya’ya tedavi uygulanmaya başlanıyor. Artık ihtiyarın içi rahattır, çünkü doktorlar önemli bir şey olmadığını, yalnızca yorgunluğa bağlı bir halsizlik olduğunu söylüyorlar ve bunun Katerina Vasilyevna’nın sürdürdüğü hayatın doğal bir sonucu olduğunu kanıtlıyorlar. Kış boyunca her gece ikilere, üçlere, hatta bazen beşlere kadar oturulursa sonuç hiç başka türlü olabilir mi! Ama neyse, önemli değilmiş, geçici bir şeymiş bu. Geçici mi? Halsizlik geçmediği gibi, gitgide artıyordu.</p>

  <p class="normal">Peki Katerina Vasilyevna neden babasıyla konuşmadı? Bunun hiç yararı olamayacağını biliyordu da ondan; babası düşüncesini çok kesin bir dille belirtmişti ve Katya babasını iyi tanırdı, laf olsun diye bir şey söyleyen adamlardan değildi o, bir insan hakkında emin olmadan hiçbir şey söylemezdi. Bu bakımdan da kötü dediği, kötü kabul ettiği bir insanla evlenmesine kesinlikle razı olmazdı.</p>

  <p class="normal">Böylece Katerina Vasilyevna Solovtsov’un umutsuz mektuplarını okuyor, sürekli düş kuruyordu. Altı ay sonra ise verem kapıyı tıklatmaya başlamıştı. Baba, kızından, içine düştüğü durumda kendisinin de payı olabileceğine ilişkin tek bir söz duymuyordu, kızı kendisine karşı her zaman olduğu gibi sevecendi. “Katyacığım, canını sıkan bir şey mi var?” “Hayır, babacığım.” “Sakın bir şeylere üzülmüş olmayasın?” “Hayır, babacığım.” Eh, durum apaçık, bezgin, mutsuz ve neşesiz Katya. Doktorlar bunun hastalıktan kaynaklandığını söylüyorlar. İyi ama hangi hastalık bu? Doktorlar hastalığın önemli bir şey olmadığını söyledikçe, Polozov suçu danslara ve korselere yüklüyordu; hastalığın pek de önemsiz olmadığı anlaşılınca, bu kez de ortaya “sinirlerin beslenmemesi durumu,” yani efendim, atrophia nervorum çıktı.</p>
</body>
</html>
