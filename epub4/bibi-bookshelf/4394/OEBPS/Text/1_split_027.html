<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="h2baslik" id="calibre_toc_28">XIII</h2>

  <p class="normal">Basiretli okurumla mavi çoraplar, yani kendisi gibi olanlar üzerine yaptığım bu kısa söyleşi, beni anlattıklarımdan alıkoydu. Ne anlatıyordum? Vera Pavlovna’nın şimdi günlerini nasıl geçirmekte olduğunu. Bu “şimdi” ne zaman oluyor yani? Canım ne zaman olacak, Sergiyevski sokağına yerleşmesinden bu yana geçen zaman... Aslında bu konuyu sürdürmenin gereği var mı? Vera Pavlovna’nın Vasilyevski adasında oturduğu sıralar Kirsanov’un sıklaşan ziyaretleriyle havasını değiştirmeye başlayan akşamlar, büsbütün değişti; bugün artık Kirsanovlar, dünya görüşleri kendilerinkine benzeyen, tıpkı kendileri gibi sürtüşmesiz, mutlu bir beraberliği omuzlamış olan çok sayıda genç ailenin merkezi oldu. Bu ailelerin boş akşamlarını müzik, şarkı, opera, şiir, gezinti, dans dolduruyor; çünkü her akşam ailelerden birinde toplanılıyor ve akşamı değerlendirecek değişik şeyler bulunuyor. Kirsanovlar’ın çevresini oluşturan insanların hemen yarısı bu akşamlara katılıyor ve Kirsanovlar da tıpkı ötekiler gibi, boş akşamlarının hemen yarısını bu toplantılarda geçiriyorlar. Bu kendiliğinden anlaşılacak bir şey, dolayısıyla açıklanacak bir yanı yok. Ama bir şey var ki, bunu pek çok insana –ne yazık ki– anlatmak, hem de uzun uzun, ayrıntılarıyla anlatmak, açıklamak gerekiyor. Kendisi yaşamamışsa bile her insan herhalde kitaplardan olsun bilir ki, basit bir akşamla sevgiyle geçirilen bir akşam arasında büyük fark vardır. Tek başına izlenen bir operayla, sevgiliyle izlenen bir operayı karşılaştırabilmek mümkün müdür? Evet, dağlar kadar fark vardır bunlar arasında, bu bilinen bir şey. Ancak aşkın her şeye kazandırdığı büyüleyicilik, çekicilikle ilgili bir durum var ki, bunun herkesçe eksiksiz anlaşıldığını söyleyemeyiz, aşkın büyüleyiciliği, insanın hayatında yalnızca “şimdiye özgü”, gelip geçici bir şey olmamalı, aşkın gözkamaştırıcı ışığı yalnızca sevdiğimiz insana gönlümüzün aktığını duyduğumuz, ona doğru koştuğumuz, haydi hatta açıkça söyleyelim, ona kur yaptığımız, dünürcü gönderdiğimiz sırada parlamamalı! Bilmeliyiz ki bu parıltı yalnızca bir şafaktır, eşsiz güzellikte, ışıl ışıl, pırıl pırıl bir şafaktır; asıl gün bu şafağın ardından gelecektir ve şafaktan çok daha ışıklı çok daha sıcak olacaktır, üstelik bu aydınlık ve sıcaklık şafağınkinden çok daha uzun süreli olacaktır, çok, çok daha... Hele sıcaklık... öğleye gelindikten sonra düşmeye başlamayacak, tam tersine daha da yükselecektir. Eskiden bu böyle değildi, sevgililer birbirine kavuştu mu, aşkın bütün şiiri yiter giderdi. Şimdiyse, yeni insanlar dediğimiz insanlarda bunun böyle olmadığını görüyoruz. Bu insanlar birbirlerine kavuştular mı, birliktelikleri uzadıkça, aralarındaki aşkın şiirli ışığını da çoğaltıyorlar, bu ışıkla daha çok aydınlanıyor, daha çok ısınıyorlar. Ve onların bu durumları, bütün düşüncelerini yetişen çocuklarının üzerine yöneltmek zorunda kaldıkları akşamın geç vakitlerine dek böylece sürüp gidiyor. Bu ana dek kesintisiz olarak gelişen kişisel mutluluklarından çok daha tatlı, çok daha yüce bir kaygı başlıyor o zaman. Eski insanlar için göz açıp kapayana dek geçen mutluluk ayları, yeni insanlar için yıllar, yıllar sürüyor, hiç bitmiyor.</p>

  <p class="normal">Bu nasıl böyle oluyor? Bunun nasıl böyle olduğu bir giz, ama haydi ben size açıvereyim bunu; çünkü bu çok güzel bir giz ve bundan yararlanmak da güzel; üstelik karmaşık, çetrefil bir yanı da yok; yüreğiniz temiz olacak, dürüst olacaksınız, birlikte yaşadığınız insanın özgürlüğüne saygılı olacaksınız, hepsi bu! Giz dediğim bu kadar yalın bir şey işte! Karına nişanlına baktığın gibi bak, onun sana her an, “Senden hoşnut değilim, uzak dur benden,” diyebileceğini düşün; karına bu gözle bakarsan evlendikten on yıl sonra bile onun, nişanlıyken yüreğine saldığı duyguları yine duyabilirsin, hayır, düzeltiyorum; bu kez duyguların çok daha şiir dolu, çok daha yüce olacaktı. Sana dostluk duyup duymamakta dostlarına nasıl apaçık bir özgürlük tanıyorsan, ona da öyle, üstü örtülü olmayan, dolaylı olmayan, açık, apaçık bir özgürlük tanımalısın; işte o zaman evlendikten on, yirmi yıl sonra bile karına nişanlıyken göründüğün kadar sevimli görünürsün, onun için değerli olursun. Bugün yeni insanların evlilikleri böyle yürüyor. Kıskanılacak bir yaşam doğrusu! Ama hak etmişlerdir onlar bunu, çünkü birbirlerine karşı dürüsttüler, evliliklerinin üzerinden on yıl geçmiş olmasına karşın birbirlerini evlendikleri günden daha çok sevmektedirler, sevgileri daha şiir doludur; bu böyledir, çünkü geçen on yıl içinde onlar birbirlerini bir kez olsun yapmacıktan öpmemişlerdir, birbirlerine bir kez olsun yapmacık bir söz söylememişlerdir. Bir kitapta birisi için, “Ağzından yalan bir söz çıktığı duyulmamıştı,” deniliyordu; yine bir kitapta (belki de aynı kitapta), “Yüreğinde yapmacık ve sahte olan hiçbir şey yoktu,” deniliyordu. Kitabı okuyanlar düşünüyorlardı: “Aman yarabbi! Bu ne yüce bir ahlak! Bu ne soylu bir kişilik!” Kitabı yazanlar düşünüyorlardı: “Yarattığımız bu kahramana herkes hayran olmalı!” Kitabı okuyanlar da, yazanlar da, şunu göremiyorlar, anlayamıyorlardı: Yeni insanlar diye birileri vardır ve bunlar yalnızca kendileri bu niteliklere sahip olmakla kalmazlar, aynı üstün niteliklere sahip olmayanlarla dostluk, arkadaşlık da etmezler; ancak onlar bunu yaparken dostlarını, arkadaşlarını olağanüstü insanlar olarak değil, iyi yürekli, basit, sıradan insanlar olarak görürler.</p>

  <p class="normal">Ancak yine de çok yazık; bugün bir yeni insana onlarca çağdışı, ilkel insan düşüyor. Ama elden ne gelir; ilkel dünyanın insanları elbette ilkel olacaklar.</p>
</body>
</html>
