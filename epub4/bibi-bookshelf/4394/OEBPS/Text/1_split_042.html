<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_15">Beşinci Bölüm</h1>

  <p class="h3baslik">YENİ KİŞİLER VE HİKÂYENİN SONU</p>

  <p class="normal">Polozova mektubunda, Vera Pavlovna’nın kocası için, “Meğer Bay Kirsanov, Doktor Kirsanov’muş,” diyor ve kendisinin doktor Kirsanov’a çok şey borçlu olduğunu yazıyordu. Bu borçluluğun nerden kaynaklandığını açıklayabilmemiz için önce Polozova’nın babasından söz etmemiz gerekiyor.</p>

  <p class="normal">Polozov süvari sınıfından, emekli kurmay yüzbaşıydı. Emekli olmadan önceki yaşamı, çağının ve kendi durumundakilerin yaşam biçimine uygundu, yani nerde akşam orda sabah ve vur patlasın çal oynasın bir yaşamdı bu. Ailesinden kendine kalan hatırı sayılır büyüklükteki çiftliği de bu gürültülü yaşam uğruna eriyip gitmişti. Yüzbaşı biraz ayılır gibi olup da durumun farkına varınca, kendine yeni bir servet edinebilmek için istifayı basıp ordudan ayrıldı ve ticaret hayatına atıldı. Elinde kalan son kırıntıları hesapladı; on bin rublesi vardı (o sıralar kâğıt rubleydi paralar). İlk olarak zahire işine girişti, bu arada her türden küçük taahhüt işlerini de kaçırmıyordu, kısacası sermayesine uygun kazançlı her işin peşinden koşuyordu. Böylece on yıl içinde yabana atılmayacak bir sermaye yaptı kendine. Ticaret hayatında kazandığı başarı, ağırbaşlılığı, rütbesi, işlerinin yayıldığı iki vilayette ailesinin çok iyi bilinen adı, ona bu iki vilayette dilediği tüccar kızını kendine eş olarak seçme olanağını sunuyordu. O da esaslı bir seçim yaptı ve yarım milyon (tabii yine kâğıt ruble) çeyizi olan bir kızı seçti. Bütün bu olanlar kızının Vera Pavlovna’yla dost oluşundan 20 yıl öncesine dayanıyordu. O yıllarda 50 yaşında olan ve kasa mevcuduna böyle esaslı bir girdi sağlayan Polozov daha geniş boyutlu işlere girişmeye başladı ve on yıl sonra da artık kâğıttan gümüşe dönen ruble hesabıyla resmen milyoner oldu. Bu arada karısı ölmüştü. Kır yaşamına alışmış olan karısı Petersburg’a taşınmalarına sürekli karşı çıkmıştı. Şimdi ortada böyle bir engel bulunmadığına göre Petersburg’a taşınabilirdi. Taşındı da. Burada işleri iyice ilerletti ve bir on yıl daha sonra servetini üç-dört milyon dolaylarına ulaştırdı. Genci yaşlısı, güzeli çirkini, genç kızı, şen dulu, çevresinde pervane gibi dönen sayısız kadın vardı. Ama o ikinci bir evlilik yapmak istemiyordu. Bunun bir nedeni karısının anısına olan derin bağlılığıysa, bir başka ve daha önemli nedeni de, canı gibi sevdiği biricik kızı Katya’yı üvey ana eline bırakmak istememesiydi.</p>

  <p class="normal">Böylece Polozov başarılarına yeni başarılar kattı. Birtakım açgözlü tüccarlar gibi devletten açık artırmayla içki tekelinde pay satın almış olsaydı serveti bugünkü gibi üç-dört milyonla değil, on milyonlarla dile getirilirdi. Ama o, bu işten nefret ediyordu ve yalnızca taahhüt işleri yapıyordu. Milyoner arkadaşları onun bu işler arasında ayrıntı sayılabilecek birtakım farklar bulup kimini şerefli, kimini şerefsiz diye ayırmasına gülüyorlardı ve bunda da haksız sayılmazlardı. Ama o, “Ben ticaret yapıyorum, soygunculukla zenginleşmek bana göre değil,” diyor ve bildiğinden şaşmıyordu. Ama işte kızının Vera Pavlovna’yla tanışmasından bir buçuk yıl önce, onun yaptığı ticaretin de şerefsiz saydığı ticaretten pek de farklı olmadığı ortaya çıkmıştı. Muazzam bir taahhüt söz konusuydu, kumaş mı, erzak mı, çizme mi, bende tam bilmiyorum; gerek yaşının ilerlemesinden, gerek sürekli kazandığı başarılardan, gerekse kendisine duyulan saygının sürekli artmasından, her yıl biraz daha inatçı, biraz daha kibirli, kendini beğenmiş olmuş ve taahhüt işinin gerçekleşebilmesi için gerekli önemli bir kişiyle tartışmış, adama demediğini koymamış, bunun sonunda da işler çatallaşmıştı. Aradan bir hafta kadar bir zaman geçmiş, kendisine “Boyun eğ!” demişlerdi. “Hayır!” diye karşılık vermişti; “Topu dikersin!” demişlerdi. “Olsun!” diye karşılık vermişti. Bir ay sonra ricalar yinelenmiş, ama karşılık değişmemişti. Gerçekten de boyun eğmeye eğmemiş, ama topu dikmişti. Taahhüt konusu olan bütün mallar kusurlu bulunup ıskartaya ayrılmış, bunun dışında güveni kötüye kullanma falan filan gibi maddeler çalıştırılmış ve cezalarla birlikte toplam üç dört milyon gümleyip gitmişti. Polozov bu sırada 60 yaşındaydı ve artık yoksuldu, daha doğrusu eski durumu göz önüne alındığında yoksuldu, yoksa eski durumuyla karşılaştırma yapılmadığında yaşamı bayağı güzeldi; bir stearin fabrikasında payı vardı ve hiç onur sorunu yapmadan, iyi bir aylıkla bu fabrikanın müdürlüğünü üstlendi. Bu arada büyük bir şans eseri yirmi otuz bin ruble kadar parası da badireyi kazasız atlatmış ve elinde kalmıştı. Eğer 15 yıl hatta 10 yıl önce elinde bu kadar “kalıntı” bulunsaydı, servet merdivenini yeniden tırmanmak için düşünmeden atılırdı. Ama artık 60 yaşını geride bırakmıştı ve tırmanmaya soluğu yetmeyebilirdi. Şu anda tek düşündüğü şey, kredi sağlanamayan, işleri düzeltilemeyen, pay senetleri hiç kâr getirmeyen fabrikayı bir an önce elinden çıkarmaktı. Doğrusu bunu iyi düşünmüştü; öteki ortakları da, pay senetlerinin altına gömülü olan parayı kurtarabilmenin tek yolunun fabrikayı satmak olduğuna ikna edebilmişti. Düşündüğü bir başka şey de, kızını evlendirmekti. Ama en önemlisi fabrikayı satmak, eline geçen parayı o sıralar pek moda olan yüzde beş faizli tahvile yatırmak ve kalan ömrünü, eski görkemli günlerini hatırlaya hatırlaya huzur içinde tamamlamaktı, görkemli hayatın yitirilişine kılı kıpırdamadan katlanabilmiş, bu yüzden neşesini de, direncini de yitirmemiş bir insandı o.</p>
</body>
</html>
