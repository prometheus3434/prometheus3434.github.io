<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">XIX</h1>

  <p class="h3baslik">Vera Pavlovna’nın Üçüncü Düşü</p>

  <p class="normal">Vera Pavlovna’nın gördüğü düş şu:</p>

  <p class="normal">Çaydan sonra “birtanem”le biraz gevezelik ediyor, sonra da odasına çekilip yatağına uzanıyor. Hayır, uyumak için değil; uyumak için daha erken, hiç sekiz buçukta uyunur mu! Soyunmuyor bile... yalnızca uzanıp eline bir kitap alıyor. Derken yavaş yavaş bir ağırlık çöküyor üzerine, gözleri kitaptan kayıyor ve Vera Pavlovna düşünmeye başlıyor: Bu son sıralar üzerime bir sıkıntı çökmeye başladı... Yoksa bu sıkıntı değil de, öylesine bir şey mi? Tabii tabii, sıkıntıyla ne ilgisi var bunun? Yalnızca bu akşam operaya gitmek istiyordum ve Kirsanov bilet işini ciddiye almadığı için gidemedim; sıkıntı dediğim şey bundan kaynaklanıyor. Geç gitmiş Kirsanov gişeye, Bozio’nun<sup class="calibre3"><a href="../Text/1_split_065.html#footnote-100-1" id="footnote-100-1-backlink">[1]</a></sup> konseri söz konusu olduğunda, saat 11’de gittiği gişeden 2 rublelik bilet bulamayacağını bilmiyor sanki! Ama onu da suçlamak doğru olmaz: Sabahın 5’ine kadar çalışıyor... gerçi o bu konuda bir şey söylemiyor, ama ben biliyorum işinde sabahladığını... Yine de bu işin suçlusu o. Hayır, bundan sonra “birtanem”den rica edeceğim bilet almasını ve operaya da “birtanem”le gideceğim: “Birtanem” hiçbir zaman beni biletsiz bırakmaz, üstelik benimle operaya gitmekten de zevk alır. Çünkü benim “birtanem” birtanedir... Kirsanov yüzünden “La Traviata”yı kaçırdım! Korkunç bir şey bu! Operada her akşam oyun olsa, hiç sıkılmaz her akşam giderdim. En kötü oyunlara bile... Yeter ki başrolde Bozio olsun. Bozio gibi bir sesim olsa herhalde bütün gün şarkı söylerdim. Tanışamaz mıyım onunla? Topçu teğmeni Tamberlik<sup class="calibre3"><a href="../Text/1_split_066.html#footnote-100-2" id="footnote-100-2-backlink">[2]</a></sup> aracılığıyla? Hayır, olacak şey değil. Bunu düşünmem bile gülünç! Ne diye tanışmalıyım ki Bozio’yla? Benim için aryalar söylemesini mi isteyeceğim? Sesini korumalı Bozio.</p>

  <p class="normal">Bozio Rusçayı ne zaman öğrendi acaba? Telaffuzu da çok güzel! Yalnız ne kadar kötü dizelerdi onlar öyle! Nerden bulmuş böyle bayağı bir şiiri Bozio? Benim Fransızcayı öğrendiğim dilbilgisi kitabına benzer bir kitaptan herhalde? Noktalama işaretlerinin nasıl kullanılacağını göstermek için koyarlar genellikle dilbilgisi kitaplarına bu şiirleri. Dilbilgisi kitabında şiire yer vermek ne aptalca bir şey! Bari doğru dürüst şiir olsalar! Ama şiiri değil, Bozio’nun sesini dinlemek gerek. Nasıl da güzel söylüyor:</p>

  <p class="indentmetin">Kaçırma yakala</p>

  <p class="indentmetin">Zevk anlarını</p>

  <p class="indentmetin">Aşka ayır</p>

  <p class="indentmetin">Gençlik çağını.<sup class="calibre3"><a href="../Text/1_split_067.html#footnote-100-3" id="footnote-100-3-backlink">[3]</a></sup></p>

  <p class="normal">Vurgulamayı doğru yapamadığı zaman şu son dize ne kadar da gülünç oluyor! Ama sesi bir harika! Sonra, duyarak okuyor! Eskiye göre daha da güzelleşti sesi! Hem de kıyaslanamayacak kadar güzelleşti! Şaşılacak şey, nasıl oldu bu acaba?</p>

  <p class="normal">Sesini nasıl daha da mükemmelleştirebildi?.. Şu işe bak, ben onunla nasıl tanışabilirim diye düşünürken, o çıkıp buraya gelmiş! Kendisiyle tanışmak istediğimi sezmesi anlaşılır gibi değil.</p>

  <p class="normal">“Beni ne zamandır çağırıyorsun, değil mi?” diyor Bozio, üstelik de Rusça konuşuyor.</p>

  <p class="normal">“Ben mi çağırıyorum seni Bozio? Nasıl çağırabilirim ki seni? Daha tanışmıyoruz bile? Ama seni gördüğüm için çok, çok sevinçliyim!”</p>

  <p class="normal">Vera Pavlovna ona elini uzatmak için yatağının önündeki perdeyi açıyor, ama şarkıcı bir kahkaha atarak perdenin arkasına gizleniyor. Bozio değil de Rigeletto’daki çingene Merik sanki bu?.. Daha doğrusu kahkaha Merik’in kahkahası, ama ses Bozio’nun sesi. Evet, deminki perde bu kez de şarkıcıyı örtüyor. İyi ama bu perde de nerden çıktı? Daha önce Vera Pavlovna’nın yatağının önünde böyle bir perde yoktu.</p>

  <p class="normal">Kendisi Bozio, ama kahkahası de-Merik olan:</p>

  <p class="normal">“Sana neden geldiğimi biliyor musun?” diyor.</p>

  <p class="normal">“Kimsin sen? De-Merik mi?”</p>

  <p class="normal">“Hayır.”</p>

  <p class="normal">“O zaman Bozio’sun?”</p>

  <p class="normal">Şarkıcı bir kahkaha daha atıyor:</p>

  <p class="normal">“Yakında öğrenirsin kim olduğumu. Şimdi sana niçin geldiğimi söyleyeyim: Ben senin günlüğünü okumak istiyorum.”</p>

  <p class="normal">“Günlük mü? Benim günlüğüm falan yok! Günlük tutmam ben.”</p>

  <p class="normal">“Şu sehpanın üzerinde duran ne peki?”</p>

  <p class="normal">Vera Pavlovna başını çevirip bakıyor: Yatağının yanındaki sehpanın üzerinde bir defter var. Defterin üzerinde de “V. ?.’nin Günlüğü” yazılı. Nerden gelmiş bu defter buraya? Vera Pavlovna defteri alıp açıyor. Şaşılacak şey: Kendi el yazısı! İyi ama ne zaman yazmışım ben bunları?</p>

  <p class="normal">“Son sayfayı oku!” diyor Bozio.</p>

  <p class="normal">Vera Pavlovna okuyor: “Akşamları yine hep yalnız kalmaya başladım. Ama öyle alıştım ki buna, aldırmıyorum bile.”</p>

  <p class="normal">“O kadar mı?” diyor Bozio.</p>

  <p class="normal">“Evet, bu kadar.”</p>

  <p class="normal">“Hayır, hepsini okumuyorsun!”</p>

  <p class="normal">“Ama burda başka bir şey yazılı değil!”</p>

  <p class="normal">“Beni aldatacağını mı sanıyorsun? Ya bunlar ne?”</p>

  <p class="normal">Ve konuk, perdenin ardından elini uzatıyor. Bu ne güzel bir el böyle! Hayır, bu şahane el Bozio’nun olamaz. Hem perdeyi aralamadan nasıl uzatabildi elini?</p>

  <p class="normal">Sayfada konuğun elinin değdiği yerlerde daha önce orada olmayan satırlar belirmeye başlıyor.</p>

  <p class="normal">“Oku,” diyor konuk.</p>

  <p class="normal">Vera Pavlovna’nın yüreği sıkışıyor. Daha sayfaya bakmadı bile, orada ne yazdığını bilmiyor, ama yine de yüreği sıkışıyor. Bu yeni satırları okumak istemiyor.</p>

  <p class="normal">“Oku!” diye yineliyor konuk.</p>

  <p class="normal">Vera Pavlovna okuyor: “Hayır, yalnız olmak çok sıkıcı. Eskiden tek başıma kalmaktan sıkılmazken şimdi neden sıkılıyorum?”</p>

  <p class="normal">“Sayfayı geri çevir!” diyor konuk.</p>

  <p class="normal">Vera Pavlovna sayfayı geri çeviriyor: “Bu yılın yazı” iyi ama günlük böyle tutulmaz ki! Hangi yılın, hangi ayın kaçı olduğu belirtilerek tutulur günlükler. Örneğin 1895 yılı, haziran ya da temmuz ayının falanca günü gibi... Burada ise “Bu yılın yazı” denilmiş yalnızca. Her neyse... “Bu yılın yazı. Her zaman olduğu gibi kent dışına, adalara gidiyoruz. Bu kez birtanem de geliyor bizimle. Onun da aramıza katılması ne güzel!” Ha, şu ağustosta gittiğimiz piknik olacak bu! Dur bakayım, ayın kaçıydı? 15’i galiba? Yoksa 12’si mi? Hayır, hayır, 15’i, hani daha sonra birtanemin hastalandığı piknik bu.</p>

  <p class="normal">“O kadar mı?”</p>

  <p class="normal">“Bu kadar.”</p>

  <p class="normal">“Hayır, hepsini okumuyorsun. Ya bunlar ne?”</p>

  <p class="normal">Ve yine perdeyi aralamadan o harikulade el uzanıyor, yine dokunduğu sayfalarda daha önce olmayan satırlar beliriyor ve yine Vera Pavlovna istem dışı olarak bunları okumaya başlıyor: “Birtanem neden daha sık katılmıyor bize?”</p>

  <p class="normal">“Sayfayı çevir!” diyor konuk.</p>

  <p class="normal">“Birtanem öyle meşgul ki... Hep benim için çalışıyor, benim için yoruluyor.” Vera Pavlovna sevinç içinde. İşte birtanemin bize daha sık katılamayışının yanıtı! diye düşünüyor.</p>

  <p class="normal">“Bir sayfa daha çevir!” diyor konuk.</p>

  <p class="normal">“Bu üniversite öğrencileri ne kadar namuslu, dürüst çocuklar! Hepsi de birtanemi çok sayıyor. Onlarla birlikte olmaktan ben de sevinç duyuyorum. Kardeşim gibi hepsi, hiç resmiyet yok aramızda.”</p>

  <p class="normal">“O kadar mı?”</p>

  <p class="normal">“Bu kadar.”</p>

  <p class="normal">“Gerisini de oku!”</p>

  <p class="normal">El yeniden ortaya çıkıyor sayfalara dokunuyor, yeniden daha önce bulunmayan satırlar beliriyor sayfalarda ve Vera Pavlovna yine hiç istemeden bu yeni satırları okumaya başlıyor:</p>

  <p class="normal">16 Ağustos –Yani adaya gidişimizin ertesi günü; 15’indeydi ada gezimiz–. “Birtanem sürekli olarak Rahmetov’la konuştu, hani şu şakacıktan rigorist diye takıldıkları gençle ve öteki arkadaşlarıyla. Benim yanımda on beş dakika ya kaldı ya kalmadı.” –doğru değil bu, on beş dakikadan fazla kaldı yanımda, yarım saat, hatta daha bile fazla beraber olduk– “Kayıktaki birlikteliğimizin dışında tabii” 17 Ağustos. “Dün akşam üniversite öğrencileri geldi, gece geç vakte kadar oturdular.” –evet, birtanemin hasta olmasından bir önceki gündü bu– “birtanem gece boyunca onlarla konuştu. Bana böylesine az zaman ayırırken onlara nasıl bu kadar çok zaman ayırabiliyor? Sürekli olarak çalışmıyor ya... Kendisi de kabul ediyor bunu: ‘İnsan hiç dinlenmeden çalışamaz’ diyor. Sık sık dinleniyor, kafasını dinlendirecek şeyler düşünüyor... İyi ama bunları neden benimle değil de tek başına düşünüyor?”</p>

  <p class="normal">“Bir sayfa daha çevir!”</p>

  <p class="normal">“Bu yılın temmuzu. Bu yılın, birtanem hastalanana kadar geçen bütün ayları, sonra geçen yılın, daha önceki yılın bütün ayları... hepsi birbirinin aynı. Öğrenciler beş gün önce bizdeydiler. Dün yine geldiler. Ben de epeyce koşup oynadım onlarla, hepimiz çok neşeliydik. Yarın yine gelecekler. Öbür gün yine. Ve yine hepimiz çok neşeli olacağız.”</p>

  <p class="normal">“O kadar mı?”</p>

  <p class="normal">“Bu kadar.”</p>

  <p class="normal">“Hayır! Şuraları da oku bakalım!”</p>

  <p class="normal">El yeniden uzanıp sayfalara dokunuyor, yine yeni satırlar beliriyor elin altında ve Vera Pavlovna yine hiç istemeden bu yeni satırları okumaya başlıyor:</p>

  <p class="normal">“Bu yılın başından özellikle de bahar sonundan bu yana geçen süre... Eskiden öğrenciler geldiğinde neşelenirdim. Ama, yalnızca neşelenirdim. Şimdiyse sık sık şöyle düşünüyorum: Bunlar çocukça oyunlar ve bu çocukça oyunlar beni herhalde uzunca bir zaman eğlendirecek, hatta artık iyice kocayıp da bu oyunlara katılacak halim kalmadığı zaman bile, çocukluğumu anımsatan bu oyunları izlemek bana zevk verecek. İyi ama ben bu öğrencilere şimdiden küçük kardeşlerim gibi bakıyorum. Öte yandan, ciddi düşüncelerden, yoğun çalışmalardan sonra dinlenmek istediğimde her zaman ille de gençlerle gülüp oynayan Vera Pavlovna’yım. Arada bir Veroçka olmak, gülüp oynamak güzel bir şey, eğlendirici de, ama bu sürekli böyle olmaz ki... Vera Pavlovna bazen de Vera Pavlovna olarak kalacağı bir eğlence istiyor. Bu eğlence ise ancak insanın yaşıtları arasında olabilir.”</p>

  <p class="normal">“Geriye doğru birkaç sayfa çevir!”</p>

  <p class="normal">“Önümüzdeki günlerde bir konfeksiyon atölyesi açıyorum, bunun için sipariş almaya Jüli’ye gittim. Benden sonra birtanem de geldi Jüli’nin evine. Jüli bizi yemeğe alıkoydu, şampanya çıkardı, bana da iki bardak içirdi. Jüli’yle şarkı söylemeye, bağırmaya, koşup oynamaya başladık. Çok neşeliydik. Birtanemse bize bakıyor ve gülüyordu.”</p>

  <p class="normal">“Bitti mi sanıyorsun?” diyor konuk ve yine elinin altında yeni satırlar beliriyor ve Vera Pavlovna’nın gözü hiç istemediği halde bu yeni satırlara kayıyor.</p>

  <p class="normal">“Birtanem yalnızca bakıyor ve gülüyordu. Ne olurdu sanki o da katılsaydı bizim neşemize? Hepimiz daha da neşelenmiş olurduk. Ayıp mıydı kendisinin de bizim neşemize katılması, yoksa böyle bir şeyi beceremez miydi? Hayır, ne onun neşemize katılmayı becerememesi, ne de ayıp söz konusu burada. Onun huyu böyle. Yapılanı engellemez; kabul eder ve sevinir, hepsi bu!”</p>

  <p class="normal">“İleri doğru bir sayfa çevir!”</p>

  <p class="normal">“Bugün birtanemle evlendik evleneli ilk kez bizimkilere gittik. Evlenmeden önce beni ezen, boğan bu hayatı görmek bana çok zor geldi. Birtanem benim! Ne iğrenç bir yaşamın içinden çekip çıkardı beni! Gece korkunç bir düş gördüm. Sözde annem gönül borcu nedir bilmediğim için bana sitem edip duruyor ve gerçekleri açıklıyordu. Ama bu gerçeklerden nasıl korkmuşsam artık inlemeye başlamışım. İçerden birtanem inlemelerimi duyup odama girmiş, ama bu sırada ben artık şarkı söylüyormuşum, çünkü annemden sonra benim güzeller güzeli bacım gelip beni teselli etmişti... Birtanem, ‘Oda hizmetçinmişim gibi sana yardım edeyim’ dedi. Öyle utandım ki! Ama o çok ağırbaşlıydı, beni yalnızca omuzlarımdan öptü.”</p>

  <p class="normal">“Hepsi bu kadar mı sanıyorsun? Hayır, beni aldatamazsın, okumaya devam et...”</p>

  <p class="normal">Konuğun elinin altında yeni bir satır daha beliriyor ve Vera Pavlovna hiç istememesine karşın bu satırı da okuyor:</p>

  <p class="normal">“Doğrusu bu kadarı da artık insanın gücüne gidiyor.”</p>

  <p class="normal">“Birkaç sayfa daha çevir!”</p>

  <p class="normal">“Bugün Novıy Most’ta dostum D. ile buluştuk. Yanında mürebbiye olarak çalışmayı düşündüğüm kadınla konuşuyor dostum. Ama sonuç olumsuz. Bu yüzden dostum D. ile birlikte yıkılmış olarak döndük eve. Ben hemen odama çekildim. Şu anda yaşadığım gibi yaşamaktansa ölmek daha iyi diye düşünüyordum ki, yemekte dostum hiç beklemediğim bir anda: ‘Vera Pavlovna, benim nişanlım ve sizin müstakbel eşiniz şerefine kaldıralım kadehlerimizi!’ demesin mi! Demek kurtuluyordum! Bu ani kurtuluşun sevinci öyle büyük oldu ki, az kalsın kendimi tutamayacak ve herkesin gözü önünde ağlayacaktım. Yemekten sonra dostum D. ile bundan sonraki yaşamımızın nasıl olacağı konusunda uzun uzun konuştuk. Ah, onu ne çok seviyorum. Beni bodrumumdan kurtarıyor!”</p>

  <p class="normal">“Hepsini okusana!”</p>

  <p class="normal">“Hepsini okudum.”</p>

  <p class="normal">“Öyle mi? Bir daha bak bakalım!”</p>

  <p class="normal">Ve yeniden konuğun elinin altında yeni satırlar...</p>

  <p class="normal">Vera Pavlovna korku içinde:</p>

  <p class="normal">“Hayır, okumak istemiyorum!” diyor; bu yeni satırlarda neler yazılı olduğunu bilmiyor daha, ama yine de korkuyor.</p>

  <p class="normal">“Emrime karşı gelemezsin! Hadi, oku!”</p>

  <p class="normal">Vera Pavlovna okuyor:</p>

  <p class="normal">“Yoksa onu beni bodrumdan kurtardığı için mi seviyorum? Sevgim ona değil de bodrumdan kurtuluşuma mı?”</p>

  <p class="normal">“Başa dön, ilk sayfayı oku!”</p>

  <p class="normal">“D. ile ilk kez bugün, doğum günümde konuştum ve onu sevmeye başladığımı hissettim. Daha önce hiç kimseden duymadığım güzel, umut verici şeyler söyledi bana. Acınacak her şeye acıyor, yardım edilecek herkese yardım ediyor. İnsanlar için mutluluğun mümkün olduğuna nasıl da inanıyor! Acının, kederin sonsuz olmadığına, yepyeni, aydınlık bir hayatın hızla yaklaşmakta olduğuna nasıl da inanıyor! Bu inancı, onun gibi okumuş, ciddi bir insandan duymak içimi nasıl da ferahlattı! Çünkü o bu sözleriyle benim düşüncelerimi doğrulamış oluyordu... Bizim, kadınların ezilmişliğinden söz ederken nasıl da sevgi doluydu! Her kadın sever onun gibi bir insanı. Ne kadar akıllı, soylu, iyi yürekli bir insan!”</p>

  <p class="normal">“Pekâlâ. Şimdi yeniden son sayfayı aç.”</p>

  <p class="normal">“Ama bu sayfayı okumuştum.”</p>

  <p class="normal">“Hayır, bu daha son sayfa değil. Bir yaprak daha çevir.”</p>

  <p class="normal">“Ama burada hiçbir şey yazılı değil.”</p>

  <p class="normal">“Oku dedim sana! Görmüyor musun ne çok şey yazılı o boş dediğin sayfada!”</p>

  <p class="normal">Ve yine bir dokunuşta ortaya çıkan yeni satırlar...</p>

  <p class="normal">Vera Pavlovna’nın yüreği sıkışacak gibi oluyor.</p>

  <p class="normal">“Okumak istemiyorum... Okuyamam.”</p>

  <p class="normal">“Emrediyorum sana. Okumak zorundasın.”</p>

  <p class="normal">“Okuyamam ve okumak da istemiyorum.”</p>

  <p class="normal">“Öyleyse ben okuyorum senin burada yazdıklarını.”</p>

  <p class="normal">“Dinle:</p>

  <p class="normal">O, soylu bir insan, benim de kurtarıcım... Ama soyluluk insanda saygı, güven, işbirliği, dostluk gibi duygular uyandırıyor; kurtarıcının aldığı ödülse gönül borcu ve kendine duyulan bağlılık oluyor. Hepsi bu. O belki benden daha ateşli bir yapıya sahip. Kanı kaynadığı zaman okşayışları nasıl da yakıcı oluyor! Ama benim gereksinim duyduğum şey daha başka. Sessiz, uzun okşayışlar; fırtınasız, dingin bir sevecenlikle tatlı düşlere dalmak... Benim arzuladığım şeyin bu olduğunu biliyor mu acaba? Özyapılarımız, huylarımız, arzularımız birbirine uyuyor mu? Biliyorum, benim için canını vermeye hazırdır. Ben de onun için veririm canımı. Ama bu yeter mi? O benim hakkımdaki düşünceleriyle mi yaşıyor? Ve ben, onun hakkındaki düşüncelerimle mi yaşıyorum? Bana gerekli olan bir aşkla mı seviyorum onu? Ben eskiden bu sessiz, sakin, sevecen duyguya gereksinim duymuyordum. Hayır, ona duyduğum şeye kesinlikle...”</p>

  <p class="normal">Vera Pavlovna öfkeyle defteri kapıp fırlatıyor:</p>

  <p class="normal">“Hayır! Daha fazla dinlemek istemiyorum! Pis! Kötü yürekli! Neden geldin buraya? Seni çağırmadım! Çekil, git!”</p>

  <p class="normal">Konuk belli belirsiz gülümsüyor; sevecen bir gülümseme bu.</p>

  <p class="normal">“Sevmiyorsun onu sen... Bütün bunları sen kendi elinle yazmışsın.”</p>

  <p class="normal">“Lanet olsun sana!”</p>

  <p class="normal">Vera Pavlovna bu haykırışla uyanıyor ve gördüğünün yalnızca bir düş olduğunu bile anlamadan, uyandığını ve düşün artık bittiğini bile fark etmeden yatağından fırlıyor ve kendini odasından dışarı atıyor.</p>

  <p class="normal">“Birtanem, kucakla beni, koru beni! Korkunç bir düş gördüm!” Kocasına sımsıkı sokuluyor. “Canım, birtanem okşa beni, sev, koru beni!”</p>

  <p class="normal">“Veroçka, ne oldu?” Kucaklıyor kocası kendisini. “Tir tir titriyorsun.” Öpüyor. “Gözlerin ıslak, alnın soğuk, terlemişsin. Soğuk taşlara çıplak ayaklarınla basmışsın. Ah, canım benim, öpeyim de ısınsın minicik ayacıkların.”</p>

  <p class="normal">“Öp canım, okşa beni, kurtar beni! İğrenç bir düş gördüm. Sözde seni sevmiyormuşum.”</p>

  <p class="normal">“Canım benim, söyle bakalım, beni değil de ya kimi seviyormuşsun? Hayır, saçma, gülünç bir düş bu!”</p>

  <p class="normal">“Ben seni seviyorum canım, yalnız, okşa beni, öp beni... Ben seni seviyorum, seni sevmek istiyorum.”</p>

  <p class="normal">Sımsıkı sarılıyor kocasına, bütün bedeniyle iyice sokuluyor ve onun okşamalarıyla yatışarak, onu öperek sessiz, sakin bir uykuya dalıyor.</p>
</body>
</html>
