<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ormanin_kalbindeki_cocuk-16</title>
    <meta http-equiv="Content-Type" content="text/html; charset=utf-8" />
  

</head>
  <body id="ormanin_kalbindeki_cocuk-16" xml:lang="tr-TR">
		<div>
			<p><br /><br /><br /><br /></p>
			<p id="_idParaDest-15"><st c="0">On Beşinci Bölüm   </st><br /><st c="18">Komik Bir Düşüş</st></p>
			<p><br /><br /></p>
			<p><st c="33">Bayan Arpasuyu sabahın ilerleyen saatlerinde, öğlen yemeğinden hemen önceki dersten sonra sürpriz bir şekilde Nuh’un okulunun bahçesinde belirdi ve Nuh’a onunla birlikte gelmesi gerektiğini, o öğleden sonra birlikte gezmeye gideceklerini söyledi.</st></p>
			<p><st c="280">“Ne yapacağız, ne?” diye sordu Nuh afallayarak, çünkü annesi okulu asmasına asla izin vermezdi, hatta Nuh’un ev ödevini yapmadığı için okula gitmek istemediği ve ateşi varmış numarası yaparak termometrenin başında beş dakika oturduğu günlerde bile. </st></p>
			<p><st c="530">“Böyle güneşli güzel bir günü okulda geçirmek yazık olur,” dedi. </st><st c="595">“İyi havaları değerlendirmeliyiz, öyle değil mi? </st><st c="644">İkimizin birlikte bir şeyler yapabileceğimizi düşünmüştüm.” </st></p>
			<p><st c="704">“Ama öğleden sonra üst üste iki matematik dersim var,” dedi Nuh. </st></p>
			<p><st c="769">“Ee, üst üste iki matematik dersinden hoşlanıyor musun?”</st></p>
			<p><st c="825">“Hayır,” diye itiraf etti Nuh. </st><st c="857">“Birazcık bile hoşlanmıyorum.” </st></p>
			<p><st c="888">“İyi o zaman, hadi gidelim.”</st></p>
			<p><st c="916">“Ama çantam ve kitaplarım,” dedi Nuh dönüp sınıfa ve yüzünde kızgın bir ifadeyle onlara doğru yürüyen okul müdürü Bay Tushingham’a bakarak.</st></p>
			<p><st c="1056">“Hepsi yarın da orada olacak,” dedi. </st><st c="1094">“Hadi çabuk ol, yakalanmadan gidelim.”</st></p>
			<p><st c="1132">Okul kapısından el ele koşarak çıktılar, gördüklerinden zerre kadar hoşlanmayan Bay Tushingham onları otoparka kadar takip edip, dallardaki kuşların korkuyla havalanmasına sebep olacak kadar yüksek bir sesle annesine seslendi. </st><st c="1360">Ama annesi duymamış gibi yaptı, kontak anahtarını açıp arabayı çalıştırdı. </st><st c="1435">Tam gideceklerdi ki Bay Tushingham kendini arabanın önüne atıp da ön cama yapıştığından annesinin durmaktan ve içini çekerek camı açmaktan başka şansı kalmadı. </st></p>
			<p><st c="1595">“Bayan Arpasuyu,” dedi müdür nefes nefese, Nuh’un yaşından beri hiç egzersiz yapmamış gibi görünüyordu. </st><st c="1699">“Siz ne yaptığınızı sanıyorsunuz? </st><st c="1733">Okul gününün ortasındayız. </st><st c="1760">Çocuğu alıp öylece çekip gidemezsiniz.”</st></p>
			<p><st c="1799">“Ama dışarıda güneş var,” dedi annesi kafasını kaldırıp bulutların aralanıp aradan sonsuz maviliğin göründüğü gökyüzüne bakarak. </st><st c="1929">“Böyle bir günde içeri tıkılıp kalmak resmen günah.”</st></p>
			<p><st c="1981">“Ama bu kurallara aykırı,” diye itiraz etti Bay Tushingham.</st></p>
			<p><st c="2041">“Kimin kurallarına?” diye sordu Nuh’un annesi.</st></p>
			<p><st c="2088">“Okulun kurallarına,” diye yanıtladı müdür. </st><st c="2133">“Benim kurallarıma!”</st></p>
			<p><st c="2153">“Ah, onları kafanıza takmayın,” dedi Bayan Arpasuyu elinin tek bir hareketiyle tüm bu saçmalıkları önemsemediğini belirterek. </st><st c="2280">“Niye siz de arka koltuğa atlamıyorsunuz, Bay Tushingham? </st><st c="2338">İsterseniz bizimle gelebilirsiniz. </st><st c="2373">Hayır mı? </st><st c="2383">Emin misiniz? </st><st c="2397">İyi o zaman. </st><st c="2410">Hoşça kalın!”</st></p>
			<p><st c="2423">Bunu söyledikten sonra arabayı geri vitese takıp yola çıktı, caddeden aşağı doğru inerlerken Nuh arkaya bakıp müdürün elleri kalçasında, suratında kızgın bir ifadeyle onların gidişini izlediğini gördü. </st></p>
			<p><st c="2626">“Pek mutlu görünmüyor,” dedi Nuh.</st></p>
			<p><st c="2659">“Ah, bunu kafaya takma,” dedi Bayan Arpasuyu. </st><st c="2706">“Yarın için bir not yazacağım. </st><st c="2737">Üstelik eğer canım oğlumla birlikte vakit geçirmek istiyorsa, hiçbir okul kuralı bana bunun aksini söyleyemez. </st><st c="2848">Boşa geçirecek tek bir dakikamız bile yok.”</st></p>
			<p><st c="2891">Nuh kaşlarını çattı. </st><st c="2913">“Bununla ne demek istiyorsun?” diye sordu.</st></p>
			<p><st c="2955">“Hangisiyle ne demek istiyorum?” diye yanıtladı annesi başını kaldırıp dikiz aynasından ona bakarak. </st></p>
			<p><st c="3057">“Boşa geçirecek tek bir dakikamız bile yok, derken.”</st></p>
			<p><st c="3109">“Özel bir şey söylemek istemiyorum,” dedi başını hızlı hızlı iki yana sallayarak. </st><st c="3192">“Sadece hayat çok kısa Nuh ve sevdiğimiz insanlarla birlikte olabildiğince çok vakit geçirmeliyiz, hepsi bu. </st><st c="3301">Bütün ömrümü bunun farkında olmadan geçirmişim, ama şimdi... </st><st c="3362">aniden bu benim için çok açık bir hal aldı. </st><st c="3406">Yarın okul gene orada olacak, bunun için üzülmeye gerek yok. </st><st c="3467">Matematik dersi de öyle. </st><st c="3492">Ama bugün seninle ben biraz eğleneceğiz.”</st></p>
			<p><st c="3533">Nuh bu konuda annesiyle tartışmamaya karar verdi, önünde boş bir gün vardı ve ateşi varmış numarası yapmak zorunda da değildi. </st><st c="3661">Bu yüzden kravatını çıkarıp gömleğinin yakasını açtı ve yol boyunca arabanın penceresinden dışarıyı izledi. </st><st c="3769">“Peki nereye gidiyoruz?” diye sordu tanımadığı bir yolda ilerlediklerini fark edince.</st></p>
			<p><st c="3854">“Şehirde bugün panayır var,” dedi annesi. </st><st c="3897">“Sabah gazetede okudum ve gidip görebileceğimizi düşündüm. </st><st c="3956">Bugün herkes okulda olduğundan çok kalabalık olmayacaktır.”</st></p>
			<p><st c="4015">“Harika!” dedi Nuh.</st></p>
			<p><st c="4035">Arabayı istasyonda park edip şehre giden trene bindiler ve annesi trende karşılarında oturup yol boyunca cep telefonuyla konuşan adamla ya da vagonun karşı tarafında çikletini cak cak sesleri çıkararak çiğneyen kadınla bile tartışmadı, bazen sadece yaşamanın, hayatı kendi haline bırakmanın daha kolay olduğunu söyledi. </st><st c="4356">Onun yerine Nuh’la sohbet etti ve sanki o da sekiz yaşındaymış gibi trende oynanabilecek oyunlar oynadılar. </st></p>
			<p><st c="4464">Ama panayıra vardıklarında oyuncaklardan sadece birine binip Nuh’un geri kalanlarına kendi başına binmesine izin verdi. </st><st c="4584">“Ama hız treninin tek başına zevki çıkmaz,” diye ısrar etti Nuh. </st><st c="4649">“Lütfen anne. </st><st c="4663">Ona birlikte binelim.” </st></p>
			<p><st c="4686">“Ben bunu yapamam,” dedi annesi. </st><st c="4719">Sesi o sabah okuldan çıktıkları zamanki kadar enerjik değildi. </st><st c="4782">Sesi aniden çok yorgun çıkmaya başlamıştı ve kahvaltıda istemediği bir şeyi yemiş gibi görünüyordu. </st><st c="4882">“Kendimi çok iyi hissetmiyorum, Nuh. </st><st c="4919">Ama bak, buraya eğlenmek için geldik ve senin gününü mahvetmek istemiyorum. </st><st c="4995">Hadi git, hızlı trene ikimiz için de bin.”</st></p>
			<p><st c="5037">“Eğer istersen birkaç dakika oturabiliriz,” diye önerdi Nuh arkalarındaki boş bankı işaret ederek. </st><st c="5137">“Sonra birlikte başka bir şey yaparız. </st><st c="5176">Biraz dinlenince kendini daha iyi hissedersin.” </st></p>
			<p><st c="5224">“Bence en iyisi sen git hızlı trene tek başına bin,” dedi annesi. </st><st c="5290">“Ben seni aşağıdan izleyeceğim, söz veriyorum. </st><st c="5337">Sana el sallayacağım. </st><st c="5359">Sonra eğer kendimi iyi hissedersem birlikte başka bir oyuncağa bineriz.”</st></p>
			<p><st c="5431">Nuh bundan çok hoşlanmamıştı, ama hızlı trenle havada bir yolculuk yapma fırsatını kaçırmak istemiyordu, o yüzden araç binenlerin inmesi için durduğunda ön tarafa bindi ve tren hafifçe yana yattığında koltuğun diğer tarafına kaydığından, yanına birinin bineceğini umut etti. </st><st c="5707">Nitekim, görevli önlerindeki güvenlik demirini indirirken, elindeki pamuk helvayı bitirmeye çalışan kendi yaşlarında küçük bir kız bindi yanına.</st></p>
			<p><st c="5851">“Merhaba, ben Nuh Arpasuyu,” dedi Nuh dostça davranmaya çalışarak.</st></p>
			<p><st c="5918">“Özür dilerim,” dedi kız, suratında midesi bulanmış bir gülümsemeyle, “yabancılarla konuşmamam gerekiyor.”</st></p>
			<p><st c="6025">Ve bu arkadaşlıklarının sonu oldu, ta ki tren hızla inip çıkmaya, içindekileri uçurmaya başladığında kız koluna yapışıp kulak zarını patlatacak denli yüksek sesle çığlık atmaya başlayana kadar.</st></p>
			<p><st c="6219">Hızlı tren Nuh’un annesinin aşağıdan kendisini izleyip izlemediğini göremeyeceği kadar hızlı gidiyordu, üçüncü turdan sonra trenden indiğinde Nuh, Teddy Amca’nın her yılbaşında evine giderken olduğu gibi bir sağa bir sola sallanıp duruyordu. </st><st c="6462">Nuh sonunda tekrar dengesine kavuşup da çevresine bakındığında annesini hiçbir yerde göremedi. </st><st c="6557">Sağına ve soluna, önüne, arkasına, panayırın kurulduğu caddenin her yanına baktı ve dudaklarını ısırarak kaşlarını çattı. </st><st c="6679">Annesi acaba nerede olabilirdi? </st><st c="6711">Annesinin olacağını söylediği yerde olmaması hiç alışıldık bir şey değildi ve Nuh her an gelebilir diye bekleyerek annesini arama fikrinden hiç hoşlanmamıştı, endişelenmeye başladı. </st><st c="6893">Bir daha birbirlerini hiç bulamayabilirlerdi. </st></p>
			<p><st c="6939">Yüzünde terk edilmiş, umutsuz bir ifadeyle annesini en son bıraktığı yerdeki banka oturdu ve yüzünde ilgili bir ifadeyle hızlı hızlı ona doğru gelen beyaz üniformalı bir kadın gördü. </st><st c="7122">Nuh kadının görünüşünden hiç hoşlanmamıştı, kadının yanından geçip gideceğini umut ederek kafasını başka tarafa çevirdi, ne var ki kadın Nuh’un tam tahmin ettiği gibi gelip önünde durdu ve ona doğru eğildi.</st></p>
			<div>
				<div id="_idContainer010">
					<img src="image/10.jpg" alt="" /><st c="7328"></st>
				</div>
			</div>
			<p><st c="7352">“Sen Nuh Arpasuyu musun?” diye sordu.</st></p>
			<p><st c="7389">“Hayır,” dedi Nuh.</st></p>
			<p><st c="7408">“Emin misin?” dedi kadın kaşlarını çatarak. </st><st c="7453">“Beni buraya bir çocuğu bulmam için gönderdiler ve sen ona çok benziyorsun. </st><st c="7529">Bana onu tarif ettiler.”</st></p>
			<p><st c="7553">Nuh hiçbir şey demeden ve bu konuda hiçbir şey düşünmemeye çalışarak yere baktı. </st><st c="7635">Yer yarılıp onu içine alsaydı keşke. </st></p>
			<p><st c="7672">“Nuh olmadığından emin misin?” diye sordu kadın bu sefer çok daha nazik bir sesle.</st></p>
			<p><st c="7754">“Öyleyim,” dedi Nuh başını hafifçe öne arkaya sallayarak. </st></p>
			<p><st c="7813">“Ah iyi,” dedi kadın, yüzünde rahatladığını belirten bir gülümseme belirmişti. </st><st c="7892">“Ben de öyle düşünmüştüm zaten. </st><st c="7924">Benimle gelir misin?”</st></p>
			<p><st c="7945">“Gelemem,” dedi Nuh. </st><st c="7967">“Burada annemi bekliyorum.”</st></p>
			<p><st c="7994">“Biliyorum,” dedi kadın. </st><st c="8020">“Biraz komik bir şekilde düştü, o kadar. </st><st c="8061">Üzülecek bir şey yok. </st><st c="8083">İlkyardım çadırında seni bekliyor. </st><st c="8118">Benden gelip seni almamı rica etti.”</st></p>
			<p><st c="8154">Nuh bir an hiçbir şey söylemedi, bütün dünya ondan bir sır saklıyordu, bundan emindi, ama onunla gitmeyi kabul etti. </st><st c="8272">Kadın yürürlerken elini tutmaya çalıştıysa da Nuh böyle bir saçmalığa izin vermeyeceğini açıkça belli ederek ellerini cebine soktu. </st><st c="8404">Sık sık arkasına dönüp, belki annesi gelmiştir diye az önce oturduğu banka baktıysa da, biraz sonra ilkyardım çadırına girdiğinde, annesinin orada yattığını, başında da bir doktorun durduğunu gördü. </st></p>
			<p><st c="8603">“Nuh,” dedi annesi, hemen oturduğu yerde kalkıp gülümsemeye çalıştıysa da ne oturmakta ne gülümsemekte başarılı olmuştu. </st><st c="8724">Yüzü çok solgun, neredeyse bembeyazdı ve çadırın içinde kötü bir koku vardı. </st><st c="8801">Charlie Chalton’un onlarda kaldığı ve çok fazla çikolata yiyip çok fazla gazoz içtiği için yere kustuğu gece odasının kokusunu hatırlatmıştı ona. </st><st c="8947">“Bunun için çok özür dilerim,” dedi annesi çok yorgun bir sesle. </st><st c="9012">“Ama dürüst olmak gerekirse, endişe edecek hiçbir şey yok. </st><st c="9071">Biraz komik bir şekilde düştüm, o kadar. </st><st c="9112">O pamuk helva yüzünden olmalı.” </st></p>
			<p><st c="9144">“Ama sen pamuk helva yemedin ki,” dedi Nuh aralarında mesafe bırakıp gözlerini ona dikerek. </st></p>
			<p><st c="9236">O akşam köye trenle geri dönmediler, ki bu Nuh için çok kötü bir durumdu çünkü trenleri çok severdi. </st><st c="9337">Onun yerine üç saat daha çadırda beklediler, ta ki sonunda Nuh’un babası arabayla gelip onları alana kadar. </st></p>
			<p><st c="9445">Arabada çok sessizdiler, özellikle de Nuh.</st></p>
		</div>
	<div id="charCountTotal" value="9487"></div></body>
</html>
