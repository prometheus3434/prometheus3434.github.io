<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ormanin_kalbindeki_cocuk-20</title>
    <meta http-equiv="Content-Type" content="text/html; charset=utf-8" />
  

</head>
  <body id="ormanin_kalbindeki_cocuk-20" xml:lang="tr-TR">
		<div>
			<p><br /><br /><br /><br /></p>
			<p id="_idParaDest-19"><st c="0">On Dokuzuncu Bölüm   </st><br /><st c="20">Gündoğumu</st></p>
			<p><br /><br /></p>
			<p><st c="29">Nuh’un panayıra gidişini izleyen haftalarda annesi kendini hasta hissetmeye devam etti ve babasıyla birlikte şehre gittikleri bir gece babası yalnız döndü.</st></p>
			<p><st c="185">“Annen yarın gelecek,” dedi Nuh’un babası. </st><st c="229">Çok yorgun görünüyordu ve gerçekleri söylemektense Nuh’un sorduğu sorulara nasıl cevap vereceğini düşünür gibiydi. </st></p>
			<p><st c="344">“Yarın mı?” dedi Nuh şaşırarak. </st><st c="376">“Ama niye? </st><st c="387">Bu gece nerede kalacak?”</st></p>
			<p><st c="411">“Şehirde,” dedi babası. </st><st c="436">“Arkadaşlarında kalacak.”</st></p>
			<p><st c="461">“Ama onun şehirde hiç arkadaşı yok ki,” dedi Nuh, çünkü annesin pek çok kez, keşke şehirde daha fazla ahbabımız olsa, böylece pazar öğleden sonraları öğle yemeğine şehre gitmek için daha fazla bahanemiz olurdu, dediğini duymuştu. </st></p>
			<p><st c="692">“Tamam, tam olarak arkadaş sayılmaz,” dedi Nuh’un babası. </st><st c="750">“Bak, bunu açıklamak biraz zor. </st><st c="782">Önemli olan yarın eve dönecek olması, bu gece ikimiz baş başayız. </st><st c="848">İstersen futbol oynayabiliriz.”</st></p>
			<p><st c="879">Nuh başını iki yana sallayıp odasına gitti. </st><st c="924">Futbol oynamak istemiyordu. </st><st c="952">Ona gerçeğin söylenmesini istiyordu.</st></p>
			<p><st c="988">Annesi ertesi gün de eve gelmedi. </st><st c="1023">Nuh’un on beşinci kitabını okumayı planladığı günün sabahıydı. </st><st c="1086">Kitabı raftan alıp ilk sayfasını açtı ama bir türlü kitaba dikkatini veremiyordu. </st><st c="1168">Squire Trelawney adında biri vardı, Dr. </st><st c="1208">Livesey adında bir başkası daha vardı ve Amiral Benbow adındaki bir handa her şey birbirine giriyordu. </st><st c="1311">Kötü bir kitap olduğundan değil, ama Nuh bir türlü dikkatini kitaba vermeyi başaramıyordu. </st><st c="1402">Kitabı bir kenara koyup babasına annesinin niye hâlâ eve gelmediğini sormak üzere aşağı indi.</st></p>
			<p><st c="1495">“Bugün geri geleceğini söylemiştin,” dedi, babası ona bakıp ağzını lepistes balığı gibi birkaç kez açıp kapattı. </st></p>
			<p><st c="1609">“Yarın gelecek, demiştim.”</st></p>
			<p><st c="1635">“Evet, ama o dündü ve yarın artık bugün oldu.”</st></p>
			<p><st c="1682">“Aptal aptal konuşma,” dedi babası. </st><st c="1719">“Yarın nasıl bugün olabilir?”</st></p>
			<p><st c="1748">Nuh, içinde korkunç bir öfkenin kabardığını hissetti. </st><st c="1803">Daha önce hiç böyle bir şey hissetmemişti. </st><st c="1846">Sanki bir öfke kasırgasıydı; midesinde başlamış, sonra kızgınlık ve huysuzluk parçacıklarını da kendine katarak kabarıp yükselmiş, bedeninin ortasından doğru anaforlanmış, nihayet bir infial dalgası olarak ağzından çıkmıştı. </st></p>
			<p><st c="2071">“Ben sekiz yaşındayım,” diye haykırmıştı hiç beklemediği gözyaşlarına boğularak. </st><st c="2152">“Beş ya da altı yaşında değilim artık. </st><st c="2191">Neler olduğunu bilmek istiyorum!”</st></p>
			<p><st c="2224">Ama bir yanıt beklemedi, onun yerine odasına kaçıp kapısını kilitledi ve kendini yatağına attı. </st><st c="2321">Biraz sonra babası kapıyı çalıp, üzülecek bir şey olmadığını, annesinin yakında evde olacağını söylediğinde, birkaç dakika kapıyı açmayı reddetti. </st></p>
			<p><st c="2468">Aslında yatak odasının kapısından babasının telefonla konuştuğunu işitince akşam yemeğine bile inmedi.</st></p>
			<p><st c="2570">“Tamam, bekleyeceğim,” diyordu telefondaki kişiye. </st><st c="2622">“Umarım bu gece biraz uyur da yarın onunla konuşabiliriz.”</st></p>
			<p><st c="2680">Nuh o gece gözüne uyku girmeyeceğinden emindi, ama yatağa girene dek öyle bitkin düşmüş olmalıydı ki başı yastığa değer değmez gözleri kapandı. </st><st c="2825">Öyle karanlık bir rüyaya daldı ki saatler sonra bir el omzunu sarsınca uyandığına mutlu oldu. </st></p>
			<p><st c="2919">Oda hâlâ karanlıktı, bu yüzden sabah olmadığını biliyordu, ama odada birinin olduğunu, yatağının kenarında oturmuş sessizce nefes aldığını hissedebiliyordu. </st><st c="3076">Bunun üzerine korkuyla yatağından fırlayıp başucu lambasını açtı.</st></p>
			<p><st c="3141">“Anne!” diye haykırdı, odanın içine dolan ani ışıktan dolayı gözlerini açmakta güçlük çekiyordu. </st><st c="3239">“Geri geldin.”</st></p>
			<p><st c="3253">“Sana geleceğimi söylemiştim, öyle değil mi?” dedi annesi sessizce. </st><st c="3322">“Aslında burada olmamam gerekiyordu, ama daha fazla uzak kalamadım. </st><st c="3390">Senden yani. </st><st c="3403">Baban sabah uyanıp da benim... </st><st c="3434">benim eve döndüğümü görürse ne der, gerçekten bilemiyorum.”</st></p>
			<p><st c="3493">“Seni özledim,” dedi annesi Nuh’a sarılarak. </st><st c="3539">Annesini gördüğüne o kadar memnun olmasına rağmen, çok yorgun olduğunu ve tekrar uykuya dalacağını hissetti. </st><st c="3648">Onunla sabah kalkıp üstünü giyindikten sonra konuşacaktı. </st><st c="3706">“Saat kaç?” diye sordu.</st></p>
			<p><st c="3729">“Hâlâ gece yarısı,” diye yanıt verdi annesi eğilip onu başından öperek. </st><st c="3802">“Sana bir şey göstermek istedim, hepsi bu.”</st></p>
			<div>
				<div id="_idContainer013">
					<img src="image/13.jpg" alt="" /><st c="3845"></st>
				</div>
			</div>
			<p><st c="3888">Nuh yatağının başucundaki saate bakıp yüzünü astı.</st></p>
			<p><st c="3938">“Biliyorum, biliyorum,” dedi annesi Nuh’un daha bir şey söylemesine kalmadan. </st><st c="4017">“Ama bana güven, buna değecek.”</st></p>
			<p><st c="4048">“Daha sonra yapamaz mıyız?”</st></p>
			<p><st c="4076">“Hayır, şimdi olmak zorunda,” diye üsteledi annesi. </st><st c="4129">“Gel, Nuh. </st><st c="4140">Lütfen. </st><st c="4148">Kalk ve gel. </st><st c="4161">Pişman olmayacağına söz veriyorum.”</st></p>
			<p><st c="4196">Nuh başını sallayıp yataktan çıktı ve ikisi aşağı kata inip sokak kapısına, sonra da bahçenin dip köşesine gittiler, oradan ufka doğru uzanan orman görülebiliyordu. </st><st c="4362">Ayaklarının altındaki çimler ıslaktı, ama Nuh bu histen çok hoşlandı. </st><st c="4432">Parmaklarını döndürerek toprağa bastırdı ve her bir parmağının toprağa gömüldüğünü hissetti.</st></p>
			<p><st c="4524">“Şimdi izle,” dedi annesi elini tutarak, Nuh ne izlediğinden emin olamayarak o anda kapkaranlık olan uzaklara doğru baktı. </st><st c="4648">Yutkunup esnedi, sonra gene esnedi, ne zaman yatağa dönebileceğini merak ederek bir kez daha esnedi. </st><st c="4749">Sağ tarafındaki otların içinde bir hışırtı duydu, sırtı beyaz çizgili koyu kahverengi bir tilki gördü bir an. </st><st c="4859">Ona bakıyordu. </st><st c="4874">Bakışlarını olabildiğince uzun bir süre onun üzerinde tuttu, sonra evi ormandan ayıran uzun otların içinde kayboldu. </st></p>
			<p><st c="4991">“Başka ne izleyeceğim?” diye sordu Nuh annesine dönerek, annesi saatine baktı, sonra başını iki yana sallayarak tekrar uzağı işaret etti. </st></p>
			<p><st c="5129">“Sadece izle,” dedi elini daha da sıkı tutarak. </st><st c="5177">“Her an olabilir.”</st></p>
			<p><st c="5195">Nuh ne olacağının merakıyla gözlerini kıstı. </st></p>
			<p><st c="5241">“İşte geliyor,” dedi annesi kısa bir süre sonra. </st><st c="5290">“Şimdi gözlerini ufuktan ayırma. </st><st c="5323">İzlemeye devam et Nuh. </st><st c="5346">Çorapların ayağından fırlayacak.”</st></p>
			<p><st c="5379">“Ama benim ayağımda çorap yok ki,” dedi Nuh ıslak ve yeşil, çıplak ayaklarına bakarak.</st></p>
			<p><st c="5466">Derken, bir an sonra, düşünülebilecek en olağandışı şey oldu. </st><st c="5529">Ormanı kaplayan karanlık, altın rengi günışığının, ağaçların dallarından ve çiğle ıslanmış otlardan taşıp gelen ve tüm dünyayı kısacık bir an içinde geceden gündüze dönüştüren parlak örtüsüyle aniden aydınlanıverdi. </st></p>
			<p><st c="5745">“Ormanın üzerine inen şafağı görmeden yaşamış sayılmazsın,” dedi annesi onu kendine çekerek. </st><st c="5838">“Babam beni bunu görmem için dışarı çıkarmıştı, şeyden önce, şeyden... </st><st c="5909">gitmeden önce. </st><st c="5924">Ve bunu asla unutmadım. </st><st c="5948">Onunla ilgili en mutlu anımdı bu. </st><st c="5982">O yüzden bunu birlikte görmemizi istedim, sadece sen ve ben, Nuh. </st><st c="6048">Ne düşünüyorsun? </st><st c="6065">Muhteşem değil mi?”</st></p>
			<p><st c="6084">“Çok hoş,” dedi Nuh omuzlarını silkerek. </st><st c="6126">“Daha dışarıda durmak zorunda mıyım?” diye sordu bir an sonra. </st><st c="6189">“Donuyorum.”</st></p>
			<p><st c="6201">Nuh’un annesi ona biraz üzgün bir ifadeyle bakıp başını salladı. </st><st c="6267">“Hayır,” dedi. </st><st c="6282">“İstersen şimdi geri gidebilirsin. </st><st c="6317">Sadece bunu birlikte görmemizi istedim, hepsi bu. </st><st c="6367">Gelecekte ne zaman şafağın söktüğünü görsen belki beni düşünürsün.”</st></p>
			<p><st c="6434">Nuh başını evet anlamında sallayıp eve koştu, merdivenleri hızla tırmanıp sabahlığını yere fırlattı. </st><st c="6536">Ama yatağa girmeden önce aklına gelip camdan baktığında, annesinin hâlâ onun bıraktığı yerde olduğunu ve çitin yarısına kadar tırmanmış olduğunu görüp şaşırdı, çitin tahtalarına merdivene tırmanır gibi tırmanmış, yerden yirmi, otuz santim yukarıda duruyordu, önlerinde uzanan ormanın enginliğinde görebildiği tek kişi oydu, tüm dünyada uyanık olan tek kişi o diye düşündü. </st><st c="6909">Işıl ışıl güneşli sabahta kollarını iki yana açmış, güneşin sıcaklığını yüzünde hissedebilmek için başını geriye atmıştı. </st><st c="7031">Olağanüstü bir görüntüydü.</st></p>
			<p><st c="7057">Nuh yatağa girdi ama o kadar yorgun olmasına rağmen uyuyamadı. </st><st c="7121">Annesinin sokak kapısından girip yavaş yavaş merdivenleri çıktığını duyana kadar içi rahat etmedi.</st></p>
			<p><st c="7219">Derken annesinin haykırışını, acı dolu, ulur gibi çıkan o çığlığı duyduğunda yatağında oturdu; anne babasının yatak odasının kapısının açılıp babasının annesine seslenerek aceleyle yukarı seğirttiğini duydu, yerinden kıpırdamak istemiyordu.</st></p>
		</div>
	<div id="charCountTotal" value="7460"></div></body>
</html>
