<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>ormanin_kalbindeki_cocuk-24</title>
    <meta http-equiv="Content-Type" content="text/html; charset=utf-8" />
  

</head>
  <body id="ormanin_kalbindeki_cocuk-24" xml:lang="tr-TR">
		<div>
			<p><br /><br /><br /><br /></p>
			<p id="_idParaDest-23"><st c="0">Yirmi Üçüncü Bölüm   </st><br /><st c="20">Oyuncak Ustası</st></p>
			<p><br /><br /></p>
			<p><st c="34">Gerçek şu ki (dedi yaşlı adam), yıllarca kukla yapmaktan kaçındım. </st><st c="102">Onun yerine trenler, gemiler, harf blokları, kalem tutacakları falan yaptım; tahta ve çiviyle yapılabilecek aklına gelen ne varsa işte. </st><st c="238">Poppa’yla başlayan geleneği sürdürmeye çalışıyordum, ama sonra bu sanatta ilerleme göstermeyi bile becerdim.</st></p>
			<p><st c="346">Artık seyahat etmememe ve maceralara atılmamama rağmen, onun ölümünden sonra olağan rutinimi sürdürdüm, sabahları ve akşamları koşuyordum, ama genelde köyün etrafında birkaç bin tur atmakla yetiniyordum, çünkü çok iyi biliyordum ki eğer bir kez uzaklaşırsam kesin kendimi bir sarayda ya da festivalde, Piramitlerin tepesinde ya da Büyük Kanyon’un dibinde bulacaktım. </st><st c="714">Oysa şimdi bir işim vardı, öncelikle işimi düşünmeliydim. </st></p>
			<p><st c="772">Ama sonra olabilecek en tuhaf şey oldu. </st><st c="812">Bir gün, tam akşam koşuma başlayacağım sıra kendimi biraz yorgun hissettiğimi fark ettim. </st><st c="902">Ayakkabılarımın bağcıklarını bağlamak üzere eğilmiş, sonra tekrar ayağa kalkmıştım ki istemeden bir yorgunluk nidası koptu ağzımdan ve elim hemen sırtımın alt kısmına gitti, belim korkunç şekilde ağrıyordu. </st><st c="1109">O akşam gene koşumu yaptım ama geri döndüğümde normalden biraz daha hızlı soluyordum ve yemeğimi bile yemeden yatıp uyudum. </st><st c="1233">Birkaç ay kadar bu konu üzerinde daha fazla düşünmedim, ta ki her sabah kendimi, Aleksandır’ın alarmı bittiğinde feryat figan eder halde, yorganın altına kıvrılmış, asla koşuya gitmek istemez halde bulana kadar.</st></p>
			<p><st c="1444">Yıllar yılları izlerken egzersizimi kesmem gerektiğini fark ettim. </st><st c="1512">Bedenim daha az esnek, ayaklarım isteklerime daha yavaş cevap verir olmuştu. </st><st c="1589">Ayaklarım eskisi kadar hızlı değildi. </st><st c="1627">Elimdeki küçük mavi damarlar daha belirgin bir hal almaya başlamıştı. </st><st c="1697">Bir keresinde soğuğa bile yenildim.</st></p>
			<p><st c="1732">Derken bir gün dükkândaki vitrinlerden birini temizlerken, babam Poppa’nın benden sadece bir metre uzakta durduğunu, ta yıllar önce, büyük zafer kazandığım o olimpiyat oyunlarına gittiğim zamanki kadar yaşlı göründüğünü fark ettim. </st></p>
			<p><st c="1965">“Poppa!” diye haykırdım, yıllar önce öldüğünü bir anlığına unutmuş, onu gördüğüm için sevinçten çılgına dönmüştüm. </st><st c="2080">Kollarımı açarak ona doğru koştum, aynı anda Poppa da kollarını uzatmış bana doğru koşuyordu.</st></p>
			<p><st c="2173">Çarpıştık. </st><st c="2185">Düştüm. </st><st c="2193">Poppa da. </st></p>
			<p><st c="2203">Kafamı kaldırıp baktığımda onun babam olmadığını fark ettim; gördüğüm şey dükkânın köşesinde yıllardır duran tahta çerçeveli boy aynasındaki kendi yansımamdı. </st></p>
			<p><st c="2362">“Artık yaşlı bir adamım,” diye düşündüm. </st></p>
			<p><st c="2403">İşte o an, yıllar önce, gerçek bir çocuk olma arzumu gerçekleştirdiğimde yanlış bir karar aldığımı fark ettim. </st><st c="2514">Bir kukla olarak kalmalıydım.</st></p>
			<p><st c="2543">Bu fikri kafamda tarttıkça, ellerimin kollarımın kendini bırakıverdiği gibi tuhaf bir duyguya kapıldım, bu duygunun üstesinden sadece elime bir planya ve keski alıp oturup çalışmakla gelebilirdim. </st><st c="2741">Bodruma indim, orada her zaman büyük miktarda tahta stoku bulundururdum ve orada, hayatımda ilk kez, şaşkınlık içinde, hiç tahta kalmadığını gördüm. </st><st c="2890">Oyuncaklar için gereken tüm malzemeyi doğal olarak köydeki kereste deposundan alıyordum, ama vakit gece yarısıydı ve depo ancak sabah açılacaktı. </st><st c="3036">Ancak bir kukla yapmak zorundaydım, başka seçeneğim yoktu. </st><st c="3095">Eğer yapmazsam uyuyamayacaktım. </st><st c="3127">Nefes bile alamayacaktım. </st></p>
			<p><st c="3153">Dükkândan çıkıp boş sokağa bakındım. </st><st c="3190">Gece havasının ciğerlerime dolmasına izin verdim ve kereste deposunun arka duvarından atlayıp ihtiyacım olan tahtayı çalsam kimse fark eder mi acaba diye düşündüm. </st><st c="3354">Eh, buna tam anlamıyla çalmak denemezdi, ertesi gün tabii ki dükkâna gidip parasını ödeyecektim, ama daha fikir aklıma gelir gelmez böyle bir şeyin imkânsız olduğunu fark ettim. </st><st c="3532">Her şey bir yana bacaklarım eskisi gibi değildi; bir duvardan atlayamaz, hatta duvara tırmanamazdım bile. </st><st c="3638">(Gençken bile 400 metre engelli koşuda ancak gümüş madalya alabilmiştim, şimdi bu yaşta bunu yapabilmem söz konusu bile olamazdı.) Her şey imkânsız görünüyordu.</st></p>
			<p><st c="3798">Çaresizlik içinde bakışlarımı önümde duran ağaca çevirdim, gözüme kalın bir dal çarptı. </st><st c="3887">Bu kadar basit olabilir miydi? </st><st c="3918">Sanki dal beni çağırıyordu. </st><st c="3946">Al beni, diyordu. </st><st c="3964">Hadi, gel kopar beni! </st></p>
			<p><st c="3986">Ve kopardım.</st></p>
			<p><st c="3998">Ağacın dallarından birini tutup asıldım, aniden beliriveren gücüm kendimi bile şaşırtmıştı, dalı gövdeden ayırdım, orada durup elimdeki sert, temiz dala baktım. </st><st c="4160">Bir saniye sonra dükkânın içindeydim, kapıyı kilitleyip aşağı bodruma indim ve çalışmaya başladım.</st></p>
			<div>
				<div id="_idContainer014">
					<img src="image/14.jpg" alt="" /><st c="4258"></st>
				</div>
			</div>
			<p><st c="4302">Nasıl bir kukla yapmak istediğimi biliyordum. </st><st c="4348">Muntazam ince bacaklarını, diz eklemlerini, Poppa’nın ben aptallık edip uyurken yanmasına sebep olduğum için tekrar yaptığı ikinci çift ayağı kafamda canlandırabiliyordum. </st><st c="4520">Düz silindirik gövdeyi hatırlamak çok kolaydı, ince bir çift kol ile kolların uçlarına eklenen basit eller de öyle. </st><st c="4636">Neşeli, canlı bir surat ve yalan söylediğimde uzadığı için baş belası bir burun. </st><st c="4717">Hepsi bu kadardı; hafızamın derinliklerindeydi hepsi de. </st><st c="4774">Yapabileceğimden emindim; her şeyden önce ben bir oyuncak ustasıydım ve beceremediğim bir oyuncağı yapmaya asla kalkışmamıştım.</st></p>
			<p><st c="4901">“Eğer bunu doğru yaparsam...” dedim kendi kendime tahta parçasını oyup yontarken. </st><st c="4984">“Eğer bunu mükemmel bir şekilde yaparsam, o zaman belki, sadece belki...”</st></p>
			<p><st c="5057">Uzunca bir süre olabilirmiş gibi göründü. </st><st c="5100">Bacaklar doğru bacaklar gibi görünüyordu; beden doğru beden gibi görünüyordu; yüz doğru yüz gibi görünüyordu. </st><st c="5210">Ama ilk kuklayı bitirip de şöyle karşıdan bir baktığımda, gördüğüm şey karşısında afalladım. </st><st c="5303">Çünkü kukla gizemli bir şekilde bir tilkiye dönüşmüştü, çok iyi tanıdığım bir tilkiye, yıllar önce beni beş altın paramı mucizeler tarlasına gömmeye ikna eden tilkiye; beş altın paramı gömüp sulayacaktım, sonra gidip birkaç saat sonra geri geldiğimde beş altının beş yüz altın olduğunu görecektim. </st><st c="5601">Tilki saflığımdan yararlanıp beş altın paramı çalmıştı.</st></p>
			<p><st c="5656">“Ee, nasıl oldu bu?” diye sordum kendi kendime, kafamı şaşkınlık içinde salladım ve ertesi gece işimi çok daha dikkatle yapmaya karar verdim, o zaman mükemmel kuklayı yapabileceğimden emindim.</st></p>
			<p><st c="5849">O akşamdan sonra her gece eski halimin tahta versiyonunu yapmak için çalışmaya oturdum, ama her seferinde, bitirip yaptığım kuklaya baktığımda, kukla tamamen başka bir şey oluyordu. </st><st c="6032">Bir istasyon şefi oluyordu mesela ya da yas tutan bir dul. </st><st c="6091">Bir masada oturmuş, denizde kaybolan âşığına şarkı besteleyen bir kadın oluyordu. </st><st c="6173">Rüzgârla salınan bir tüy. </st><st c="6199">Akort edilmesi gereken bir piyano. </st><st c="6234">Olimpiya’daki Zeus heykeli. </st><st c="6262">Spirit of St Louis’le uçan Charles Lindbergh. </st><st c="6308">Kuklaya nasıl başlarsam başlayayım ya da ne kadar dikkat gösterirsem göstereyim, daima bambaşka ve hiç beklemediğim bir şeye dönüşüyordu. </st></p>
			<p><st c="6446">Her gece ağaçtan yeni bir dal kırarak tekrar başladım. </st><st c="6501">Birkaç sabah sonra kırdığım dal tekrar büyüyordu.</st></p>
			<p><st c="6550">Bu böyle yıllarca sürdü. </st><st c="6576">Zaman içinde dükkân babamın ağacından kendi ellerimle yonttuğum kuklalarla doldu ve nihayet bu çabamın nafile olduğunu anlayana dek tüm o süre içinde giderek yaşlandım.</st></p>
			<p><st c="6744">Tercihimi yapmıştım. </st><st c="6766">Gerçek bir çocuk olmuştum ve bir daha asla kukla olamazdım.</st></p>
			<p><st c="6825">Dr. </st><st c="6830">Zindekanat’ın belirttiği gibi, gerçek bir oğlan çocuğu gerçek bir erkek oluyor ve gerçek bir erkek de yaşlı bir erkek halini alıyor ve sonra...</st></p>
		</div>
	<div id="charCountTotal" value="6973"></div></body>
</html>
