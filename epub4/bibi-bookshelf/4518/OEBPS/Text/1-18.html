<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-18.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-18.html" xml:lang="tr-TR">
    <div class="Basic-Text-Frame">
      <p class="split"></p>

      <p class="arabaslik-orta">DOĞAN AVCIOĞLU’NUN YAŞAM ÖYKÜSÜ</p>

      <p class="paragraf"></p>

      <p class="paragraf">Doğan Avcıoğlu’nun yaşamı hakkında bugüne kadar yazılanlar eksik ve hatalı olduğu için elimden geldiğince ayrıntılı bir biyografisini yazmaya çalıştım.</p>

      <p class="paragraf">Başta kız kardeşi Suna Avcıoğlu’nun anlattıkları ve bize sunduğu belgeler olmak üzere, aile bireyleri ve yakın arkadaşlarının tanıklıklarından yararlandım. Ayrıca Figen Güray’ın derlemesine ve ortaya çıkardığı ailenin soyağacı ile Avcıoğlu hakkında yazılanlara başvurarak hazırladığım yaşamöyküsünü sunuyorum.</p>

      <p class="paragraf"></p>

      <p class="paragraf">Doğan Avcıoğlu, 13 Mart 1926’da Bursa’nın Mustafa Kemal Paşa ilçesinde doğdu.</p>

      <p class="paragraf"><span>Baba tarafından dedesi Defterdar Ali Raif Bey, babaannesi ise Bulgaristan Ziştovi’den Ayşe İrfan Hanım’dır. Babaannesi İrfan Hanım, Konya Larende’den Bulgaristan’a göçmüş olan Salim Ağaoğlu Aziz Efendi’nin dört çocuğundan en büyüğüdür. Ailenin köklerinin Orta Asya’ya kadar gittiği söylenir. Aziz Efendi 93 harbinden sonra ailesini alarak İstanbul’a geri döner ve Laleli’ye yerleşir. İrfan Hanım Laleli’de komşuları olan Defterdar Ali Raif Bey ile evlenir. Ali Raif Bey’in babası ava çok meraklıdır ve Laleli’deki konakta büyük bir silah koleksiyonu vardır. Bu nedenle Avcıoğlu soyadını alır. Ali Raif Bey’in memuriyeti nedeniyle tayin olduğu Sivas, Van, Trabzon, Beyrut, Bursa illerini dolaşırlar. İstanbul büyük yangınında Laleli’deki konakları yanar. Yeniden Trabzon’a tayini çıkınca Ali Raif Bey görevi bırakır, Bursa’ya yerleşirler. Ali Raif Bey ile İrfan Hanımın Celal, Hulusi ve Kadriye adlarında üç çocukları vardır.</span></p>

      <p class="paragraf">Doğan Avcıoğlu’nun babası, Celal Bey öğretmen olur. Celal Bey’in 16 yaşındaki erkek kardeşi Hulusi Bey ise daha askeri okuldayken savaşa gider ve Suriye cephesinde İngilizlere esir düşer. Celal Bey, o yıllarda öğretmenler askere gitmediği için Bursa’da kalır. Daha sonra ilköğretim müfettişi olur. Bursa’daki köy okullarının yapımı için at sırtında görev yapar. O zamanın fotoğraf makinesi ile yapılan tüm okulların ve köy çocuklarının resimlerini çeker. O fotoğrafların o zamanlar “cam” denilen negatifleri bir sandıkta muhafaza edilir, ama ne yazık ki bugüne ulaşamaz.</p>

      <p class="paragraf">Doğan Avcıoğlu’nun anne tarafından dedesi Kazasker Hafız İbrahim Bey, anneannesi Buhara asıllı Şükriye Hanım’dır. Dört çocukları vardır: Nazmi, Pakize, İlyas, Muazzez. Kazasker Hafız İbrahim Bey, Bursa’nın Mustafa Kemal Paşa ilçesinin aydın ve varlıklı kişilerindendir. İstanbul’da hukuk öğrenimi görmüştür. İlçede iki kez Belediye Başkanlığı yapar. Kazasker Hafız İbrahim Bey 1909’da siyasi rakipleri tarafından öldürtülür. Öldüğünde Doğan Avcıoğlu’nun annesi Pakize Hanım dokuz yaşındadır.</p>

      <p class="paragraf"><span>Eğitimci Celal Bey, Bursa Kemal Paşa’da iken Kazasker Hafız İbrahim Bey’in kızı Pakize Hanım ile tanışır ve 1920’de evlenir.</span></p>

      <p class="paragraf">Hakkı Şenpamukçu’nun, <span class="char-style-override-2">Mustafakemalpaşa</span> gazetesinde 26.3.1986’da yazdığı yazıya göre:</p>

      <p class="paragraf">“Zaman Yunan işgali yıllarıdır. Öğretmen Celal Bey işgale karşı huzursuzdur. Okulun kara tahtasına ‘Hakkıdır hakka tapan milletimin istiklal’ yazar. Üstelik bu yazıyı götürüp Tahta Köprü’nün (şimdiki Setbaşı) başına koyar. Yunanlılar o yazıyı bularak tahrip ederler ve bütün okulların öğretmenlerini tellal vasıtası ile Kaymakamlığa davet ederler. Celal Bey davete icabet edecektir. Fakat genç eşi Pakize Hanım karşı koyar. Hizmetçinin çarşafını Celal Bey’e giydirir. Gözüpek bir çiftlik ağasının kızı olan, gayet iyi ata binip silah kullanan eşiyle birlikte tahta köprüden gündüz gözüyle geçerek bir aile dostlarının evlerine sığınmak isterler. Korkak olan aile bu tanrı misafirlerini evlerine almazlar. Atariye Mahallesi’ndeki bir derviş onları bağrına basar evlerinde bir hafta saklar.”</p>

      <p class="paragraf">“Başka bir olay da şöyledir: (Süleyman Edip Balkır’ın anılarından aktarıyoruz.) Müdür Cuma tatilinde her zamanki gibi okulun bayrağını çektirmiş direğe. Bunu hemen gammazlamışlar Yunan kumandanına. Celal Bey’i de dört süngülü askerle apar topar karakola götürmüşlerdi. Böyle işlerin insanın başına neler getirebileceği önceden belli olmadığı için bütün çevremiz haklı olarak üzülmüş korkmuştuk. Sabırsızlıkla beklediğimiz müdür nihayet çıkageldi. Yüzünün soluk rengi epeyce şeyler geçmiş olduğunu haber veriyordu. Kumandanla aralarındaki konuşmayı şöyle anlatmıştı: Okulun direğine bayrak çekilmiş doğru mu? Evet. Kim çektirmiş bunu biliyor musunuz? Evet ben çektirdim. Peki siz işgalimiz altında bulunduğunuzun farkında değil misiniz? Biliyorum. O halde ne hakla bayrak çekiyorsunuz? Bu sorunun karşılığını verebilmem için bir hususu öğrenmeme müsaade eder misiniz? Evet buyurun! Askerlerinizin işgali altındaki bu yerler, Yunanistan’a ilhak edildi mi? Hayır! O halde sadece bir harp hali var demektir. İnzibati işlerle savaşın gerektirdiği zorunluluklar dışında memleket kanunlarının çeşitli mevzulardaki tatbikatına müdahale edilmediğine göre bizler de vazife olarak mecbur olduğumuz her şeyi yürütüyoruz. Bayrak çektirmek de bunlardan biriydi. Yunan kumandanı, Haklısın, demiş ve kendisini de serbest bırakmış.”</p>

      <p class="paragraf">Celal Bey ile Pakize Hanım’ın ilk çocukları Hayrünnisa erken doğum nedeniyle ölür. Ardından, Hamdi (16 Aralık 1924), Doğan (13 Mart 1926) ve Suna (15 Mart 1933) adlarında üç çocukları daha olur.</p>

      <p class="paragraf">Doğan Avcıoğlu’nun nüfus kaydı Mehmet Erdoğan Avcıoğlu şeklindedir ama bu adı hiç kullanmaz. İlköğretime ağabeyi Hamdi Avcıoğlu’nun bitirdiği Bursa Setbaşı İlkokulu’nda başlar. Üçüncü sınıftan sonra babasının başöğretmen olduğu İstiklal İlkokulu’na geçer, 001 numara ile girdiği bu okulu 1937’de bitirir. Bir yıl sonra Suna Avcıoğlu aynı ilkokula 010 numara ile başlar. Hepsinin “pekiyi” ile dolu karnelerinde babaları Celal Avcıoğlu’nun imzası vardır. Doğan Avcıoğlu Bursa Ortaokulu’nu 1940’da bitirir.</p>

      <p class="paragraf">Suna Avcıoğlu’nun anlattığına göre, hem babası hem de annesi edebiyat meraklısı oldukları için, Bursa’daki konaklarında her gece edebiyat konuşmaları gerçekleşir, Fuzuli’den ve Nedim’den şiirler okunur. Ağabeyi Hamdi Avcıoğlu gibi Doğan Avcıoğlu da gençliğinde aruz vezninde şiirler yazar, İstanbul’a gidip edebiyat sohbetlerine katılır. Şiirlerini babasının evdeki Remington marka daktilosuyla yazar, ilk gençlik aşkına da mektuplar yollar. Bu şiirlerin çoğu Suna Avcıoğlu’nun arşivinde bulunmaktadır. DP iktidara gelince babaları Celal Bey CHP’li olduğu için başka bir ilkokula gönderilecek, oradan emekli olacaktır.</p>

      <p class="paragraf">Hamdi Bey Siyasal Bilgiler Fakültesi’ni üçüncülükle kazanır. Okulu bitirdikten sonra Ankara’da <span class="char-style-override-2">Akşam</span> gazetesi ve <span class="char-style-override-2">Akis</span> dergisinde çalışır, mesleğini gazetecilik tekniği yönünde geliştirir. İleriki yıllarda <span class="char-style-override-2">Yön</span> dergisiyle <span class="char-style-override-2">Devrim</span> dergisinin teknik hazırlanışını ve matbaada basılışını tek başına yürütecektir.</p>

      <p class="paragraf">Doğan Avcıoğlu Bursa Lisesi’ni 1943’te bitirir. 1944’te İstanbul Hukuk Fakültesi’ne başlar. İki yıl sonra okulu bırakıp askere gider. 1947’de Gelibolu Zırhlı Tümeni’nden tank teğmen olarak terhis olur. Başka biyografilerinde yazıldığı gibi askerliğini Fransa’dan döndükten sonra yaptığı bilgisi doğru değildir. Terhis tezkeresi de Suna Avcıoğlu’nun arşivindedir.</p>

      <p class="paragraf">Askerden dönünce ailesine Fransa’ya gidip ekonomi öğrenimi görmek arzusunu dayatır ve onları buna razı eder. Paris Siyaset ve Ekonomi Bilimleri Fakültesi’nin son sınıfında tez hocasıyla tartıştığı için orayı bitirmez, arkadaşı Dündar Engin’in bulunduğu Strasbourg’a gider ve diplomasını oradan alır. 1954’de ekonomi bilgisini geliştirmek için London School of Economics’e gider. Kızkardeşi Suna Avcıoğlu onu Londra’da ziyarete gittiği için o dönemi çok iyi anımsamaktadır.</p>

      <p class="paragraf"><span>Doğan Avcıoğlu 1955’te yurda döner. Merkez Bankası Etüt Bürosu’nda raportör, Ortadoğu Amme İdaresi Enstitüsünde araştırma asistanı olarak çalışır. Aynı yerde çalışmakta olan Gülgün Gönenç ile ilk evliliğini yapar. Gülgün Hanım, ilk kadın milletvekillerimizden Mebrure Güvenç’in kızıdır. Ancak bu evlilik çok kısa sürer, birkaç ay içinde boşanırlar. O sırada çeşitli gazete ve dergilere de yazılar yazmaktadır.</span></p>

      <p class="paragraf">Bir süre sonra Paris’ten arkadaşı olan Metin Toker’in <span class="char-style-override-2">Akis</span> dergisinde etkin rol alır. Metin Toker, Avcıoğlu’nun ölümü üzerine yazdığı yazıda, onun “<span class="char-style-override-2">Akis</span>’in beyin takımının en parlaklarından” olduğunu söyler. Avcıoğlu 1958 başından itibaren CHP Araştırma Bürosu Müdür Yardımcılığı görevini yapar. Aynı zamnda <span class="char-style-override-2">Akis</span>’le beraberliği de 1961’e kadar sürer.</p>

      <p class="paragraf">1961’de CHP kontenjanından Kurucu Meclis Üyeliği’ne seçilir. Aynı kontenjandan seçilen iki kişi Mümtaz Soysal ve Coşkun Kırca’dır. Meclis albümünde her üçü için de Kurucu Meclis CHP Temsilcisi diye yazar. İlhami Soysal ve Altan Öymen ise Kurucu Meclis’te Basın Temsilcisi’dirler.</p>

      <p class="paragraf">Altan Öymen, Doğan Avcıoğlu’nun ölümü üzerine yazdığı yazıda Kurucu Meclis üyeliğini şöyle anlatır: “1961 Anayasası’nın özellikle ekonomik ve sosyal içeriğinin oluşmasında Anayasa Komisyonu Üyesi olarak büyük katkısı vardı. Gene de Anayasa’nın yürütme ve yasama organlarının ekonomik alandaki yetkilerini düzenleyen hükümleri istediği gibi çıkmadı. O, karar mekanizmaları hızlı ve kesin çalışan bir düzen istiyordu, olmadı. 1961 Anayasası’nın Kurucu Meclis’teki oylaması sırasında kabul oyunu –bu gerekçeyle– vermeyen Kurucu Meclisi üyelerinden biri oldu.”</p>

      <p class="paragraf"><span>Kurucu Meclis döneminden sonra Doğan Avcıoğlu 20 Aralık 1961 günü</span> <span class="char-style-override-2">Yön</span> <span>dergisini çıkarır.</span> <span class="char-style-override-2">Yön</span><span>, ilk sayısında çeşitli çevrelerden 1.042 kişinin imzaladığı bir bildiriyi kamuoyuna açıklar.</span></p>

      <p class="paragraf">İsmail Cem, Avcıoğlu’nun ölümü üzerine yazdığı yazıda bildiriyi şöyle anlatır: “1961’in sonlarında çok sayıda üniversite üyesinin, yazarın, gazetecinin, düşünürün ortak bir açıklamasıyla <span class="char-style-override-2">Yön</span> yayın hayatına girmiştir. Bu ortak bildiride pek alışılmamış bir açıdan Türkiye’nin sorunlarına eğilinmekte; ekonomik büyüme ile sosyal adaletin sentezini amaçlamış yeni politikalardan, devletin ve çalışanların etkinliğini arttırmasından, özgürlüklerden ve eşitlikten söz edilmektedir. Türk aydınları bu doğrultuda yaygın bir tartışmaya çağrılırken, derginin öteki sayfalarında Türkiye’nin yakın geçmişi incelenmekte, dünya solunun tarihsel ve farklı akımları tanıtılmaktadır.”</p>

      <p class="paragraf"><span>Doğan Avcıoğlu ise</span> <span class="char-style-override-2">Yön</span><span>’ün ilk sayısındaki ilk başyazısını şöyle bitirir: “Dün olduğu gibi bugün de çıkmazdayız. Dün olduğu gibi bugün de ayakta durabilmemiz, Sam Amca’nın gayretlerine bağlıdır. Hızlı kalkınma temposunu sağlayacak çapta bir kemer sıkma gayreti, gelir dağılışındaki adaletsizliklerin giderilmesi, fedakârlık ve nimetlerde eşitliğin gerçekleştirilmesiyle mümkün olacaktır. Bu sebepledir ki, yirminci yüzyılın ikinci yarısında azgelişmiş memleketler için tek çıkar yol, sosyalizmdir.”</span></p>

      <p class="paragraf"><span>Doğan Avcıoğlu, o yıllarda sınav kazanarak Dışişleri’ne yeni girmiş olan Sevil Yurdakul ile 10 Ekim 1963’te evlenir. Bu evlilikten Ahmet (22 Nisan 1966) ve Murat (16 Aralık 1967) adlarında iki çocuğu olur.</span></p>

      <p class="paragraf"><span class="char-style-override-2">Yön</span>, iki kez sıkıyönetim tarafından kapatıldığı beş yıllık yayın hayatı boyunca birçok tabuyu yıkar.</p>

      <p class="paragraf">TCK’nun 141-142. maddelerinin getirdiği ağır cezalara karşın, Avcıoğlu’nun ilk yazısının son kelimesi “sosyalizm”dir. Avcıoğlu, 1962 yılında da Sosyalist Kültür Derneği’ni kurar. Bu cesur çıkıştan sonra Marx, Engels, Lenin’in eserleri Türkçeye çevrilir ve genç kuşak sosyalizmi öğrenmeye başlar. Özellikle öğrenciler arasında çok etkili olur. Şimdi Muğla Barosu Başkanı olan o zamanın devrimci gençlerinden Mustafa İlker Gürkan’ın arkadaşımız Hakan Güngör’e aktardığına göre, Deniz Gezmiş, bir tartışmada masaya yumruğunu vurarak “Bizim kararımız bu, biz Yön’cü sosyalistleriz!” der. Tartışmanın karşı tarafı durumundaki Sencer Güneşsoy, “O, Yön’cü lafına dua et yoksa ben sana masaya yumruk atmayı gösterirdim” karşılığını verir…</p>

      <p class="paragraf"><span class="char-style-override-2">Yön</span> daha sonra, 1963’te Nazım Hikmet tabusunu yıkar. “Vatan haini” suçlamasıyla adının telaffuz edilmesinden korkulduğu bir dönemde <span class="char-style-override-2">Yön</span>’ün şiirlerini yayınlamaya başlaması, daha sonra da <span class="char-style-override-2">Kurtuluş Savaşı Destanı</span>’nı kitap olarak çıkarmasıyla birlikte Türkiye bu büyük şairini yeniden keşfeder. Çeşitli yayınevleri kısa bir süre içinde Nazım’ın bütün şiirlerini yayınlarlar.</p>

      <p class="paragraf"><span class="char-style-override-2">Yön</span>’ün yıktığı başka bir tabu da Kürt sorunudur. Kürt sözcüğünün yasak olduğu ve herkesin konudan “Doğu Meselesi” diye söz ettiği bir dönemde, Doğan Avcıoğlu soruna gerçek adını koyar ve Yön’ün 16 Aralık 1966 tarihli 194. sayısında “Kürt Meselesi” başlıklı bir yazı yazar. Yazıya şöyle girer: “27 Mayıs’tan beri birçok tabu yıkıldı. Dünün tabuları olan dış politika milli savunma konuları artık hayli serbestçe tartışılabilmektedir. Ama bir tabuya, Sosyalistler de dahil, kimsenin el atmaya cesareti yoktur. Bu tabu Kürt meselesidir.” Devletin sert metotlarla uyguladığı mutlak entegrasyon politikasını eleştirir ve “Sosyalistler olarak, sanıyoruz ki bu önemli mesele üzerinde düşünme zamanı gelmiştir,” diye bitirir.</p>

      <p class="paragraf"><span>Doğan Avcıoğlu, son başyazısında “İlerde daha sık ve daha güçlü biçimde sesimizi duyurmak ümidiyle” diyerek</span> <span class="char-style-override-2">Yön</span><span>’ü 30 Haziran 1967 tarihli 222. sayısında kapatır. Kitap yazmak için İstanbul’un Dragos semtine çekilir.</span></p>

      <p class="paragraf"><span class="char-style-override-2">Türkiye’nin Düzeni</span><span>’ni yazdığı o dönem ben de bir süre orada kaldım. İlhan Selçuk’un “çalışmaya doymazdı” dediği Avcıoğlu’nun dillere destan disiplinli çalışmasının tanığı oldum. Çok erken kalkar, kahvaltıdan sonra o günkü bütün gazeteleri ve yabancı dergileri okuyup notlar alır, sonra kitapların arasına gömülüp akşam yemeğine kadar çalışma odasından çıkmazdı. Bir gece şiddetli bir deprem olduğunda ablamla ben, henüz bebek olan Ahmet’i kapıp sokağa fırladık. Avcıoğlu üç katlı evin en üst katında hiç istifini bozmadan çalışmaya devam etmişti. Bazı akşamlar rakı sohbetine arkadaşları gelirdi: Şevket Süreyya Aydemir, Yaşar Kemal, İlhan Selçuk, Çetin Altan, İlhami Soysal… En çok da Can Yücel, çünkü Dragos’da komşumuzdu. Sohbet uzun sürdüğünden Avcıoğlu sadece o geceler çalışmazdı. İlhan Selçuk Avcıoğlu’nun “çalışmaya doymadığı” nitelemesini şöyle açar: “Doğan alabildiğine çalışma gücüne sahip bir gerçek aydındı… Kendisine şaşardım… Akşam sofrasında birkaç kadeh atıp dergi için sabaha dek yazı yazmayı sürdürebilirdi…”</span></p>

      <p class="paragraf">Bu özelliğini kız kardeşi Suna Avcıoğlu şöyle anlatır: “Yön yayınlanırken ben yatıyordum, kalkıyordum, ağabeyim masa başında, yatağı açılmamış. Haftanın üç günü böyle geçerdi, hiç yatmadan çalışırdı, hiç yatmadan, bir saat bile uyumadan.”</p>

      <p class="paragraf">1968’de yayınlanan <span class="char-style-override-2">Türkiye’nin Düzeni</span> dönemin en çok satan ve okunan kitabı olur. Avcıoğlu bu kitabıyla 1968-69 Yunus Nadi Ödülü’nü kazanır. Fikret Otyam bu ödül nedeniyle yaptığı ve 1 Temmuz 1969 günü <span class="char-style-override-2">Cumhuriyet</span>’te yayınlanan röportajda Avcıoğlu’na : “<span class="char-style-override-2">Yön</span> dergisi Türkiye’de bir hava yaptı. Neden kapattınız?” diye sorar. Avcıoğlu’nun yanıtı şöyledir: “Kitap için (<span class="char-style-override-2">Türkiye’nin Düzeni</span>) daha iyi çalışmak, bütün çabamı kitaba vermek için (…) Yeni bir dergi hazırlıyoruz. Adı <span class="char-style-override-2">Devrim</span> olacak. Haftalık. Seçimlerden hemen sonra yayınlamayı kararlaştırdık. <span class="char-style-override-2">Yön</span>, ekonomik sistem arayışı içindeydi. Bugün kapitalizmin iflası ortaya çıktı (…) <span class="char-style-override-2">Devrim</span>’i daha geniş kadroya dayanan bir düzende hazırlayacağız.”</p>

      <p class="paragraf"><span class="char-style-override-2">Devrim</span> dergisi 1969’da logosunun altında Mustafa Kemal’in “İdare-i maslahatçılar esaslı devrim yapamazlar” sözü yazılı olarak yayına başlar. <span class="char-style-override-2">Devrim</span> de aynen <span class="char-style-override-2">Yön</span> gibi bir bildiriyle çıkar. Ancak bu kez <span class="char-style-override-2">Yön</span>’deki bildiriden farklı olarak devrimin programı da çizilmiştir.</p>

      <p class="paragraf">Ben o zamanlar Ankara Hukuk Fakültesi son sınıf öğrencisiydim, <span class="char-style-override-2">Ulus</span> ve <span class="char-style-override-2">Kim</span> dergilerinde yazılar yazıyordum. O arada matbaa işlerini de epey öğrenmiştim. O sayede derginin ilk sayısının çıkışında Hamdi Avcıoğlu’na yardım ettim. Mürettiphanenin kurşun ve mürekkep kokulu dizgi ve sayfa bağlama işinden, Hürriyet matbaasında basılışına kadar yanındaydım. Sabaha karşı ilk sayıyı elimize aldığımızda Hamdi Ağabey gururlu, Uluç Gürkan, Hasan Cemal ve ben çocuklar gibi sevinçliydik.</p>

      <p class="paragraf">Doğan Avcıoğlu eski çalışma temposunu değiştirmemiş, aksine artırmıştı.</p>

      <p class="paragraf">Hakan Güngör’ün görüştüklerinden, o zamanlar <span class="char-style-override-2">Devrim</span> kadrosunda yer alan yazar Nazif Ekzen, Doğan Avcıoğlu temposunda çalışan hiç kimseyi tanımadığını vurgular ve iki gün hiç uyumadan çalışmaya devam edebildiğini söyler.</p>

      <p class="paragraf">Uluç Gürkan, ise Avcıoğlu’nun samimiyetini değinir: “Son derece sıcaktı. Son derece içtendi. Hele hele akşam rakı masasından döndükten sonra çok sıcak biri olurdu. Hiç kırıcı biri değildi. Nikah şahidimdi… Bir genç evlendiğinde dalga geçerdi onunla, ‘Allah encamını hayreylesin’ derdi. Bunu bir tek bana söylemedi… İdareciden çok bir ağabeydi… Etrafındaki tüm gençler için gerçek bir öğreticiydi… Öğretmek istediklerini uzun uzun anlatmaz, kısa ve vurucu ifadelerle aktarırdı. Uzun uzadıya edilen sohbetlere zaman ayırmaktan hoşlanmazdı… Vakit kaybetmek istemiyordu.”</p>

      <p class="paragraf"><span>O dönemde “darbecilikle”, “Nâsır tipi sosyalizm istemekle” suçlanan Avcıoğlu,</span> <span class="char-style-override-2">Devrim</span><span>’de şunları yazar: “Cunta hikâyesine gelince, halktan kopuk cunta yönetimleri defalarca yazdığımız üzere, çözüm yolu değildir. Türkiye’yi ancak ve ancak, demokratik bir halk iktidarı kurtarabilir.” (</span><span class="char-style-override-2">Devrim</span><span>, sayı 43, 11 Ağustos 1970) “Nâsır, Kral Faruk rejimini devirerek, acemilik dönemindeki Amerikalıların desteğiyle iktidara gelmiştir. O tarihlerde Amerikan yetkilileri halkın hoşuna gitmeyecek kararları alabilecek, ‒örneğin İsrail ile barış yapabilecek popüler bir lider aramaktaydılar.” (</span><span class="char-style-override-2">Devrim</span><span>, sayı 51, 6 Ekim 1970) ”Bu kördüğümü çözmek üzere, Ordunun bir kere daha politik hayata müdahalesi mümkündür. Fakat Kabakçı Mustafa tayfası olmayan Türk Ordusu, bir iki sapık ‘satılmış’ diyor diye ya da Orgeneral Tağmaç’ın sinirleri dayanmıyor diye, politik hayata müdahale edecek değildir.” (</span><span class="char-style-override-2">Devrim</span><span>, sayı 69 16 Şubat 1971) Ve 12 Mart darbesinden on gün önce: “Günümüzün koşullarında bir kurtuluş sıçraması, ancak örgütlü ve bilinçli halk kitleleri eliyle gerçekleştirilebilir.” (</span><span class="char-style-override-2">Devrim,</span> <span>sayı 71, 2 Mart 1971)</span></p>

      <p class="paragraf">12 Marttan dört gün sonra şunları yazar: “Türkiyemizin içine düşürüldüğü antikemalist bataklıktan çıkarılması ve çağdaş uygarlık düzeyine kapitalist ve feodal yapıları kıracak bir devrimci şahlanışı gerektirir.” (<span class="char-style-override-2">Devrim,</span> sayı 73, 16 Mart 1971)</p>

      <p class="paragraf">26 Nisan’da 11 ilde Sıkıyönetim ilan edilir. Ertesi gün <span class="char-style-override-2">Cumhuriyet</span> ve <span class="char-style-override-2">Akşam</span> gazeteleri, <span class="char-style-override-2">Devrim</span> ve <span class="char-style-override-2">Ortam</span> dergileri kapatılır. 17 Mayıs’ta İsrail’in İstanbul Başkonsolosu kaçırılır. Bunun üzerine, 18 Mayıs’ta 11 ilin Sıkıyönetim Komutanlıkları “Balyoz Operasyonu” adı altında büyük bir insan avı başlatır. Tutuklanan aydınlar arasında Doğan Avcıoğlu da vardır.</p>

      <p class="paragraf">Kız kardeşi Suna Avcıoğlu o tutuklanışını şöyle anımsar: “Annemdeyim, Side’den geldi ağabeyim. Yanında biri var, ‘arkadaşım’ dedi. Meğer sivil polismiş. Biz de arkadaş zannediyoruz. Ağabeyim battaniye istedi, yine uyanmadık. Tiftik battaniye falan verdik. Kırmızı Anadol arabasıyla gelmişti. Götürdük Bursa’nın en güzel lokantasında yemek yedirdik. Uyanamadık onun polis olduğuna. Götürdüler. Meğer tutuklamaya götürüyorlarmış.”</p>

      <p class="paragraf">Mamak Muhabere Okulu’nun tutukevine götürülen Avcıoğlu, beş ay sonra 13 Eylül’de doktoruna yazdığı mektupta uzun tutukluluktan şikayet eder. Bu nedenle koroner yetersizliği hastalığının tedavisini sürdüremediğini anlatır. Elyazması bende bulunan bu mektupta şunları söyler: “Nisan başında gazeteciliğe paydos diyerek güney sahillerinde Dr. Akgün Bey ekibinin tavsiyelerini yerine getirmek üzere tek başıma tatile çekildim. Sigara ve içkiyi bıraktım. Ne var ki istirahat kısa sürdü. 18 Mayıs günü gözaltına alındım…”</p>

      <p class="paragraf">Mamak’taki oda arkadaşı Ali Sirmen, Avcıoğlu’nun ölümünden sonra yazdığı yazıda şunları anlatır: “Zorunluk olmadığı halde sabah 6.30’da kalkacak, 14 saatlik günlük çalışmasının başına oturacaktı. Birlikte kaldığımız altı ay süresince önce Mamak Muhabere Okulu Tutukevi’ne, sonrada Davutpaşa Kışlası’na bavul bavul kitap geliyor, o bunları deviriyor, sarı defterine notlarını alıyor, sonra da yeni yeni kitaplar istetiyordu. Doğan Avcıoğlu’nun acelesi vardı. Peşinden atlı kovalar gibi kafasını kaldırmadan çalışıyordu. Tutukluluğumuza neden olan o davadan hepimiz beraat ettik.”</p>

      <p class="paragraf">Avcıoğlu serbest kaldıktan bir süre sonra tekrar tutuklanarak Ziverbey’deki işkence köşküne götürülür. O gidişi de Suna Avcıoğlu’nun hafızasında şöyle yer eder: “Başka bir sefer annemde kalıyor. Bir hanım arkadaşım geldi, Doğan Bey’i arıyorlar dedi. Ağabeyime söyledim. Kalktı gitti. Avukatı Gülçin Çaylıgil cebine kalp ilaçları koymuş. Ondan sonra tutuklanmış. O ilaçlar nedeniyle kalp hastası diye bir şey yapmamışlar, sadece zincirlemişler. Feryatları dinletmişler. Tuvalete falan gidebiliyormuş. Annem <span class="char-style-override-2">Cumhuriyet</span>’i sonuna kadar okurdu, işkence yapılıyor diye yeri göğü inletiyor. Sonra çıktığında anneme yeminler etti bana bir şey yapmadılar diye.”</p>

      <p class="paragraf"><span>Doğan Avcıoğlu Ziverbey Köşkü ile ilgili olarak şunları anlatır: “Teknik yardım ve eğitim sağlama yoluyla CIA, ulusal gizli polis örgütlerine kolayca sızmayı başarmıştır. 1972 sonbaharında bana ‘Kontrgerilla üssü’ diye bildirilen ünlü köşke götürüldüğümde odamdaki yatak bir Amerikan yatağı idi. Yatağın üstünde markası ve fiyatı yazılıydı: ‘New Beauty Rest, 69,5 dolar.’ Pencereleri siyah kağıtla kaplanmış ve içinden tüten bir soba borusu geçen eski köşkün harap odasına, 69,5 dolar fiyatlı yeni bir Amerikan yatağı pek az yakışıyordu. İhtimal, köşkte benim görmediğim, fakat varlığını feryatlardan sezdiğim Amerikan yardımından sağlanmış birçok ‘teknik araç’ bulunmaktaydı. Kontrgerillada bana yöneltilen ve yazılı cevap istenen belli başlı sorulardan biri, Amerika’yı neden eleştirdiğimiz idi…” (Doğan Avcıoğlu,</span> <span class="char-style-override-2">Devrim ve Demokrasi Üzerine</span> <span>s.103 ve Uğur Mumcu’nun</span> <span class="char-style-override-2">Suçlular ve Güçlüler</span> <span>kitabına önsöz). İlhan Selçuk da insanların bu köşkte neler çektikleri, ne işkence gördükleri hakkında bir kitap yazdı (</span><span class="char-style-override-2">Ziverbey Köşkü</span><span>, Çağdaş Yayınları).</span></p>

      <p class="paragraf">O süreçte Sevil Yurdakul’dan ayrılmış olan Doğan Avcıoğlu tutuklamalar ve davalar bittikten sonra kendini tamamen kitap yazmaya verir. 1972’de Gülseli Kırkbir ile evlenir. 1973’te <span class="char-style-override-2">Milli Kurtuluş Tarihi</span> yayınlanır. Hapishanelerde yapmış olduğu anlatılan o çalışmaların da dört ciltlik bu kitaba ait olduğu anlaşılır.</p>

      <p class="paragraf"><span class="char-style-override-2">Barış</span> gazetesinin Ekim 1973’te kendisiyle yaptığı röportajda bu kitapla ilgili şunları söyler: <span class="char-style-override-2">Türkiye Milli Kurtuluş Hareketi Tarihi</span>; <span class="char-style-override-2">Türkiye’nin Düzeni</span> kitabını tamamlayan, onun eksik bıraktıklarını doldurmayı deneyen bir çalışma sayılabilir. <span class="char-style-override-2">Türkiye’nin Düzeni</span>’nde XV ve XVI. yüzyıllarda Batıdakinden daha ileri bir uygarlık düzeyinde bulunduğumuz halde, neden çağdaş uygarlık yarışında gerilere düştüğümüzün hikayesini anlatmaya, Batılılaşma çabalarımızla sömürgeleşme sürecinin birlikte gittiğini belirtmeye çalışmıştım. Yeni kitapta ise, yeryüzünde ilk kurtuluş savaşını başardığımız halde bir ara değiştirebileceğimizi sandığımız ‘makus talihimiz’i nasıl ve neden değiştiremediğimizin hikayesini vermeye uğraştım. Ben kitaba <span class="char-style-override-2">Türkiye Milli Kurtuluş Hareketi Tarihi</span> adını uygun buldum, buna ‘Türkiye Milli Kurtulamayış Tarihi’ de denilebilir.</p>

      <p class="paragraf"><span>1978’de ilk cildi yayınlanan</span> <span class="char-style-override-2">Türklerin Tarihi</span> <span>beş cilt olacaktır. O arada 1980’de</span> <span class="char-style-override-2">Devrim ve Demokrasi Üzerine</span> <span>kitabı yayınlanır.</span> <span class="char-style-override-2">Türklerin Tarihi</span><span>’nin beşinci cildi 1982’de piyasaya çıkar.</span></p>

      <p class="paragraf">Avcıoğlu altıncı cilde hazırlık çalışması yapmaya başlamışken kanser hastalığına yakalanır.</p>

      <p class="paragraf">Davutpaşa’da Kasım 1971’den Haziran 73’e kadar görev yapmış olan Doktor Ali Rıza Bilginer, bütün siyasi tutukluların rahatsızlıkları gibi, Doğan Avcıoğlu’nun koroner yetmezliğiyle de ilgilenmişti. Avcıoğlu, kanser olduktan sonra yakınlarda bir doktor bulunmasını isteyince arkadaşları çok yakındaki Çamlıca Hastanesi’ne giderler. Orada Ali Rıza Bilginer’i bulurlar. Davutpaşa’dan tanıdık doktor eve sık sık gidip gelmeye başlar. Şimdi sanat fotoğrafçılığıyla uğraşan ve doğa fotoğrafları çektiği için gezgin yaşayan sayın Bilginer bana şunları anlattı: “68 kuşağındanım. <span class="char-style-override-2">Türkiye’nin Düzeni</span>’ni okumuş ve etkilenmiştim. Doğan Avcıoğlu, kaderin cilvesi olarak 12 Mart döneminde görev yaptığım Davutpaşa’ya getirilmişti. Orada tanıştık. On yıl sonra arkadaşları beni buldular ve Avcıoğlu’na getirdiler. Ameliyat olmuştu ve serum veriliyordu. Mide ağrıları çekiyordu. Ona bu kez doktor olmaktan çok dost olarak gidip gelmeye başladım. O arada şikayetlerini azaltmak için de semptomatik tedavi uyguladım.”</p>

      <p class="paragraf">Hastalığa karşı çok direnç gösterir. Bana kalan dosyalardan çıkan bir gazete kupürünün tarihi ölümünden on gün öncesine aittir. Buradan son günlerine kadar çalıştığını anlıyorum.</p>

      <p class="paragraf">O dönemde kız kardeşi dahil birçok kimseye <span class="char-style-override-2">Türklerin Tarihi</span>’nin altıncı cildini bitirmek istediğini söyler.</p>

      <p class="paragraf">İlhami Soysal’a söylediğine göre, <span class="char-style-override-2">Türklerin Tarihi</span>’nden sonra Atatürk üzerine bir kitap yazmak ve her önüne gelenin Atatürk’ü kendisine bayrak yapmasını önleyecek bir eser yaratmak ister. İlhami Soysal, Avcıoğlu’nun ölümünün ardından şunları yazar: “Kanser Doğan’ı yenmeseydi –ki kolay yenememiş, Doğan inatçılığı ve iradesiyle uzun uzun direnmiş, kendisini değilse bile biz yakınlarını zaman zaman yanıltmıştır– <span class="char-style-override-2">Türklerin Tarihi</span>’nin altıncı cildinde Osmanlılar ele alınacaktı. Ama alınamadı. O büyük araştırma öylece yarım kaldı.”</p>

      <p class="paragraf">Doğan Avcıoğlu geçirdiği ikinci mide ameliyatından kısa bir süre sonra, 4 Kasım 1983’te hayata gözlerini yumar.</p>

      <p class="paragraf">Suna Avcıoğlu Doğan Avcıoğlu’nun son günlerini şöyle anımsar: “Doğan Ağabey’imin bana en son sözü ‘merak etme’ dedi, el salladı. O sırada ben çıkıyordum, İlhan Selçuk ile Handan Selçuk giriyordu. Pazar günü ayrıldık, cumartesi yine gidecektik. Cuma günü ölümüne çağrıldık.”</p>

      <p class="paragraf"><span>İlhan Selçuk, arkadaşının ölümü üzerine şunları yazar: “Doğan Avcıoğlu ile arkadaşlığımız 1950’lerin ortalarında başladı. Yaklaşık otuz yıl sürdü. Belleğimde bir kitap dolusu anı birikiminin ağırlığı var. Doğan, bir köşe yazısına sığacak adam değildir. Otuz yıl süren dostluğumuzun bir ekseni oldu: 1950’lerin Ankara’sında hep Türkiye’yi konuşur; çağdaşlaşma, bağımsızlaşma, uygarlaşma atılımının nasıl gerçekleşeceğini tartışırdık. Ölümünü bilinçle beklerken bu gündem değişmedi.”</span></p>

      <p class="paragraf">Büyükada’da toprağa verilirken arkadaşlarının çoğu oradadır. Yalçın Küçük, Selimiye’de tutuklu olduğu için bu topluluğa katılamaz. Ama ertesi yıl 4 Kasım’da <span class="char-style-override-2">Cumhuriyet</span>’te şunları yazar: “Devrimci Doğan bir inattır; yolundan hiç dönmedi. Kendi yoluna gölge düşürecek en küçük bir adım atmadı. Bu nedenle Doğan Avcıoğlu’nun kendi çizgisini daha sonra yanlış bulduğunu anlatan görüşler, insanı yalnızca gülümsetiyor. Devrimci Doğan, yalnızca durdu; zamanı yenmeye ve kazanmaya çalıştı, her sabah koştu, son derece disiplinli bir çalışma tutturdu; bir umutlu dalganın ve yarar adamlar kuşağının geleceğine inancını hiç yitirmedi.” Aynı gün <span class="char-style-override-2">Cumhuriyet</span> gazetesine de bir ilan verir: “Doğan Avcıoğlu’nun Dostları. Bugün sabah Büyük Ada’da Doğan’a çiçek götüreceğiz. Bugün öğle Büyük Ada’da Doğan’la birlikte rakı içeceğiz. Bugün Doğan’la birlikte olacağız. Yalçın Küçük.”</p>

      <p class="paragraf">Doğan Avcıoğlu’nun yaşamöyküsünü bitirirken, Can Yücel’in onun ardından yazdığı şiiri anmamak olmaz:</p>

      <p class="paragraf">AVCIOĞLU’NA</p>

      <p class="paragraf">Doğan’la bir tarihte</p>

      <p class="paragraf">Bu, şimdi yaşadığım mor sahillerde</p>

      <p class="paragraf">Üçer beşer yaşlarındaki oğullarını gördüydüm</p>

      <p class="paragraf">Dudaklarında birer kibrit çöpü</p>

      <p class="paragraf">Ve elleri arkalarında</p>

      <p class="paragraf">Yürüyorlardı kumları tekmeleyerek</p>

      <p class="paragraf">Babalarının arkasından…</p>

      <p class="paragraf">Babaları da arkasında olup bitenden habersiz</p>

      <p class="paragraf">Dudaklarının ucunda cigara, sarkmış öyle külü</p>

      <p class="paragraf">Elleri arkasında yürüyordu kumsal boyunca</p>

      <p class="paragraf">Düşünceli düşünceli</p>

      <p class="paragraf">Memleketi nasıl kurtarayım diye</p>

      <p class="paragraf">Ölmek için…</p>

      <p class="paragraf">(<span class="char-style-override-2">Somut</span>, 13 Kasım 1983)</p>

      <p class="paragraf">Doğan Avcıoğlu’nun iki oğlundan Ahmet Avcıoğlu’nun üç kızı vardır. Murat Avcıoğlu’nun bir oğlu, bir kızı vardır.</p>

      <p class="paragraf"></p>

      <p class="paragraf">Doğan Yurdakul</p>
    </div>
  </div>
</body>
</html>
