<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>1-12.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x1-12.html" xml:lang="tr-TR">
    <div class="Basic-Text-Frame">
      <p class="split"></p>

      <p class="paragraf">Şehzade Mehmet’in aklında İstanbul’un zaptı vardır. Ama Çandarlı Halil Paşa ve babası Murat II buna karşıdırlar. Haraç ve geleneksel feodalizmle yetinmekten yanadırlar. Mehmet’e göre merkezi iktidar lehine feodalleşme yavaş gitmektedir. Babası güçlü mülk sahiplerini ortadan kaldırmamış, gücünün yettiği yerlerde Anadolu ve Rumeli’nin eski ve yeni feodal soylularını kaçırmaksızın sipahiliği teşvik etmiştir.</p>

      <p class="paragraf">Fatih 1444’te babası lehine tahttan feragat ettirilince Manisa’ya sürgüne gider ama orada hükümdar gibi davranır. Ancak aynı yıl İskender Bey’e karşı yapılan Kosova muharebesinde savaşa sağ koldan katılır. İki yıl sonraki ikinci Arnavutluk seferine de katılır. Aynı yıl 18 yaşındayken Dulkadiroğlu Süleyman Bey’in kızı Sitti Hatun ile evlendirilir.</p>

      <p class="paragraf">Babası Murat II’nin ölümü üzerine Şubat 1451’de 19 yaşında yeniden padişah olur.<span class="dip"><a class="footnote-link" href="#footnote-225-179" id="footnote-225-179-backlink">179</a></span> Tahta çıkar çıkmaz henüz memede olan kardeşi Ahmet’i boğdurtur. Geçmişteki iniş çıkışında Çandarlı Halil Paşa’nın kendisi aleyhine oynadığı rolü de unutmamıştır. Mehmet I’in kardeşi Süleyman Çelebi’nin torunu olan Orhan Çelebi, Osmanlı saltanatında hak iddia etmiş, başaramayınca Bizans’a sığınmıştır. Bizans İmparatorluğu onu kullanarak Osmanlı’dan haraç almaktadır. Fatih, babası zamanından kalan bu haracı keser.</p>

      <p class="paragraf"></p>

      <p class="arabaslik-sol-kucuk">ULEMA FATİH’TEN HOŞNUTSUZ</p>

      <p class="paragraf">Fatih Mehmet 1451’de ikinci kez tahta çıktığında ücret artışlarını onaylamadığından ilk yeniçeri isyanı olur. Yeniçeriler Edirne’yi yakarlar. Pazar alevler içinde kalır, bütün pazarcı başları öldürülür, depolar yanar. Yeniçeri ücreti yarım akçe artırılır. Hoca Sadeddin Efendi <span class="char-style-override-2">Tâcü’t-Tevârîh</span>’te bu ayaklanmada Çandarlı Halil Paşa’nın katkısı olduğunu iddia eder. Mehmet I ve Murat II zamanında da ayaklanmalar olduğu iddialarından söz edilir ama Werner, Halil İnalcık’a dayanarak, bunda tarihlendirme yanlışı olduğunu belirtir, düşük değerdeki sikkeler yüzünden paranın değerinin düşmesi nedeniyle yeniçerinin zam talebini haklı bulur.<span class="dip"><a class="footnote-link" href="#footnote-225-180" id="footnote-225-180-backlink">180</a></span><span class="dip"><a class="footnote-link" href="#footnote-225-181" id="footnote-225-181-backlink">181</a></span></p>

      <p class="paragraf">Fatih yeniçerileri disipline alır. 1451’de Karasu dönüşü yeniçeriler tehditkâr davranınca ve zorla isteklerini kabul ettirince, Fatih eski Beylerbeyi Şahabeddin’e ve kudretli uç beyi Turahan’a güvenerek, onları şiddetle tedip eder. Pek çok yeniçeriyi tardedip yerlerine saraydaki avcı birliklerinden sekban adlı yeni yeniçeri birlikleri kurar. Bundan sonra yeniçeri ağaları sekbanlarından seçilmeye başlar. Ayrıca maaş artırarak, silah yenileyerek ve sayılarını bir kat artırmak yoluyla merkezi kudretin ve fütuhatın başlıca dayanağı yapar. Doğrudan doğruya şahsına bağlı kapıkulu ordusunu düzenler ve takviye eder. Cülusta 5-6 bin kişi, Uzun Hasan seferinde 10 bin kişi vardır.</p>

      <p class="paragraf">Ulema da Fatih’ten hoşnutsuzdur. Ahmet Taşköprülü-zade’nin yazdığına göre Fatih, Tebrizli Hurufi Fadullah yanlısı olarak bilinir. Mahmud Paşa durumu Mevlevi Şeyhi Fahrettin’e bildirir. Şeyh, Fadullah’ı müritleriyle birlikte büyücülükle suçlar ve ölüm cezası verilir, yakılırlar. Fatih bu Fars büyücülüğüne ilgi duyuyordu ama Şeyhe karşı durmaya cesaret edip Fadullah’ı koruyamadı.<span class="dip"><a class="footnote-link" href="#footnote-225-182" id="footnote-225-182-backlink">182</a></span></p>

      <p class="paragraf"></p>

      <p class="arabaslik-sol-kucuk">OSMANLI YÖRESEL DEREBEYLİĞE SON VERİR</p>

      <p class="paragraf">Dönem, Bizans, Bulgar Çarlığı ve Duşan İmparatorluğu’nun gerilediği bir dönemdir, merkezi kuvvet yoktur. Bu nedenle Garp derebeyliği âdetleri Balkanlar’da yerleşmeye başlamıştır, merkezi karar organı yoktur, derebeylik yayılmaktadır.<span class="dip"><a class="footnote-link" href="#footnote-225-183" id="footnote-225-183-backlink">183</a></span>Osmanlı’nın tekfur dediği bu yöresel senyörler toprağı daha sıkı kişisel denetimlerinde tutmaya çalışmaktadırlar. Ürün vergileri ve belli nakdi arazi vergisinden başka, yılda bir araba odun, bir araba ot, yarım araba saman vermek ve senyörün topraklarında üç gün çalışmak gibi angaryaları bile vardır. Köylü bayramlarda hediye vermeye mecburdur. Eski devlete ait tımar arazisi (pronoia) gittikçe bu senyörlerin veya manastırların mülkü haline gelmekte, köylünün durumu işlediği toprakta kötüleşmektedir.</p>

      <p class="paragraf"><span>Osmanlı ise, tarım topraklarını “miri arazi” adıyla devlet denetimine sokmuş, yöresel derebeyliğe son vermiştir. Angaryaları sistemli biçimde kaldırmış, bir vergiyle, çift resmi ile karşılamıştır.</span><span class="dip"><a class="footnote-link" href="#footnote-225-184" id="footnote-225-184-backlink">184</a></span><span>Osmanlı istilası karşısında köylü kitlelerinin desteğini sağlayamayan senyörler haçlı bayrağı altında batıdan gelen Latinlerin ve Macarların himayesini aramaktadırlar. Katolik olan Latinler ve Macarlar ise, yerli Ortodoks halktan nefret etmekte, onları zorla Katolikliğe sokmak için şiddet kullanmaktadırlar. Zengin tüccar olarak memlekete yerleşen İtalyanlara karşı yerli halkın nefret ve kinini de buna eklemek lazımdır. Oysa Osmanlı her gittiği yerde metropolitlikleri tanımakta, himaye etmekte, üstelik onlara tımar vermekte ve böylece doğrudan doğruya devlet memuru durumuna getirmektedir. “Murat II ve Mehmet II 1443-1448 olaylarından bir sonuç çıkarmışlardı: feodal tımar sistemi artık emlak ve vakıf sistemine ters bir yöne oturtularak yaygınlaşmalıydı. Akıncılar devlete ters düşüyor ve sultan onlara güvenmiyordu. İç politikanın merkezine artık sipahiler ve yeniçeriler yerleşiyordu.”</span><span class="dip"><a class="footnote-link" href="#footnote-225-185" id="footnote-225-185-backlink">185</a></span></p>

      <p class="paragraf"><span>Mehmet II yalnız kendi üretemediği ve zorlukla sağladığı barut ve top gibi malzemenin dışalımına önem verir. Parasal sermaye, İslam, Hıristiyan, Yahudi tüccar elinde değil, askeri sınıf ileri gelenlerinin elinde toplanır. Bursa’da 721 kişiden varlığı 300 bini geçen yoktur. Oysa Sancakbeyi İsa İshakoviç 1445’te hasından 763 bin akçe alır. Ticaret imtiyazlarının yerli ve yabancı şehirlere dağıtımından sonra da Türkler anlaşmalara sadık değildir, yerel organlar talan ve soygun yaparlar.</span></p>

      <p class="paragraf"></p>

      <p class="arabaslik-sol-kucuk">RUMELİ HİSARI’NIN YAPIMINA 3-4 BİN KİŞİ KATILIR</p>

      <p class="paragraf">Fatih, Sırplarla ve Bizans’la babasının yaptığı anlaşmaları yeniler. Varna ve Kosova savaşları ona yeni bir haçlı seferini önlemek için Balkanlar’da Hıristiyanların son dayanağını yıkma gereğini öğretir: İstanbul alınmalıdır.</p>

      <p class="paragraf">Bu amaçla İstanbul’u kuşatmaya başlar. Mart 1452’de Rumeli Hisarı’nın (Boğazkesen) yapımına girişir. Rumeli Hisarı Padişah nezaretinde 4 ayda yapılır, inşaata 3-4 bin kişi katılır. İşçi ve ustalarla birlikte inşaat malzemesi, taş, kiremit, kereste ve ağaçlar memleketin her tarafından, Anadolu’dan ve Trakya’dan getirilir. Ücretli yabancı uzmanlar da istihdam edilir. “… Anadolu zümreleri kadıları ile birlikte gelmiş, ağır suç işleyenlere padişahın idam cezası vereceği ilan, işini en iyi biçimde ve çabuk bitirenlere de yüksek ödemeler vaat edilmişti.”<span class="dip"><a class="footnote-link" href="#footnote-225-186" id="footnote-225-186-backlink">186</a></span>Babinger, Hisar’a “boğazkesen” adının verilmesinin hem İstanbul Boğazı’nı kesmesi, hem de “gırtlak kesen” (<span class="char-style-override-2">coupeur de gorge</span>) anlamlarını vurgular. Yapımının bir dönme olan mimar Muslihiddin ve yine sonradan Müslüman olmuş bir keşiş tarafından gerçekleştiğinin söylendiğini belirtir.<span class="dip"><a class="footnote-link" href="#footnote-225-187" id="footnote-225-187-backlink">187</a></span></p>

      <p class="paragraf">Dukas’a göre Fatih İstanbul çevresi köylerini sistemli harabeye çevirir ve bura halkını “Türkler köylü yaşam biçimine alışmasın” diye öldürtür.<span class="dip"><a class="footnote-link" href="#footnote-225-188" id="footnote-225-188-backlink">188</a></span></p>

      <p class="paragraf"></p>

      <p class="arabaslik-sol-kucuk">FETİHTEN ÖNCEKİ İSTANBUL</p>

      <p class="paragraf">Venedik ve Ceneviz Levant (Doğu Akdeniz) ticaretinde 1402’den itibaren gücünü artırması, sınırlı da olsa iktisadi bir iyileşme şansının kaybolduğunu gören Yunan tüccarını huzursuzlaştırır. İstanbul’da Latin aleyhtarı hava vardır. Bu hava zanaatkâr ve tüccarı da etkiler. Ege adalarında feodaller, tüccarlar ve yoksullar, Venedik ve Ceneviz’e karşı çıkar ve Türklere eğilim gösterirler.<span class="dip"><a class="footnote-link" href="#footnote-225-189" id="footnote-225-189-backlink">189</a></span></p>

      <p class="paragraf"><span>Yunanlı Tarihçi İmrozlu Kritovulos,</span> <span class="char-style-override-2">İstanbul’un Fethi</span> <span>kitabında Venediklilerin Osmanlı yararına geri püskürtülmesi sevincini açıkça belirtir. Türk yanlısı kesim 1460’larda birçok Ege Denizi adasını Mehmet’e söz verir, karşılığında mallarının sahipliğinde kalma güvencesini alırlar (Udalcova). Özellikle şehirli halkı iktisadi çıkarları açısından kendini Osmanlı’dan çok İtalyan tehdidi altında hisseder. Bizans yüksek memurlarından birinin “Ben şehrin ortasında Latin papazlarının ayin taçları yerine Türk sarığı görmeyi yeğlerim,” dediği söylenir.</span><span class="dip"><a class="footnote-link" href="#footnote-225-190" id="footnote-225-190-backlink">190</a></span></p>

      <p class="paragraf">İspanyol gezgini Pero Tafur daha 1437’de kentin nüfusunun azaldığını, halkın kederli ve yoksul olduğunu yazar. Merkezi devlet mekanizması giderek zayıflamış, maliye çökmüştür.<span class="dip"><a class="footnote-link" href="#footnote-225-191" id="footnote-225-191-backlink">191</a></span>Babinger’e göre 1453’te nüfus 45-50 binden daha fazla değildir. 2 Nisan’da Haliç büyük bir zincirle kapatıldığında limanda Bizans donanması dışında Haçlıların 26 savaş gemisi vardır.<span class="dip"><a class="footnote-link" href="#footnote-225-192" id="footnote-225-192-backlink">192</a></span>Dönemin Bizans ve Latin kaynakları şehirde askeri güç olarak 5000 dolayında bir kuvvet bulunduğunu, müdafaaya katılan bazı yardımcı birliklerle bu sayının 8000-9000 dolayına çıktığını yazarlar. Ayrıca sivil halk da savunma sırasında surların tamirinde, teçhizat ve malzeme temininde, hatta savaş sırasında muharip olarak önemli roller oynar.<span class="dip"><a class="footnote-link" href="#footnote-225-193" id="footnote-225-193-backlink">193</a></span>Nitekim Z. Dolfin, şehirde çok sayıda Rum’un bulunmasına rağmen kılıç ile dövüşebilenlerin sayılarının az olduğunu, mevcutların da silah kullanmada usta olmadıklarını, fakat bunların surlar üzerinde ellerinden geleni yaptıklarını belirtir, sivil halkın müdafaadaki etkili rolüne işaret eder. Müdafiler, askeri güçleri az olmakla beraber savunma üstünlüğü sebebiyle kalabalık Osmanlı ordusuna bir süre karşı koyabilecek durumdadırlar.</p>

      <p class="paragraf">Kuşatma 7 Nisan’dan19 Mayıs’a kadar sürer. Kuşatmada yalnız Alman ve Sırbistan değil, Macar sur yapımı ustaları da (top döküm ustaları) karşılığı cömertçe ödenmiş hizmetlerde bulunurlar. Sırp Kralı, Voyvoda İakşi’nin komutasında 1500 atlı ve Novo Brdo’lu madencileri lağımcı olarak gönderir.</p>

      <p class="paragraf"></p>

      <p class="arabaslik-sol-kucuk">FATİH’TEN ASKERE: “ŞEHİR 3 GÜN SİZİNDİR!”</p>

      <p class="paragraf">20 Nisan’da buğday yüklü bir Bizans gemisiyle üç Ceneviz gemisi Türk donanmasını mağlup ederek Haliç’e girmeye muvaffak olur.<span class="dip"><a class="footnote-link" href="#footnote-225-194" id="footnote-225-194-backlink">194</a></span>Aceleyle bir araya getirilen Türk donanmasının Haliç önünde bu ağır yenilgiye uğratıldığı kritik günlerde Şeyh Akşemsettin derviş çıkar, üzerinde büyük etkisi olan Padişah’a sunduğu mektupta “zafer merhamet eden ve acıyanların değil, sertlerin ve gözünün yaşına bakmayanlarındır,” der.<span class="dip"><a class="footnote-link" href="#footnote-225-195" id="footnote-225-195-backlink">195</a></span></p>

      <p class="paragraf">Fatih durumu görüşmek için savaş divanını toplar. Murat II’nin son döneminde çatışan iki ekip yine karşı karşıya gelir. Çandarlı Halil ve adamları Bizans İmparatoruyla müzakerelere girişilmesini ve kuşatmanın kaldırılmasını savunurlar. Halil’in eski rakibi ve fethin en güçlü taraftarı olan Zağanos Paşa ile Hadım Şahabeddin Paşa ve Koca Turahan Bey, Şeyh Akşemsettin’in ve Sultan’ın hocası Ahmet Gürânî’nin de yardımıyla bu karamsar görüşü yenerler ve savaşa devam azmini yenilerler.<span class="dip"><a class="footnote-link" href="#footnote-225-196" id="footnote-225-196-backlink">196</a></span></p>

      <p class="paragraf">Latin saldırısından ürken Fatih istemediği halde ordusuna ganimet vaat eder: “Bütün şehir üç gün süre ile sizin olacaktır. Altın ve gümüş takımlar, giysiler, her yaştan erkek ve kadın ne varsa ganimet olarak toplayabilirsiniz, bundan sizi kimse engellemeyecektir.”<span class="dip"><a class="footnote-link" href="#footnote-225-197" id="footnote-225-197-backlink">197</a></span></p>

      <p class="paragraf">Surlara karşı top ateşi şiddetlendirilir ve 21 Nisan’da Romanus kapısı yakınında büyük bir kule yıkılır. Osmanlı donanmasının bir kısmının ertesi gün Galata sırtlarından Haliç’e indirilmesi de Türk ordugâhında maneviyatı yükseltir.<span class="dip"><a class="footnote-link" href="#footnote-225-198" id="footnote-225-198-backlink">198</a></span></p>

      <p class="paragraf">26-27 Mayıs’ta son savaş divanı toplanır, Çandarlı Halil kuşatmanın kaldırılmasında ısrar eder, başta Zağanos Paşa olmak üzere karşı taraf Halil’e karşı koyarak genç Sultan Mehmet’i İstanbul’un fethine teşvik ederler.<span class="dip"><a class="footnote-link" href="#footnote-225-199" id="footnote-225-199-backlink">199</a></span>29 Mayıs sabaha doğru taarruz başlar ve sabahleyin şehir fetholur. Dukas, şehre Edirnekapı’dan giren Osmanlı askerlerinin şehirde elli bin asker olduğunu sandıkları için saraya giden yolda karşılaştıkları veya kaçmaya çalışan iki bin kadar Bizans askerini öldürdüklerini kaydeder. “Şehirdeki asker sayısının sekiz bini geçmediğini bilmiş olsalardı, bunlardan hiçbirini öldürmeyeceklerdi,” der.<span class="dip"><a class="footnote-link" href="#footnote-225-200" id="footnote-225-200-backlink">200</a></span>Kritovulos’a göre savaşta ve yağma esnasında ölen Rum sayısı 4 bin, esir sayısı 50 bindir. Halil İnalcık’a göre ise 50 bin sayısı abartılıdır.</p>

      <p class="paragraf">İmparator Konstantin XI. Palaiologos son ana kadar çarpışır ve savaş meydanında ölür. Süleyman Çelebi’nin torunu olup Bizans’a sığınmış bulunan Orhan Çelebi, 600 kadar adamı ile şehrin Osmanlı’ya karşı savunmasında yer alır. Adamlarını Yedikule’nin deniz tarafındaki surları ile Yenikapı’ya doğru olan sur silsilesine yerleştirir. Orhan İstanbul düştükten sonra <span class="char-style-override-8">keşiş</span> kılığında şehri terk etmeye çalışırken yakalanıp idam edilir.<span class="dip"><a class="footnote-link" href="#footnote-225-201" id="footnote-225-201-backlink">201</a></span></p>

      <p class="paragraf"></p>

      <p class="arabaslik-sol-kucuk">FATİH KENDİNİ DÜNYA EGEMENLİĞİNE ADAY</p>

      <p class="paragraf"><span class="char-style-override-1">BİR HÜKÜMDAR GİBİ GÖRÜR</span></p>

      <p class="paragraf">Fatih, koca veziri (Çandarlı Halil Paşa) hemen fethin ertesi günü 30 Mayıs 1453’te tevkif ettirip hapse attırır. Çocukları ve bütün yakınları da tutuklanır, malları müsadere edilir. Halil Paşa’nın çok zengin olduğu ve büyük servetler yığdığı söylenir. Edirne’ye sürülür. Oruç Beğ’e göre, “Enez’i fethettikten 40 gün sonra Halil Paşa’yı Edirne’de hakkına kodu (idam ettirdi).”<span class="dip"><a class="footnote-link" href="#footnote-225-202" id="footnote-225-202-backlink">202</a></span>Fatih artık kendini dünya egemenliğine aday bir hükümdar gibi görür ve merkeziyetçi imparatorluğu kurmak üzere seferlere girişir. Zağanos Paşa ile Hadım Şahabettin Paşa rakipsiz gibi görünseler bile ikisi de azledilip Anadolu’ya gönderilirler. Fatih, Zağanos Paşa’nın kızı Hatice Hatun’u da boşar ve Bursa’ya gönderir. Başvezirliğe Mahmud Paşa’yı getirir (1455). Mahmud Paşa bir Hıristiyan çocuğudur. Esir alınıp Edirne Sarayı’na getirilir. Ocak ağası, vezir ve beylerbeyi olur. Çandarlı’dan sonra artık bütün vezirler (sonuncusu olan Karamani Mehmet Paşa hariç) kul aslındandır. Böylece devlet idaresinde eski ailelerin nüfuzu bertaraf olur.</p>

      <p class="paragraf"></p>

      <p class="arabaslik-sol-kucuk">UÇ BEYLERİNİN NÜFUZU KIRILIYOR</p>

      <p class="paragraf">Tımarlı sipahiler, genellikle başkentte, divanda paşa sıfatıyla oturan Rumeli ve Anadolu beylerbeyi komutasındadırlar. Fakat tımarlı sipahilerin sınır topraklarında bulunan en önemli ve faal kısmı, doğrudan doğruya Mihaloğulları, Evrenosoğulları, Malkoçoğulları, Turahan Bey oğulları ve İshak Bey oğulları gibi eski bey ailelerine tabidir. Bu uç beyleri, merkeze, veziriazam ve beylerbeylerine cephe almaktan çekinmezler. Murat II zamanındaki Düzmece Mustafa mücadelesinde tayin edici roller oynadıkları hatırlanmalıdır.</p>

      <p class="paragraf">Fatih uç beylerinin nüfuzunu kırmaya yönelir. Uç beylerini kendi büyük gazi kişiliğiyle gölgede bırakarak Mihail-oğulları’na alelade beyler gibi davranır. Mihailoğulları Gazi Mihal nahiyesinden Harmanköy tekfuru iken İslam olmuşlardır. Köse Mihal Bey, 1436’da Edirne’de ölen Gazi Mihal torunudur. Bulgar, Arap, Türk, Nogay Beyi olduğu ileri sürülmüş, ama Rum’dur. Aile akıncılıkla görevlendirilince “Mihallı akıncılar” adını alır. Onlarda da Malkoç, Evrenos, Turhan aileleri gibi akıncılık faaliyeti ırsidir, babadan oğula geçer. Özel yasalarla elde edilmiş imtiyazları vardır. Nüfuz bölgeleri Niğbolu, Plevne bölgesinde Sofya ve Semendire’dedir. Mihaloğlu Mehmet Bey, Musa Çelebi’nin beylerbeyidir. Tokat’ta hapistir, sonra serbest kalır. Bedrettin isyanının teşvikçilerinden olduğu gerekçesiyle ikinci kez Tokat’ta hapsedilir. Düzmece Mustafa olayında İznik’te öldürülür. Ailenin çeşitli kolları bölgelerinde geniş vakıflar yapmışlardır. Mihailoğulları daha ilk padişahlar zamanından itibaren bulundukları yerlerde geniş temlik ve ihsanlara nail olmuşlar, birçok vakıf kurmuşlardır. Örneğin Vize, Pınarhisarı, Edirne, sonra yine onların akıncı komutanı ve sancakbeyi diye zapt ettikleri Plevne, Tırnova bölgelerinde mülk sahibi oldukları, daha sonra sahip oldukları bu arazi ve emlaki vakıf yaptıkları bilinir. Kavmik köyü, Mihaloğlu Mehmet Bey’e temlik verilmiş, vârisler satmıştır. Amasya ve Bursa’da da emlakları vardır.<span class="dip"><a class="footnote-link" href="#footnote-225-203" id="footnote-225-203-backlink">203</a></span></p>

      <p class="paragraf"></p>

      <p class="arabaslik-sol-kucuk">İSTANBUL SÜRGÜNLERLE GERÇEK BAŞKENT</p>

      <p class="paragraf"><span class="char-style-override-1">YAPILMAK İSTENİR</span></p>

      <p class="paragraf">Türk-Moğol İmparatorluk geleneğinde güvenlik için geniş ölçüde sürgün uygulanır. Aynı usule uyularak İstanbul devamlı sürgünlerle nüfus ve ekonomi bakımından gerçek başkent yapılmak istenir. Sürgün edilenler, ayrı hukuki esasa tabidir. Fatih, İstanbul’u alınca Anadolu ve Rumeli’den 5 bin aile sürgün ister. Anadolu ve Rumeli’den İstanbul’a 5 bin aile getirilecektir, gelmek istemeyenler idam edilecektir. Evler için mülkname-i hümayunlar dağıtılır. Fatih, fetihte payına düşen esirleri de Haliç kıyısına dağıtır. İstanbul’un imarında çalışan Rum esirlerine 6 akçe gündelik verilir. Kudreti olan rical cami, han, hamam, medrese, çarşı, dükkân yapar.</p>

      <p class="paragraf"><span>Bursa’dan İstanbul’a sürgün çıktığına dair vesika vardır. Ama direniş olması nedeniyle bu karar uygulanamaz.</span> <span>Bu nedenle Fatih 1454’te Bursa’ya geçer, şiddetli tedbir alır, valileri değiştirir. Ondan sonra hep fethettiği şehirlerin zengin, sanatkâr ve tüccar halkından bir kısmını İstanbul’a sürgün yollar, şehrin iaşesi için de çevredeki araziyi çiftçi esirleri Has-Kul olarak yerleştirir.</span><span class="dip"><a class="footnote-link" href="#footnote-225-204" id="footnote-225-204-backlink">204</a></span><span>1455’te güney Sırbistan’dan, 1458 ve 1460’ta Mora’dan (özellikle Korint’ten), 1479’da Zanta, Kefalonya ve Aya Mavra adalarından Hıristiyanlar getirip İstanbul’un kırlarına yerleştirilir. İstanbul içine 1453-54’te Anadolu’dan, 1455’te Yeni Foça’dan, 1458’de Mora’dan, 1454-60’ta Taşoz ve Samotraki adalarından, 1462’de Kandilli’den, 1463’te Mora’dan, Argos’tan, 1468-1471’de Konya, Larende (Karaman), Aksaray ve Ereğli’den, 1473’te Eğriboz’dan, yine</span> <span>1473’te Uzun Hasan ordusundan esir edilen ulema ve sanatkârlardan, 1475’te Kefe ve Mengüp’ten halk getirilip iskân edilir. Özellikle 1459 kışında Fatih, Rumeli ve Anadolu’dan vaktiyle İstanbul’da bulunmuş halkın zorla gönderilmesini emreder. İstanbul’a kaçıp yerleşen köylüleri, sipahileri geri göndermezler. Mart 1478’deki bir tahrire göre, İstanbul’da 14 bin 803 hane, 3 bin 667 dükkân; Galata’da 1521 hane ve 260 dükkân sayılır.</span></p>

      <p class="paragraf">Trabzon’dan İmparator ailesi, şehirdeki nüfuzlu aileler, askeri sınıf gemilerle İstanbul’a getirilir. Niksar, Ladik, Bafra, Osmancık, Çorumlu, Tokat, Samsun ve başka yerlerden Türk Müslüman aileler sürgün edilir. 1487 defterine göre, 226 Müslüman, 734 Rum, 33 Ceneviz ve 129 Ermeni hanesi sayılır. Ayrıca 16 papaz hanesi vardır. Kastamonu ve Sinop’tan bir kısım sipahi Rumeli’ye sürülür, Karaman Taş ilinden belli başlı aileler Rumeli’ye sürgün gider. Buna karşın birçok Arnavut sipahinin Konya’ya ve özellikle Trabzon’a sürüldüğü görülür. Fatih, Trakya’da Kafessa kasabası halkını, adamlarından birinin malları çalındığından, toptan Karaman’a sürer.</p>

      <p class="paragraf"></p>

      <p class="arabaslik-sol-kucuk">KİM NEREYE, HANGİ MAHALLEYE YERLEŞTİRİLDİ?</p>

      <p class="paragraf">Mahallelere göçmenlerin geldikleri yerlerin adları verilir: Üsküp’ten gelen Üsküplü Mahallesi’ne (Unkapanı-Cibali arası), Yenişehir’den gelenler Yeni Mahalle’ye (Yenikapı sahili), Mora Rumları Fener Mahallesi’ne, Selanik Edirne’den 50 Yahudi cemaati Tekfur Sarayı civarına, Anadolu Aksaraylıları Aksaray Mahallesi’ne, Akka ve Gazze’den gelenler Tahtakale’ye, Balat şehrinden gelen Kıptiler Balat Mahallesi’ne, Arnavutlar Silivri kapısı civarına, Safed’den gelen Yahudiler Hasköy’e, Anadolu Türkleri Üsküdar’a (1473’te esir edilen Akkoyunlulardan İstanbul’a 3 bin esir sevk edilir,) Amasra, Karaman, Tokat, Sivas ve Bayburt’tan gelen Ermeniler Sulumanastır-Langa-Yenikapı, Kumkapı ve Hasköy’e, Karamanlı Hıristiyanlar Yedikule civarına (sonradan Fener ve Kasımpaşa’ya) dağılmış, Manisalılar Macuncu mahallesine, Eğridirliler ve Emetederliler Eğri-kapı’ya, Bursalılar Eyüp Sultan’a, Karamanlılar (Larendeliler 1468-71) Büyük-Karaman’a, Konyalılar Küçük Karaman’a (1468-71 arası), Tireliler Vefa’ya, Çarşamba ovası halkı Çarşamba semtine, Kastamonulular Kazancı semtine, Trabzonlular Bayazıt Camii civarına, Gelibolulular Tersane’ye, İzmirliler Büyük Galata’ya, Avrupalılar Küçük Galata’ya, Sinop ve Samsunlular Tophane’ye sevk edilir. Tasos, Semendire ve Foça halkının iskân yeri belli değildir. Ayrıca Midilli de sevk edilir. Argoslular 1463 Samatya ve Sulumanastır’a, 1461’de 1500 Trabzonlu Hıristiyan Fener’e, (Edirneli Yahudilerin yerleştiği Bahçekapı’ya Edirneli Yahudiler Mahallesi, Ermenilerin yerleştiğine Ermeni Mahallesi denir).Vakfiyelere göre Hıristiyanlar genellikle Kırkçeşme, Altı mermer, Samatya, Langa, Kumkapı Balat, Molla Hüsrev‘e yerleştirilir, Bayazıt II döneminde Akkerman halkını İstanbul’a getirir. Selim I (Yavuz) Mısır’ı alınca, Kahire’den ulema, mimar ve mühendisleri, zanaat erbabını İstanbul’a gönderir. Oradan Hıristiyan ve Yahudi de getirilir.</p>

      <p class="paragraf"></p>

      <p class="arabaslik-sol-kucuk">İSTANBUL’UN İAŞESİ</p>

      <p class="paragraf">İstanbul hububatı Eflâk Boğdan eyaletleri ile Tuna iskeleleri ve Karadeniz’in Rumeli yakasındaki iskelelerinden, Trakya’dan, Ege Denizi’nin Rumeli sahilleri ve Anadolu’da Kocaeli ve Karasi illerinden gelir. İstanbul’un ambarı sayılan bu bölgelerin hububatının “bir habbe ve bir danesinin” dışarıya verilmesi yasaktır. Sıkışıklıkta başka bölgelerden de getirilir. Maraş ve Diyarbakır’dan canlı koyun, Kefe’den yağ, Karadeniz’den sadeyağ ve kuyrukyağı, İzmir ve Mısır’dan pirinç, mercimek, şeker, nohut, bakla ve bulgur hep İstanbul’a tahsis edilir, sevkıyat sıkı kurallarla düzenlenmiştir.</p>

      <p class="paragraf">Hububat işleri kadılar ve muhtesipler nezaretinde uncu, ekmekçi, arpacı gibi esnaf eliyle yönetilir. Hububat ve ekmek fiyatları bunların temsilcilerinin de iştirakiyle çözülür. Ekmekçi iki aylık un bulundurmak zorundadır. Zahire beş hisseye ayrılır: üç hisse İstanbul bakkallarına, iki hisse Galata, Üsküdar ve Eyüp bakkallarına. Koyunlar sürüleri belli fiyatta, gümrük alınmamak koşuluyla İstanbul’dan gelen çavuşlara teslim edilir. Çavuşlar bu koyunları mezbahalara sevk eder ve oradan kasaplara dağıtılır.</p>

      <p class="paragraf"></p>

      <p class="arabaslik-sol-kucuk">YAHUDİLER İÇİN YERYÜZÜ CENNETİ</p>

      <p class="paragraf">Fatih, 4 bin Sırp’ı aileleriyle birlikte İstanbul’a getirir, şehre bağlı çevreleri tutsaklarla şenlendirir. Bir kısım vergi dışında tuttuğu Yahudileri İstanbul’a getirir. Rabbin’e sahip olma izni verilir. Yahudiler için Osmanlı İmparatorluğu gettosuz ve pogromsuz yeryüzü cenneti haline gelir. Mülklerini istedikleri gibi kullanabilmekte, istedikleri gibi giyinebilmektedirler. İstanbul’un fethinden sonra Yahudiler Balat semtinde ayakta kalabilen tek gruptur.<span class="dip"><a class="footnote-link" href="#footnote-225-205" id="footnote-225-205-backlink">205</a></span>Barkan’a göre nüfus 40 bin, 1453’te 30 ila 50 bin, 1478’de 97 bin 956’ya ulaşır. 9517 hane Müslüman, 5162 hane Hıristiyan, 1667 hane Yahudi’dir.<span class="dip"><a class="footnote-link" href="#footnote-225-206" id="footnote-225-206-backlink">206</a></span></p>

      <p class="paragraf">1477’de İstanbul’da: 9753 Türk, 31 Müslüman Çingene, İstanbul ve Galata’da 3743 Rum, 818 Ermeni (384’ü Karamanlı), 1647 Yahudi ve 382 Frenk evi vardır. Nüfus 60-70 bin hesaplanır. 1478 sayımına göre 8 bin 951 İslam hanesine karşı 3 bin 151 Hıristiyan Rum, Galata’da 535 Müslüman haneye karşı 592 Hıristiyan Rum vardır. Oysa fetih esnasında en fazla 50 bin tahmin edilen İstanbul’un Rum halkı hemen hemen tamamıyla dağılmıştır.</p>

      <p class="paragraf"></p>

      <p class="arabaslik-sol-kucuk">FATİH’İN ŞARAP ALDIĞI RUMLARA GÖREV VERMESİ</p>

      <p class="paragraf">Şehri şenlendirmek için Rumlara geri dönüş izni vermesi, fetihte esir olanları satın alması ve şehre yerleştirmesi, Kir Luka gibi (Fatih’in şarap aldığı Lukas Notaras gibi Rumlar) Bizans büyüklerine görevler vermeye hazırlanması, serbest kalan bu asilzadelerin eskisi gibi davranışı, Batı ile birleşme olasılığı vezirleri ürkütür. İslami halkta hoşnutsuzluk yaratır. Ama İstanbul’da evlerden mukataayı kaldırtan da aynı vezirlerdir.<span class="dip"><a class="footnote-link" href="#footnote-225-207" id="footnote-225-207-backlink">207</a></span></p>

      <p class="paragraf">“İmparator fikriyle meşhur olan Fatih, Rum zadegânına mensup gençleri sarayına alır, bunlar birer Osmanlı olarak sonradan idarede mühim mevkilere geçmişlerdir. Bundan başka bazıları Bizans zadegân sınıfına mensup bir kısım Hıristiyan Rumların da mühim mali işleri üzerlerine aldıkları biliniyor. Batıya kaçtıktan sonra orada barınamayan ve yoksullaşan bazı Rum büyükleri tekrar İstanbul’a dönerler. 1476’da İstanbul gümrüğü iltizamını üzerine alan Manuel Paleologos, herhalde batıya kaçtıktan sonra İstanbul’a dönenlerdendir. Bu devirde Sırbistan madenleri veya gümrük gelirleri üzerinde büyük iltizam işlerine girmiş başka Rumlar da görülmektedir.”</p>

      <p class="paragraf"></p>

      <p class="arabaslik-sol-kucuk">FETİH ESASLARI</p>

      <p class="paragraf">Fetih usulü olarak Anadolu ve Rumeli’de tabi beylikler sistemi bırakılarak, doğrudan doğruya ilhak yoluyla merkeziyetçi iktidarı hızla gerçekleştirme yoluna geçilir. Bu Yıldırım siyasetidir; Çelebi Mehmet ve Murat II tarafından tutulan uzlaşma siyasetinin terki anlamına gelir.</p>

      <p class="paragraf">Fatih, İstanbul’u aldıktan sonra, önce Kayserlerin vârisi sıfatıyla, İstanbul tahtı üzerinde hak iddia edebilecek hanedanları birbiri ardına ortadan kaldırmaya dikkat eder. Kemal Paşazade, “Bizans’a mensup bütün tekfurları ortadan kaldırarak riayeti saltanatı reddeder” der. Trabzon Rum İmparatorluğu, Mora’da Paleologlardan iki despot, Midilli’de ve Enez’de bu hanedandan kız almış olan Gattilusi ailesi ortadan kaldırılır. Sırp despotluğuna yönelirken, Yıldırım’ın Kral Lazar’ın kızı ile evli olduğunu hatırlatıp, ilk oğlunun daha çok hakkı olduğunu söyler. Sırp kraliçesi Helena, 31 Ocak 1458’de Mahmud Paşa’nın kardeşi Mihael Angeloviç’i bertaraf eder. Katolikler bu Bosnalıyı iş başına getirince, Sırp boyarları Fatih’e başvurur, Sırbistan’ın teslimini önerir. Mahmud Paşa görevlendirilir. Kendi parası ile donattığı Rumeli askerine Anadolu askeri ile Fatih’in verdiği bin yeniçeri katılır. Trabzon İmparatoru’nu, David’i teslime ikna eder. Mahmud’un teyzezadesi filozof Georgios Amiratzes, David’in başmabeyincisi olarak bunda rol oynar.</p>

      <p class="arabaslik-sol-kucuk">RUMELİ FETİHLERİ İMHA VE YAĞMA SAVAŞI DEĞİLDİR</p>

      <p class="paragraf">1451’de Rumeli’de birçok mahalli senyörler, büyüklü küçüklü hanedanlar vardır. Başlıcaları Morova vadisinde Sırp despotluğu, Tuna ötesinde Eflâk Beyi, Mora’da Paleologlardan iki despot, Arta’da Tocco oğulları, Enez, Kandili ve doğu adalarda Gattilus, Atina’da Acciaiuoli ve Arnavutluk’ta birtakım eski senyör aileler. Bu hanedanlar üzerinde Osmanlı’ya bağlılık, hemen hemen doğrudan doğruya hâkimiyet derecesinden (Arnavutluk’taki senyör aileleri), ismen tabiiyete (Mora despotları) kadar, birçok değişik derecelerdedir. Böylece devlet kendine bağımlı olanları, ülkenin koşullarını yakından tanır, hanedan mensuplarını Osmanlılaştırır. Ülke kuvvetlerini yaratıcı biçimde kullanarak kendi yönetimine alıştırır ve fetih için olgunlaştırır. Genel olarak tabiyet koşulları yıllık belli bir vergi ödenmesi, Prens’in her yıl Padişah’ın kapısına gelerek kulluğunu sunması, Padişah’ın istediği zaman ve yere her yıl muntazam yardımcı kuvvet gönderilmesi, Padişah’ın sarayına bir oğlunu veya oğullarını rehin göndermesinden ibarettir.</p>

      <p class="paragraf">1444’te Fatih ilhakçı olur. Sırp despotluğu, Mora, Bosna Krallığı, Anavutluk ilhakı gerçekleşir. Ancak bu fetihler imha ve yağma savaşları değildir. Sadece dirençle karşılaşılınca askerlerin şevkini artırmak için yağmaya izin verilir. Asıl amaç savaşsız fetihtir. Can ve mal emniyeti, kale komutanına veya hükümdara valilik veya tımar vaat ederek savaşsız almak esastır. Kural olarak güvenlik için, Müslüman beylere Rumeli’de dirlik verilir. Fatih 1453’te Konstantin’e Mora’ya çekilmeyi önerir, 1460’ta Mora’yı alınca Despot Demetrios’a Enez ve adaları verir ve 700 bin akçe gelir elde eder. Kastamonu Beyi İsmail’e önce Yenişehir’i, sonra Filibe’de bazı yerleri, Alanya Beyi Kılıç Arslan’a Gümülcine’yi, Karamanoğlu Karaman’a Çirmen sancağını, Şebinkarahisar Beyi Dârâb’a aynı sancağı tımar olarak verir ve kolay kale zaptını sağlar.</p>

      <p class="paragraf">Rumeli’de fetihler İslam hukukunun savaş ve sulh hükümlerine tabi olur. Şeriata göre, fethedilen yerin halkı esir, toprağı ve emlakı devlet malı sayılır. Teslim olanlara “İslamî aman” usulleri uygulanır, cizye konur, mal ve şahıslar devlet himayesine alınır. Örneğin Fatih siyasal bakımdan <span>Bosna Kralı’nı</span> ortadan kaldırmayı zorunlu görür ama Mahmud Paşa döneminde krala “aman” verilmiştir. Bu dini-hukuki ahdin bozulması önemli bir içtihat sorunu olur. Müfli-al-Bistani’nin fetva vermesi ve hükmün bizzat icrası gerekir. İdamında kralın babasını öldürtmüş olduğu ayrıca belirtilir. Daha sonra Macarlar Bosna’ya girince kral atamaya razı olur, yani Mahmud Paşa’nın “aman” siyasetinin doğruluğunu kabul eder.</p>

      <p class="paragraf">İtaat ve inzibat kurmak, ibret ve ders vermek için sert tedbire, tedhişe başvurur. Devamlı isyan halinde olan ve Venedik’le işbirliği yapan Arnavutlara ve Macarlarla işbirliği yapan Boşnaklara özellikle sert davranır. Mora’da devamlı kargaşa çıkararak, İtalyan müdahalesine zemin hazırlayan Arnavutları temizlemeye çalışır. Mora’da düşmanı umutsuz direnişe sevk eden sertliğinden dolayı Zağanos Paşa’yı azleder.</p>

      <p class="paragraf"></p>

      <p class="arabaslik-sol-kucuk">RUMELİ FÜTUHATI KÖYLÜ SINIFLARI LEHİNE</p>

      <p class="paragraf"><span class="char-style-override-1">SOSYAL BİR DEVRİMDİR</span></p>

      <p class="paragraf">Yeni fetih esaslarına güvence olmak için, bölgeye vali ve askeri komutan olarak sancakbeyi, şehir ve kasabalara subaşı ve kadılar atanır. Köyler tımarlı sipahilere verilir. İlhak demek, tahrire tabi tutulması ve tımar idaresinin uygulanması demektir. Anadolu ve Rumeli’de fethedilen yerlerde tarım arazisi devletin yüksek mülkiyeti altında sayılır. Çiftçi tasarruf ve faydalanma hakkına sahiptir. Toprak üzerindeki haklar, devletin askeri, mali maksatlarına göre kayıtlanmıştır, Müslümanların fetihten önce kazanılmış mülk ve vakıf hakları, bazı koşullar altında kabul veya ilga edilir.</p>

      <p class="paragraf">Rumeli fütuhatı her yerde yerli askeri ve idari sınıflar mülkiyetindeki araziyi, birçok kilise ve manastır vakıflarını devlet mülkü yapar. Bu, köylü sınıfları lehine sosyal bir devrimdir. Çünkü Sırbistan’da, Mora’da, Arnavutluk’ta ve özellikle Bosna’da toprağın büyük kısmı asil sınıfların, senyörlerin, askerlerin ve kilisenin mülkiyeti veya tasarrufu altındadır. Köylü ağır vergiler ve angaryalara tabi olarak çalışmaya mecburdur.<span class="dip"><a class="footnote-link" href="#footnote-225-208" id="footnote-225-208-backlink">208</a></span></p>

      <p class="paragraf">Tahrir yapılmasında Osmanlı düzeni yerleşince, mülkiyet devlete geçer. Vergileri kaldırmasa bile, angaryaları kaldırmaya dikkat eder, vergilere istikrarlı ve kolay ödenir nitelik verir. Bu elverişli yönetim biçimi dolayısıyla, Osmanlı istilasına karşı, köylülerin idareci sınıflarla birlikte direndiği görülmez. Savaşın yağma ve talanı bitince çiftçileri ehli zimmet sıfatıyla bırakır, oraları şenletmeye yani nüfuslandırıp imara önem verir. Bosna Kralı Katolik veya Bogomillere bu yönetimde hayat hakkı görmediği için Ortodoks veya Bogomil köylüler Bosna ve Sırbistan’da Katolik baskısı ve ağır angaryaya karşı kurtarıcı beklemektedirler.<span class="dip"><a class="footnote-link" href="#footnote-225-209" id="footnote-225-209-backlink">209</a></span></p>

      <p class="arabaslik-sol-kucuk">OSMANLI GENİŞLEMESİNİN SIRRI</p>

      <p class="paragraf">Köylüler toprakta yoksa fetihten önceki asil sınıflar ve askerler de Osmanlı askeri teşkilatının örgütüne alınır. Çünkü devlet bunları reayadan ayrı tutar ve defterlere sipahi sıfatı ile ayrı olarak kaydeder. Hıristiyan olsun, Müslüman olsun reaya için silah taşımak yasaktır. Reaya, Osmanlı askeri sınıfına hiçbir surette alınmaz, yalnız Hıristiyan sipahiler veya Anadolu’daki eski beyliklere mensup sipahiler kabul olunur. Fatih’in selefleri gibi Hıristiyan veya Müslüman yerli sipahiler hakkında izlediği bu politika, hızla genişlemesinin sırlarından biridir. Zira yerli askeri sınıf bir şey yitirmediğinden kolayca efendi değiştirebilmektedir. Fatih bunların ekseriya eski toprakları üzerindeki geçim araçlarını, tımar şeklinde üstlenir ve tımar teşkilatında eski mevkilerine uygun bir durum sağlar. Venedikli tüccar ve gezgin Angiolello’ya göre Osmanlı askeri sınıfına alınmak için din değiştirmek kesinlikle şart değildir. Sipahi olmak ve padişaha sadakat yeterlidir.<span class="dip"><a class="footnote-link" href="#footnote-225-210" id="footnote-225-210-backlink">210</a></span>İslam tımarlı sipahi ise tam eşit muamele görür. Fatih’in ordusunda pek çok Hıristiyan’dan söz ederken gerçeği belirtmektedir. Gerek tımarlı sipahi, gerek Voynuk veya başka adlar altında Fatih ordusunda büyük miktarda Hıristiyan asker vardır. Fatih devrine ait defterlerle, Vilk ilinde, Semendire livasında, Vidin’de, Arnavut sancağında, Debre’de, Tırhala sancağında, Bosna ve Hersek’te yüzde 3 ile yüzde 50 arasında Hıristiyan tımarlı sipahi vardır. Eski Sırp devletinde kalabalık bir savaşçı sınıf teşkil eden Voynukların sayıları, Arnavutluk, Makedonya ve Sırbistan’da çok artar. Örneğin, Sırbistan Braniçeva’da ve Semendire vilayetinde böyledir. Burada fetihten önceki vergi sistemi de daha saf biçimde korunur. Macaristan’a karşı en önemli uç bölgesinde Fatih, eski Sırp beyliği kurumlarını temelinden tahrip etmiş değildir. Denilebilir ki, burada Osmanlı fethi, sadece yerli hanedanın bertaraf edilmesi ve tımar sisteminin ancak bir çerçeve olarak uygulanması biçiminde gerçekleşir. Bu yüzden fethi eski bağnazlığa dayalı yıkıcı istila saymak yanlıştır.</p>

      <p class="paragraf"></p>

      <p class="arabaslik-sol-kucuk">FATİH: KÖYLÜNÜN YERİ KÖYLÜYE</p>

      <p class="paragraf">Reaya arazisini ele geçirip boş toprak açarak “hassa çiftliğini büyütmek” mümkün değildir. Fatih Kanunnamesi’nde “süvari çiftliğinden ziyade yer tutmaya, râiyyet yerin râiyyete vere” ifadesi yer alır. Tımar erinin mahlûl kalmış reaya topraklarını ele geçirip “hassa yerler” gibi kendi çiftini sürer veya ortağa verir olması ve kendi kendinden tasarruf etmesi, bu toprakların hukuki durumunu değiştirmez. Bu toprakların vergilerini reaya gibi ödeme durumundadırlar.</p>

      <p class="paragraf">Kanunnamelerde şöyle açıklanıyor: Doğal çayırların “tapusu ve veraseti, hibesi caiz olmayıp, hasseten sipahi tasarrufunda bulunması” gereklidir. Yapay çayırların ise öşürleri alınmak üzere, sahiplerinin tasarrufunda bırakılması gerekir. “Ekilmeyen, sökülmeyen ve raiyet otlağı olmayan çayırlıklar beyliktir.” Aynı biçimde, daha geniş bir yorum ile çayıra ihtiyacı olan bir sipahi, mirasçılarının geçimlerini sağlayacak tarlalara sahip bulunan bir kişinin ölümünden sonra, çayırlarını zapt edebilir, ölenin oğlu veya kardeşleri diğer topraklarda olduğu gibi, benzeri çayırlar üzerinde bir hak iddia edemez.</p>

      <p class="paragraf">XVIII. yüzyılın ilk yarısına kadar Hıristiyan-İslam bütün çiftçiye reaya denir. Hıristiyanların Müslümanlardan farkı cizye (kafa vergisi) ve ispençe (tutsaklık vergisi) ödemeleridir. Cizye hane başına 25 ila 80 akçedir. Ruhani ve keşiş cizye ödemez, ispençe 25 akçedir. Çiftlik-hassa çiftliği büyüklüğündedir. Çiftlik vergisi 35 akçedir. Hıristiyanlarınki 40 akçeyi bulur. Bunun yarısını artı ondalığını sipahi alır. İstanbul ve Selanik fiyatları (1440’lar): ½ kg et 25-33 akçe, 2 ¼ ekmek 1 akçe. İnşaat ustasının günlük kazancı 20 akçedir.</p>

      <p class="paragraf">Bulgaristan’da bir çiftçi ailesi gelirinin yüzde 31’i kadar vergi öder. Fakat bu ideal durum kâğıt üzerinde kalır, öşür kimi yerde yüzde 20’yi bulur hata aşar. Fatih istismarın âdet haline gelmesi için 1463’teki bir vakıf belgesinde şöyle buyurur: “Köylülerden öşür alınırken 10 bölümünden 1 bölümü alınsın… yeni ödenti istenmeye kalkışılmasın. Meyvelerin 10 akçesinden 1 akçe, 10 arı kovanından biri alınsın. Karpuz tarlasından da öşür alınsın. Keten resmi olarak her haneden yılda bir kez 10 akçe alınsın.”<span class="dip"><a class="footnote-link" href="#footnote-225-211" id="footnote-225-211-backlink">211</a></span></p>

      <p class="paragraf"></p>

      <p class="arabaslik-sol-kucuk">KAÇAK KÖYLÜLERE TEHDİT</p>

      <p class="paragraf">Balkanlar’da Osmanlı eliyle para rantı teşvikinden 1481’e kadar söz edilemez. Babinger 1475 bütçesinin çıplak gelirini 1.800.000 saptar, gider ise 375 bin. Nakdi para büyük ölçüde Hıristiyan maden ocakları, sabun üretimi ve şap ticaretinden gelir. Ürün rantı açıkça ağır basmaktadır. Özel topraklarda emek-rant yasaktır. Yalnız devlet, reayadan özellikle savaşta angarya isteyebilir. Sipahi ve mülk sahibi işgücünü ödemek zorundadır. Reaya esas olarak çiftliğini yasal olarak terk edemez, çünkü sözleşmeyle toprağı işleme yükümlülüğü almıştır. Fatih toprağını terk edebilme hakkı tanır: “Eğer başka yere giderse ev ve çiftlik tımar beyine geçer.” Sultan, 1454’te “Bosna ve Sırbistan maden çıkarma bölgelerindeki haslarda oturan reaya kaçınca kadı ve subaşı yakalayıp getirsin,” der. 1476 yılında ise kaçak köylüleri Anadolu’ya sürmek, çocuklarını yeniçeri yapmak, eksik vergiyi köye ödetmekle tehdit eder. Eğer reaya olup 15 yıl şehirde oturmuşsa şehirli sayılır.</p>

      <p class="paragraf">İstanbul ve Marmara bölgesinde Sultanın ve komutanların haslarındaki savaş tutsakları, yarı kölelerdir. Bunlara bir çift öküz ve gerekli tohum verilir, karşılığında ½ ürün, sığır besleme vergisi, evlenme parası, fıçı resmi ve öşür alınır. Öşür hassadan başka toprak sahipliğine bağlıdır. Amil ortakçıları korumak zorundadır. Ama reayaya uygulanmayan kurallar vardır: Yalnız kendi aralarında evlenebilir. Çiftlik miras edilemez. Amil tahsis eder. Her türlü işe sürülebilir. İstanbul ve Galata’da 110 ortakçı köyü vardır. 1530’da ortakçı kulları kalkar, reaya olur.</p>

      <p class="paragraf"></p>

      <p class="arabaslik-sol-kucuk">DENİZ DEVLETLERİNE FARKLI SİYASET</p>

      <p class="paragraf">Haçlı korkusuna karşı ayırıp bölmek için Venedik’e ticari imtiyazlar verilir. Fatih, bir haçlı teşebbüsünün başlıca desteği olabilecek Venedik ile 18 Nisan 1454’te antlaşma yapar. Ticaret serbestîsi bağışlanır. Yüzde 2 oranındaki giriş ve çıkış gümrük vergisi korunur. Bizans döneminde olan gümrük muafiyeti kalkar. Mahalle imtiyazı da kalkar. Eskisi gibi Venedik balyosu oturacak, hukuki davalara bakacaktır. İtalya gibi deniz devletlerine karşı Fatih siyaseti egemenlik haklarını korumak, ticaret serbestîsi bağışlamaktır. Bunun üzerine Venedik Haçlı toplantılarına katılmaz.</p>

      <p class="paragraf">1456’da Belgrad başarısızlığı yaşanır. Brankoviç ve oğlu Lazar ölünce, Macaristan Angeloviç’i bertaraf edip, despotun kızını Belgrad kralına verip tabileştirmek ister. Fatih ise meşru vâris olarak kendisine sığınan Kör Gregor’u görür. Mahmud Paşa ordu ile gider. Güvercinlik ve birçok kaleyi barış yoluyla alır. Fatih Macarları püskürtür. Semendire 1459’da barışla teslim olur. Sırplar kalenin anahtarını Sofya’ya kendileri getirirler. Böylece Sırbistan doğrudan doğruya Osmanlı egemenliğine girer.</p>

      <p class="paragraf">Gelişmeler üzerine Papa harekete geçer. Mantua kongresinde haçlı seferi ilan olur. Mora’da Batılıların adamı Thomas Mora egemen olur. Papa Pius II, Osmanlı’ya saldırı için Mora’yı üs olarak görür. Bu yüzden 1460’ta Mora’ya sefer düzenlenir.</p>

      <p class="paragraf"></p>

      <p class="arabaslik-sol-kucuk">OSMANLI ŞEHİRLERİ</p>

      <p class="paragraf">“Novo Brdo 1 Haziran 1456’da alınınca, Sultan Mehmet II amillere madenlerin yeniden çalışmaya başlanmasını, madencilerin yerinde tutulmasını buyurdu.”<span class="dip"><a class="footnote-link" href="#footnote-225-212" id="footnote-225-212-backlink">212</a></span>1460’ta ocakların bakımı için gerekli tahsisatı 600 bin akçeye yükseltir. Bunu avans olarak iki tüccara ve Hıristiyan sipahilere verir. Daha sonra bu toplam tutarı dört yıl içinde ödemeleri koşuluyla maden damarlarını kiralayan iki tüccara verir. Sırbistan Zaplanina ve Planina ocaklarına pompa ve makinelerdeki işi kontrolle görevli Türk yasakçı koyar, bu konuda yönetmelik çıkarır. Madenciler haftada iki gün serbesttir. Haraç ve ispençe ödemekle yükümlü değildirler. Hane başı 1 altın öderler (40 akçe). Olağanüstü angaryalardan muaftırlar.</p>

      <p class="paragraf">Fatih zamanında Novo Brdo, Srebrinica, Karatova, Priştina, Serez, Selanik ve Sofya’daki gümüş madenleri 120 bin duka (480 bin akçe) kira bedeli getirir ki, bu da 4-5 Beylerbeyi veya Vezirin giderlerinin üstünde değildir. Sofya ve Üsküp’ün idari ve askeri merkezlerindeki hâkim sınıfların harcamaları kazanç getiren bir ticareti olanaklaştırmaktadır. Bosna’da ticaret yerleri Sarayevo, Travnik ve Mostar’dır. Sırbistan’da ise özellikle Trgovişte (Eski Cuma) ve Yeni Pazar’dır.<span class="dip"><a class="footnote-link" href="#footnote-225-213" id="footnote-225-213-backlink">213</a></span></p>

      <p class="paragraf">XV. yüzyılın ilk 30 yılında Timur’un yakıp yıkmasıyla ezilen Anadolu şehirlerinde, Bursa dahil iyileşme yavaş gelişir. Ama Fatih zamanında bile eski geleneklerine kavuşamazlar. Uzun Hasan egemenliğinde Karadeniz ticaretinin kapatılması ve Doğu İmparatorluğu kurma girişimi ulaşım ticaretinin önünü keser, gölge varlıklar olmaya mahkûm eder.<span class="dip"><a class="footnote-link" href="#footnote-225-214" id="footnote-225-214-backlink">214</a></span></p>

      <p class="paragraf">Rumeli’de yeni ve eski yerleşim bölgeleri ayrılır. Barkan yenilere önem verir. Askeri yollar boyunca devletin sistemli egemenlik kurduğu yerlerde yeni şehirler doğar. Eski şehirliler de Anadolu’da zorlanan göçlerle yeni biçimler alır. Yeni şehir kesimleri ekonomik yaşama canlılık verirler. Şehirler hukuken Sultan’a aittir, nüfusları özgürdür.<span class="dip"><a class="footnote-link" href="#footnote-225-215" id="footnote-225-215-backlink">215</a></span></p>

      <p class="paragraf"><span>Mülk sahipleri, rantlarını para olarak artırmak ve ticari kârlardan pay almak için şehirlerde üs kurmayı denerler, başka bir deyişle, Rumeli şehirleri de Osmanlı egemenliğiyle sıkı biçimde feodal sistem içine sokulurlar (Mutafçiyeva). Todorov’a göre şehirli ev sahipleri ticari vergilerden yüzde 10-14 almaktayken, şehir küçük üreticilerinin ödediği şarap resminden yüzde 33-50 almaktadırlar. Para dolaşımı devam etmektedir ve toptan bir tarımlaşmadan söz edilemez.</span><span class="dip"><a class="footnote-link" href="#footnote-225-216" id="footnote-225-216-backlink">216</a></span><span>1490’daki bir Türk kütüğüne göre Orta ve Doğu Balkanlar’daki 30 şehirde 20.425 Hıristiyan ve Yahudi haneye karşılık 13.197 Müslüman hanesi bulunur. Todorov, üretici şehirli yaşamında Müslümanların Yunan unsuruna açık üstünlüğü var der ama Barkan çeşitli defterlerden yaptığı kaynak analizlerine dayanarak İslam nüfusun asker ve sivil yönetimle sınırlı olmadığını, büyük bir kesimin geçimini zanaatkârlık ve serbest meslekle kazandığını söyler.</span><span class="dip"><a class="footnote-link" href="#footnote-225-217" id="footnote-225-217-backlink">217</a></span><span>Madencilik şehirlerinde de İslam darphane ustaları vardır.</span></p>

      <p class="paragraf">1455-77 yılları arasında Bosna-Hersek’te Hıristiyan zanaatkâr ve tüccarlar yurtdışına kaçarlar. Yeni göçmenler gerekir. Osmanlı hükümeti, madencilikte olduğu gibi, ekonomik güçleri sürdürebilmek için şehirleri de sağlıklı tutmaya çalışır. 1520-30 yıllarına kadar Bursa, Edirne, Atina, Sarayevo, Manastır, Üsküp ve Sofya gibi yerleşme yerlerinde nüfus artış oranı yüzde 90’ı bulur.<span class="dip"><a class="footnote-link" href="#footnote-225-218" id="footnote-225-218-backlink">218</a></span></p>

      <p class="paragraf">Fakat bu şehir kalkınması yalnız başına ekonomi için pek bir şey ifade etmez. O yıllara kadar vergi yükümlüsü Selanik’te 4863 hane, Manastır’da 845, Sarayevo’da 1024, Atina’da 2297, Edirne’de 6351 hane vardır. Para-mal ilişkisinin gelişmesi şehirlerle sınırlanır. Rumeli köyleri, Türk egemenliğiyle eski feodalizme döner, toprağa ürün rantı yeniden egemen olur.</p>

      <p class="paragraf"></p>

      <p class="arabaslik-sol-kucuk">BALKANLAR OSMANLI YÜZÜNDEN GERİ Mİ KALDI?</p>

      <p class="paragraf">Werner “Savaşçı Osmanlı feodalizmi, kısmen koruduğu kısmen de ilkelleştirdiği olgun Balkan feodalizminin üstünü örttü,” der.<span class="dip"><a class="footnote-link" href="#footnote-225-219" id="footnote-225-219-backlink">219</a></span></p>

      <p class="paragraf">Fatih 1460’ta Haçlı korkusuyla Mora’da zalim davranır. Terörle şehir ve kaleleri teslime zorlar. Direnen Leontariya’da azaplar herkesi, hatta hayvanları bile öldürür. Sultan emriyle 1300 tutsak kılıçtan geçirilir. Kitle katliamı etkisini gösterir. Şehirlerden teslim elçileri gelir. Nispi bir güven ve huzur sağlanır. Mora’nın fethinden sonra Yunanlılarda da daha önce Türklerle işbirliği ve ticaret yapmış ve Osmanlı egemenliğini kabul etme düşüncesinde olan bir kesim oluşur. Bu grup imtiyazlar elde etmeyi ve İtalyan tüccarlarını saf dışı etmeyi ummaktadır. Akımın sözcüsü Fatih’e övgülü hayat hikâyesi yazan İmrozlu saray aşçısı Kritovulos’tur. Bu kişi İmparatorlukların İncil’deki sırasına göre Türk egemenliğinin Tanrı isteği kaçınılmaz olduğu sonucuna varır. Bu egemenliğin ülkeyi birleştirdiği ve Latin soyguncularına karşı koruduğu gerekçesiyle Bizans ve Yunanlılar için mutluluk olduğunu belirtir.<span class="dip"><a class="footnote-link" href="#footnote-225-220" id="footnote-225-220-backlink">220</a></span>Fatih bu tür inanışların yayılmasına özel önem verir. Yunanlı, Sırp, Arnavut ve Bosnalılar Müslümanlığa geçerler, makam ve unvan sahibi olurlar ve kendinlerini büyük fetihlerin hizmetine sunarlar. 1474’te ölen Mahmud Paşa Rum, 1460 Mora seferinde ordu komutanı olan Hamza Zenevesti ve Anadolu Beylerbeyi olan Özgür Arnavut’tur.</p>

      <p class="paragraf"><span>Murat II zamanında ayaklanmış olan İskender Bey 1455’te Berat’ta İsa Bey’e yenilip geri çekilir. Onu destekleyen birçok soylu Osmanlı’ya geçer. İskender Bey çekildiği Leş (Alesio) şehrinde 1468’de ölür. Fatih Mora’daki gibi Arnavutluk’ta da terör uygular. Top dökümcüsü Nürnbergli Jörg (1456’da Bosna’da top döküyor, Türklere tutsak olunca Sultan onu top döküm ustası atar), alınan iki kalede 12 yaş üstündekileri astırdığını, bir Venedik kaptanının kazığa çakıldığını söyler.</span><span class="dip"><a class="footnote-link" href="#footnote-225-221" id="footnote-225-221-backlink">221</a></span><span>1478’de Alesio fethinde İskender’in mezarını açtırır, kemiklerini halka seyrettirir.</span><span class="dip"><a class="footnote-link" href="#footnote-225-222" id="footnote-225-222-backlink">222</a></span><span>Arnavutluk, Bosna’ya benzer biçimde İslamlaştırılır. Askeri bir faktör olarak Osmanlı devlet tarihinde önemli bir rol oynar.</span></p>

      <p class="paragraf">1456-62 yıllarında Ulah (Eflâk) Prensi Vlad Tepeş ile (Kazıklı Voyvoda -tepeş: kazık-) ile kanlı çatışmalara girişilir. Vlad prensliğinin güvenliği için 20 bin insanı öldürmüştür.<span class="dip"><a class="footnote-link" href="#footnote-225-223" id="footnote-225-223-backlink">223</a></span>Buna neden olarak Türklere karşı savunma için etkin tedbir alma zorunluluğunu ve prenslik içinde Türklerin açık ve gizli müttefikleri olduğunu gösterir. Orduya kendi adamlarını getirir, zorunlu askerlik kurar. Vlad muhaliflerini ortadan kaldırınca önünü temizleyeceğini umar. Sultan’ın elçisinin başını açmadığı gerekçesiyle sarığını başına çiviletir.<span class="dip"><a class="footnote-link" href="#footnote-225-224" id="footnote-225-224-backlink">224</a></span>Osmanlı egemenliğindeki yerlere baskın yapar, her yeri ateşe verir, herkesi öldürür. Üzerine gönderilen Hamza Bey’i ormanda yener ve kazığa çakar. Kazıktaki Türkler arasında kendine ziyafet çeker, ölü kokusundan zevk alır, kazıklar arasında dinlenme gezisi yapar. Fatih 15 bin kişilik orduyla<span class="dip"><a class="footnote-link" href="#footnote-225-225" id="footnote-225-225-backlink">225</a></span> üstüne yürür. Türk kaynakları zafer der, ama başka kaynaklar Vlad’ın kazandığını söyler. Eflâk tamamen bağımsız kalamaz. Moldavya’ya zalimce sefere rağmen tam başarı sağlanamaz.</p>

      <p class="paragraf"><span>Fatih Dubrovnik Cumhuriyeti’ne Ulah alıp saklamayı yasaklar. Kaçak Ulahlar, Bosna komutanına bildirilecektir. Bu bölgede zenginleşen küçük bir azınlık Türk aleyhtarıdır. Ama Orta ve Doğu Balkanlar’da büyük Ulah çoğunluğu Türk göçmenlerini sevinçle kurtarıcı olarak selamlar. Çünkü bunlar Sırbistan ve Bosna’daki bağımlı pariklerle (Pronoia’daki serf köylü) aynı düzeyde tutulmaktan, Makedonya kilise topraklarında görüldüğü gibi feodal hâkimiyete sokulmaktan korkarlar. Türklerin sökün etmesi Balkanlar’da yerli halk arasında büyük göçlerin ortaya çıkmasına sebep olur. Dağlara gizlenip saklanması kolay diye hayvancılığa dönüş bile olur. Yunanlılar, çetin ve çok mahrum ama ölüm ve köleleştirilmekten kurtulmak için, verimli ovalardan, işlek yol kavşaklarından vazgeçip, vadilerden ayrılıp, dağlık bölgelere çekilirler. Aynı sıralarda Yunanlılarla birlikte Bulgarlar da Sava nehri üzerinden Sırbistan ve Bosna’ya doğru kaçarlar.</span></p>

      <p class="paragraf"></p>

      <p class="arabaslik-sol-kucuk">FATİH ANADOLU BİRLİĞİNİ KURARKEN SELÇUKLU</p>

      <p class="paragraf"><span class="char-style-override-1">GELENEĞİNİ DEĞİŞTİRİR</span></p>

      <p class="paragraf">Fatih’in Anadolu sorununu çözmeye geç girişebilmesi (1461-68) rastlantı değildir. Çünkü Orta Anadolu’da zorla yapılan bir değişiklik, Horasan’a ve Mısır’a kadar, Doğu âlemini harekete geçirebilir.</p>

      <p class="paragraf">Orta Anadolu yaylasının Osmanlıların geleneksel düşmanı Karamanoğullarının elinde bulunmasının tehlikelerini Osmanlılar birçok kez gözlemişlerdir. Karamanoğulları aynı zamanda Osmanlı ticaret ve iktisadiyatının en önemli merkezleri olan Bursa’yı ve Ankara’yı tehdit altında bulundurur, öte yandan çok önemli Antalya-Bursa ticaret yoluna egemen olmaya çalışır. Ayrıca Osmanlı iktisadiyatının o zaman şahdamarı olan Tebriz-Tokat-Bursa yolunu tehdit eden ve iktisadi, askeri bakımlardan önemi büyük Sinop limanını elinde bulunduran İsfendiyaroğulları, Karamaoğullarının doğal müttefikidirler.</p>

      <p class="paragraf">Orta Anadolu’ya egemen olan ve onun doğal sınırları olan Toroslara erişmek, Osmanlı devleti için siyasi ve ekonomik bakımdan hayati bir öneme sahiptir. Öte yandan Konya ovasında tutunabilmek için Akdeniz’e kadar uzanan geniş dağlık bölgedeki savaşçı Türkmen aşiretlerini disiplin altına almak zorunluluğu da vardır. Orta Anadolu ve Tebriz-Bursa yolunu güvene alma girişimi, Doğu Anadolu ve İran’da egemen Akkoyunlular ile uzun ve çetin mücadelelere yol açar.</p>

      <p class="paragraf">Büyük Selçuklulardan beri yerleşmiş siyasi geleneğe göre, Orta ve Doğu Anadolu, İran’da kurulan imparatorluklara tabi sayılmakta, Gaziler Sultanı sayılan Osmanlı hükümdarı için yalnız Anadolu Selçukluları sınırları dışında Bizans’tan gaza ile alınmış topraklara, meşru bir egemenlik alanı olarak bırakılmaktadır. Yıldırım bu geleneği kırmak istemiş, bu girişimi Anadolu’da uyanan tepki sonucunda başarısızlığa uğramıştır.</p>

      <p class="paragraf">İstanbul’un fethi gibi büyük bir gaza başarısı ve yeni devletin askeri ve iktisadi bakımdan Anadolu’yu kendi nüfuz dairesine kuvvetle çekmesi ve temsil etmesi sayesindedir ki, Fatih yeni Osmanlı İmparatorluğu’nu eski siyasal geleneğin yerine geçirir.</p>

      <p class="paragraf"></p>

      <p class="arabaslik-sol-kucuk">BAĞLILIK GÖSTERENLERE TIMAR VERİLİR</p>

      <p class="paragraf">Fatih, bu yeni siyaseti uygulayabilmek için beylikleri tabi devletler olarak muhafazaya devam eder. Karaman’da harekete geçince de (1466) bunu Karaman beylerinin Konya tahtı üzerindeki haklarını korumak bahanesiyle yapar. Başarısızlığa uğrayınca ilhak eder. Daha önce 1461’de Kastamonu tahtına tabi saydığı Kızıl Ahmet Bey’i getirir, o kaçınca, bölgeyi doğrudan Osmanlı’ya alır. Ancak bu beyliklerin başkentlerine kendi oğullarını bey olarak göndermek ve oralarda bu suretle diğer sancaklardan daha bağımsız idareler kurmakla eski geleneği sürdürür gibi görünür. 1461’de Trabzon Rum İmparatorluğu’na son vermesini daha çok İstanbul’un sahibi ve Kayserlerin vârisi sıfatına dayandırır. Beylerine çok bağlı olan çetin savaşçı göçerlere dayanan Dulkadir Beyliği üzerinde o zaman bir ilhak siyaseti değil, tabilik siyaseti uygulanır. Çünkü bir ilhak girişimi, bu sınır beyliğinin Memlukların kucağına düşmesi sonucunu verebilir.</p>

      <p class="paragraf">Karaman ilinde tımarlar çoğunlukla yerli sipahilerin eline bırakılır. Tahrir defterlerine göre Turgutoğulları, Yapaoğulları, Kögezoğulları, Emeleddioğulları, Adaluoğulları gibi eski büyük kabile beylerine, eyaletin her tarafında büyük zeamet ve tımarlar verilir. Elbette bu uygulama bağlılık gösterenleri kapsar. Ordu, Trabzon bölgesinde tımarların çoğu eski Çepni beylerinin oğullarına ve adamlarına bırakılır.</p>

      <p class="paragraf">Yerli vergiler ve kanunlar aynen veya az tadilat ile korunmuştur. Ama önemli değişiklik, angaryaların kaldırılmasıdır. Özetle Fatih, mahalli feodal hâkimiyetler yerine, her yerde merkezi bir imparatorluğun gayrişahsi ve birleştirici idaresini getirmektedir.</p>

      <p class="paragraf"></p>

      <p class="arabaslik-sol-kucuk">UZUN HASAN SORUNU</p>

      <p class="paragraf"><span>Karamanlı İbrahim 1465’te ölünce Fatih’in halasının oğlu Pir Ahmet ve kardeşleri Konya’ya, veliaht seçilmiş İshak Bey, Silifke ve Taşili’ne egemen olur. Pir Ahmet, Fatih’ten; İshak Bey, Uzun Hasan’dan yardım ister.</span></p>

      <p class="paragraf">Karaman’ın eski düşmanı Dulkadir, Doğu’dan saldırır. Daha önceden Osmanlı-Dulkadir ittifakına karşı Akkoyunlu-Karaman ittifakı vardır. Karaman, Osmanlı’ya kayınca denge bozulur. Uzun Hasan, İshak Bey adına harekete geçer. Dulkadir’in metbuu Mısır’ı kuşkulandırmamak için kendini Memlukların naibi olarak gösterir. Dulkadiroğlu Aslan’ı yener. Karaman’a yürüyüp Kayseri, Develi, Aksaray, Konya ve Beyşehir’i alır, İshak Bey’e verir.<span class="dip"><a class="footnote-link" href="#footnote-225-226" id="footnote-225-226-backlink">226</a></span>İshak Bey, bu şehirlerde hutbeyi Mısır Sultanı adına okutur. Osmanlı’yla da anlaşma yolları arar ancak bu mümkün olmaz. Osmanlı’yla gizlice anlaşmış olan Dulkadir Bey Arslan, Memluk Sultanı’nın tahrikiyle öldürülür. Yerine Şah Budak getirilir. Fatih ise Şehsuvar Bey’i tabiyet anlaşmasıyla beyliğe seçer. 1467’de Dulkadir’i Şah Budak’tan alacaktır. Osmanlı destekli Pir Ahmet, İshak’ı yener. Haziran 1465’te Karaman ilini yönetimine alır. İshak, Uzun Hasan’ın yanına kaçar ve Eylül ayında ölür.</p>

      <p class="paragraf"></p>

      <p class="arabaslik-sol-kucuk">ELÇİNİN YER ÖPMEMESİ MISIR SULTANI’NI İNCİTİR</p>

      <p class="paragraf">Ortak Haçlı tehlikesi ve Karamanlı İbrahim’in Tarsus gibi Memluk toprağına saldırması nedeniyle Osmanlı-Memluk ilişkileri iyidir. 1461’de Fatih, Doğu’ya yayılınca Memluk nüfuz alanını tehdit eder. Memluk, Uzun Hasan’ı, Karaman ve Dulkadir’i himayesi altında sayar. Trabzon’un 1461’deki fethini Uzun Hasan’a karşı bir hareket sayıp kutlamaz. 1463’te Batılılara karşı büyük başarı sağlayan Fatih, Mısır Sultanı’na gönderdiği mektupta, eski usule aykırı olarak ona kendisiyle eşit muamele yapar ve elçisi yer öpmez. Bu muamele Hoşkadem’i çok incitir ve düşman yapar. Nihayet son Karaman olayları ilişkileri iyice bozar. 1465’te bir Mısır elçisi Venedik’e gider. Uzun Hasan’ın Fırat vadisine saldırısı üzerine ilişkilerde bir yumuşama olur. Ancak 1467’de Şehsuvar Osmanlı himayesinde Dulkadir tahtına oturtulup ve Memluk’la mücadeleye koyulunca, ilişkiler tekrar gerginleşir. Fatih, 1468’de Anadolu seferine çıkınca bunun Memluklara karşı olduğu söylenir. Pir Ahmet ve Şehsuvar Bey’den tabilik şartlarına göre ordugâha gelmesini ister. Pir Ahmet reddeder. Osmanlı Konya’yı alır ve Mahmud Paşa, Turgutlu aşiretlerini Çukurova’daki Memluk topraklarının içerilerine kadar kovalar. Fatih, Şehzade Mustafa’yı Konya’ya vali yapar. <span>Pir Ahmet</span> çekilip Mahmud Paşa ordusunun gerisine saldırır, ağırlıklarını yağma eder. Karaman ilinin Toroslar bölgesi, sahile kadar Karaman elindedir. Fatih bunu tehlikeli görmektedir.</p>

      <p class="paragraf"></p>

      <p class="arabaslik-sol-kucuk">UZUN HASAN KENDİNİ ANADOLU BEYLERİNİN</p>

      <p class="paragraf"><span class="char-style-override-1">ÜSTÜ SAYAR</span></p>

      <p class="paragraf">Bu sorununun ikinci aşamasında, 1469’da Karamanlılar, Ereğli, Aksaray, Develi ve Niğde’yi tekrar alırlar. 1470’te Karamanoğlu Kasım, Ankara’ya kadar ilerler ve mahalli kuvvetleri bozguna uğratır. 1471’de esaslı bir Osmanlı taarruzu gerçekleşir. Gedik Ahmet sahilde Alanya’yı alır. Dağlık mıntıkaya yürür. Gedik Ahmet, Pir Ahmet’in ailesinin hazinesini sakladığı, bugün Silifke Ermenek yolu üzerinde yer alan Meynan dağı civarında olması gereken Mokan veya Meynan hisarını, sahilde Garigos’u, Çukurova sınırında Gülek’i zapt eder. Karaman ilini ve Uzun Hasan’ı Venedik’ten tecrit için bu dağlık bölgeye egemen olmak zorunludur. O sırada Uzun Hasan Karaman’a ilerler, Batı’dan da Haçlı donanması harekete geçmiştir.</p>

      <p class="paragraf">Üçüncü aşamada Uzun Hasan, 1471’e kadar Karaman ile doğrudan uğraşmaz. İran’a hâkim olup, Asya’nın en kudretli hükümdarlarından biri olmuştur. Tebriz tahtına oturunca, kendini Rum’daki (Anadolu) beylerin de metbuu olarak görmeye başlar.</p>

      <p class="paragraf">Fatih’in Akkoyunlu alanındaki Koyulhisar ve Trabzon’u alması, ham ipeğin üzerine Tokat’ta ikinci bir gümrük vergisi koyması yeniden gerginlik yaratır. 1471’de Karaman’a karşı kesin harekâta girişince, Karaman, Uzun Hasan’dan acil yardım ister. Uzun Hasan, Rodos şövalyelerine, Kıbrıs Kralı’na ve Alai Bey’e mektuplar göndererek işbirliği ister. 1472’de Karaman’a kuvvet yollar. Böylece Batı ve Doğu Osmanlı’ya karşı birleşir. Uzun Hasan’ın yanında, İsfendiyaroğlu, Germiyanoğlu, Dulkadiroğlu, İnaloğlu, Karamanoğlu gibi Anadolu’dan kaçmış beyler toplanır.</p>

      <p class="paragraf">Hasan’ın Fatih’ten ilk isteği Trabzon, Sinop ve Karaman’ın terkidir. Fatih, Doğu tehlikesine karşı, Batı’yı yatıştırmaya çalışır. 1470 ve 1471’de Venedik’le barış müzakereleri başlar. Bu süreçte Pir Ahmet ile Kasım, Uzun Hasan’ın yanına gidip ısrarla müdahale ister. 1472 baharında harekete geçilir. Trabzon İmparatoru bir yeğenini Trabzon’a saldırtır.</p>

      <p class="paragraf"><span>İsfendiyar Kızıl Ahmet ile Karaman’ı 30 bin kişiyle Anadolu’ya yollar. Tokat’ı hile ile basarlar. Oradan bir kısım kuvvet Hasan’ın yeğeni Yusufça Mirza komutasında Konya’ya gelir. Fatih, Tokat yağmasını duyunca kışa yaklaşılmasına rağmen harekete geçer.</span> <span>Püskürtülür. Kışın büyük savaş hazırlığına başlar.</span></p>

      <p class="paragraf"></p>

      <p class="arabaslik-sol-kucuk">UZUN HASAN: “FATİH’İN ADI DÜNYADAN</p>

      <p class="paragraf"><span class="char-style-override-1">EBEDİYEN KALKSIN!”</span></p>

      <p class="paragraf"><span>Azami kuvvet hazırlanır. Rumeli’de her Hıristiyan köyden iki adam toplanır. Bu seferde hayati önemdeki iaşe ve ikmal işleri mükemmel biçimde teşkilatlandırılır. Mısır Sultanı ile ittifak başarılır. Uzun Hasan, 1472 kışında Memluk’a ait Birecik’i kuşatıp Halep’i tehdit ettiğinde ittifak daha kolay olur. O zamana kadar Memlukları hezimetten hezimete uğratan Dulkadir Şehsuvar ele geçirilir ve Ağustos 1472’de Kahire’de idam edilir. Hasan, Dulkadir ve Mısır adayına karşı rakip çıkarır.</span></p>

      <p class="paragraf">Hacı Mehmet, Murat, Nicola ve Chefarsa adlı elçileri ile Uzun Hasan Venedik’te ittifak arar. Hacı Mehmet Venedik’te kalır. Ötekiler Papa ve Napoli kralı nezdine gidip, ittifak önerirler. Venedik Zeno Caterino’yu acele elçi yollar. İran’a şu esaslar kararlaştırılmış görünmektedir: Venedik gemileri ateşli silahlar ile bunları kullanacak ufak bir kuvveti Karaman sahillerine getirecektir. Hasan bu tarafa kuvvet göndererek müttefiki ile temasa geçecektir.</p>

      <p class="paragraf">Venedik hükümeti ittifak amacını şöyle saptar: Hasan Anadolu’yu alacak, Osmanlı Padişahı’na kıyılarda hisar yapmaması ve Karadeniz’in Venedik gemilerine açık bulundurulması kabul ettirilecek. Mora, Midilli, Eğriboz ve Argos’un Venedik’e iadesi sağlanacak. Uzun Hasan Venedik Elçisi Zeno’ya siyasetini şöyle açıklar: “Fatih’e her yandan aynı zamanda saldırılsın, öyle ki bir daha kalkınamasın ve adı dünyadan ebediyen kalksın.”</p>

      <p class="paragraf">Venedikliler, Hasan’a Boğazları geçip İstanbul’u zapt edeceklerini de söylerler. Haçlı donanması 1472’de Antalya ve İzmir’i yağmalar. 1473’te bu donanma sayesinde Karamanoğlu Kasım’a Silifke, Gorigos, Sıgın kaleleri teslim olur.</p>

      <p class="paragraf">Mahmud Paşa, 1473’te azledilir, Anadolu işlerindeki başarısızlığından dolayı idam edilir.<span class="dip"><a class="footnote-link" href="#footnote-225-227" id="footnote-225-227-backlink">227</a></span></p>

      <p class="paragraf"></p>

      <p class="arabaslik-sol-kucuk">UZUN HASAN SORUNUNUN SONU</p>

      <p class="paragraf">Fatih, Rumeli akıncılarını kıştan Sivas’a yollayarak ve baharda büyük ordu ile Erzincan’a ilerleyerek Haçlı donanması-Hasan buluşmasını önler. Her şey Fırat vadisindeki savaşın sonuçlarına bağlıdır. Fatih hemen meydan savaşı ister. Hasan ise üslerinden uzak olan Osmanlı ordusunu yıpratmak ve iaşesiz bırakarak ezmek niyetindedir. Fatih’in ordusu 70 bin ila 100 bin olarak tahmin edilmektedir. Tercan ile Erzincan arasındaki düzlükte Fırat’ı geçen Rumeli kuvvetleri baskına uğrar. Rumeli Beylerbeyi Has Murat ölür. Uzun Hasan oğullarının ısrarı ile 16 Ağustos 1473’te Otlukbeli başkent merkezinde yaptığı ikinci baskın ile kesin savaşı kabul eder. Osmanlı ordusunun ancak sekiz günlük erzakı kalmıştır. Tepeleri tutmayı başaran Davut ve Mahmud Paşalarla ordu, dar vadide baskın etkisinden kurtularak savaş düzeni alır. Sol koldaki eski Anadolu Azaplarının başarılı saldırısı ve Uzun Hasan’ın oğlu Zeynel’in ölmesi sonucu belirler. Fatih komutasındaki kapıkulu askerleri daha savaşa girmeden Uzun Hasan yalnız kalır. Savaştan sonra 4 bin kişi idam edilir, 2 bin 50 esir alınır. Şebinkarahisar Kalesi teslim alınır. Uzun Hasan barış ister. Karahisar’ı bırakması ve Osmanlı arazisine asla tecavüz etmemesi koşuluyla barış kabul edilir. Ama Uzun Hasan 1474’te yine Batı ile işbirliği temaslarındadır. Fatih, Hüseyin Baykara’ya mektup yazıp Uzun Hasan’ı ortadan kaldırmasını ister. 1478’de Uzun Hasan ölünce, Fatih onun nüfuz alanına dahil sayılan Gümüşhane-Trabzon yolunda Torul Rum tahakkümünü ortadan kaldırır. Trabzon fütuhatını tamamlar. Otlukbeli ile Fırat berisinde Osmanlı egemenliği sağlanır.</p>

      <p class="paragraf">1474’te Karamanlılara karşı dağlık bölgede, İçel sahillerinde, Niğde ve Develi’de egemen olan Kasım Bey’e Gedik Ahmet seferi düzenlenir. Ahmet dağlık bölgedeki boy beylerini Larende’de yakalamayı başarır. Taş iline intikal edilir, oradan Ermenek, Meynan ve Silifke’ye inilir. Bölge zapt edilir. Yeni Karaman valisi Sultan Cem olur. Şehzade Mustafa, Develi kuşatması dolayısıyla yola hasta çıkmış ve ölmüştür. Cem’in lalası Varsaklara karşı harekâtta pusuya düşer, bozulur. Karaman itaate alınır.</p>

      <p class="paragraf"></p>

      <p class="arabaslik-sol-kucuk">FATİH KENDİNİ ROMA’NIN TEK VE</p>

      <p class="paragraf"><span class="char-style-override-1">GERÇEK VÂRİSİ SAYAR</span></p>

      <p class="paragraf">Türk-Moğol hakanlık, İslami hilafet ve Roma İmparatorluk fikri Asur’a kadar gider.<span class="dip"><a class="footnote-link" href="#footnote-225-228" id="footnote-225-228-backlink">228</a></span>Fatih dünyaya egemen bir imparatorluk fikrini benimser ve kendini Roma’nın yegâne ve gerçek vârisi sayar. Daha şehzadeliği, Manisa valiliği ve Edirne’de ilk padişahlığı zamanlarında Ancona’lı Chiriaco gibi İtalyanlara Roma tarihini okutur. İstanbul’un fethinden sonra İsparta, Atina, Roma, Kartaca ve diğer kral ve hükümdarların yaptıkları işleri öğrenir. 1456’da Amiroutzes’e fethe hazırlandığı dünyanın haritasını yaptırır. Onun bu düşünceye sahip olmasında çevresindeki Georgios Trapezountios, Kritovoulos, Amiroutzes, Benedetto Dei, Gaeta’lı Jacopo, Ancona’lı Chiriaco gibi Bizanslı ve Batılı yakınlarının etkisi vardır.<span class="dip"><a class="footnote-link" href="#footnote-225-229" id="footnote-225-229-backlink">229</a></span></p>

      <p class="paragraf">Giritli Trapezountios, 1465’te Fatih’e şunu yazar: “Kimse senin hakkıyla Roma İmparatoru olduğundan kuşku duyamaz. İmparatorluk merkezini hukuken elinde tutan kimse imparatordur ve Roma İmparatorluğu’nun merkezi de İstanbul’dur. Bu yüzden sen Romalıların meşru imparatorusun. Romalıların imparatoru olan tüm yerkürenin de imparatorudur.” <span class="dip"><a class="footnote-link" href="#footnote-225-230" id="footnote-225-230-backlink">230</a></span></p>

      <p class="paragraf"></p>

      <p class="arabaslik-sol-kucuk">FATİH’İN KİŞİLİĞİNDE TÜRK, İRAN, İSLAM VE</p>

      <p class="paragraf"><span class="char-style-override-1">ROMA GELENEKLERİNİN BİRLEŞMESİ</span></p>

      <p class="paragraf">Papa Pius II, Fatih’e bir mektup yazar. Mektup 1461-64 yıllarında yazılır. Fatih’e gönderilmez ama sağlığında 1475’te Treviso’da basılır. Papa, Hıristiyanlığı kabul ederse, meşru imparator sıfatı ile dünyanın en kudretli hükümdarı haline geleceğini söyler ve kendisine, Greklerin ve Şark’ın imparatoru unvanını vereceğini, kuvvetle elde tuttuğu ve haksızlıkla müdafaa ettiği şeyin hukuken de kendi malı olacağını, bütün Hıristiyanların kendisine saygı göstererek, ihtilaflarının halli için hakem tanıyacaklarını, birçoklarının kendiliğinden inkiyat (itaat) edeceklerini yazar.<span class="dip"><a class="footnote-link" href="#footnote-225-231" id="footnote-225-231-backlink">231</a></span></p>

      <p class="paragraf">Öte yandan Fatih’in İslam’ın en büyük gayesi, koruyucusu unvanları da vardır. İstanbul’un fethi üzerine Mısır Sultanı’nın “haç farizasını ihya” hizmetini bırakır. Fatih doğan ilk oğluna büyük dedesi Yıldırım Bayazıt’ın, ikinci oğluna İran geleneğinden Cem’in adını, torununa da Oğuz Han’ın adını verir. “Denilebilir ki, Fatih’in kişiliğinde Türk, İran, İslam ve Roma hükümdarlık geleneklerini mezceden ‘Osmanlı Padişahı’ doğmuştur.”</p>

      <p class="paragraf">Dolfin, Fatih’in Arapça, Farsça, Türkçe, Slavca ve Yunanca bildiğini belirtir. Saray çevresi Yunanca ve Slavcayı öğrenmesine elverişlidir. Kendi ülkesindeki ulemanın Acem ve Arap uleması seviyesinde olmamasından yakınır. Sekiz kiliseyi medrese yapar. Ayasofya medresesini de açar.<span class="dip"><a class="footnote-link" href="#footnote-225-232" id="footnote-225-232-backlink">232</a></span></p>

      <p class="paragraf"></p>

      <p class="arabaslik-sol-kucuk">FATİH GALATA’DA FLORANSALI ZENGİNİN</p>

      <p class="paragraf"><span class="char-style-override-1">EVİNDE YER, İÇER, EĞLENİR</span></p>

      <p class="paragraf">Batı kültürünü ve Hıristiyan dinini anlamaya çalışır. Patrick Gennadios itikatnamesini onun için yazar. Trapezountios, Hıristiyanlık ve İslamlık arasında esaslı fark olmadığı, bu iki dini uzlaştırarak Fatih’in bütün milletleri idaresinde toplayacağı iddiasındadır. 1465’te Milano elçisinin yazdığına göre yanında Floransalı, Cenevizli, Ragusalı danışmanlar vardır. Venedikle savaşa girince, Floransalılar onunla çok sıkı ilişkiler kurar. 1463’te Drosni seferi dönüşü Galata’da Floransalılara şenlik yaptırır ve zengin Carlo Martelli’nin evinde yiyip, içip eğlenir. Hümanistlerden Angelo Vadio, G.Stefano Emiliano yanındadır. Francesco Berlinghieri <span class="char-style-override-2">Geographia</span> eserini, Roberto Valturio <span class="char-style-override-2">De Remilitari</span> kitabını ona ithaf ve takdim etmek istemişlerdir. 1461’den sonra resim için İtalya’dan ressam ister. Bellini gelir (1479-81). Yeni sarayın duvarlarına fresk yapar. Fatih Amiroutzes ile oğlu Batlomyus’un kitabını Arapçaya çevirtir ve bir dünya haritası yaptırır. 1458’de Atina’da iken Akropolis’i gezer. Kütüphanesinden Batı kültürü ile ilgili 50 eser günümüze kadar gelmiştir, bunun 42’si Yunancadır. Eserlerin 8’i tarihe, 6’sı riyaziye ve heyete dairdir. Üçte birinden fazlası tarih ve coğrafyayla ilgilidir. Babinger şöyle söyler: “Fatih’i bir Rönesans hükümdarı saymak abartılı. Ama onun döneminde Osmanlı kültürünün Batı kültürü ile serbest biçimde temasa geldiği ve sonraki dönemlerde bunun kösteklendiği bir olgudur.”<span class="dip"><a class="footnote-link" href="#footnote-225-233" id="footnote-225-233-backlink">233</a></span></p>

      <p class="paragraf">Georgios Trapezountios Roma’dan İstanbul’a o zaman döndüğü gibi, Kritovoulos da eserini bu tarihlerde yazar. Fatih’e takdim ettiği bu eserde, Padişah’ı Yunan kültürü dostu olarak nitelendirir. Meşhur Trabzonlu bilgin Amiroutzes, aynı devirde Fatih ile sıkı temas halindedir. Fatih tarafından durmadan Batı’ya gönderilen siyasi yazılar Rumca yazılır ve tabii bunların yazılması için Rum kâtipler de kullanılır. Nihayet Fatih, geniş imparatorluğu dahilindeki bütün Ortodoksları tekrar patriğin idaresi altına koyar, Rumları birleştirir, İtalyanların tahakküm ve istismarından kurtarıp iktisadi bakımdan yükselmelerini sağlar. Ortodoks Patriği’ni, Ermeni Patriği’ni, Başhaham’ı İstanbul’a yerleştirir.</p>

      <p class="paragraf">Birçok bilgin Fatih’in Bizans İmparatorluk düşüncesini miras edinmiş ve sürdürmüş olduğunu iddia ederler. XVI. yüzyıl Bizans tarihçileri, daha doğrusu hümanistleri de Osmanlı İmparatorluğu’nu Bizans İmparatorluğu’nun devamı gösterirler. Britianu daha ileri gidip, gerçek yenilemeyi, restorasyonu İmparatorlarının (Mihail VIII. Palaiologos) İznik’ten dönüşünde değil, Fatih’in İstanbul’a girmesinde arar.<span class="dip"><a class="footnote-link" href="#footnote-225-234" id="footnote-225-234-backlink">234</a></span>Batılı kaynaklar İskender’in ününe yetiştiğini belirtir. Dukas ona yeni bir İskender der. Sphrantzes ona İskender, Augustus, Büyük Konstantin ve Theodosios’un eylemlerini okuduğu için hayranlık duyar. Wittek “hümanist, bilimsel ilerlemenin hayranı, özgür düşünce sahibi” olarak görür.</p>

      <p class="paragraf">Werner bu övgülerin yanı sıra karşı görüşlere de yer verir: “Hıristiyan reayanın gerçek inanç ve boş inançları konusunda bilgi edinmek istiyordu. Patrik de kendisine mezhepler konusunda incelemeler sunmuştu. Hıristiyan diniyle ilgili kesin ve resmi bilgileri elinin altında bulunduruyor, siyasal pratiğinde bunlara başvurabilmek istiyordu” (Papadakis). “Temuçin’in sarayındaki Çinli danışmanlar neyse, Sultanın çevresindeki İtalyan ve Rum danışman, hekim ve sanatçılar da oydu” (Bartol’d). Werner Vyronis’in şu görüşüne katılır: “Ne Mehmet, ne onun ataları ne de torunları kendilerini Sezarlar ve de Basileusların vârisleri olarak hissettiler.” Ona göre, Rum görevlilerin çoğunlukta olduğu sekretaryası bile onu otuz yılda bir kez imparator veya basileus olarak anmaya cüret etti. Tuğrasında adı “Mehmet bin Murat Han, muzaffer daima” yazıyordu.<span class="dip"><a class="footnote-link" href="#footnote-225-235" id="footnote-225-235-backlink">235</a></span></p>

      <p class="paragraf"></p>

      <p class="arabaslik-sol-kucuk">HAZİNE ALTINLA DOLAR</p>

      <p class="paragraf">Bu dönemde Osmanlı ülkesinin çeşitli bölgeleri arasında birbirini tamamlayan iktisadi-ticari faaliyet çok gelişir. Bölgeler arası bu ticarette, İtalyanlar yerine Türk, Müslüman, Rum ve Ermeni yerli tacir ve gemiciler geçer. Batı Anadolu’da önemli pamuklu sanayi, Ankara ve Kastamonu’da sof, Bursa ve İstanbul’da ipekli, Selanik ve İstanbul’da çuha ve Edirne’de ayakkabı sanayisi bu devirde fazlasıyla gelişir, zira bu ürünler Balkanlar’a, Karadeniz kuzeyindeki memleketlere ait doğal ürünler ile önemli bir mübadele konusu halini alır.</p>

      <p class="paragraf">Fatih, Batı ile olan Levant ticaretini baltalamak değil, aksine geliştirmek ister. Fakat belli egemenlik haklarından da özveriye izin vermemiştir. Osmanlı tebaası yabancılardan daha az gümrük ödemektedir. İlkin yerliler %2, yabancılar %4, sonra bu oran yerliler için %4, yabancılar için %5 olmuştur.</p>

      <p class="paragraf">Öte yandan Arabistan yolu ile Hindistan ticareti ve Dubrovnik yolu ile Floransa ticareti Fatih devrinde gelişme gösterir. İpek ve ipekli kumaş, sof ve hububat karşılığında İtalya’dan önemli miktarda ince yünlü kumaşlar ithal olunur. Bu ticaretin en önemli merkezi Bursa’dır. Bursa, İran ipeği ile garp yünlülerinin mübadele edildiği uluslararasıl bir pazar halini alır. Mısır’dan Hint baharatı, şeker-pirinç getirilir, tahta, demir ve Bursa kumaşı ihraç edilir. Antalya, bu ticaretin antreposu durumundadır. 1479’a doğru, İstanbul gümrük bölgesi üç yılda 13 milyon akçe, Bursa ipek gümrüğü yılda 700 bin akçe ve Antalya gümrük bölgesi 150 bin akçe gelir sağlayacak durumdadır.</p>

      <p class="paragraf">Nişancı Karamani’nin mali tedbirleriyle, Fatih’in son yılında hazinede hazır 2,5 milyon altın ve 48 milyon gümüş akçe vardır. Osmanlı devleti büyük teşebbüsleri finanse edebilecek güçtedir. Devlet özellikle iktisadi, mali bakımdan o zamanki dünyada ileri bir seviyeye erişir.<span class="dip"><a class="footnote-link" href="#footnote-225-236" id="footnote-225-236-backlink">236</a></span></p>

      <p class="paragraf"></p>

      <p class="arabaslik-sol-kucuk">MUKATAAYA VE PARANIN DEĞERİNİN</p>

      <p class="paragraf"><span class="char-style-override-1">DÜŞMESİNE TEPKİ</span></p>

      <p class="paragraf">İstanbul’un iskânı ve kalkındırılması, seferler ve fethedilen kaleler için askeri kuvvetlerin devamlı artırılması giderleri ve vergileri artırır. Bu da açık ve gizli hoşnutsuzluklar yaratır. İstanbul’a sürgün yönteminin geniş uygulanması özellikle Anadolu’da hoşnutsuzluk yaratır. Fetihte devlet malı ilan edilen emlak, önce her gelene parasız mülk olarak verilmiş, sonra arsalar devlet malı sayılarak kira konmuş ve muazzam bir meblağ (Dursun Bey’e göre 100 milyon akçe) alınmış, hoşnutsuzluk üzerine vazgeçilmiştir. Fakat Karaman ve Uzun Hasan gailesi sırasında 1471-72’de yeniden konmuştur.</p>

      <p class="paragraf">Mukataa tekrar konunca bu, Rum Mehmet Paşa tarafından Rumlar lehine yapılan haince bir tertip sayılmıştır. İslami halkın duygusunu dile getiren Âşık Paşazade’ye göre amaç şudur: “Bu imaretten halk vazgeçe. Yine evvelki gibi bu şehir bizim (Rumların) elinde ola.” Ulemadan Karamani Mehmet Paşa tahrikiyle “İstanbul’un eski kâfiri ile yakın dost” denilen Rum Mehmet Paşa bu yüzden asılır. İmar faaliyeti ve kale inşaatı hazineye ağır yüktür. Asıl büyük yük ise seferlerdir. Özellikle Uzun Hasan olayı maliyede olağanüstü tedbirlere yol açar. <span class="dip"><a class="footnote-link" href="#footnote-225-237" id="footnote-225-237-backlink">237</a></span></p>

      <p class="paragraf">Eski akçe beşte bir eksiğine değiştirilerek, böylece nakdi servetten vergi alınarak yeni akçe çıkarılır.<span class="dip"><a class="footnote-link" href="#footnote-225-238" id="footnote-225-238-backlink">238</a></span>Bu kanunu yürütmek için yasak kolları, evleri, yükleri, hanları araştırır ve buldukları gümüş parayı ticari kıymeti üzerinden müsadereye yetkilidir. Para ayarı değiştirilir. Sıkı sıkıya Türkiye ticaretine bağlı İran bile durumdan şikâyetçidir. Bu durum da hoşnutsuzluk doğurur.</p>

      <p class="paragraf"></p>

      <p class="paragraf"><span class="char-style-override-1">SERT TEDBİRLERİ İTALYAN MÜLTEZİMLER Mİ GETİRDİ?</span></p>

      <p class="paragraf">Tuz, sabun, mum gibi zaruri ihtiyaç maddeleri bölge bölge mukataaya verilmiş, yani iltizam ile inhisara bağlanmıştır. Örneğin Anadolu eyaletinde yalnız Foça sabunhanesi sabunları satılır ve bu işi Antonoğlu Obertiyo adlı bir Frenk iltizamına almıştır. Fatih’in bu mukataaların tatbikini temin için çıkardığı yasaknameler sert şikâyet almıştır.<span class="dip"><a class="footnote-link" href="#footnote-225-239" id="footnote-225-239-backlink">239</a></span>Örneğin Karesi vilayetinde Kızılca tuzu satılması emrolunan yerlerde, başka yerden tuz getirenden para cezası alınıyor, bunu haber vermeyen naib ve kethüda idam ediliyor. O zaman İtalya’da istibdat idarelerinde uygulanan bu iktisadi-mali usulleri, mültezim olan birçok İtalyan’ın memlekete soktuğu tahmin olunabilir. Âşık Paşazade “vilayet-i Osman’ın işidülmedik ve görülmedük bidatlerin ihdasını” İtalyan Yahudi Hekim Yakup Paşa’ya bağlar ve iltizamı başka vesilelerle de eleştirir. Bu hoşnutsuzluk sonunda son yıllarda rical kavgası yaşanır. Yine de kıpırdanmalar, hoşnutsuzluklar olur. 200 yeniçeri idam ettirilir. Fatih, yeniçerilerin çok bağlı oldukları Veziriazam Gedik Ahmet’i azleder, hapseder, komutanları sürdürür. Ulemadan Nişancı Karamani mali siyasetten sorumlu tutulur. Ayrıca o gulamdan (kapıkulu askeri) ümeraya da karşıdır, Rum Mehmet Paşa’nın idamı, Gedik Ahmet’in zindana atılması, İshak Paşa’nın gözden düşmesi, Davud Paşa’nın azline neden sayılır. Tevkii Faruk Paşa ile ulemadan Manisazade divana alınır. Eyalet tımarlı sipahileri arasında Fatih’ten önce de kullar muteber tercihlidir. Fatih devrinde idarede ve orduda kullar üstün duruma geçer.<span class="dip"><a class="footnote-link" href="#footnote-225-240" id="footnote-225-240-backlink">240</a></span>Kapıkullarının oranı Fatih devrinde artar. Mutlakıyetin ve merkeziyetçiliğin bir aracı olan gulam sistemi Fatih devrinde egemen duruma geçerler.</p>

      <p class="paragraf"></p>

      <p class="arabaslik-sol-kucuk">SOYLULUĞA KARŞI SİPAHİYLE İTTİFAK</p>

      <p class="paragraf">Mülk sahiplerinin kategorilerini bu kitabın birinci bölümünde “Gelişmiş Osmanlı feodalizmi” başlığı altında görmüştük. Mülk sahipleri gelirlerini ekonomik açıdan özel bir kategorisi olmayan vakıflara aktarmaktaydılar. Vakıf, mülk sahiplerinin başında gelen hanedan üyelerini karakterize eden sosyo-ekonomik ilişkileri değiştirmeksizin biçimsel-hukuki bir biçimde mülkten oluşmaktaydı: Sultanlar mülkten vakfa dönüşümü teşvik etmekteydi. XIV. yüzyıldan beri mülk sahipleri ailelerine, imtiyaz sağlamak ve veraseti garantiye almak için vakıf kurmaları sürekli çoğalır. Gazilerle Rumeli’ye geçen dervişler vakıf elde ederler. Sultanlar da harap olmuş yerleri “şenlendirmek” için mülk dağıtır.</p>

      <p class="paragraf"></p>

      <p class="paragraf">Fatih’ten itibaren devlet bu gelişmeye karşı çıkar, özellikle vergi dışı kalmayı önlemeye çalışır. Boş toprakları 1459’dan sonra dağıtmaz. Başta Anadolu vakıfları olmak üzere tımarları dönüştürmeye başlar. 1478 veya 1481 fermanlarında, dini bağışların tımarlar olarak verilmesi gerektiği yazılır.<span class="dip"><a class="footnote-link" href="#footnote-225-241" id="footnote-225-241-backlink">241</a></span>XV. yüzyılın ikinci yarısından kalma Nikopolis (Niğbolu) mülk ve vakıf kütükleri, Rumeli’de her iki feodal mülkiyet biçiminin tımar lehine yontulduğunu gösterir.<span class="dip"><a class="footnote-link" href="#footnote-225-242" id="footnote-225-242-backlink">242</a></span>Fatih tımarı temel sistem yapar. Sipahi sayısı hızla artar. Ama mümkün olduğu kadar küçük tutar. Kanunnamede, “Tımar sahibi çiftliğinden başka toprağa sahip olamaz,” denir.</p>

      <p class="paragraf">“Haslar miri arazi fonundan dağıtılan feodal mülklerdir. Bu nedenle devlet topraklarının feodal mülkiyet biçimi aldıkları, devlet mülkiyeti hukuki biçimi arkasında saklanan bir azınlığın tekelinin söz konusu olduğunu belirtmek gerekir. Türk tarih yazımı devlet topraklarına sınıflar üstü gibi bakar, sipahiyi rantını kendi çıkarmaya çalışan ücretli asker olarak görür. Oysa sipahiler giderek feodal birer bey olma yolunu tutarlar, Avrupa’daki sınıfdaşlarıyla aynı rant mekanizmasına bağlıdırlar. Ancak, Fatih’in toprak soyluluğuna karşı sipahi ile kurduğu ittifak, bütün devletin feodalleşmesine karşı tedbir anlamına gelmez. Tersine bu küçük asilin yardımıyla toprak tekeli üzerinde bir kullanma hakkı sağlamaya gidiş ve iç siyasette hareket serbestîsi kazanmada merkezi iktidarın bir denemesidir.”<span class="dip"><a class="footnote-link" href="#footnote-225-243" id="footnote-225-243-backlink">243</a></span></p>

      <p class="paragraf"></p>

      <p class="arabaslik-sol-kucuk">MÜLK SAHİPLERİNE KARŞI SAVAŞ</p>

      <p class="paragraf">Yüksek mülkiyet ilkesini Fatih önemle uygulamıştır. 1476’dan sonra imparatorluktaki emlak ve evkafın büyük kısmını ilga etmesi sonucu, devlet 20 binden çok köy ve mezraya el koymuştur. Fatih yeniden büyük miktarda araziyi tımar toprakları haline getirdiği gibi, yerinde bıraktığı emlak ve evkaf için de, tasarruf edilen arazi gelirine göre, eşkinci gönderme yükümlülükleri koyar. Toprak üzerinde devlet nezareti güçlenir, devlet daha askeri bir nitelik kazanır.</p>

      <p class="paragraf">Sonuç olarak Fatih birçok eski vakıf ve mülkleri silip yok etmek yoluyla reforma girişir. Mali kaynakları ve askeri gücü artırmak amacıyla vakıf ve mülk sahiplerinin imtiyazlarına son verip, topraklarını alır. Onlara yeni askeri vazifeler yükler.</p>

      <p class="paragraf">Halil İnalcık, şöyle diyor: “Bütün vakıflar ve mülkler gözden geçirilerek, Dursun Bey’e göre 20 binden fazla köy ve mezra neshedilmiş ve tımarlı sipahilere dağıtılmıştır. İbka olunan vakıf ve mülklerden de divani denilen gelir hisseleri için asker (eşkinci) istenmiştir. Asıl Nişancı Karamani Mehmet Paşa’nın veziriazamlığında (1476-1481) tatbik edilen bu toprak ıslahatı memlekette hoşnutsuzluk uyandırmıştır. Bu ıslahatın asıl gayesi tımarlı sipahi sayısını artırmak ve Padişah’ın hazinesi için yeni haslar bulmak idi. Etrafındakilerin tesiriyle bir zamandan beri babasıyla arası açık bulunan Amasya Valisi Şehzade Bayazıt, bu kanunun kendi sahasında (Amasya, Tokat ve Trabzon) tatbikine mukavemet etmek isteyince, gayri memnun bir kitle gözlerini Bayazıt’a çevirmiştir. Diğer Şehzade Sultan Cem babasının harpçi siyasetini devam ettirmeye namzet sayılıyor ve Karamani Mehmet tarafından destekleniyordu. Bu suretle Fatih’in hastalığının arttığı son yıllarda, bilhassa 1479’dan itibaren Bayazıt ile Cem arasında taht için başlayan gizli mücadele memlekette büyük bir içtimai hareket ile ihtilat etmiş oluyordu. Bayazıt padişah olur olmaz ilk işi bu emlak ve evkafı sahiplerine iade etmek olmuştur. Fatih’in emlak ve evkafı neshetmesi bilhassa ulema sınıfını, şeyhleri ve eski, Türk, Müslüman bey ailelerini müteessir etmiş, fakat yeni akçe hususundaki harekâtı bütün halk arasında hoşnutsuzluk yaratmıştır.”<span class="dip"><a class="footnote-link" href="#footnote-225-244" id="footnote-225-244-backlink">244</a></span></p>

      <p class="paragraf"></p>

      <p class="arabaslik-sol-kucuk">CEM SULTAN OLAYI: TUTUCU GÜÇLER</p>

      <p class="paragraf"><span class="char-style-override-1">REFORMU HÜKÜMSÜZ BIRAKIR</span></p>

      <p class="paragraf">Girişim doğrudan doğruya ilgili zümrelerin sosyal gücü kadar, türlü çıkarlar peşinde koşan devşirme vezirler ile ocak ağaları grubunun, şeriatçı ve tutucu güçlerin işbirliği ile hükümsüz bırakılır.<span class="dip"><a class="footnote-link" href="#footnote-225-245" id="footnote-225-245-backlink">245</a></span></p>

      <p class="paragraf"><span>Fatih’in ani ölümü üzerine yeniçeri ayaklanır, reformun ilham kaynağı olan Karamanlı Mehmet Paşa katledilir, konağı yağmalanır. Fatih’in özel doktoru Yakup Paşa öldürülür. Yahudi Mahallesi, Venedik ve Floransalı mağazaları yağmalanır.</span></p>

      <p class="paragraf">Toprak siyasetinden çıkarları bozulan güçler daha şehzadeliği sırasında Bayazıt’tan güvence isterler ve alırlar. Cem ise babasının siyasetini sürdürmekten yanadır. Toprak kavgası, Fatih’in oğulları Bayazıt ile Cem’in arasında iktidar kavgasına dönüşür.</p>

      <p class="paragraf">Fatih, son yıllarına doğru Karamani Mehmet Paşa zamanında “kardeş katline” dair bir kanunname düzenletir. Bu yeni kanunnamede yaş haddi belirtilmeden saltanata geçmiş olan Osmanlı hükümdarının “nizamı âlem için” kardeşlerini öldürmesinin meşru olduğuna dair fetva alarak zikredilir. Uzunçarşılı, Fatih’in bu kanunnameyi küçük oğlu Cem için çıkardığı kanısındadır: “Fatih büyük oğlu Bayazıt’ı sevmez, küçük oğlu Cem’i severdi. Ve bundan dolayı veziriazam kanunnamedeki şehzade elkabından (lakap, unvan) Cem’in elkabını zikrederek ona taraftarlığı ile padişahın arzusuna uygunluğunu göstermiştir. Bununla beraber kanundaki madde tarafsız görünüyor. Zahiren, Cem için açık bir kapı bırakılıyor. Bence, Fatih, Cem’in kendisinden sonra hükümdarlığını istemiş, fakat bunu açıkça zikretmekten çekinmiştir.”<span class="dip"><a class="footnote-link" href="#footnote-225-246" id="footnote-225-246-backlink">246</a></span></p>

      <p class="paragraf"></p>

      <p class="arabaslik-sol-kucuk">BAYAZIT II, MÜLK SAHİPLERİNE MALLARINI</p>

      <p class="paragraf"><span class="char-style-override-1">İADE EDER</span></p>

      <p class="paragraf">Fatih ölümünü bir süre gizli tutan Sadrazam Karamani Mehmet Paşa devlet merkezindeki arzuya uyarak Amasya valisi Bayazıt’a haber yollar ama tahta çıkmasını istediği Konya valisi Cem’e de gizlice ulak yollar. Amacı Cem’in Bayazıt’tan önce İstanbul’a gelip emrivaki yapmasıdır. Ancak Cem’e gönderdiği adamı ve mektubu Anadolu Beylerbeyi Sinan Paşa tarafından yakalanır. Fatih’in sarayında Bayazıt’ın oğlu Korkut ile Cem’in oğlu Oğuz Han rehindir. Yeniçeriler, o Amasya’dan gelene kadar, Korkut’u babasına vekil sayarlar, Oğuz’a dokunmazlar. Karamani Mehmet Paşa’nın yeniçeriler tarafından katlinde bu olayın da rolü vardır. <span class="dip"><a class="footnote-link" href="#footnote-225-247" id="footnote-225-247-backlink">247</a></span></p>

      <p class="paragraf">Bayazıt II tahta çıktıktan sonra ilk iş olarak daha önce güvence verdiği özel kişilerin elinden alınmış olan arazi, vakıf ve mülkleri gelirinin eski halleriyle sahiplerine geri verildiğini ilan eder. Ayrıca bir defadan fazla yeni akçe çıkarmamayı (paranın değerini düşürmemeyi) taahhüt eder.</p>

      <p class="paragraf"></p>

      <p class="arabaslik-sol-kucuk">CEM’DEN, BAYAZIT’A: “RUMELİ SENİN,</p>

      <p class="paragraf"><span class="char-style-override-1">ANADOLU BENİM OLSUN”</span></p>

      <p class="paragraf">Yeniçeriler Bayazıt-Cem çatışmasında Cem Sultan’a muhalefet ederler ve iki yıl devleti tahakküm altında tutarlar. Bayazıt’a kul olmayanları devletin başına getirmemeyi taahhüt etmişlerdir.</p>

      <p class="paragraf">Cem, Bursa’yı işgal eder, Bayazıt’ın gönderdiği kuvvetleri bozar, kendi adına hutbe okutur, para kestirir. Bayazıt’a “Rumeli senin, Anadolu benim olsun” der. Bayazıt teklifi reddeder, Tekrar Bursa üstüne yürür. Cem’in lalası Aştunoğlu Yakup Bey satın alınmış olduğundan Bayazıt’ın tarafına geçince Yenişehir ovasındaki savaşta Cem yenilir. Karaman’a çekilir.</p>

      <p class="paragraf">Bayazıt Yenişehir ovasındayken İtalya’dan geri çağrılmış olan Gedik Ahmet Paşa gelip elini öper. Yunanlı tarihçi Chalkokondyles’e göre Bayazıt’la Gedik Ahmet Paşa’nın arası 1473’te Otlukbeli Savaşı sırasında bozulmuştur. Amasya Valisi Şehzade Bayazıt o savaşta sağ kol kumandanıdır. Fatih orduyu teftiş ederken bu kuvvetleri düzensiz görüp gedik Ahmet Paşa‘ya işlerin yoluna konmasını emreder, o da bundan şehzadeyi sorumlu gösterir.<span class="dip"><a class="footnote-link" href="#footnote-225-248" id="footnote-225-248-backlink">248</a></span>Bayazıt, Gedik Ahmet Paşa’yı affedip maiyetine alır ve Cem’i takiple görevlendirir. Paşa, Cem taraftarı olduğundan işi ağırdan alır. O arada Cem annesi Çiçek Hatun ile birlikte Suriye’ye gidip Memluklara sığınır. Bu durum Fatih’ten beri Osmanlı ile arası bozuk olan Memluk Sultanı Melik Seyfettin Kayıtbay’ın işine gelir.<span class="dip"><a class="footnote-link" href="#footnote-225-249" id="footnote-225-249-backlink">249</a></span></p>

      <p class="paragraf"></p>

      <p class="arabaslik-sol-kucuk">CEM SULTAN’IN SONU</p>

      <p class="paragraf">Fatih zamanında yenilip Akkoyunlulara sığınmış olan Karamanoğlu Kasım Bey’in çağrısıyla Cem Sultan tekrar Anadolu’ya gelir. Kasım’la birleşerek 1482’de Konya’yı kuşatırlar. Hadım Ali Paşa dayanır, Konya halkı da Bayazıt’a bağlı kaldığından kaleyi alamazlar. Oradan çekilip Aksaray’ı kuşatırlar ama Aksaray halkı da teslim olmaz. Yenilgiye uğrayan Cem Sultan, Kasım Bey’in tavsiyesiyle Silifke’den bir gemiye binip Rodos şövalyelerine sığınır.</p>

      <p class="paragraf">Cem’in ve Karamanoğlu’nun başarısız olmalarının bir nedeni de, Konya, Aksaray gibi bazı önemli kentlerin bunlara karşı kapılarını açmamaları ve Bayazıt’a sadakat göstermeleridir. Bundan dolayı Bayazıt, bu yerlerin halkını bütün vergilerden bağışlar.<span class="dip"><a class="footnote-link" href="#footnote-225-250" id="footnote-225-250-backlink">250</a></span></p>

      <p class="paragraf">Bayazıt Kasım’a İçel ve Larende taraflarını verir. Ama Şikari Tarihi’ne göre daha sonra Kasım ve üç oğlunu zehirleterek sülaleyi ortadan kaldırır. 1482’de Gedik Ahmet Paşa ile kayınpederi İshak Paşa’nın nüfuzunu kırar. İshak Paşa sadrazamlıktan azledilip Selanik’e yollanır. Bayazıt, Cem Sultan taraftarı olduğuna kanaat getirdiği Gedik Ahmet Paşa’yı ise Edirne’de öldürtür. Cem’in oğlu Oğuz Han’ı boğdurtur. Neşri, Gedik Ahmet Paşa’nın ihanet nedeniyle katledildiğini yazar.<span class="dip"><a class="footnote-link" href="#footnote-225-251" id="footnote-225-251-backlink">251</a></span></p>

      <p class="paragraf">Cem Sultan daha sonra şövalyeler tarafından Fransa’ya götürülür, oradan tekrar Rodos’a geri getirilir. Baron Sassenagge’ın kızıyla evlenir. Bu süre içerisinde Bayazıt şövalyelere bol para verir. Cem, 1489’da Roma’ya götürülüp Papa’ya teslim edilir. Şubat 1495’te Napoli’de ölür. Cem Sultan’ın ölümüyle ilgili değişik görüşler vardır. Fransız kronikçiler Papa’nın onu zehirlettikten sonra Charles VIII’e teslim ettiği kanısındadırlar. Âşık Paşazade de zehirli usturayla tıraş edilerek öldürüldüğü kanısındadır: “Bilahare helak etmek murad idindiler. Başını agulu ustura-y-ıla yülidiler. Başı ve cem’i gövdesi şişti; ilaca kabil olmadı. Allah rahmetine vasıl oldu.”<span class="dip"><a class="footnote-link" href="#footnote-225-252" id="footnote-225-252-backlink">252</a></span>Roma baş teşrifatçısı Burchard şehzadenin alışık olmadığı bir gıda ve içkiden öldüğünü söyler. Venedik hükümeti de Cem’in hastalıktan öldüğünde ısrarcıdır. Cenazesi Bursa’ya getirilerek Fatih’in büyük oğlu Mustafa’nın yanına defnedilir. Kitapları, atları, papağanı ve maymunu Bayazıt’a teslim edilir.<span class="dip"><a class="footnote-link" href="#footnote-225-253" id="footnote-225-253-backlink">253</a></span></p>

      <p class="paragraf"></p>

      <p class="arabaslik-sol-kucuk">KARADENİZ’İN BATISI OSMANLI EGEMENLİĞİNDE</p>

      <p class="paragraf">Bayazıt II, 1484 Akkerman ve Kili seferi için asker toplarken emirname çıkarır: “Gazadan ve cihaddan sefale” ve “yarar yoldaş olup…yoldaşlığı ile tımar almak isteyenlerden alât-ı harpleri ile gelüp” çeşitli biçimde ödüllendirilecekler ve bu arada “tımara talip olanları tımardan ve dirlikten himmet ve inayet edileceği…” 20 haneden 1 kişinin “kavi ve kadir” yiğitler arasından seçilmesi istenir. Boşalan akıncı kadroları “akınlara eşegelmiş yarar ve gazadan sefale, tüfekendaz yiğitlerle” doldurmak istenir. Tımar sistemi bozulunca sekban ve levent denen atlı ve eli-tüfenkli ücretli asker halktan devşirilir. “Ata ve dededen sipahizâde olmayanı iptidaen sipahi etmekte ihtilal mukadderdir” öğütlerine rağmen, bazı güç durumlarda hazırlanan seferler için lüzumlu kuvveti bulmak, şehzadelerarası taht kavgalarında taraftar toplamak ve iç isyanların bastırılmasında gayreti artırmak için “sipahi dirliği verileceği vaadi ile” halktan asker toplanır.</p>

      <p class="paragraf">Bu seferde Hersek sancağı tamamen ilhak edildikten sonra Boğdan üzerine yürünür, Kırım ve Eflâk güçlerinin de önemli yardımlarıyla Tuna Nehri kuzeyindeki Kili Kalesi ve Akkerman mevkii kazanılır. Böylece Osmanlı toprakları ile Kırım sınırdaş olur, Karadeniz’in bütün batısı Osmanlı egemenliğine geçer.</p>

      <p class="paragraf">Bayazıt, Çandarlılara iade-i itibar eder. Şehzadeliğinden beri maiyetinde olan Çandarlı İbrahim Paşa, 1489’da sadrazamlığa getirilir. Çandarlı sülalesinin son devlet adamı olan Çandarlı (ikinci) İbrahim Paşa, <span class="char-style-override-8">Murat</span> II’ye veziriazamlık yapmış olan <span class="char-style-override-8">Çandarlı İbrahim Paşa</span>’nın torunu, Fatih’in İstanbul’un fethinden sonra öldürttüğü Çandarlı Halil Paşa’nın oğludur. Ama kul sistemi bundan fazla etkilenmiş sayılmaz. Devşirmelikten gelen devlet ricali, yeniçerileri ve Bayazıt’a çoktan beri müttefik bulmuştur, mali siyasetten şikâyetçi olan kesimler de onları destekler.</p>

      <p class="paragraf"><span>1489’da Lehistan kralı Boğdan’ı istilaya kalkışır ama Boğdan Beyi’nin çağrısına giden Osmanlı güçleri Lehlileri geri çekilmek zorunda bırakır. Leh kralı bundan sonra da saldırılarına devam etmek ister ama Silistre sancakbeyi ünlü Malkoçoğlu Bali Bey’in akıncıları ona aman vermez.</span></p>

      <p class="paragraf">Bayazıt II dönemi Osmanlı donanması gelişir. Donanma ile Osmanlı Avrupa diplomatik sisteminin parçası olur. Avrupa’nın tek bir evrensel monarşi egemenliğini engellemek isteyenler için Osmanlı artık çok aranan bir müttefiktir.<span class="dip"><a class="footnote-link" href="#footnote-225-254" id="footnote-225-254-backlink">254</a></span></p>

      <p class="arabaslik-sol-kucuk">ÇUKUROVA’DA MEMLUKLARLA ÇATIŞMA</p>

      <p class="paragraf">Bayazıt, Cem Sultan’ı himaye etmiş olan Memluk Sultanı’nın Çukurova üzerinde baskı kurmaya başlaması üzerine kayınpederi (Yavuz Sultan Selim’in annesi olan Ayşe Hatun’un babası) Türkmen Beyi Dulkadiroğlu Alaüddevle Bozkurt Bey’i himaye eder, ona asker verir ve Memluklara savaş açar. Osmanlı Gülek kalesini zapt eder. Alaüddevle Memluk Sultanı ile anlaşır. Osmanlı, Dulkadir Budak Beyi atar. Memluk, Osmanlı’nın Karamanlı Kasım Bey yerine İçel’e atadığı Turgutoğlu Mahmud Bey’i kışkırtır. Budak Bey işi yürümez. Çukurova kentleri üzerinde süren bu savaşlarda 1485-1491 arasındaki beş seferin ikisini Osmanlı, üçünü Mısır kazanır. Sonunda Tunus hükümdarının arabuluculuğuyla barış yapılır. Osmanlı Çukurova’da zapt ettiği yerlerin (Adana ve Tarsus) Mekke ve Medine evkafına ait olması nedeniyle anahtarlarını Mısır’a geri yollar.</p>

      <p class="paragraf">Altı yıl süren bu çatışmalar sırasında Karamanlı Sipahiler (Sipahiyanı Karaman) Osmanlı’ya ihanet edip kaçmışlardır. 1500 yılında bir il yazıcısının Karaman elindeki tımarları bir kat artırması üzerine, daha önce Osmanlılardan yüz çevirmiş olan bu Karaman sipahileriyle Turgut ve Varsak oymakları İran’da bulunan Karamanoğulları’ndan Mustafa’yı davet edip hükümdar ilan ederler. Fakat ertesi yıl Sadrazam Mesih Paşa önemli bir güçle Karaman’a gelerek Mustafa’yı Memluklara sığınmaya mecbur eder.<span class="dip"><a class="footnote-link" href="#footnote-225-255" id="footnote-225-255-backlink">255</a></span></p>

      <p class="paragraf"></p>

      <p class="arabaslik-sol-kucuk">“BEN DE BU YAYLADAN ŞAH’A GİDERİM”<span class="dip"><a class="footnote-link" href="#footnote-225-256" id="footnote-225-256-backlink">256</a></span></p>

      <p class="paragraf">O sırada Türkmen kabileleri Osmanlı mali ve idari politikasından hoşnutsuzdur. Şii fikirleri Türkmenleri öteden beri etkilemektedir. Anadolu Türkmenleri, şeyhleri İsmail’in çağrısına uyarak kitleler halinde Erzincan’a akarlar. Mora’nın fethiyle uğraşmakta olan Bayazıt II kendine ait reayanın bu göçüne bir şey yapamaz. Aynı şekilde Alaüddevle’nin Dulkadir Beyliği de reayasını yitirmeye kayıtsız kalır.</p>

      <p class="paragraf">İsmail’in Anadolu’daki müritleri İran’a göçmektedirler. Kemal Paşazade “Osmanlı ülkesinde reaya olanın Şah İsmail ülkesinde beyliğe yükseldiğini” öne sürer. Bayazıt bu gelişme karşısında Anadolu’da yakaladığı Şii Türkmenleri Rumeli’ye ve yeni fethedilen Mora’ya sürer. Alevilerin İran’a gitmesini yasaklar. Bunun nedeni gidenlerin vergilerini alan hizmet erbabı ile dini kurumların bu gelirden yoksun kalıp zarar görmeleridir. Şah İsmail ise, bu yasakla “nezir” denilen varidattan yoksun kalır. Anadolu’dan Türkmen ikmali onun için yaşamsal önemdedir. “Baba” dediği Bayazıt’a mektup yazarak tarikat mensuplarının ziyaretlerine engel olunmamasını rica eder. Bayazıt ona “geri dönmeye söz verenlere yasağın uygulanmayacağı” yanıtını verir.<span class="dip"><a class="footnote-link" href="#footnote-225-257" id="footnote-225-257-backlink">257</a></span></p>

      <p class="paragraf">Şah İsmail, 1508 yılında Osmanlı sınırını geçerek Dulkadir ülkesini yağmalar. Kemal Paşazade’ye göre bunun nedeni Aalüddevle’nin Şah İsmail’in elçisine alenen hakaret etmesidir. Başka bazı yazarlar ise Şah İsmail’in Alaüddevle Bey’in kızı Benlü Hatun’u istemesi ve bu isteğinin reddedilmesidir. Sümer bu açıklamaları tatmin edici bulmaz.<span class="dip"><a class="footnote-link" href="#footnote-225-258" id="footnote-225-258-backlink">258</a></span></p>

      <p class="paragraf">1509’da çok şiddetli deprem İstanbul’u harap eder. İmarı 3 bin usta ve dülgerden başka 77 bin kişi çalıştırılarak sağlanır. Sultan ahşap evde oturmak zorunda kalır. Depremden dolayı surlar, camiler ve medreseler yıkılır. Galata Sarayı içoğlanları için inşa edilip okul yaptırılır.</p>

      <p class="paragraf"></p>

      <p class="arabaslik-sol-kucuk">ANADOLU’DA Şİİ TÜRKMENLER AYAKLANIR</p>

      <p class="paragraf"><span>Ancak 1511 Şii İsyanı, Bayazıt’an Alevileri Rumeli’ye tehcir siyasetinin etkisizliğini gösterir. Ülke tüm Anadolu’nun Safevi devletine katılması sonucunu bile doğurabilecek sarsıntılara uğrar. Şah İsmail, Hamid ve Teke’de (Isparta-Antalya) güçlüdür. Buralardaki Türkmenler, “Baba” dedikleri Korkuteli tarafından Hasan Halife oğlu Şahkulu Tekeli Baba yönetiminde ayaklanırlar. Şahkulu’nun taraftarları bölgenin eski tımar sahibi beyleri, dirlikleri haksız yere alınmış sipahiler ve yoksul köylülerdir. “Anadolu’nun bir avuç ayağı çarıklı Türkleri” diye küçümsenen Şahkulu’nun amacı Anadolu’da bir Şii devleti kurmaktır. Taraftarlarıyla birlikte, Bayazıt’ın Şehzade rekabetleriyle meşgul olarak yönetimi vezirlerine bırakmış olmasından da yararlanarak başarılar kazanırlar. Şahkulu Anadolu Beylerbeyi Karagöz Ahmet Paşa’yı yenerek kazığa vurur. Faruk Sümer, Osmanlı askerinin manevi kuvvetinden korkmaları açısından Şahkulu Ayaklanmasını haklı olarak 1240’taki Baba İshak İsyanına benzetir.</span><span class="dip"><a class="footnote-link" href="#footnote-225-259" id="footnote-225-259-backlink">259</a></span><span>İsyan o kadar büyür ki, Bayazıt’ın Konya valisi olan şehzadesi Şehinşah bir ara Kızılbaş olur. Amasya’daki şehzade Murat da törenle taç giyip Kızılbaş olur. Sonunda Osmanlı’nın gönderdiği Sadrazam Hadım</span> <span>Ali Paşa, Amasya Valisi Şehzade Ahmet’le birlikte Şahkulu’nu kuşatır. Şahkulu ve yandaşları çemberi yararak İran’a doğru yola çıkarlar. Ancak Çubuk ovasında kendilerine yetişen Sadrazam Hadım</span> <span>Ali Paşa ile çarpışmak zorunda kalırlar. Bu savaşta hem Sadrazam hem de Şahkulu ölür. Şahkulu taraftarları İran’a göçerler.</span></p>

      <p class="paragraf"></p>

      <p class="arabaslik-sol-kucuk">SELİM’İN AKINCILIĞI!</p>

      <p class="paragraf">O sırada Trabzon’da sancakbeyi olan Şehzade Selim Erzincan ve havalisinde faaliyette bulunan Şah İsmail’i o bölgeden çıkardığı gibi Safevilere bağlı Gürcü prensliklerini yenip onları vergiye bağlar. Ona göre isyanların nedeni merkezi idarecilerin kul taifesine teveccüh gösterip “nesep sahibi” “ocak erlerini” yüksek dereceli mevkilerden yoksun bırakması ve tımarların aslı-nesli belli olmayan hamiyetsiz kişilere verilmesidir. Bu yüzden “Gürci kâfirlerle akınım vardır” diyerek çeşitli ülkelerden birtakım yiğit kişileri çevresinde toplayan Selim yaptığı akınlarla büyük bir teveccüh kazanır. Bu akınlarda yoldaşlık ettiklerinin ileri gelenlerine, vezirlerin kul tayfasından başkasına makam vermemelerinin büyük bir haksızlık olduğunu ve tahta geçmek kendisine nasip olursa bu haksızlıkların önleneceğini söylemekten çekinmez. “Merdüm-zadeleri koruyacağını, bu nedenle ümitsizliğe düşüp Kızılbaş canibine meyl ve muhabetten vazgeçmelerini” söylediği haberi halk arasında yayılınca o zamanlar, türküler çıkarıp, “Yürü Sultan Selim devran senindir” kelamını zikreder olurlar. Şehzade Selim’e gösterilen bu ilgi, toprak sahiplerinin Fatih’in son döneminde Şehzade Bayazıt’a gösterdikleri ve Kanuni döneminde önce Şehzade Mustafa’ya sonra da Şehzade Bayazıt’a gösterdikleri ilgiye benzer. Çünkü bütün bu şehzadeler tahta geçerlerse “haksızlıkları” düzelteceklerini vaat etmişlerdir.</p>

      <p class="paragraf">Artık yaşı ilerlemiş olan Bayazıt’ın oğulları arasında rekabet artar. Bayazıt kendinden sonrası için hem en büyük hem de en çok çocuk sahibi olan Amasya valisi olan Ahmet’i tercih etmektedir. Manisa valisi olan Korkut’un hiç çocuğu yoktur. Trabzon valisi Selim’in ise tek çocuğu (ileride Kanuni adını alacak olan Süleyman) vardır. Ahmet’in taraftarlarının çok olduğu İstanbul’a yakın olmak isteyen Korkut, Saruhan’a naklini isterse de isteği kabul edilmez. Selim de İstanbul’a yakın olmak istemektedir, oğlu Süleyman Bolu’ya verilmiştir ama Ahmet buna karşı çıkınca Süleyman, Kefe’ye verilir.</p>

      <p class="paragraf"></p>

      <p class="arabaslik-sol-kucuk">YENİÇERİ “KORKAK BİR ADAMIN SALTANATINI</p>

      <p class="paragraf"><span class="char-style-override-1">İSTEMEYİZ,” DİYEREK ŞEHZADE AHMET’E KARŞI ÇIKAR</span></p>

      <p class="paragraf">Şahkulu İsyanı’nın bastırılmasından sonra Bayazıt II ve vezirlerinin Ahmet’i hükümdar yapmak istediklerini haber alan Selim, Edirne’ye oradan da İstanbul’a yürür, ancak babasının kuvvetlerine yenilerek Kefe’ye çekilir. Bayazıt II saltanatı lehine terk etmeye karar verdiği Şehzade Ahmet’i İstanbul’a çağırır. Ancak Ahmet Maltepe’ye vardığında yeniçeriler ayaklanır. Şahkulu’na karşı savaştaki tutumu nedeniyle “korkak bir adamın saltanatını istemeyiz” derler.<span class="dip"><a class="footnote-link" href="#footnote-225-260" id="footnote-225-260-backlink">260</a></span>Bunu fırsat bilen Korkut hükümdar olmak isterse de yeniçeriler “Selim’den başkasını istemeyiz” diye ayak direrler. Selim İstanbul’a gelir, yeniçerilerle birlikte saraya gider. Tahttan feragat eden babasının elini öperek Nisan 1512’de padişah olur.<span class="dip"><a class="footnote-link" href="#footnote-225-261" id="footnote-225-261-backlink">261</a></span></p>

      <p class="paragraf">Yavuz Selim’in tahttan indirdiği babası Bayazıt iki milyon akçe tahsisatla Dimetoka’ya giderken yolda ölür. Yavuz babasını belki de zehirlemiştir.<span class="dip"><a class="footnote-link" href="#footnote-225-262" id="footnote-225-262-backlink">262</a></span></p>

      <p class="paragraf"></p>

      <p class="arabaslik-sol-kucuk">SELİM I, KARDEŞLERİNE DEDESİ FATİH’İN</p>

      <p class="paragraf"><span class="char-style-override-1">YASASINI UYGULAR</span></p>

      <p class="paragraf"><span>Yavuz iktidar savaşında kendini tutan kapıkuluna 2 biner akçe cülus bahşişi verir. 35 bin kapıkulu vardır.</span> <span>Ayrıca süvarilere 5’er, piyadelere 3’er akçe terakki verir. İlk yıllarını kardeş ve yeğenlerini ortadan kaldırmakla geçirir. Ahmet, Konya’da Sultanlığını ilan etmiştir, Bursa’yı da alır. İki oğlunu yardım istemek üzere Şah İsmail’e yollar. Yavuz, Kefe’den çağırdığı oğlu Süleyman’ı da yanına alarak Bursa’ya yürür, geri alır. 1512’de Sadrazam Koca Mustafa Paşa’yı Ahmet taraftarı olduğu için idam ettirir, yerine Hersekzade Ahmet Paşa’yı getirir. Aynı yıl Korkut, Antalya’ya kaçarken yakalanıp boğularak öldürülür. 1513’te de Yenişehir Ovasında karşılaştığı Ahmet’i yenerek boğdurtur.</span><span class="dip"><a class="footnote-link" href="#footnote-225-263" id="footnote-225-263-backlink">263</a></span></p>

      <p class="paragraf"><span>Sonuç olarak, hükümdarlığı elde ettikten sonra büyük babasının yaptırdığı kanundan istifade ederek ağabeyleri Ahmet ile Korkut’u ve oğullarını ve diğer ölmüş kardeşlerinin çocuklarını Bursa’ya getirterek hayatlarına son verir ve Manisa Sancakbeyi olan oğlu Süleyman tek şehzade olarak kalır.</span><span class="dip"><a class="footnote-link" href="#footnote-225-264" id="footnote-225-264-backlink">264</a></span></p>

      <p class="paragraf"></p>

      <p class="arabaslik-sol-kucuk">İSYANLARIN NEDENİ DE TOPRAK MÜLKİYETİ</p>

      <p class="paragraf"><span>Celalzade Mustafa’ya göre (Selim-name) bu devirde Anadolu, Karaman ve Rum eyaletlerinde tımar tevziindeki eski usullerin bırakılması yüzünden sipahilerin durumları son derece “müşevveş ve mükedder” olmuştur. Bu yüzden halka ve sipahilere daha müsait davranmakta olduğu propagandası yapılan Şah İsmail’in yanına gidenlerin adedi bir hayli artmıştır. Daha Trabzon’dayken olayları gören Selim I’e göre hoşnutsuzluğun en büyük nedeni budur. Divana gönderilen rapordan: Çok sipahi var.</span> <span>Bunlar rüşvetle tımar satışlarında tefeci ve bezirgân oğullarının, paşaların aşçı, seyis gibi hizmetkârlarının tımar sahibi olmalarından şikâyetçidir. “Görsünler imdi, tımarı na-mahalle verüp sipahi taifesine zulüm etmekten ne fitneler ve ne fesatlar zahir oldu ve daha neler zahir olsa gerektir,” derler.</span></p>

      <p class="paragraf">Ama kadrolar dolup Sipahi neslinden bir sürü insan açıkta kalınca, tımar sahiplerinin hoşnutsuzluklarını ortadan kaldırmak için devlet bu sınıfın imtiyazlarını korur. Yeni bir padişah tahta geçince yapılan berat yenilemeleri ve arazi tahrirleri esnasında itiraz ve ihbarlar üzerine sırf babadan, dededen sipahi olmadıkları için birçok sipahinin ellerindeki dirlikler alınmaktadır. Tahrir defterlerinde bazı sipahilerin isimlerinin üzerine düşülen “Sipahi ama râiyyetzâde, atası köhne defterde riayette kayıtlı” şeklindeki şerhler, asalet ilkesine verilen önemi gösteriyor. Ama reayadan sipahi yapılmaya her zaman devam edilmiştir.</p>

      <p class="paragraf"></p>

      <p class="arabaslik-sol-kucuk">ALEVİLERE KARŞI CİHAT İLANI</p>

      <p class="paragraf">“Kızılbaş ayaklanmaları ve Safevi Devleti’nin Anadolu’da genişlemesi Yavuz Sultan Selim’in acımasız terör uygulamasıyla engellenebilir.”<span class="dip"><a class="footnote-link" href="#footnote-225-265" id="footnote-225-265-backlink">265</a></span> Yavuz Selim, İran Seferi’ne çıkmadan önce, kamuoyunu hazırlar. Osmanlı ulemasına propaganda görevi verir. Kemal Paşazade bir risale yazarak Şiilerin öldürülmesinin caiz, mallarının helal, nikâhlarının kıymetsiz olduğunu söyler. Şii ile savaş öteki “din düşmanları” ile yapılan savaş gibi cihat sayılır.<span class="dip"><a class="footnote-link" href="#footnote-225-266" id="footnote-225-266-backlink">266</a></span></p>

      <p class="paragraf">Selim I, Şah İsmail üzerine yürürken Anadolu ve Rumeli tımar erbabına binde 50 terakki verir. Kapıkullarına da biner akçe bahşeder ve iş dağıtır.</p>

      <p class="paragraf">Yavuz Selim, Safevi devletini tümüyle ortadan kaldırmak amacıyla Kayseri’ye doğru sefere başlar. Anne tarafından dedesi Dulkadiroğlu Aalüddevle İran seferine katılmayı reddeder. Yürümeye devam eden Selim, Urmiye gölüyle Tebriz arasında bulunan Çaldıran mevkiinde Şah İsmail’in ordusuyla karşılaşır. Burada 23 Ağustos 1514’te yapılan meydan savaşında Osmanlılar, Safevi ordusunu dağıtırlar. Şah İsmail güçlükle kaçar.<span class="dip"><a class="footnote-link" href="#footnote-225-267" id="footnote-225-267-backlink">267</a></span></p>

      <p class="paragraf"></p>

      <p class="arabaslik-sol-kucuk">ÇALDIRAN SAVAŞI’NI TÜFEK Mİ KAZANDI?</p>

      <p class="paragraf">David Ayalon, “Çaldıran zaferi 12 bin tüfekli sayesinde kazanıldı” der. Aslında hepsi tüfekli değildir, o tarihte toplam yeniçeri sayısı 12 bindir. 1496’da yeniçeri sayısı 8 bindir. XV. yüzyılda Osmanlı ordusunda çoğunlukla ok, yay, kılıç, gürz, mızrak kullanılır. Sipahi ordunun beşte üçüdür. Fatih, imparatorluğunu kurmak için mahalli senyörlerin ve hanedanların sığındığı kaleleri yıkmak ve almak mecburiyetinde olduğundan ekseri harpleri bir muhasara harbi olmuş, topçu onun döneminde Osmanlı ordusunda büyük bir önem kazanmıştır. Bununla birlikte XV. yüzyılın ikinci yarısından itibaren belkemiği sipahilerdir. Fatih, yeniçeriyi 5 binden 12 bine çıkarmış, sonra 8 bine indirmiştir.</p>

      <p class="paragraf">Çaldıran Savaşı’ndan sonra “şah” unvanını da alan Selim, dönerken Kemah Kalesi’ni alır, böylece savaştan önce Sivas Suşehri’nden geçen Osmanlı-Safevi sınırı değişir. Doğu Anadolu’nun fethiyle görevlendirdiği Bıyıklı Mehmet özellikle Tunceli Ovacık yöresinde Şii Türkmen beylerini katleder.</p>

      <p class="paragraf">Yavuz Selim İstanbul’a Tebriz’den muazzam bir servet ve bin kadar usta ve sanatkâr almış olarak döner. Amacı Safevi devletine son vermek olduğu için Acem tüccarlarını tutuklatarak mallarına el koyar. Çünkü bu tüccarlar demir, bakır, altın ve gümüş gibi madenlerden başka İran’a ateşli silahlar ile bunların yapımını ve kullanımını bilen kişiler de götürmektedirler. Selim’in bu önlemi hatta elçileri öldürtmesi, şehzade Süleyman ve yardımcısı İbrahim tarafından eleştirilir.<span class="dip"><a class="footnote-link" href="#footnote-225-268" id="footnote-225-268-backlink">268</a></span></p>

      <p class="paragraf"></p>

      <p class="arabaslik-sol-kucuk">YAVUZ, MURAT II’NİN TABUR CENGİ TAKTİĞİNİ UYGULAR</p>

      <p class="paragraf">Selim’in Haziran 1515’te anne tarafından dedesi Dulkadir Beyi Alaüddevle üzerine gönderdiği Sadrazam Sinan Paşa Dulkadir kuvvetlerini Göksun ovasında yener, kıyım yapar, Alaüddevle savaş meydanında ölür, oğulları da yakalanıp öldürülür. Dulkadir ülkesinin fethi Osmanlı- Memluk ilişkilerindeki gerginliği iyice artırır.</p>

      <p class="paragraf">Karesi sancağı kadılarına ve herhalde başka yerlere gönderilen 1515 tarihli emirle Yavuz Selim, “henüz dirlik talep eden yarar ve güzide yiğidlerden Kütahya ve Karahisar yaylaklarına çıkan Yörük taifesinden, kendisi ata ve dona yarar, harbe ve darbe kadir ve kavi 500 yiğit tedarik edilerek” Diyarbekir Beylerbeyi yanına yoldaşlığa gönderilmesini buyurur. Bunlara günde 10 veya 14 akçe ulufe verilecektir. Savaştan sonra da hizmetlerine göre terakkiler de verilip 10 akçelik ulufeler 10 bin, 14 akçelikler 14 bin akçelik tımarlar ile tebdil edileceklerdir.</p>

      <p class="paragraf">Ağustos 1516’da Halep’in kuzeyindeki Mercidabık Ovası’nda yapılan savaşta Memluklar tamamen yenilir. Bu savaşta Osmanlı topçusu çok önemli rol oynar. Ayrıca Osmanlı ordusu bu savaşta daha Murat II döneminde gördüğümüz “tabur cengi” taktiğini kullanır. Askerin önü ve arkası arabalarla ve ordunun ağırlığıyla kapatılarak bir hisar gibi örülür. Top Memluk topları sabit olduğundan, Osmanlı top tüfek ateşinden korunmak için cenahtan saldırır.</p>

      <p class="paragraf">Eylül 1516’da Gazze’nin zaptı ve Ocak 1517 Ridaniye savaşından sonra Osmanlılar <span class="char-style-override-8">Kahire</span>’yi fetheder. Memluk Devleti yıkılır. Aynı yıl <span class="char-style-override-8">6 Temmuz</span>’da <span class="char-style-override-8">Hicaz</span>, <span class="char-style-override-8">Osmanlı</span> topraklarına katılır. Kutsal Emanetler <span class="char-style-override-8">Yavuz Sultan Selim</span>’e teslim edilir. <span class="char-style-override-8">30 Aralık</span>’ta <span class="char-style-override-8">Yavuz Sultan Selim</span>, <span class="char-style-override-8">Kudüs</span>’ü fetheder. Doğu’nun egemeni olur. Ama Çaldıran’la başlayan Türk-İran savaşları yüzlerce yıl sürer, Anadolu’nun büyük bir bölümünün gerilemesine yol açar.</p>

      <p class="paragraf"></p>

      <p class="arabaslik-sol-kucuk">HALİFE UNVANININ ÖNEMİ</p>

      <p class="paragraf">Yavuz Sultan Selim için halife unvanı önemli değildir. Çünkü XIII. yüzyıldan beri her İslam hükümdarı bu kavramı kullanmakta kendini serbest hissetmektedir. Yavuz’dan önce Osmanlı da bunu kullanmıştır. Önemli olan Hadım al-Haramayn al-Şerifayn unvanı ile beraber hilafet unvanlarını muhafaza etmesi ve Memluk Sultanı’nın İslam’daki yerini almasıdır. Yavuz zaten Mercidabık zaferinden hemen sonra Halep’te, Hadım al-Haramayn al-Şerifayn unvanını kullanmıştır. Kahire’ye girdikten sonra al-Mutavakkıl’ı İstanbul’a yollar. Hırka, bayrak ve emanetleri İstanbul’a yollayıp, hususi hazineye koyar. Mutavakkıl’ın Ayasofya’da hilafeti resmen devir ve terk iddiası gerçeğe uygun olmasa gerektir. Kanuni, Mekke Şerifi’ne, cülusunda, Hadim bayt Allah va’l Haram unvanını kullanır ve Hilafet al-Kubra makamında oturduğunu bildirir. Ama bu Abbasi halifesi anlamına gelen hilafet değildir.</p>

      <p class="paragraf">Bütün bu başarılara rağmen XVI. yüzyılın başından itibaren Doğu’da ekonomik gerileme görülür. Nüfus da giderek azalır.</p>

      <p class="paragraf"></p>

      <p class="arabaslik-sol-kucuk">MISIR’IN FETHİNE VASCO DE GAMA MI NEDEN OLDU?</p>

      <p class="paragraf">Yavuz Selim’i belki de Mısır’ın fethine Vasco de Gama yöneltmiştir. Bu Portekizli denizci ve kâşifin Afrika’nın güney ucundaki Ümit Burnu’nu dolaşarak Hindistan’a varması, Avrupalıların Hindistan’a deniz yoluyla ulaşabilmelerini ve deniz ticaretinde üstünlüğü ele geçirmelerini sağlar, <span class="char-style-override-8">Osmanlı Devleti</span>’nin ve <span class="char-style-override-8">İran</span>’ın ticari alandaki üstünlüklerine son verir. Selim’in Suriye, Mısır, Hicaz’ı alıp Kızıldeniz’e kadar gitmesi Avrupa’nın Hint Okyanusu devrimine cevabı olabilir. 1515 ve 1519 Kuzey Afrika yayılışı da aynı ışık altında görülebilir.</p>

      <p class="paragraf">Yavuz Selim’in fetihleriyle Doğu Akdeniz Osmanlı egemenliği altına girmiştir. 1518’de Yavuz’un emriyle Haliç’te tersane yapılır, iki yıl süren bir çabayla donanma inşasına girişilir. 1519’da donanmanın hazırlanmasını ve Sadrazam Piri Paşa’nın Edirne’ye gitmesini emreder. Tarihçilere göre Rodos veya Kıbrıs’a sefer yapacaktır. Kendisi de Temmuz 1520’de Edirne’ye hareket eder. Ancak hastalanarak Çorlu’da kalır. Öleceğini anlayınca oğlu Süleyman’ı çağırır ama o gelmeden 22 Eylül’de ölür.</p>

      <p class="paragraf"></p>

      <p class="arabaslik-sol-kucuk">SÜLEYMAN DAHA ŞEHZADEYKEN</p>

      <p class="paragraf"><span class="char-style-override-1">TOPRAK MESELESİYLE İLGİLİDİR</span></p>

      <p class="paragraf">Süleyman I’in daha Amasya sancakbeyi iken talebi üzerine babası Yavuz tarafından gönderilen bir siyasetname, hem ceza kanunu niteliğindedir, hem de toprak meselelerine, idaresine ve vergilerine dair önemli hükümler getirir.<span class="dip"><a class="footnote-link" href="#footnote-225-269" id="footnote-225-269-backlink">269</a></span>Süleyman Manisa’yı yönetirken geniş yetkilere sahiptir ve örneğin kapu ağası Ali Ağa’ya korucu çiftliğini mülk olarak verir, Bozköy zaviyesi şeyhi Muratoğlu Derviş İbrahim’i her türlü vergiden muaf tutar.<span class="dip"><a class="footnote-link" href="#footnote-225-270" id="footnote-225-270-backlink">270</a></span></p>

      <p class="paragraf">Süleyman’ın henüz şehzadeyken babası Yavuz’un İranlı tüccarları tutuklatıp mallarına el koymasını eleştirdiğini belirtmiştik. Süleyman tahta çıkınca bu tüccarları serbest bırakır, el konan mallarını geri verir. Osmanlı-İran ülkeleri arasında ticaret kervanlarının yolunu yeniden açar.<span class="dip"><a class="footnote-link" href="#footnote-225-271" id="footnote-225-271-backlink">271</a></span>Cülusundan hemen sonra devlet yönetiminde de değişiklik yapar; Amasya’da lalası olan Kasım Paşa’ya vezirlik vererek divandaki vezir sayısını dörde çıkarır.</p>

      <p class="paragraf"></p>

      <p class="arabaslik-sol-kucuk">KANUNİ, BÜYÜK DEDESİ FATİH’İN ALAMADIĞI</p>

      <p class="paragraf"><span class="char-style-override-1">RODOS’U ALIR</span></p>

      <p class="paragraf">Süleyman I’in tahta çıktığı yıl Canberdi Gazali İsyanı meydana gelir. Şam Beylerbeyi’dir. Dalmaçyalı bir Slav esiridir. Tomanbay ümerasından olmuştur. Mısır’ı alıp devlet kurma sevdasına düşer. Arap ve Kürtlerden 15 bin kişi ile 800 tüfekçi toplar. Beyrut’u kölelerinden biriyle ele geçirir. Dürzîleri ayaklandırmaya kalkar. Mısır Beyi Hair’i katılmaya çağırır ancak razı edemez. Şah İsmail fırsat kollar. Rodos şövalyeleri yardım eder. Şehsuvarzade Ali Bey, Dulkadirli Türkmen kuvvetleriyle Osmanlı safındadır. 1527’de Gazali yenilir, öldürülür. Şam çevresindeki Arap birlikleri itaat eder. Daha sonra Ferhad Paşa, önce verilen talimat üzerine Şehsuvarzade Ali Bey’i tedip eder. Dulkadir hanedanından olan ve o zamana kadar birçok hizmetleri görülen Şehsuvarzade Ali Bey hakkında, idaresi altında bulunan Maraş-Elbistan havalisinde ve diğer yerlerde keyfi hareket yaptığı, istediklerinin katli ile mallarını müsadere eylediği yolunda bazı şikâyetler gelir. Celalizade’ye göre sefere gelmesi için Padişah’ın yaptığı davete icabet etmez. İstiklal ilan edeceği yönünde şüpheler vardır.<span class="dip"><a class="footnote-link" href="#footnote-225-272" id="footnote-225-272-backlink">272</a></span></p>

      <p class="paragraf">Süleyman 1521’de Belgrad’ı alır. Bali Bey’i kaleye komutan bırakıp İstanbul’a döner. Hammer’e göre oradan gönderilenler nedeniyle İstanbul’da bir köye Belgrad adı verilir. Avrupa’daki siyasi ve dini karışıklıklardan yararlanan Süleyman 1522’de dedesi Fatih’in başaramadığını başarıp, güçlü bir direnişle karşılaşmasına rağmen Rodos’u zapt eder. Rodos’a bağlı on ada da Osmanlı’ya geçer. Böylece hem Batının Akdeniz egemenliğine bir darbe vurulmuş, hem de İstanbul’la Mısır arasında ticari bir üs kurulmuş olur.<span class="dip"><a class="footnote-link" href="#footnote-225-273" id="footnote-225-273-backlink">273</a></span></p>

      <p class="paragraf"></p>

      <p class="arabaslik-sol-kucuk">PARGALI’NIN SADRAZAMLIĞINA KOÇİ BEY</p>

      <p class="paragraf"><span class="char-style-override-1">TEPKİSİ: “ÂLEMİN DÜZENİ BOZULDU”</span></p>

      <p class="paragraf">Kanuni Süleyman 1523’te sadrazam Piri Mehmet Paşa’yı emekli ederek, geleneklere aykırı olarak haremi hümayunda görevli İbrahim’i (Pargalı İbrahim Paşa) sadrazamlığa getirir. Koçi Bey bu atamayı şöyle eleştirir: “Has haremleri hademelerinden silahtarı olan İbrahim Paşa’yı birdenbire vezir-i azam eder oldu. O çeşit kimseler ise dünya ahvalini bilmedikleri halde tazeliğe ve Padişah’ın iltifatına mağrur olarak bilgili kimselere sormağa da tenezzül etmediler. Gafletleri son haddinde olmakla âlemin düzeni bozuldu.”<span class="dip"><a class="footnote-link" href="#footnote-225-274" id="footnote-225-274-backlink">274</a></span></p>

      <p class="paragraf">Bu olaya içerleyen vezir Ahmet Paşa Mısır’a vali olarak gönderilir. Ancak orada bağımsızlığını ilan ederek Mısır sultanlığını elde etmeye girişir. Para bastırır, adına hutbe okutur, Memlukları kazanır. Kaledeki yeniçerileri 1524’te yener. Padişah’a sadık kalan Kadızâde Mehmet Bey onu öldürür, başını padişaha yollar.</p>

      <p class="paragraf"><span>Pargalı İbrahim kargaşalıkları önlemek üzere Mısır’a gönderilir. 1525’te Sadrazam İbrahim Paşa, Mısır’ın aşayişiyle meşgul iken, karşıtlarının kışkırtmasıyla yeniçeri isyanı çıkar. Yeniçeriler Pargalı’nın İstanbul’daki sarayını basıp, talan eder. İsyan bastırılır. Süleyman, isyanın elebaşıları olan Yeniçeri ağası Mustafa ile Reisülküttap Haydar Efendi’yi şiddetle cezalandırır.</span></p>

      <p class="paragraf">Şah İsmail, 1524’te ölünce yerine Şah Tahmasp geçer. Bu ölüm ve cülus kendisine bildirilmeyen Padişah kızar, Tahmasp’a bir tehdit mektubu gönderir.</p>

      <p class="paragraf">1526’da Mohaç Zaferi topçunun etkinliğiyle kolay ve ezici bir şekilde kazanılır. Peşte yakasına geçilir. Her taraftan, aman dileyen Macarlar, Budin’e akın eder. Bunlardan “raiyyet olmaya rağbet” gösterenlerin bir kısmı İstanbul’da, Yedikule semtinde, bir kısmı da Selanik’te iskân edilir.</p>

      <p class="paragraf"></p>

      <p class="arabaslik-sol-kucuk">TOPRAK MÜLKİYETİNİN YOL AÇTIĞI</p>

      <p class="paragraf"><span class="char-style-override-1">İSYANLAR</span> <span class="char-style-override-1">(1526-1528)</span></p>

      <p class="paragraf">Süğlün Koca İsyanı ile başlar. Nedenleri, sosyo-ekonomik ve dinseldir. Temelde Anadolu beyliklerindeki tımar sahibi beylerin yeni sisteme uyumsuzluk güçlüğü iç isyanlara yol açar.</p>

      <p class="paragraf">Kanuni, Macaristan seferine Karaman, Rum, Diyarbekir, Halep, Şam ve Mısır eyalet kuvvetlerini katmaz, yerlerinde bırakır. Adana Hâkimi Ramazanoğlu Piri Bey de, Karaman ve Halep cihetlerini korumakla görevlidir. Öte yandan Âl-i Osman kanunnameleri gereğince, Bozok sancağı ile bazı sancakların bu sırada yeniden tahriri emrolunur. Bozoklu Türkmen’ini tahrir için sancak mirlivası Hersekzâde Ahmet Paşa oğlu Mustafa Bey ve Kadı Muslihiddin gibi isimler görevlendirilir. Yanlış ve sert davranırlar. İsyan çıkar. Süğlün Koca ile oğlu Şah Veli adındaki Türkmenler ve Zünnun adlı başka bir Türkmen babası bu isyanın elebaşılarıdır. Olaya tarhedilen vergiye itiraz eden Süğlün Koca’nın müracaatının reddi yol açar. Olay üzerine Süğlün Koca etrafında toplanan Türkmenler bir baskın sonucu bu tahriri yapanları öldürür, civar köyleri de basarak kendilerine zorla uydurdukları kimselerle birlikte Sivas’a yürürler. Karaman Beylerbeyi Hürrem Paşa’yı Kayseri bölgesinde yener ve öldürürler. Tokat tarafını ele geçirirler. İsyan büyüyünce Rum Beylerbeyi Hüseyin Paşa; Dulkadir, Maraş ve Malatya sancak kuvvetleri, Diyar-ı bakır Beylerbeyi Hüsrev Paşa eyalet kuvvetleri, Türkmenleri topluca katlederler. Elebaşılar ve Zünnun öldürülür. Asiler dağılır. Ertesi yıl Adana taraflarında isyanlar görülür. İsyanlarda Şiilik etkisi vardır<span class="char-style-override-1">.</span> Adana sancağına bağlı Berendi nahiyesinde Tonuz oğlan, Tarsus sancağı Ulaş nahiyesinde Yenicebey 600 taraftarıyla isyan eder ve yağma yapar. Yine bu esnada Adana’ya bağlı Karaisalı kendisini Şah Halife ilan eder ve bütün Karaisalı aşiretini çevresinde toplayan Veli Halife’nin isyanı meydana gelir.</p>

      <p class="paragraf">Bu isyanları 1524 Mart’ında Adana Hâkimi Ramazanoğlu Piri Bey bastırır, elebaşılarını cezalandırır ve Padişah’a bildirir. Aynı yıl Karaman’da daha büyük isyan çıkar. Şiilik yer yer nüfuz etmiş ve göçebe Türkmen aşiretleri arasında içtimai ve iktisadi şartları da müsait bulduğu için, birçok taraftar kazanmıştır. Bir kanun ve nizam devri bütün ciddiyeti ile uygulanmakta olduğundan sıkı kayıtlar altına girmek, kendileri için ağır saydıkları mükellefiyetlere bağlanmak, başıboş yaşayan bu göçebe aşiretleri hoşnut etmez.</p>

      <p class="paragraf"></p>

      <p class="arabaslik-sol-kucuk">İBRAHİM PAŞA TIMARLARI GERİ VEREREK</p>

      <p class="paragraf"><span class="char-style-override-1">İSYANCILARI BÖLER</span></p>

      <p class="paragraf">1527’deki isyanın elebaşısı da Kalenderoğlu yahut Kalender Şah denilen soyu Hacı Bektaş’a dayanan kişidir. İsyan Kalenderoğlu’nun “Hacı Bektaş sülalesindeniz” iddiasıyla giriştiği saltanat davasıyla ortaya çıkar. Kuvvetleri 30 bini bulduğu öğrenildiğinde Padişah bizzat İbrahim Paşa’yı görevlendirir. İbrahim, Dulkadir Türkmenlerinin boybeylerini kendi yanına kazanarak, Şanlu ve Karacalu Türkmenlerinin asilerden ayrılmasını sağlar. Bazısına tımarlar verir. Dulkadirlerle Türkmenlerin Kalenderoğlu İsyanı’na katılmalarının asıl nedenini iyi bilen, yani birçoklarının tımar ve yurtluklarının ellerinden alınıp hassı hümayuna ilhak olunduğunun farkında olan Sadrazam bu suretle yanlış hareketleri düzeltir. Boybeyleri, çeşitli Dulkadirli kabilelerinin Çiçeklu, Akçekoyunlu, Masadlu, Bozoklu boylarının itaatlerini sağlayınca, Kalender İsyanı’nın taraftarları azalır ve son darbe ile sorun çözülür. Son isyanı Adana bölgesinde Kızılbaşlıkla ilgili Seydi ve İnciryemez’in çıkardıkları gözlenir. Üzeyir Sancağı Beyi’nin kardeşi olan Seydi, başına kızıl serpuş giyerek yağma ve talana girişir. Berendi nahiyesini ve Ayaş kasabasını yakar, İnciryemez denen şaki ile birleşir. Ramazanoğlu Piri Bey, 1528 Mart’ında isyanı bastırır ve isyancıları asar.</p>

      <p class="paragraf">1527 tahrir defterinde şu talimatlar yer alır: “Bu defa huruç ve isyan eden müfsitler ve onlara tabi olup giden boybeyleri ve sipahilerinin tımarlarından açıkta kalan dirliklerini yararlı kişilere dağıtılması…”</p>

      <p class="paragraf"><span>“Vaktiyle Alaüddevle Bey veya Ali Bey’in beratıyla tasarruf ederken ilhaktan sonra ellerindeki dirlikleri, Padişah haslarına katılmak ve diğer ümera ve sipahilere dağıtılmak üzere zapt edilmiş olan Dulkadirli sipahilerin tımarları her kimde bulunur ise bulunsun, geri alınıp kadim sahiplerine ‘eski halleriyle’ aynen iade edilmesi ve gerek boybeyi ve gerek sipahilerin eski dirliklerin ‘kadimi tasarruf ettikleri üslup üzere’ deftere kaydı…”</span></p>

      <p class="paragraf">1529’daki Avusturya seferinde Budin Kanuni’ye teslim olur. Viyana kuşatılırsa da, hem karşılaşılan şiddetli direnç, hem de mevsimin elverişli olmaması nedeniyle İstanbul’a dönülür.</p>

      <p class="paragraf"></p>

      <p class="arabaslik-sol-kucuk">SİPAHİNİN DEĞER YİTİRMESİ</p>

      <p class="paragraf"><span>Kanuni, 1531 fermanında herhangi bir yoldan tımara gelmiş “raiyyetoğulları” hakkındaki ihbarları kınar ve bunlar için kullanılan “ecnebi” deyimini yasaklar. Ama bu, soyun aranmadığı anlamına gelmez. Bu yalnızca fiili bir durumu kabullenme anlamına gelir. Zira bu fermandan sonra da “sipahiler arasına yabancı karıştırılmaması” hususu tekrar tekrar teyid edilir. Hatta 1544’te Kanuni, Karaman beylerbeyine gönderdiği fermanda “reaya taifesinden bazı kimselerin bir kolayını bulup sipahiler arasına karışması” suçlanır ve bunlar için yasaklanan “ecnebi” lafı kullanılır. Fermana göre “reaya taifesine, hisar erenlerine, kimesnenin azadlu kuluna, köhne müderris oğullarına tımar verileceğine padişahın asla rızası yoktur.” Bu devamlı tekrarlanır ve aksi beyanlarda beylerbeyleri ile tımar defterdar ve kethüdalarının sorumlu tutulacağı belirtilir. Sairlerinin ibret teşkil edecek biçimde “hakkından gelineceği” ayrı fermanlarda ifade edilir.</span></p>

      <p class="paragraf">Sipahi sınıfında hoşnutsuzluk ve ayrışma XVI. yüzyılda başlar ve kuşkusuz devletin askeri kuvvetlerindeki bu bünye değişikliği ile doğrudan doğruya ilgilidir. Öte yandan reayanın sipahi sınıfına kabul edilmesi, Koçi Bey gibi geleneksel sistemin üstünlüğüne inananlar tarafından şiddetle eleştirilir.</p>

      <p class="paragraf">Süvariliğin, egemen sınıflarla soyluların, başka bir deyişle askeri sınıfın başlıca ayırt edici niteliği oluşu, Asya ve Avrupa tarihinde de önemlidir. XV. yüzyılda Osmanlı’da da sipahi seçkin askeri sınıfı teşkil eder. Ödüllendirilmek istenen yeniçeriler ve diğer Padişah kulları tımarlı sipahi sınıfına çıkarılırlar. Fethedilen yerlerdeki asil sınıf, askeri egemen sınıf mensupları sipahi adı altında zikredilirler. Raiyyetin sipahi sınıfına alınmaması ve tımar verilmemesi imparatorluğun en önemli temel yasalarından biridir. XVI. yüzyılda Osmanlı’da önemli değişiklikler olur. Sipahinin bir iş göremediği gözlenerek piyade miktarı artırılır. 1531’de Venedik elçisi A.Venier şöyle yazar: “Sultan her zamanki askerine ulufe ile 50 bin piyade askeri ilave etmiştir. Bu hareket Sultan Süleyman’ın Hıristiyan askerine karşı koymak için piyadeye ihtiyaç olduğunu fark etmesinden ileri gelmiştir.” 50 bin kuşkusuz abartılıdır. Ama tüfekle mücehhez piyadeyi, yani yeniçeriyi artırma zorunluluğunu belirtir. 1532 Almanya seferinde Habsburgların ağır piyadesiyle karşılaşan Osmanlılar sipahilerinin bir iş göremediğini anlamış, piyade yani yeniçeriyi artırmıştır. Osmanlılarda da askeri bünyedeki değişiklikler, David Ayalon’un yazdığı gibi kolay ve meselesiz cereyan etmemiştir.</p>

      <p class="paragraf">1533’te uzun görüşmeler sonucu Avusturya ile barış yapılır. Hammer’e göre Avusturya Osmanlılarla ilk anlaşmasını menfaat ve şeref fedakârlığıyla almıştır.<span class="dip"><a class="footnote-link" href="#footnote-225-275" id="footnote-225-275-backlink">275</a></span></p>

      <p class="paragraf"></p>

      <p class="arabaslik-sol-kucuk">İBRAHİM PAŞA’NIN KANUNİ’YE İRAN MEKTUPLARI</p>

      <p class="paragraf"><span>Mohaç Savaşı’ndan önce İran’a yürümeyip Şah Tahmasp’a bir tehdit mektubu yollayan Kanuni, bu bazı olaylar nedeniyle İran Seferi’ne karar verir: 1) XIII. yüzyıldan beri bölgede egemen olan Bitlis’teki Şeref Hanlardan Şeref Bey’in Şah’a ilticası. 2) Azerbaycan Hâkimi Ulama Han’ın ise Şah Tahmasp’ı bırakıp Kanuni’ye tabiyet arz etmesi. Bu zat 20 yük akçelik tahsisatla Hısn Keyfa ve Bitlis hâkimliğine atanır. 3) Safevilerin Bağdat Valisi Zülfikâr’ın şehrin anahtarını Kanuni’ye yollaması.</span></p>

      <p class="paragraf">Padişah sefere karar verir, önce 1533’te serasker unvanıyla Sadrazam İbrahim Paşa’yı gönderir.</p>

      <p class="paragraf">7 Nisan 1534’te İbrahim, Padişah’a Kanuni’ye İran’dan bir mektup gönderir. Kürdistan ümerasının sadakatle devlete merbut olduğunu belirtir. Kürdistan beylerinin işten anlar adamları en yeni haberler almak üzere İran içlerine doğru gitmiştir.</p>

      <p class="paragraf">4 Temmuz 1534’te bir mektup daha gönderir. Mektuba göre, Diyarbakır’da 40-50 gün kalmıştır, Kürdistan ümerası ile sefer tedbirlerinde bulunmuştur. Şah Azerbaycan eyaletini beylerbeylik tarikiyle Ulama Paşa’ya vermiş, onu bir kısım Kürdistan ümerasıyla Tebriz yöresine göndermiştir. Kürdistan ümerasından Nur Ali Bey sahibi bulunduğu ve o zamana kadar Safevilere itaat eden Cerem, Bidkar, Rusni, Hal ve Tenuze kaleleriyle birlikte Osmanlı hizmetine girmiştir.</p>

      <p class="paragraf">21 Ağustos 1534 mektubu: 7-8 (Sekizinci ayın yedisinde) Tebriz’i almış. Şu atamaları yapmış: Nahcivan sancağı 700 bin akçe ile Ulama Paşa kardeşi Veli’ye, Meraga sancağı 600 bin akçe ile Ulama Paşa ile gelen Veli Can’a, Serav ve Erbil sancağı 600 bin akçe ile Şah Ali’ye, Ohkam ülkesi Safevilere sığınan Üveys Bey’e, Mihrani Sancağı Eriki Bahaddin’e, Vasıtan Sancağı Zahid Beyoğlu’na, Çölmer livası Kürdistan beylerinden Melek Bey’e, Selmas şehri Nur Ali Bey’e, Said Çukur livası 1 milyon akçe ile bir kez itaatini arz eden Hamza Sultan’a, Gümrü Sancağı Şeyhi Bey’e, Rumiye (Urmiye) livası Gazi Kıran Bey’e, Yarabad sancağı Gazi Kıran Bey oğlu Şah Mehmet Bey’e, Deryas Sancağı Sarım oğlu Kasım Bey’e, Diyadinli Sancağı Ümmi Bey’e, Çaldıran Sancağı 300 bin akçe ile Hacı Bey’e tevcih olunmuş ve yerlerine yollanmışlar. Tebriz, hassa-i hümayun hükmünde zaptolmuş.</p>

      <p class="paragraf">Irak-ı Acem’de yaptığı atamalar: Irak-ı Acem Beylerbeyliği Bayındurlu’dan (Akkoyunlu) Murat Bey’e, Hanedan livası 900 bin akçe ile Uluğ Bey Mirza’ya, Kaçan livası 600 bin akçe ile Bayındurlu’dan diğer Murat Bey’e, Kum livası 500 bin akçe ile Bayındurlu Süleyman Beyoğlu Ferruhzad Bey’e, diğer bazı livalar da Habil Beyoğlu Kabil Bey’e, Tur Ali Bey oğlu Zeynel Bey’e, Dulkadiroğulları’ndan zeamet tasarruf eden Songur Beyoğlu’na. Bunlar da Irak-ı Acem’e yollanmış.</p>

      <p class="paragraf">Bu mektuplar İbrahim Paşa’nın resen ne kadar kapsamlı kararlar alabildiğini ve atamalar yapabildiğini de gösterir.<span class="dip"><a class="footnote-link" href="#footnote-225-276" id="footnote-225-276-backlink">276</a></span></p>

      <p class="paragraf">Kanuni Tebriz’e gelir, Sultaniye’ye ilerler. Gilan Hâkimi Muzaffer biat eder. Sultaniye’de Dulkadirli Mehmet Bey de Safevilerden kaçarak Padişah’a sığınır. Bağdat’a girer. Padişaha biat eden bütün Tekelu taifesi serbest kalır ve içlerinden üçüne sancak verilir. Kışı Bağdat’ta tahrir, tımar ve zeamet usulünü uygulamakla geçirir.</p>

      <p class="paragraf"></p>

      <p class="arabaslik-sol-kucuk">BALKANLAR’DA PAMUK, PİRİNÇ ÜRETİMİ VE</p>

      <p class="paragraf"><span class="char-style-override-1">MADENCİLİK TEŞVİK EDİLİR</span></p>

      <p class="paragraf">Rumeli’de XVI. yüzyılda tarım alanlarının genişlediğini, tahrir defterlerinde pek çok ifrazat kayıtlarının bulunmasından anlarız. Nüfus, Kanuni dönemi büyük artış göstermiştir. 1535’e doğru 5 milyona çıktığı tahmin edilir. Türkler, Balkanlar’ı pamuk ve pirinç tarımına sokmuşlar ve yaymışlardır.<span class="dip"><a class="footnote-link" href="#footnote-225-277" id="footnote-225-277-backlink">277</a></span>İstanbul’un XVI. yüzyıldaki nüfusunun 400 bin olduğu tahmin edilir. Bu merkez, Trakya ve Bulgaristan için büyük pazar sağlamış, her türlü tarım üretimini teşvik etmiştir. Keza ordunun sefer yolu boyunca geniş mübayaaları üretime destek olur. Madencilik faaliyeti artmış, yeni maden kuyuları açılmıştır. Sırbistan’da Novaberda, Kratovo, Rudnik, Trepçe, Zaplanina’da bakır, kurşun, altın, demir ve bu arada önemli miktarda gümüş üretilir. En önemli gümüş üretim merkezi, Selanik yakınında Sidre-Kapsa’dır. Bosna Hersek’te önemli madenlerde gümüş ve kurşun üretilir.</p>

      <p class="paragraf"></p>

      <p class="arabaslik-sol-kucuk">RUMELİ BEYLERBEYLİĞİNİN ÖNEMİ</p>

      <p class="paragraf">Osmanlı idari teşkilatında Orhan Bey’in kardeşi Süleyman Paşa beylerbeyidir (Tayip Gökbilgin, <span class="char-style-override-2">İslam Ansiklopedisi</span> c.9, Orhan Bey maddesi ve Hoca Sadeddin <span class="char-style-override-2">Tacü’t Tevarih</span>). Murat I, Edirne’yi alınca Lalası Şahin, Zagreb ve Filibe yönünde fetih için orta uca alınır. Edirne ilk beylerbeyi merkezidir. Yani Rumeli Beylerbeyi yönetiminde ayrı bir askeri idari bölgedir. O zaman uç kuvvetleri Evrenos’a bağlı ama büyük harekâtta beylerbeyi kendisidir. XIV ve XV. yüzyıllarda Rumeli Beylerbeyi merkezdedir. Vezir gibi paşadır, divanın doğal üyesidir. Rumeli imtiyazını 1535’te Kanuni şöyle belirler: “Rumeli Beylerbeyi divana gelip paşalar ile bile otura ve Anadolu Beylerbeyisi divana gelmeyeler.” XVI. yüzyılda kaleme alınan mir-miran kanununda şöyle denir: “Rumeli Beylerbeyinin de sair beylerbeylerinden vücuh ile farkı vardır.” Rumeli Beylerbeyi devletin tımarlı sipahisinden mürekkep en önemli ordusuna komuta ettiği için Fatih döneminde Sadrazam Mahmud Paşa ve Kanuni döneminde Sadrazam İbrahim Paşa, Rumeli Beylerbeyliği’ni ellerinde tutmuşlardır. 1541’de Budin Beylerbeyliği de kurulur. Bosna da beylerbeylik yapılır.</p>

      <p class="paragraf">İdari teşkilat hakkında 1500’de Alman İmparatoruna verilmiş bir raporda 25 sancak sayılır. Adları XVI. yüzyıldaki teşkilata da uygundur. Buna göre; 1. Kili 2. Gelibolu 3. Vidin 4. Niğbolu 5. Agriboz 6. Selanik 7. Serez 8. Samma 9. Argiri kasrı (Ergiri) 10. Mora 11. Köstendil (Konstantin ili) 12. Drizren-Ohrida 13. Vulçetrin (Vuçitin) 14. Çirmen 15. Bosna 16. İşkodra 17. Azikan (Sarıkaya) 18. Kruşerak (Alacahisar) 19. Ver-Bosna 20. Semendire (Smederova) 21. İzvornik.</p>

      <p class="paragraf"></p>

      <p class="arabaslik-sol-kucuk">PARGALI İBRAHİM’İN YAPTIĞI SANCAKLAR VE</p>

      <p class="paragraf"><span class="char-style-override-1">BEY HASLARI LİSTESİ</span></p>

      <p class="paragraf">Kanuni ilk zamanına ait bir Osmanlı belgesinde sancaklar ve onları tasarruf eden beylerin derecesine göre, livaların isimleri ve sancakbeyi hasları gösterilir:</p>

      <p class="paragraf">1. Paşa; 2. Bosna (Sancakbeyi hası 739 bin); 3. Mora (606 bin); 4. Semendire (622 bin); 5. Vidin (580 bin); 6. Hersek (560 bin); 7. Silistre (560 bin); 8. Ohri (535 bin); 9. Avlonya (535 bin); 10. İskenderiye (512 bin); 11. Yanina (Yanya) (515 bin); 12. Gelibolu (500 bin); 13. Köstendil (500 bin); 14. Niğbolu (457 bin); 15. Sofya (430 bin); 16. İnebahtı (400 bin); 17. Tırhala (372 bin); 18. Alacahisar (360 bin); 19. Vulçetrin (350 bin); 20. Kefe (300 bin); 21. Prizren (263 bin); 22. Karlı (250 bin); 23. Agriboz (250 bin); 24. Çirmen (250 bin); 25. Vize (230 bin); 26. İzvornik (264 bin); 27. Florina (200 bin); 28. İl-basan (200 bin); 29. Çıngene (190 bin); 30. Midilli (170 bin); 31. Karadağ (100 bin); 32. Müselleman, Kırkkilise (81 bin); 33. Voynuk (52 bin)</p>

      <p class="paragraf">Sadrazam İbrahim Paşa’nın yaptığı bu listede, Sofya, İnebahtı ve Florina hariç öteki bütün sancakları buluyoruz. Fazla olarak Selanik livası var. Genellikle Selanik, Padişah hasları arasına alınmakta ve tekaütlük olarak vezirlere verilmektedir. Sofya da bu tarihte Padişah hasları arasına alınmıştır. İnebahtı ise 1534’te kurulan Cezayir-i Bahri Sefid’e verilmiştir. Florina zaman zaman Padişah hassı veya müstakil bir subaşıdır. Bunlardan Çıngene, Müsellem ve Voynuk sancakları belli bir yöreye ait sancaklar değildir. Dağınık olan bu zümrelerin her biri bir sancakbeyi idaresi altına konmuştur. Esasen öteki sancaklarda da sancakbeyinin esas vasfı ve görevi o yerdeki sipahilerin komutanı olmaktır. Gökbilgin bu listenin 1526-28’de düzenlendiğini söyler.<span class="dip"><a class="footnote-link" href="#footnote-225-278" id="footnote-225-278-backlink">278</a></span>Paşa sancağı Kanuni’nin ilk zamanlarında Üsküp, Pirlepe, Manastır, Kaslatya (Kesriye) şehirlerini kapsar.<span class="dip"><a class="footnote-link" href="#footnote-225-279" id="footnote-225-279-backlink">279</a></span> Geniş bir bölgeye yayılır. Sonraları bu şehirler sancak merkezi olur. 1609 Ayn-i Ali Efendi listesinde Sofya ve Manastır Paşa sancağına katılmıştır. Ayrıca Selanik, Üsküp, Dukagin, Delvire, Kırkkilise, Akkerman (Bender dahil) sancakları bilinir. Cezayir-i Bahri Sefid’e Gelibolu, Agriboz, İnebolu, Karlı-ili, Midilli sancakları verilir. Bosna eyaletinde ise Kilis, Hersek, Dejega, İzvornik, Zasana, Rahovica, Kırka bağlanır. Bosna Beylerbeyliği’nin kuruluşu 1541’dir. Cezayir-i Bahri Sefid 1534’te Barbaros’a beylerbeylik verilmesiyle meydana çıkmıştır. Eyalet XVI. yüzyıl sonunda idari tabir olarak kullanılmıştır, daha önce beylerbeylik denmektedir. Özi veya Silistre eyaletine Silistre, Niğbolu, Çirmen, Vize, Kırk-kilise, Bender ve Ak-kerman sancakları Rumeli’den katılmıştır. Böylece 1640’ta Koçi Bey’in verdiği listeye göre Rumeli eyaletinde şu sancaklar var: Köstendil, Mora, İskenderiye, Tırhala, Yanya (Yanina), Ohri, Dukagin, Silistre, Niğbolu, Vidin, Avlonya, El-Basan, Delvire, Üsküp, Selanik, Vize, Kırkkilise, Çirmen, Alacahisar, Pryen, Vulçetrin, Bender, Akkerman. Özi eyaletine dahil olan Silistre, Niğbolu, Bender ve Akkerman, Kırkkilise, Vize, Çirmen sancakları burada Rumeli eyaleti içinde gösterilmiştir. XVIII. yüzyılda Mora ayrı bir eyalet yapılır.</p>

      <p class="paragraf"></p>

      <p class="arabaslik-sol-kucuk">İBRAHİM PAŞA’NIN ÖLDÜRÜLMESİ</p>

      <p class="paragraf">Bağdat seferinden önce Fransa Osmanlı’dan 1 milyon altın borç ister. Kanuni Kral’a “Fransa Beyi” der. Yazdığı mektuplara da “Sen ki Françe vilayetinün kralı Fraçekosun” diye başlar.<span class="dip"><a class="footnote-link" href="#footnote-225-280" id="footnote-225-280-backlink">280</a></span>Sefer dönüşü Fransızlarla görüşmeler sonucu 1536’da ticaret ve dostluk anlaşması imzalanır. Fransa’ya verilen ilk kapitülasyon olan bu anlaşmayla her iki devlete ait denizlerde serbest ticaret, her iki devlet tebaalarının karşılıklı olarak Fransa ve Türkiye’de gerekli vergileri ödeyerek serbest ticareti sağlanır, Fransız vatandaşlarına Türkiye’de yargılandıkları davalarda hukuki ayrıcalıklar tanınır.</p>

      <p class="paragraf">Aynı yılın 5 Mart’ında Sadrazam İbrahim Paşa, Kanuni tarafından boğdurulur. Bu idamın nedeni hakkında değişik iddialar vardır. Kimi tarih yazarlarına göre İbrahim saltanat sevdasına düşmüş ve kendine Sultan lakabı vermiştir (Peçevi ve Solakzade). Başka bir iddia ise Bağdat seferi sırasında İskender Paşa’ya iftira atarak öldürülmesine neden olmasıdır. Müneccimbaşı tarihine göre en önemli neden Süleyman Han’ın rızasına muhalif işler yapmasıdır.<span class="dip"><a class="footnote-link" href="#footnote-225-281" id="footnote-225-281-backlink">281</a></span>İbrahim’in yerine Ayas Paşa sadrazam olur.</p>

      <p class="paragraf"></p>

      <p class="arabaslik-sol-kucuk">ULEMA: “KAHVEHANE MEYHANEDEN DE FENA!”</p>

      <p class="paragraf">Kahve, İstanbul ve Rumeli’ye ilk kez Kanuni döneminde gelir. Habeş Valisi Özdemir Paşa Yemen’den sokmuştur. İstanbul’da ilk kahvehaneyi 1554’te biri Halepli öteki Şamlı iki kişi açar. Tavla, satranç oynanır. Çok yayılır, mekteb-i irfan denir. Camiye zararı dokunduğu görülür. Ulema “Kahve meyhaneden de fena” der. Vaızlar haram sayılsın ister. Ebussud Efendi “Kavrulmuş kahve kömürden sayılır, o halde haramdır” fetvası verir. Kahvelerde siyaset ve icraat hakkında konuşulması ve entrikalar çevrilmesi müdahaleye yol açar. İleriki asırlarda Murat III ve Ahmet I kahveyi yasaklar, ancak yasaklar uzun ömürlü olmaz, riayet de edilmez. Murat IV fetva ile yasaklar. Kahveleri yıktırır. İsyan ve isyan ihtimali durumunda kahveler kapatılır. Avcı Mehmet sokakta kahve satışını serbest bırakır. Köprülü siyasi nedenle kahveleri kapatır.</p>

      <p class="paragraf">Bazı ulema, kömür haline gelmediği için haram olmadığını söyler. Sadrazamlar hoşnuttur, günde 1 veya 2 altın vergi alırlar ve çoğalsın isterler. Kanuni’den beri kahveden vergi alınır. Müslüman okka başına sekiz akçe, Hıristiyan on akçe vergi öder. 1695’te beş paralık zam yapılır. Kahve zaman içinde bir alışkanlık halini alır.</p>

      <p class="paragraf"></p>

      <p class="arabaslik-sol-kucuk">LÜTFİ PAŞA REFORMLARI</p>

      <p class="paragraf"><span>1538’deki Boğdan seferinden sonra Kanuni döneminin en önemli deniz başarısı olan Preveze zaferi kazanılır. Ayas Mehmet Paşa 1539′daki salgında Veba hastalığından vefat edince yerine Lütfi Paşa Sadrazamlığa getirilir.</span> <span>Lütfi Paşa Arnavut kökenlidir. Bayazıt II döneminde Enderun’da eğitim görür ve çuhadar olur. Yavuz zamanında çeşnigirbaşı, kapıcıbaşı ve mîrâlemdir. Kanun ile Rodos seferine, Viyana kuşatmasına, Irakeyn seferine katılır. Üçüncü vezir olur. Barbaros’un Korfu seferine Serdar olarak katılır. Boğdan seferinde Prut nehrine köprü yaptırttığı ünlü Mimar Sinan’ı ortaya çıkarır. Sadrazam olduktan sonra reformlar yapmak ister. Devlet işlerini pek fena bulduğunu söyler. İrtikâp (rüşvet) ve irtica (gericilik) ile savaşır. Şubat 1541’de İstanbul’a İskele Emiri Süleyman’a yolladığı hükümde levent taifesinin Venedikli esirlerden serbest bırakılanlara tükürdüklerini ve Balyosunun şikâyetini haklı bulduğunu bildirir. Müsadere yoluyla yetimlerin hakkına tecavüze karşıdır. Beytülmale gelen para, 7 sene emanete tutulur, veresesi çıkmazsa 7 yılda irat yazılır. Bahriyeye memur verir. Memurların nüfuzlarını kötüye kullanması ve ticaret yapmasıyla mücadele eder. Giderler gelire göre düzenlenir. Kemiyete değil keyfiyete üstün sayısı çok olmayan askeri kuvvet kurulması görüşleri vardır. 1541’de azledilince 200 bin akçe tekaüt haslarıyla Dimetoka’daki haslarına çekilir ve orada kitap yazar.</span><span class="dip"><a class="footnote-link" href="#footnote-225-282" id="footnote-225-282-backlink">282</a></span> <span>Yerine Hadım Süleyman Paşa getirilir.</span></p>

      <p class="paragraf">Aynı yıl Şehzade Mustafa yıllık haslarına 500 bin akçe zamla Manisa’dan Amasya sancakbeyliğine aktarılır. Bu değişikliğe neden olarak Padişah Macaristan seferine çıkacağı için İran saldırılarına karşı Anadolu güvenliği gösterilir. Ancak yeni sadrazamın da sefere götürülmeyip Anadolu güvenliğiyle görevlendirilmesi farklı yorumlanır. Hammer bunu Kanuni ile şehzade Mustafa arasındaki soğukluğa ve Sadrazamın şehzadenin hareketlerini denetmekle görevlendirilmesi ve ikinci vezir damat Rüstem Paşa’nın üstünlüğüne bağlar.<span class="dip"><a class="footnote-link" href="#footnote-225-283" id="footnote-225-283-backlink">283</a></span></p>

      <p class="arabaslik-sol-kucuk">RÜSTEM PAŞA ve EKONOMİK BUNALIM</p>

      <p class="paragraf">Kanuni 1543’te Macaristan seferinden dönüşünde, Manisa sancakbeyi olan oğlu şehzade Mehmet’in ölüm haberini alır. 1544’te Hadım Süleyman Paşa’yı azlederek Damat Rüstem Paşa’yı sadrazamlığa getirir. Mehmet’in yerine Şehzade Selim Manisa sancakbeyi olur.</p>

      <p class="paragraf">Rüstem, Hırvat, Boşnak veya Arnavut acemi oğlanları ocağından yetişmiş, saraya intisap etmiştir. Mohaç seferinde Padişah’ın silahdarı mirahur-i evvellikle Enderun’a çıkar. Diyarbakır Beylerbeyliği, Anadolu Beylerbeyliği, üçüncü vezirlik yapar, 1539’da Mihrimah Sultan’la evlenerek saraya damat olur. 1541’de ikinci vezir, 1544’te sadrazam olur, 1553’te azledilir. İkinci sadrazamlığı 1555’te başlar. Avusturya’yı 30 bin duka vergiye bağlar. Onun döneminde Havassa Hümayun iltizamı verilmeye başlanır, diğer hasları yayılmış ama mültezim ekin ve ürünü hesaplanmadığından yer yer çiftbozan çıkar, leventler eşkıyalığa başlar.</p>

      <p class="paragraf">Rüstem Paşa döneminde başında İstanbul’da, yer yer gıda darlığı görülür. Nedeni Anadolu ve Rumeli’deki toprak ürünlerinin memleketin ihtiyacı düşünülmeden harice çıkması veya kaçırılmasıdır. Karadeniz ve Akdeniz limanlarına gelen yabancı gemiler çok defa rayiçten yüksek fiyatla hububat alır, yerli ve yabancı tacirler marifetiyle ambarlarda biriktirdikten sonra kendi memleketlerine naklederler. Bazen ülke ihtiyacına kâfi gelmeyen gıda maddelerinin veya bazı mamul eşyanın gelişigüzel ihracı, bilhassa, sefer zamanlarında bu türlü ihtiyaç maddelerinin yokluğuna neden olur. İstanbul’da ve diğer yerlerde iktisadi buhran, hayat pahalılığı ve yolsuzluk yaratılır.</p>

      <p class="paragraf">İstanbul’daki kırk çeşme denen suyolları için 50 milyon akçe harcanır. İslam’a göre arazi öşriye, haraciye ve emiriye olarak üçe ayrılır. Kanuni, Ebussuud’un fetva ve içtihatlarıyla bunu değiştirir, arazinin tamamını arazi-i emiriye yapar. Bu tür topraklardan alınan hazine hissesine de öşür koyar. Rakabesi, yani zâtı ve mülkiyeti esas itibarıyla hazineye ait olur. Reaya mutasarrıftır ama menkul malları, kasaba ve köylerdeki evleri, bağ ve bahçeleri kendi mülkleridir.</p>

      <p class="paragraf">Hükümetlerden alınan haraçlar şöyledir: Avusturya 30 bin, Venedik (Zanto ve Kıbrıs tasarrufu dolayısıyla) 4 bin 500, Erdel Krallığı 5 bin, Eflâk ve Karadağ 15 bin, Buğdan Voyvodalığı 15 bin, Magusa 12 bin duka.</p>

      <p class="paragraf">Ayrıca “salyane” (bazı eyaletlerden yılda bir kez toplanan ve başkent İstanbul’a gönderilen vergi) sistemiyle yönetilen eyaletler vardır: Bağdat, Basra, Mısır, Yemen, Habeş, Lahsa, Cezayir-i Bahri Sefid eyaleti. Mısır dirliklere taksim edilir. Devlet geliri 7-8 milyon duka altını bulur. İstanbul’un iaşesi işini devlet üstüne alır. Gerekli buğday, et ve erzak Rumeli kentleri, Marmara sahilleri ve Karadeniz kıyılarından, pirinç ve mercimek Mısır’dan, yağ Kefe’den gelir. Fiyatları hükümet saptar. Venedik’in istediği kadar hububat almasına izin verilir. 1533 ve 1536’da havas-ı hümayun mahsulünden veresiye olarak istedikleri kadar hububatı çeşitli iskelelerden Venedik’e teslim ettirilir, ayrıca vezir hasları ürünlerinin saklanmasına izin verilir.</p>

      <p class="paragraf"></p>

      <p class="arabaslik-sol-kucuk">RÜSTEM PAŞA RÜŞVETİ KURAL HALİNE GETİRİR</p>

      <p class="paragraf">Rüstem Paşa hazineyi doldurur. Saray bahçesinde yetişen çiçeklere kadar satar. Barbaros’un servetini oğluna intikal ettirebilmesi için bile, ona 200 köle ve 30 bin altın verilmiştir. Memuriyetlerde rüşvet ve peşkeş satma usulünü kural haline getirir. Büyük servet yapar, sayısız akarı, Bursa’da ipek tezgâhları, Elissa’da tuzlaları vardır. 5 bin cilt kitaplık bir kütüphanesi vardır. Tarihçiler, devlet işlerinde doğru ve yetenekli rical kullandığını yazarlar. Ancak Koçi Bey, Sultan Süleyman Han zamanındaki “âlemin ihtilalinin” sebeplerinden biri olarak Rüstem’i görür: “Rüstem Paşa fevkalade gözde olduğundan istediğine müsaade eyleyip, ataları zamanında fetholunmuş olan memleketlerden o kadar çok köyleri mülk olarak verdi ki, küçük bir hükümdara hazine olmaya yeterdi. O çeşit sultanların vefatında hasları miriye alınırken sonra gelenler de vakfetmeye başladılar. Şeriata aykırı olarak hazineye ait olan bu haslar kayıp ve telef oldu. Padişah hasları ve mukataalarıdır ki veziriazam Rüstem Paşa şeriata aykırı olarak iltizama verdi, iltizamı namuslu eminler kabul etmediklerinden, namussuz, fasik Yahudi eminler eline girerek padişah hası olan köylerin mahv ve harab olmasına sebep oldu.”<span class="dip"><a class="footnote-link" href="#footnote-225-284" id="footnote-225-284-backlink">284</a></span></p>

      <p class="paragraf">Bu dönemde Kanuni Süleyman tıp ve riyaziye tahsiline önem verir. Ordunun artan mühendis ihtiyacı vardır.</p>

      <p class="paragraf"></p>

      <p class="arabaslik-sol-kucuk">TEBRİZ SEFERİ</p>

      <p class="paragraf">Şah İsmail’in üçüncü çocuğu Şirvan Yahşi iken kardeşi Tahmasp’a isyan eden Elkass (Elkas) Mirza, Padişah’a sığınır (1543). Şirvan Şah Halil oğlu Burhan Ali Sultan da Padişah’a sığınmıştır. Ali, name-i hümayunla Şirvan’a yollanır. Kanuni Ulama Paşa’yı Erzurum Valisi ve Elkas Mirza’nın lalası yapar, Mirza serhate yollanır. Sefere koyulur. Fransız Elçisi d’Aramon da sefere katılır. Ulama Paşa ile Karaman Beylerbeyi Ramazanoğlu Piri Paşa’yı Van Kalesi zaptına yollar. Şirvan Ali Sultan’a itaat eder. Kanuni Tebriz’e girer. Van Kalesi teslim olur. Tahmasp Erciş, Ahlat ve Adilcevaz’a akınlar yapar. Kars Kalesi’ne baskın yapar, halkı kılıçtan geçirir. Tercan ve Erzincan taraflarına sarkar. Elkas Mirza; İsfahan, Kum, Keşan yöresine akınlara yollanır. Saray yağmaları yapar. Osmanlı’ya bağlı iken Tahmasp’a geçen aşiret reisi Dünbüllü Hacı Han öldürülür. Gürcistan’da 7 kale fethedilir. Elkas Mirza yüz çevirir, Tahmasp onu hapseder.</p>

      <p class="paragraf"><span>1551’de Erdel’de çıkan kargaşalıklar üzerine Kanuni, Rumeli Beylerbeyi Sokullu Mehmet Paşa ile bölgedeki diğer kuvvetlere durumu tespit etme talimatını verir. Sokullu Erdel’e girerek bazı kaleleri zapt eder. Erdel’deki harekâtın başına ikinci vezir Ahmet Paşa getirilir.</span></p>

      <p class="paragraf"></p>

      <p class="arabaslik-sol-kucuk">ŞEHZADE MUSTAFA’NIN KATLİ</p>

      <p class="paragraf">Tahmasp saldırarak Ahlat’ı alır. Erzurum’a yürür. Kanuni, Rüstem Paşa’yı serdar tayin ederek sefere gönderir. Amasya Sancakbeyi Şehzade Mustafa, asker tarafından sevilmektedir. İsyana kalkışır. İran seferi serdarı Sadrazam Rüstem Paşa, durumu sipahiler ağası Şemsi Ağa’yı yollayarak Sultan’a bildirir. Kanuni Rumeli’yi güvenceye almak için Şehzade Bayazıt’ı Edirne’ye gönderdikten sonra 1553’te sefere çıkar. Şehzade Selim Bolvadin’de ona katılır. Kanuni Ereğli Aktepe mevkiinde kendine katılan şehzade Mustafa’yı boğdurtur. Mustafa’nın ölümünden kısa bir süre sonra en küçük şehzade Cihangir ölür. Kanuni onun anısına Cihangir camiini yaptırır.</p>

      <p class="paragraf"><span>Yeniçerilerin Mustafa’nın ölümünden sorumlu tuttukları Rüstem Paşa azledilir, yerine Ahmet Paşa sadrazamlığa getirilir.</span></p>

      <p class="paragraf"></p>

      <p class="arabaslik-sol-kucuk">TÜRK-İRAN SAVAŞLARININ YIKICILIĞI</p>

      <p class="paragraf">Aynı yıl Kars saldırısı meydana gelir. Tahmasp, Osmanlı ulemasının verdiği fetvaları ileri sürerek Peygamber’in şeriatına uymaya çağırır. Aksi takdirde savaşılacağını söyler. Revan’a varılır. Nahcivan alınır. Tahran yağmalanır. Saray ve mallara el konur ve geri dönülür. Bayazıt kalesine varılınca Tahmasp’ın mektubu gelir. Tahmasp “Osmanlı arazisine ve reayaya aynı şekilde mukabele edeceğim” demektedir. Amasya’ya gelinir. Züemaya binde iki yüzer, tımarlara da binde yüzer akçe terakki ihsan eylenir.</p>

      <p class="paragraf">Tebriz, Osmanlı tarafından 1514’te, 13 Temmuz 1534’te, 1548’de, Eylül 1585’te, 1635’te (ertesi yıl İran alır), 1724’te (kısa süre elde kalır), 1731’de, 1734’te pek çok kez işgal edilir.</p>

      <p class="paragraf">Osmanlıların önündeki İran taktiği, erzakın hepsini imha etmektir. 1548’de Süleyman askerlerine üç gün yağma hakkı tanımıştır, ama şehir halkı Türkleri gizlice öldürmeye devam etmiştir. Tahmasp’ın Osmanlı’ya sığınmış kardeşi Mirza, Kanuni’ye kırım yapmasını ve ahaliyi toptan sürmesini söyler. Kanuni reddeder.</p>

      <p class="paragraf">29 Mayıs 1555’te Amasya’da İran ile anlaşma yapılır. Aynı yıl Sadrazam Ahmet Paşa idam edilir ve Rüstem Paşa yeniden sadrazam olur. Hürrem Sultan 1558’de ölür.<span class="dip"><a class="footnote-link" href="#footnote-225-285" id="footnote-225-285-backlink">285</a></span></p>

      <p class="paragraf"></p>

      <p class="arabaslik-sol-kucuk">KANUNİ EVLATLARINI NEDEN ÖLDÜRDÜ?</p>

      <p class="paragraf">Tımarlı sipahiler huzursuzdur, köylüler ve kapıkullarıyla anlaşmazlıkları vardır. İşte bu huzursuzluklar ortasında birtakım çevreler, Padişah’ın artık kocadığını, tahttan indirilmesi ve yerine şehzade Mustafa’nın getirilmesi gerektiğini düşünürler. Mustafa’yı ikna bile ederler. Bu harekette özellikle Anadolu tımar erbabı, kapıkullarının imtiyazlı durumlarına ve saraylı zümreye karşı onu kuvvetle desteklerler.</p>

      <p class="paragraf"><span>Mustafa öldürülünce bu hoşnutsuz sınıf Şehzade Bayazıt etrafında toplanır. Kanuni, Selim’i Konya’ya, Bayazıt’ı Kütahya’dan Amasya’ya alır. Her birine 300 biner akçe terakki verir. Selim’in şehzadesi Murat’a Akşehir, Bayazıt’ın büyük oğlu Orhan’a da Çorum sancakları verilir. Bayazıt, Padişah’ın uzağa tayinini hakaret sayarak gitmek istemez. Zorlanınca çok yavaş bir şekilde yol alarak gider. Yol boyunca çok kişi iltihak eder, kuvveti büyür. Kanuni kaygılıdır. Teskin göreviyle Pertev Paşa, Bayazıt’ın yanına; Sokullu Mehmet, Selim’in yanına yollanır. İddiaya göre Bayazıt yevmlü namıyla birçok eşkıyayı başına toplar, kapıkulu, sekban ve tüfekçi yazdırır. Kanuni, Selim’e yalnızca çiftbozanı değil, yetenekli raiyeti yevmlü yaz der. 600 bin akçelik terakki verir. Beylerbeylerini Selim’in hizmetine sokar. Ebussud’dan Bayazıt için kıtal fetvası alır: “İtaatten ayrılması, cebr ile halktan para alması, asker toplaması ve bu hareketten başka türlü çevirme olanağı olmadığı takdirde katline cevaz…” Konya’da Bayazıt yenilir. Af ister. Kanuni, İran’a kaçmasın diye tedbir alır, ama Bayazıt kaçmayı başarır. Tahmasp, Bayazıt’ı pazarlık konusu yapar: Kanuni 900 bin, Şehzade Selim 300 bin altın ödemeyi kabul eder! Kars Kalesi Şah’a verilecektir ancak bu yerine getirilmez. 1562’de Kazvin’e bir heyet gider. Sivas’a gönderilen Bayazıt ve oğullarını teslim alıp hemen öldürürler. İran ile dost kalınacağına dair ahidname verilir.</span></p>

      <p class="paragraf"><span>Şehzade Bayazıt hadisesi bazı iç karışıklıklara sebep olur, bir süre sonra yandaşlarına karşı mücadele zorunda kalınır. Yevmlü teftişi yapılır. Birtakım idari değişikliklere lüzum görülür ve bu arada</span> <span>yeniçeriler</span> <span>muhafız olarak Anadolu’ya yayılırlar. Şehzadelerin sancağa çıkarılması usulünde değişiklik yapılır. İsyanda onun ordusuna katılmış kalabalık bir sipahi grubunun teşekkülünde benzeri muameleleri hazmedemeyen ve durumun Şehzade Bayazıt saltanata gelirse düzeleceğine inanan yerli tımar sahiplerinin hoşnutsuzlukları büyük rol oynar. 1559 Konya Savaşı’ndan sonra Bayazıt yanlılarına karşı girişilen şiddetli mücadele ve bu arada birçok sipahinin dirliklerinin elinden alınması huzursuzluğu artırır. XVI. asırdaki büyük Celali İsyanları’nda halinden memnun olmayan ve eşkıyalık hareketlerinde büyük bir hissesi olan bir kısım tımar sahiplerinin oynadığı rol, merkezi devlet iktidarı ile yerli sipahi beyleri arasındaki karşılıklı güvensizliği daha da artırır. Neticede, birçok Anadolu şehir ve kalelerine yasakçı ve korucu adıyla daha fazla yeniçeri yerleştirilmesi gereği duyulur. Bu münasebetle kapıkulları efradının taşra şehirlerinde yerleşerek inzibat ve asayiş işlerinin gelir getirici bazı hizmetlerini, tımar sahipleri aleyhine inhisarları altına almaları ve oralarda yerleşip ziraat ve ticaret işleriyle meşgul olmaları, hem bu ocakların inzibat durumları ve savaş gücü, hem de ülkenin genel ekonomik gelişmesi bakımından önemli sonuçlar doğurur.</span><span class="dip"><a class="footnote-link" href="#footnote-225-286" id="footnote-225-286-backlink">286</a></span></p>

      <p class="paragraf">1561’de Rüstem Paşa ölür ve Semiz Ali Paşa Sadrazam olur. 1565’te ölen Semiz Ali Paşa’nın yerine de Sokullu Mehmet Paşa sadrazam olur. Sigetvar’da çıkan huzursuzluklar üzerine Kanuni yaşlı ve hasta olmasına rağmen sefere çıkar. Güçlü bir direnişe karşı uzun süren bir kuşatmadan sonra Sigetvar kalesi 7 Eylül 1566’da alınır. Aynı gece Kanuni Sultan Süleyman ölür. Sokullu ölüm haberini yeni Padişah Selim ordugâha gelinceye kadar gizler.</p>

      <div class="footnotes">
        <div class="footnote">
          <p class="dipnot"><a class="footnote-anchor" href="#footnote-225-179-backlink" id="footnote-225-179">179</a> Sakoğlu’na göre 3, Dukas’a göre 5, Werner’e göre 18 Şubat. İnalcık, <span class="char-style-override-2">Fatih Devri Üzerine Tetkikler ve Vesikalar</span>, TTK, 1954.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-180-backlink" id="footnote-225-180">180</a> D. Y. (y.h.n.) Bu kitabın çevirmeni Yılmaz Öner de bu sayfaya bir dipnot ekleyerek “Osmanlı devletinin yaşadığı ve hiç tükenmeyecek olan enflasyonlar ilk kez bu dönemde patlak verdi” der.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-181-backlink" id="footnote-225-181">181</a> Werner,101-102.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-182-backlink" id="footnote-225-182">182</a> Hurufî sembollerini kabul eden Bektaşiler, Hıristiyan ve Müslümanların eşit biçimde giyinmelerini umuyorlardı. Böylece Hıristiyan ve Müslüman için ortak olacak biçimde yerin ve göğün birliği açıklanabilirdi. (J.K.Birge, <span class="char-style-override-2">The Bektashi</span>)</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-183-backlink" id="footnote-225-183">183</a> Zakythinos, <span class="char-style-override-2">Processus de féodalisation</span>, Atina, 1948.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-184-backlink" id="footnote-225-184">184</a> İnalcık, “Raiyet Rüsumu”, <span class="char-style-override-2">Belleten</span> XXII 1959, 575-581.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-185-backlink" id="footnote-225-185">185</a> Werner, 95.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-186-backlink" id="footnote-225-186">186</a> Gökbilgin, “XV-XX. Yüzyıllarda Merkezi ve Güney-Doğu Avrupa’da Köylü Hareketleri.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-187-backlink" id="footnote-225-187">187</a> Babinger, 100.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-188-backlink" id="footnote-225-188">188</a> <span class="char-style-override-2">Dukas Kroniği</span>, 168-169.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-189-backlink" id="footnote-225-189">189</a> Z. V. Udalcova’dan aktaran, Werner, 109, 13. dipnot.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-190-backlink" id="footnote-225-190">190</a> Dukas’tan aktaran, G. Ostrogorsky, <span class="char-style-override-2">Bizans Devleti Tarihi</span>, 524.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-191-backlink" id="footnote-225-191">191</a> Vasiliev, <span class="char-style-override-2">History of the Byzantin Empire</span>, 678 vd.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-192-backlink" id="footnote-225-192">192</a> Babinger, 108.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-193-backlink" id="footnote-225-193">193</a> <span class="char-style-override-2">Dukas Kroniği</span>, 174.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-194-backlink" id="footnote-225-194">194</a> İnalcık, <span class="char-style-override-2">Fatih Devri</span>, TTK, 1955,127; Dukas, 184.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-195-backlink" id="footnote-225-195">195</a> Mektubun Topkapı Sarayı arşivindeki orijinal metnini kitabına almış olan H.İnalcık, belgenin Latin harfleriyle neşrinin Hasan Âli Yücel tarafından 17 Temmuz 1953’te <span class="char-style-override-2">Cumhuriyet</span> gazetesinde yayımlandığını belirtir. a.g.e., 217.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-196-backlink" id="footnote-225-196">196</a> Molla Gürani padişah ve vezirleri adlarıyla çağırırdı.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-197-backlink" id="footnote-225-197">197</a> Werner, 113.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-198-backlink" id="footnote-225-198">198</a> Babinger bunun toplam 72 gemi olduğunu belirtir. a.g.e.,115.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-199-backlink" id="footnote-225-199">199</a> Z.Dolfin’den aktaran, İnalcık, <span class="char-style-override-2">Fatih Devri</span>, 130.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-200-backlink" id="footnote-225-200">200</a> <span class="char-style-override-2">Dukas Kroniği</span>, 195-196.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-201-backlink" id="footnote-225-201">201</a> Tursun Bey, Enveri, Krivotulos, Chalkokondyles ve Dukas’tan aktaran, İnalcık, <span class="char-style-override-2">Fatih Devri,</span> 131-132.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-202-backlink" id="footnote-225-202">202</a> <span class="char-style-override-2">Oruç Beğ Tarihi</span>, 110. İsmail Hakkı Uzunçarşılı, <span class="char-style-override-2">Çandarlı Vezir Ailesi</span> kitabında, olayla ilgili bütün yazarların görüşlerine yer verir. Halil İnalcık bu tarihte hain olarak gösterilen Halil Paşa’nın oğlu İbrahim Paşa’nın Bayazıt II döneminde devlet işlerinin başına getirildiğini ve vakfiyesinde babasının şehit olarak anıldığını belirtir. İnalcık, <span class="char-style-override-2">Fatih Devri</span>,133.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-203-backlink" id="footnote-225-203">203</a> Gökbilgin, <span class="char-style-override-2">İslam Ansiklopedisi</span>, c.8, 285-292.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-204-backlink" id="footnote-225-204">204</a> Barkan, “Kulluklar ve Ortakçı Kullar”, <span class="char-style-override-2">İkt. Fak. Mec</span>. I sayı, 104.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-205-backlink" id="footnote-225-205">205</a> Babinger, <span class="char-style-override-2">Fatih Mehmet II ve Zamanı</span>, 143-144.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-206-backlink" id="footnote-225-206">206</a> Barkan’dan aktaran, Werner, 118, 64. dipnot 64.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-207-backlink" id="footnote-225-207">207</a> <span>D. Y. (y.h.n.) Mukataa, devlete bir arazi veya gelirin bir bedel karşılığında kiraya verilerek geçici olarak devredilmesidir.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-208-backlink" id="footnote-225-208">208</a> Ostrogorski, <span class="char-style-override-2">La féodalité Byzantine</span>, Brüksel, 1954, 187-222.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-209-backlink" id="footnote-225-209">209</a> <span>D. Y. (y.h.n.) Bogomiller, üçlemeye inanmayan, İsa’nın Tanrı’nın oğlu değil peygamber olduğunu savunan, haç gibi simgeleri kabul etmeyen bir mezheptir. Bu yüzden ortaçağda engizisyon baskılarına uğrarlar. Osmanlı’nın</span> <span>Bosna Hersek</span><span>’i fethinden sonra İslam’a geçerler.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-210-backlink" id="footnote-225-210">210</a> Gian Maria Angiolello, <span class="char-style-override-2">Histoire Turque</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-211-backlink" id="footnote-225-211">211</a> Elezoviç’ten aktaran, Werner, 150.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-212-backlink" id="footnote-225-212">212</a> Beldicenau, “Recherche sur la ville Otomane au XVe Siècle.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-213-backlink" id="footnote-225-213">213</a> K. Jireçek’ten aktaran, Werner.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-214-backlink" id="footnote-225-214">214</a> Osman Turan, <span class="char-style-override-2">Selçuklular Zamanında Sivas</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-215-backlink" id="footnote-225-215">215</a> N.Todorov, “Sur certains aspects des villes balkaniques”ten aktaran, Werner.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-216-backlink" id="footnote-225-216">216</a> Todorov, a.g.e.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-217-backlink" id="footnote-225-217">217</a> Barkan, “Quqelques observations sur l’organisations economique et sociale des villes Ottomanes des XVIe et XVIIe siècle.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-218-backlink" id="footnote-225-218">218</a> Barkan, “Essai sur les données statistiques”.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-219-backlink" id="footnote-225-219">219</a> Werner, 214.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-220-backlink" id="footnote-225-220">220</a> Bu bilgiyi Z.V. Udolcova’dan aktaran, Werner, Udolcova’nın “Helenler” deyimiyle Bizanslıları ve Eski Yunanlıları kastettiğini belirtir. a.g.e., 120.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-221-backlink" id="footnote-225-221">221</a> Jörg de Nuremberg, <span class="char-style-override-2">Histoire de la Turquie</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-222-backlink" id="footnote-225-222">222</a> Babinger, <span class="char-style-override-2">Fatih Mehmet II ve Zamanı</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-223-backlink" id="footnote-225-223">223</a> Chalkokondyles 200 bin olduğunu söyler.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-224-backlink" id="footnote-225-224">224</a> <span class="char-style-override-2">Dukas Kroniği,</span> 231; Babinger, 244.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-225-backlink" id="footnote-225-225">225</a> Werner, Babinger ve Dukas 150 bin der, Chalkokondyles’in 250 bin rakamı abartılı bulunur.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-226-backlink" id="footnote-225-226">226</a> Adnan Sadık Erzi, “Akkoyunlu ve Karakoyunlu Tarihi Hakkında Araştırmalar”, <span class="char-style-override-2">Belleten,</span> sayı 70.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-227-backlink" id="footnote-225-227">227</a> Şahabeddin Tekindağ, <span class="char-style-override-2">İslam Ansiklopedisi,</span> c.7, 188.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-228-backlink" id="footnote-225-228">228</a> Ayalon.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-229-backlink" id="footnote-225-229">229</a> Babinger, “Fatih Sultan Mehmet ve İtalya”, çev. Bekir Sıtkı Baykal, <span class="char-style-override-2">Belleten</span> sayı 65, 41-82.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-230-backlink" id="footnote-225-230">230</a> Babinger, <span class="char-style-override-2">Fatih Mehmet II ve Zamanı</span>, 299.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-231-backlink" id="footnote-225-231">231</a> Babinger’den aktaran, Werner, 135; Halil İnalcık, <span class="char-style-override-2">İslam Ansiklopedisi,</span> c.7, 513.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-232-backlink" id="footnote-225-232">232</a> Zozi Dolfin’den aktaran, Babinger, “Fatih Sultan Mehmet ve İtalya.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-233-backlink" id="footnote-225-233">233</a> Babinger, <span class="char-style-override-2">Belleten</span> 65; “Fatih Mehmet II ve Zamanı.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-234-backlink" id="footnote-225-234">234</a> G.I. Bratianu, “Etudes byzantines d’histoire economique et social”den aktaran, Werner, 132.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-235-backlink" id="footnote-225-235">235</a> Werner, 138.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-236-backlink" id="footnote-225-236">236</a> İnalcık, “Osmanlı İmparatorluğu’nun Kuruluş ve İnkişafı Devrinde Türkiye’nin İktisadi Vaziyeti”, <span class="char-style-override-2">Belleten</span>, sayı 60, 1951, 629-684.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-237-backlink" id="footnote-225-237">237</a> <span class="char-style-override-2">Tevarih-i Âl-i Osman</span>, 416-417.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-238-backlink" id="footnote-225-238">238</a> İnalcık, “Osmanlı İmparatorluğu’nun Kuruluş ve İnkışafı Devrinde Türkiye’nin İktisadi Vaziyeti.”</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-239-backlink" id="footnote-225-239">239</a> İnalcık, “Fatih Sultan Mehmet’in Fermanları”, <span class="char-style-override-2">Belleten</span> sayı 44.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-240-backlink" id="footnote-225-240">240</a> İnalcık, <span class="char-style-override-2">Suret-i Defter-i Sancak-ı Arvanid</span>, TTK 1954.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-241-backlink" id="footnote-225-241">241</a> Cvetkova ve Beldicenau’dan aktaran, Werner, 142.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-242-backlink" id="footnote-225-242">242</a> Gökbilgin, <span class="char-style-override-2">XV-XVI. Asırlarda Edirne ve Paşa Livası Vakıflar-Mülkler Mukataalar.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-243-backlink" id="footnote-225-243">243</a> Werner, 144-145.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-244-backlink" id="footnote-225-244">244</a> İnalcık, <span class="char-style-override-2">İslam Ansiklopedisi</span>, 7. Cilt, 533</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-245-backlink" id="footnote-225-245">245</a> Barkan, <span class="char-style-override-2">İkinci Tarih Kongresi Zabıtları</span>, İst, 1937.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-246-backlink" id="footnote-225-246">246</a> <span>D. Y. (y.h.n.) Kırım Hanlığı’nda kardeş ve evlat katline engel olmak için “Kalgaylık” adlı bir kurum kabul edilmiştir. Kavramın açıklaması için Kavramlar Dizini’ne bakınız.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-247-backlink" id="footnote-225-247">247</a> Uzunçarşılı, <span class="char-style-override-2">İslam Ansiklopedisi</span>, c.II, 392.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-248-backlink" id="footnote-225-248">248</a> Laonikos Chalkokondyles’ten aktaran, Uzunçarşılı, <span class="char-style-override-2">Osmanlı Tarihi</span>, c.II, 164-165.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-249-backlink" id="footnote-225-249">249</a> <span class="char-style-override-2">Kayıtbay</span> kavramı için Kavramlar Dizini’ne bakınız.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-250-backlink" id="footnote-225-250">250</a> Uzunçarşılı, <span class="char-style-override-2">Osmanlı Tarihi</span>, 169.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-251-backlink" id="footnote-225-251">251</a> Mehmet Neşri, 337.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-252-backlink" id="footnote-225-252">252</a> <span class="char-style-override-2">Tevarihi Âl-i Osman</span>, 498; Norman Itzkowitz, <span class="char-style-override-2">Osmanlı İmparator-luğu ve İslami Gelenek</span>, 56.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-253-backlink" id="footnote-225-253">253</a> Cavid Baysun, <span class="char-style-override-2">İslam Ansiklopedisi,</span> c.III, 69-81.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-254-backlink" id="footnote-225-254">254</a> Itzkowitz, <span class="char-style-override-2">Osmanlı İmparatorluğu ve İslami Gelenek</span>, 56.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-255-backlink" id="footnote-225-255">255</a> Şehabeddin Tekindağ, “Çukurova’da Nüfuz Mücadelesi,” <span class="char-style-override-2">Belleten,</span> sayı 123, 344-375.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-256-backlink" id="footnote-225-256">256</a> <span>D. Y. (y.h.n.) Doğan Avcıoğlu,</span> <span class="char-style-override-2">Türklerin Tarihi</span> <span>5. Kitap’ta çok geniş yer verdiği Şah İsmail konusuna bu kitabın hazırlık çalışması mahiyetindeki elyazmalarında çok az değinir. Bu nedenle o kitabı okumamış olanlar için kısa bir özet yapma gereğini duyuyorum: Erdebil Şeyhi Cüneyt 1460’ta savaş alanında ölünce müritleri onun vasiyeti üzerine yeni doğmuş oğlu Haydar’ın çevresinde toplanırlar. Uzun Hasan, Haydar’ı biraz büyüyünce Erdebil’de şeyhlik postuna oturtur. Tarikata bağlı büyük Türkmen kitlesi Anadolu’dadır. Şeyh Haydar iyi yetişmiş müritlerini halife unvanıyla Anadolu’ya yollayarak örgütü genişletir. Tarikat yanlıları başlarına tâç denilen Haydarî sarık sararlar. Tâç, beyaz bir tülbent üzerine sarılan ve yukarıya doğru gittikçe sivrilen on iki dilimli kırmızı bir kavuk biçimindedir. Bu başlığı kullananlara Osmanlılar “Kızılbaş” adını verirler. Venedikliler XVI. yüzyıl başlarında İran’a Halep yoluyla kervanlarla çok miktarda kırmızı bez satma fırsatını bulurlar. Şah Tahmasp zamanında (1540 tarihlerinde) Kızılbaşlar bu kavuğu kullanmamaya başlarlar (Bkz., Walter Hinz,</span> <span class="char-style-override-2">Uzun Hasan ve Şeyh Cüneyd</span><span>, 66). Aslen silah yapımcısı olan Haydar, müritlerini silahlandırarak savaşa hazırlar. 1488’de Akkoyunlularla savaşırken bir okla vurularak ölür. Müritler dağılmaz, Haydar’ın henüz altı yaşındaki oğlu İsmail’i şeyh tanırlar. İsmail 1499’da müritlerinin Erzincan’da toplanmalarını ister. Osmanlı ülkesinden bölük bölük Türkmen Erzincan’a akar. Burada topladığı askerlerle 1501’de Şirvan üstüne yürüyen İsmail, kendisinden güçlü Şirvanşah ordusunu bozguna uğratır, Şirvanşah öldürülür. İsmail İran Azerbaycan’ını zapt eder ve Tebriz’de şahlık tahtına oturur. Şah İsmail’in kurduğu Safevi devleti bölgede kurulan üçüncü Türkmen devleti olur. (Bkz.,</span> <span class="char-style-override-2">Türklerin Tarihi</span> <span>-5. Kitap, 2235-2241)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-257-backlink" id="footnote-225-257">257</a> Faruk Sümer, <span class="char-style-override-2">Safevi Devletinin Kuruluşu ve Gelişmesinde Anadolu Türklerinin Rolü</span>, 25-26.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-258-backlink" id="footnote-225-258">258</a> a.g.e., 27-28.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-259-backlink" id="footnote-225-259">259</a> a.g.e., 34.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-260-backlink" id="footnote-225-260">260</a> Şahabeddin Tekindağ, <span class="char-style-override-2">İslam Ansiklopedisi</span>, c.10, 424.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-261-backlink" id="footnote-225-261">261</a> Uzunçarşılı, <span class="char-style-override-2">Osmanlı Tarihi</span>, 244-245; “Sancağa çıkarılan Osmanlı Şehzadeleri”, 663.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-262-backlink" id="footnote-225-262">262</a> <span>D. Y. (y.h.n.) Avcıoğlu’nun ihtiyat kaydı koyduğu ve kaynak göstermediği zehirleme olayını Peçevi İbrahim Efendi çok kesin bir ifadeyle yazar: “Sultan Selim Han ayaklanıp babası üzerine yürümüş ve ister istemez tahta geçmişti. Babası Sultan Bayazıt’ı da zehirleyerek öldürmüştü.” (Peçevi Tarihi, hazırlayan Bekir Sıtkı Baykal, c.I, s.302) Tereddütlü yazanlardan iki örnek verecek olursak: “Bir rivayete göre Bayazıt Han zehirlenerek öldürülmüştür. En doğrusunu Allah bilir.” (Bkz.,</span> <span class="char-style-override-2">Müneccimbaşı Tarihi</span><span>, C.II, 440) “Bayazıt’ın vefatı yaşından ve uzun müddet ızdırabından mı, yoksa hizmetkâr sıfatıyla yanında bulunan Cenevizli Menavino’nun isnad ettiği veçhile aslında Yahudi olan tabibinin Selim’in emri üzerine verdiği zehirden mi neşet etmiştir burası bilinemez.” (Bkz., Hammer,</span> <span class="char-style-override-2">Büyük Osmanlı Tarihi</span><span>, c.I, 288)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-263-backlink" id="footnote-225-263">263</a> Şahabeddin Tekindağ, <span class="char-style-override-2">İslam Ansiklopedisi</span>, 424.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-264-backlink" id="footnote-225-264">264</a> Uzunçarşılı, “Sancağa Çıkarılan Osmanlı Şehzadeleri”, 663.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-265-backlink" id="footnote-225-265">265</a> <span>D. Y. (y.h.n.) Doğan Avcıoğlu, bu cümleyi,</span> <span class="char-style-override-2">Türklerin Tarihi</span><span>-5. Kitap’ın sonlarında isyanlar bölümünü bitirirken kurar ve paragrafın sonuna dipnot olarak şunu ekler: “Bu bölümde yalnızca Osmanlı tarihinin dışında kalan Anadolu Türklerinin tarihi incelenmektedir. Bu nedenle Anadolu’da Kızılbaşlığın yayılması, Kızılbaş ayaklanmaları ve İran’a göçler gibi olayların sosyo-ekonomik nedenleri üzerinde durmadık. Bunları Osmanlı Türkleri bölümünde açıklayacağız.” Böylece Avcıoğlu, bu konuyu yazacağı altıncı kitaba, yani şu anda elinizde tuttuğunuz bu kitaba bırakmaktadır. Ancak, bu kitabın hazırlık çalışması olan 13 defterlik elyazmalarında buraya aldığımız bazı arabaşlıklar ve kısa değinmeler ile genişçe bir “Kızılbaş” açıklaması dışında bir analize rastlayamadık (Kızılbaş açıklaması için bakınız, Kavramlar Dizini.) Şunu söyleyebiliriz ki, Avcıoğlu isyanların en önemli sosyo-ekonomik kökenlerinden biri olarak, “eski Türkmen beylerinin ufak bir tımara sahip sipahi durumuna düşürülmeleri, hatta bu tımarların bile ellerinden alınması, serfleşmeye karşı Kızılbaşlığa yönelmelerini” görmektedir. Ona göre “Kızılbaşlık gibi güçlü ve Şamanist geleneklerle az çok bağdaşan bir dinsel ideoloji, yapay oymaklarda yeni bir dayanışma ve bağlılık öğesi olarak elverişli bir zemin bulur.” (Bkz., Doğan Avcıoğlu,</span> <span class="char-style-override-2">Türklerin Tarihi</span><span>-Beşinci Kitap, 2246.)</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-266-backlink" id="footnote-225-266">266</a> İsmet Parmaksızoğlu, <span class="char-style-override-2">Kemal Paşazade</span>.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-267-backlink" id="footnote-225-267">267</a> Şinasi Altundağ, <span class="char-style-override-2">İslam Ansiklopedisi</span>, c.10, 427; Sümer, 37-38 .</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-268-backlink" id="footnote-225-268">268</a> Sümer, 41.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-269-backlink" id="footnote-225-269">269</a> Enver Ziya Karal, “Yavuz Sultan Selim’in oğlu şehzade Süleyman’a Manisa sancağını idare etmesi için gönderdiği Siyasetname”, <span class="char-style-override-2">Belleten</span>, sayı 21.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-270-backlink" id="footnote-225-270">270</a> Gökbilgin, <span class="char-style-override-2">İslam Ansiklopedisi</span>, c.11, 101.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-271-backlink" id="footnote-225-271">271</a> Sümer, 41.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-272-backlink" id="footnote-225-272">272</a> Hammer, <span class="char-style-override-2">Büyük Osmanlı Tarihi,</span> cilt 3, 6’dan aktaran, Tayyip Gökbilgin, <span class="char-style-override-2">İslam Ansiklopedisi</span>, c.11, 101.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-273-backlink" id="footnote-225-273">273</a> Hammer,14-24.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-274-backlink" id="footnote-225-274">274</a> <span class="char-style-override-2">Koçi Bey Risalesi</span>, MEB Yayını, 1972, 68.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-275-backlink" id="footnote-225-275">275</a> Hammer, 119.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-276-backlink" id="footnote-225-276">276</a> Gökbilgin, <span class="char-style-override-2">Belleten,</span> sayı 83.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-277-backlink" id="footnote-225-277">277</a> Çeltik mukataaları ve pirinç genişliği için bkz., Gökbilgin, <span class="char-style-override-2">XV ve XVI. Asırlarda Edirne ve Paşa Livası</span>, 125-141.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-278-backlink" id="footnote-225-278">278</a> Gökbilgin, “Kanuni Sultan Süleyman Devri Başlarında Rumeli Eyaleti, Livaları, Şehir ve Kasabaları”, <span class="char-style-override-2">Belleten</span>, XX/78, 247-294 ; “15. ve 16. Asırlarda Eyâlet-i Rum”, <span class="char-style-override-2">Vakıflar Dergisi</span>, VI, İstanbul, 1965, 51-61; Nejat Göyünç, “Diyarbekir Beylerbeyiliğinin İlk İdârî Taksimatı,” Tarih Dergisi, Sayı: 23 (1969), 23-34.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-279-backlink" id="footnote-225-279">279</a> <span>D. Y. (y.h.n.) Paşa Sancağı: Valinin oturduğu eyalet merkezi.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-280-backlink" id="footnote-225-280">280</a> Hammer, 89.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-281-backlink" id="footnote-225-281">281</a> a.g.e., 544-545.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-282-backlink" id="footnote-225-282">282</a> <span>D. Y. (y.h.n.) En çok bilinen eserleri:</span> <span class="char-style-override-2">Tevarih-i Âl-i Osman</span> <span>ve</span> <span class="char-style-override-2">Asafname</span><span>’dir.</span> <span class="char-style-override-2">Halisil Ümme Marifeti-l eimme</span> <span>adlı eseri Arapça yazılmıştır.</span></p>
        </div>

        <div class="footnote">
          <p class="dipnot"><a class="footnote-anchor" href="#footnote-225-283-backlink" id="footnote-225-283">283</a> Hammer,193.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-284-backlink" id="footnote-225-284">284</a> <span class="char-style-override-2">Koçi Bey Risalesi</span>, 68-69.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-285-backlink" id="footnote-225-285">285</a> Ölmeden saltanat tahtının oğullarından biri için garanti olduğunu görmüştür. Hammer, 422.</p>
        </div>

        <div class="footnote">
          <p class="dipnot"><a class="footnote-anchor" href="#footnote-225-286-backlink" id="footnote-225-286">286</a> Şerafettin Turan, <span class="char-style-override-2">Kanuni’nin Oğlu Şehzade Bayazıt Vak’ası</span>, Dil ve Tarih-Coğrafya Fakültesi Yayınları, Ankara, 1961. Genişletilmiş ikinci basım: <span class="char-style-override-9">Kanuni Süleyman Dönemi Taht Kavgaları</span>, Bilgi Yayınevi, 1997.</p>
        </div>
      </div>
    </div>
  </div>
</body>
</html>
