<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>İkinci Gong</title>
</head>

<body>
  <h1 class="h11">İkinci Gong</h1>

  <p>&nbsp;Joan Ashby yatak odasından çıktı ve kapının dışındaki sahanlıkta bir süre bekledi. Tam dönüp, odasına gidecekti ki birden ayağının dibinde, aşağıda bir gonk sesi duydu.</p>

  <p>&nbsp;Joan hemen çılgıncasına aşağı koşmaya başladı. Öylesine bir telaş içindeydi ki geniş merdivenlerin tam başında aksi yönden gelen genç bir adamla çarpıştı.</p>

  <p>&nbsp;"Merhaba Joan. Bu telaşın nedeni ne?"</p>

  <p>&nbsp;"Affedersin, Harry. Seni görmedim."</p>

  <p>&nbsp;Harry Dalehouse soğuk, ciddi bir ifadeyle, "Ben de öyle düşünmüştüm," dedi. "İyi de bu telaşının nedeni ne?"</p>

  <p>&nbsp;"Gonk."</p>

  <p>&nbsp;"Biliyorum. Ama bu birinci gonktu."</p>

  <p>&nbsp;"Hayır, ikinciydi."</p>

  <p>&nbsp;"Birinci."</p>

  <p>&nbsp;"İkinci."</p>

  <p>&nbsp;Bunları konuşarak merdivenlerden aşağı indiler. Bu arada evin kıdemli uşağının gongun tokmağını yerine bırakıp, ciddi ve vakur bir ifadeyle onlara yaklaştığı evin büyük giriş holüne ulaşmışlardı.</p>

  <p>&nbsp;Joan, "İkinciydi," diye ısrarını sürdürdü. "Öyle olduğunu biliyorum. Neyse, saate baksana."</p>

  <p>&nbsp;Harry Dalehouse ayaklı büyük saate bir göz attı.</p>

  <p>&nbsp;"Sekizi on iki geçiyor," dedi. "Joan, sanırım sen haklısın, ama inan birinci gongu hiç duymadım." Uşağa dönerek seslendi. "Digby! Bu birinci gonk muydu, ikinci mi?"</p>

  <p>&nbsp;"Birinci, efendim."</p>

  <p>&nbsp;"Sekizi on iki geçe birinci mi? Digby bu işten atılmak için yeterli bir neden."</p>

  <p>&nbsp;Uşağın yüzünde anlamlı bir gülümseme belirdi.</p>

  <p>&nbsp;"Bu akşam yemek servisi on dakika geç yapılacak efendim. Beyefendinin emirleri böyle."</p>

  <p>&nbsp;Harry Dalehouse, "İnanılacak şey değil," diye bağırdı. "Yemin ederim her şey bir şekilde yoluna giriyor. Mucizelerin ardı arkası kesilmiyor. Saygıdeğer amcamın derdi ne, neden böyle bir değişiklik yaptı?"</p>

  <p>&nbsp;"Yedi treni efendim, bugün yarım saat geç kaldı ve..." O anda duyulan bir gümbürtüyle uşak sözlerini yarıda kesmek durumunda kaldı.</p>

  <p>&nbsp;Harry, "Aman Tanrım, bu da ne..." diye haykırdı. "Sanki biri ateş etti."</p>

  <p>&nbsp;Hemen sağ taraflarında bulunan oturma salonundan otuz beş yaşlarında esmer, yakışıklı bir adam çıktı.</p>

  <p>&nbsp;"Bu da neydi böyle? Sanki biri ateş etti?"</p>

  <p>&nbsp;Uşak, "Bu ses, bir arabanın egzozundan çıkmış olmalı, efendim," dedi. "Bu tarafta yol evin çok yakınından geçiyor ve üst katın pencereleri de açık."</p>

  <p>&nbsp;"Belki de," dedi Joan şüpheyle. "Ama o durumda ses dışarıdan gelmeliydi." Eliyle sağ tarafı işaret etti. "Ses, bence bu taraftan geldi." Solunu işaret etti.</p>

  <p>&nbsp;Esmer adam başını salladı.</p>

  <p>&nbsp;"Bence öyle değil. Oturma odasındaydım. Buraya çıkma nedenim sesin diğer taraftan geldiğini düşünmem." Başıyla ön kapıyı ve gongun bulunduğu yeri işaret etti.</p>

  <p>&nbsp;Coşku dolu, esprili bir insan olan Harry, "Doğu, batı ve güney, geride ne kaldı?" diye söze karıştı. "Neyse, bari onu da ben tamamlayayım. Ses benim kuzeyimdeydi. Sanırım arkamızda bir yerlerden geldi. Başka bir fikri olan var mı?"</p>

  <p>&nbsp;Geoffrey Keene gülümseyerek, "Belki de bu bir cinayet," dedi ve ürken genç kızı fark ederek ekledi. "Affedersiniz Miss Ashby."</p>

  <p>&nbsp;Joan, "Yalnızca bir an için ürperdim," dedi. "Bir şey değil."</p>

  <p>&nbsp;"Cinayet ilginç bir düşünce," dedi Harry. "Ama ne yazık ki ne ceset var, ne de kan! Korkarım bu düşünce, durgun suda balık avlamaktan öte bir şey değil."</p>

  <p>&nbsp;"Tatsız görünüyor olabilir, ama doğru olabilirdi de," diyen diğer adam. "Haydi oturma salonuna geçelim," diye bir öneride bulundu.</p>

  <p>&nbsp;Joan coşkuyla, "Tanrı'ya şükür geç kalmadık," dedi. "İkinci gonk olduğunu düşünerek merdivenlerden aşağı öyle hızlı koştum ki..."</p>

  <p>&nbsp;Hep birlikte gülerek oturma salonuna girdiler.</p>

  <p>&nbsp;Lytcham Close İngiltere'deki en ünlü eski evlerden biriydi. Sahibi Hubert Lytcham Roche, uzun yıllar burada yaşayan ailenin, son ferdiydi ve uzak akrabaları, "Bakın, ihtiyar Hubert'in deliliğinin artık belgelenmesinin zamanı geldi," diye düşünüyorlardı. "Zavallı, aklını iyice yitirdi."</p>

  <p>&nbsp;Dostların ve akrabaların bir ölçüde abarttıklarını düşünmek doğru olsa da gerçek değişmiyordu. Hubert Lytcham Roche gerçekten de eksantrik, uçuk bir adamdı. Çok iyi bir müzisyen olmasının yanında, ele avuca sığmayan, dizginlenemez bir adamdı ve kendini çok önemsiyordu. Tipik bir megalomanyaktı. Evdeki herkes onun saplantılarına saygı göstermek zorundaydı yoksa bir daha eve girmeleri olanaksızdı.</p>

  <p>&nbsp;Saplantılarından biri müzikti. Akşamları konuklarına müzik dinlettirdiği zaman... ki bu çok sık yinelenen bir durumdu... tam bir sessizlik olmasını beklerdi. En küçük bir fısıltı, bir elbise hışırtısı, en ufak bir kıpırdanma bile... öfkeyle arkasını dönüp, şanssız konuğuna bir daha çağrılmamak üzere güle güle demesi için yeterliydi.</p>

  <p>&nbsp;Diğer bir saplantısıysa günün en önemli öğününde herkesin dakikası dakikasına hazır olmasıydı. Kahvaltı önemsizdi, isterseniz öğlen bile inebilirdiniz. Öğlen yemeği de öyle... soğuk yiyecekler ve meyve şekerlemelerinden oluşan basit bir sofraydı kurulan. Ama günün en önemli yemeği olan akşam yemeği bir tören, bir festivaldi ve ev sahibinin akıl almaz bir ücret karşılığında büyük otellerden birinden ayarttığı bir &ldquo;cordon bleu''<span class="t6">(Paris'teki ünlü a</span><span class="t6">ş</span><span class="t6">ç</span><span class="t6">ı</span><span class="t6">l</span><span class="t6">ı</span><span class="t6">k okulunda e</span><span class="t6">ğ</span><span class="t6">itim görmü</span><span class="t6">ş</span> <span class="t6">ş</span><span class="t6">efler.)</span> tarafından hazırlanmaktaydı.</p>

  <p>&nbsp;Birinci gonk, tam sekizi beş geçe çalıyordu. Sekizi çeyrek geçe ise ikinci bir gonk sesi duyulur ve kapıların açılmasının hemen ardından orada toplanan konuklara akşam yemeği haber verilir, bir tören alayı havasında yemek odasına girilirdi. İkinci gonkta geç kalma cüretini gösteren, orada hazır olmayan biri hemen aforoz edilir... ve bu şanssız kişiye Lytcham Close'da akşam yemeklerine katılma şansı sonsuza değin kapanırdı.</p>

  <p>&nbsp;Joan Ashby'nin paniğinin nedeni de buydu, aynı şekilde Harry Dalehouse'un bu kutsal eylemin o akşam on dakika geç gerçekleştirileceğini duyduğunda yaşadığı şaşkınlığın da. Her ne kadar amcasıyla çok yakın olmasa da Lytcham Close'da bunun ne denli alışılmadık bir durum olacağını bilecek kadar çok kalmıştı.</p>

  <p>&nbsp;Lytcham Roche'un sekreteri olan Geoffrey Keene de aynı şekilde çok şaşırmıştı.</p>

  <p>&nbsp;"Olağanüstü bir durum bu," dedi. "Daha önce hiç böyle bir şeyin olduğunu bilmiyorum. Emin misiniz?" "Digby söyledi."</p>

  <p>&nbsp;"Trenle ilgili bir açıklama yaptı," dedi Joan Ashby. "Ya da ben öyle algıladım."</p>

  <p>&nbsp;Keene düşünceliydi. "İlginç," dedi. "Sanırım yakında bu konuda bir şeyler öğreniriz. Ama yine de çok tuhaf."</p>

  <p>&nbsp;İki genç adam, birkaç dakika için susup, genç kıza baktılar. Joan Ashby mavi gözleri, altın sarısı saçları ve zeki bakışlarıyla çok hoş bir kızdı. Bu onun Lytcham Close'a ilk gelişiydi ve davet edilmesinde Harry etkili olmuştu.</p>

  <p>&nbsp;Kapı açıldı ve Lytcham Roche'un manevi kızı Diana Cleves içeri girdi. Diana tam anlamıyla gözünü budaktan sakınmayan bir tipti, koyu renk gözleri şeytanca parlıyor ve sivri diliyle etrafındakileri aşağılamaktan zevk alıyordu. Neredeyse erkeklerin hepsi Diana'ya âşıktı, ama o yalnızca onları elde etmekten hoşlanıyordu. Aslında buz gibi soğuk, sert biri olmasının yanında; çekici, cazibeli, baş döndürücü bir kadındı.</p>

  <p>&nbsp;"Bu kez ihtiyarı yendik," dedi. "Haftalardır ilk kez buraya ilk gelen olup, saate bakarak, yemek saatini bekleyen bir kaplan gibi aşağı yukarı volta atan o değil."</p>

  <p>&nbsp;İki genç adam da ona doğru hamle yaptılar. Diana her ikisini de büyüleyici davetkâr bakışlarla süzdükten sonra Harry'ye döndü.</p>

  <p>&nbsp;Geri adım atan Geoffrey Keene'in esmer yanaklarının kızardığı görülüyordu. Ancak bir süre sonra Bayan Lytcham Roche odaya girdiğinde kendini toparlamıştı. Bayan Lytcham ince, uzun boylu, esmer bir kadındı. Yeşilin soluk, pek dikkat çekmeyen tonunda ipek drapeli bir elbise giymişti. Dalgın, kararsız bir havası vardı. Onunla birlikte odaya gaga burunlu, orta yaşlı, çıkık çeneli biri daha girmişti... Gregory Barling. Bu kişi finans dünyasının önde gelen kişiliklerinden biriydi ve anne tarafından asil olmasının yanında çok uzun yıllardır Hubert Lytcham Roche'un en samimi arkadaşıydı.</p>

  <p>&nbsp;Bamm!</p>

  <p>&nbsp;Gonk sesi yeniden yankıladı. Sesin kaybolmasıyla birlikte kapılar açıldı ve Digby seslendi:</p>

  <p>&nbsp;"Yemek hazır efendim!"</p>

  <p>&nbsp;Aynı anda her ne kadar deneyimli ve çok eğitimli olsa da uşağın tepkisiz yüzünde anlık bir şaşkınlık belirip kayboldu. Bu bir ilkti, daha önce hiç efendisinin yemek saatinde salonda hazır olmadığını anımsamıyordu.</p>

  <p>&nbsp;Aynı şaşkınlık salonda bulunan diğer kişilerce de paylaşılıyordu. Bayan Lytcham Roche kararsız bir ifadeyle gülümsedi.</p>

  <p>&nbsp;"Çok ilginç! Ne yapmak gerektiğini bilemiyorum."</p>

  <p>&nbsp;Herkes şaşkındı. Lytcham Close'da bir gelenek yıkılmıştı. Neler oluyordu? Konuşmalar kesildi. Gergin bir bekleyiş başladı.</p>

  <p>&nbsp;Sonunda kapı bir kez daha açıldı. Böylece nasıl davranmaları gerektiğini bilememenin kaygısı içinde bunalan topluluk rahat bir soluk aldı. Evin en katı, değişmez kuralını bozanın ev sahibinin bizzat kendisi olduğu konusunu vurgulayacak hiçbir şey söylenmemeliydi.</p>

  <p>&nbsp;Ancak gelen Lytcham Roche değildi. Uzun oturma salonuna giren iriyarı, sakallı Vikingleri andıran ev sahibinin tam aksi görünümde, ufak tefek, yumurta kafalı, göze çarpacak kadar ilginç bıyıklı ve son derece şık, gösterişli smokiniyle yabancı olduğu açıkça anlaşılan biriydi.</p>

  <p>&nbsp;Gözleriyle odayı tarayan yabancı, doğruca Bayan Lytcham Roche'un yanına gitti.</p>

  <p>&nbsp;"Çok özür dilerim madam. Korkarım biraz geç kaldım." Bayan Lytcham Roche dudaklarının arasından mırıldandı.</p>

  <p>&nbsp;"Ah, önemli değil. Hiç önemli değil bayım..." Sustu.</p>

  <p>&nbsp;"Poirot, madam. Hercule Poirot."</p>

  <p>&nbsp;Hemen arkasında çok hafif bir, "Ah," sesi duyuldu... belirgin bir sözcükten çok bir nida... bir kadının kendini tutamayıp duygularım ifade etmesiydi bu. Bu Poirot'nun gururunu okşamıştı.</p>

  <p>&nbsp;Nazikçe, "Geleceğimi biliyor muydunuz?" diye mırıldandı. "N 'est ce pas, madame? <span class="t6">(De</span><span class="t6">ğ</span><span class="t6">il mi, bayan?)</span> Eşiniz söylemiş miydi?"</p>

  <p>&nbsp;"Ah... ah evet." Bayan Lytcham Roche'un davranışı tamamen inandırıcılıktan uzaktı. "Yani demek istediğim, öyle olduğunu sanıyorum. Ben gerçekten çok dikkatsiz biriyim, Mösyö Poirot. Hiçbir şeyi anımsayamıyorum. Neyse ki Digby her şeyi takip ediyor."</p>

  <p>&nbsp;"Trenim," dedi Poirot. "Rötar yaptı. Tam önümüzde demiryolunda bir kaza olmuş."</p>

  <p>&nbsp;Joan, "Ah," diye bağırdı. "Demek akşam yemeğinin ertelenmesinin nedeni buydu."</p>

  <p>&nbsp;Poirot bakışlarını hemen ona yöneltti... son derece gizemli, zeki bakışlardı bunlar.</p>

  <p>&nbsp;"Normal olmayan bir şeyler var... değil mi?"</p>

  <p>&nbsp;"Gerçekten de buna bir anlam vermek..." diye söze başlayan Bayan Lytcham Roche hemen ardından sustu. "Demek istediğim," diye ekledi bir süre sonra. "Bu çok tuhaf. Hubert asla..."</p>

  <p>&nbsp;Poirot gözlerini hızla gruptakilerin üzerinde gezdirdi.</p>

  <p>&nbsp;"Bay Lytcham Roche henüz aşağı inmediler mi?"</p>

  <p>&nbsp;"Hayır, bu çok olağanüstü bir durum..." diyen Joan yalvarırcasına Geoffrey Keene'e baktı.</p>

  <p>&nbsp;Keene, "Bay Lytcham Roche son derece dakik bir insandır," diye açıkladı. "Akşam yemeğine asla geç kalmaz... şey, demek istediğim onun şimdiye kadar asla geç kaldığını görmedim."</p>

  <p>&nbsp;Bir yabancı için bu durum gülünç olmalıydı... endişeli yüzler ve genel bir dehşet ifadesi.</p>

  <p>&nbsp;"Biliyorum," diyen Bayan Lytcham Roche sorun çözen bir insan havasıyla ekledi. "Digby'yi çağıracağım."</p>

  <p>&nbsp;Dediğini de yaptı.</p>

  <p>&nbsp;Uşak hemen geldi.</p>

  <p>&nbsp;"Digby," dedi Bayan Lytcham Roche. "Efendiniz. Acaba..."</p>

  <p>&nbsp;Cümlesini tamamlamamak Bayan Lytcham Roche'un alışkanlıklarından biriydi. Zaten uşağın da böyle bir şey yapmasını beklemediği anlaşılıyordu. Hemen anlayışla yanıt verdi.</p>

  <p>&nbsp;"Bay Lytcham Roche sekize beş kala aşağı inip, çalışma odasına gittiler, bayan."</p>

  <p>&nbsp;"Ah!" Bir an sustu. "Sanmıyorum ki... yani... gongu duymuştur değil mi?"</p>

  <p>&nbsp;"Duymuş olması gerekir... gonk hemen çalışma odasının dışında."</p>

  <p>&nbsp;"Evet, tabii, tabii." Bayan Lytcham Roche şimdi biraz daha tedirgindi.</p>

  <p>&nbsp;"Kendilerine akşam yemeğinin hazır olduğunu haber vereyim mi bayan?"</p>

  <p>&nbsp;"Ah, teşekkürler Digby. Evet, sanırım... evet, evet, bunu yapmalıyız."</p>

  <p>&nbsp;Uşağın arkasını dönmesinin hemen ardından Bayan Lytcham Roche konuklarına dönerek, "Hiç bilemiyorum, Digby olmasa ne yapardım?" dedi.</p>

  <p>&nbsp;Bunu bir sessizlik izledi.</p>

  <p>&nbsp;Ardından Digby yeniden odaya girdi. Soluğu iyi bir uşak için olağan kabul edilebilecekten çok daha hızlı çıkıyordu.</p>

  <p>&nbsp;"Çok affedersiniz bayan... çalışma odasının kapısı kilitli."</p>

  <p>&nbsp;Ve o andan itibaren kontrol Hercule Poirot'ya geçti.</p>

  <p>&nbsp;"Sanırım," dedi. "Hemen çalışma odasına gitmeliyiz."</p>

  <p>&nbsp;Öne geçerek ilerledi ve diğerleri de onu takip ettiler. Kontrolü ele alması tamamen doğalmış gibi davranıyordu. Komik görünümlü konuk kişiliğinden çoktan sıyrılmıştı. Duruma uygun ve hâkim bir kişilikti o anda.</p>

  <p>&nbsp;Antrede; merdivenlerin, büyük saatin ve gongun durduğu duvardaki girintinin önünden geçti. Kilitli kapı tam olarak bu girintinin karşısındaydı.</p>

  <p>&nbsp;Kapıya vurdu, önce nazikçe, sonra giderek artan bir şiddette. Ancak yanıt yoktu. Hızla yere diz çöktü ve gözünü kapıdaki anahtar deliğine dayadı. Sonra ayağa kalkıp, etrafına bakındı.</p>

  <p>&nbsp;"Baylar," dedi. "Bu kapıyı kırmamız gerekiyor. Hem de hemen!"</p>

  <p>&nbsp;Daha önce olduğu gibi yine kimse otoritesini sorgulamadı. Geoffrey Keene ve Gregory Barling aralarında en iri olanlardı. Poirot'nun talimatları çerçevesinde kapıya yüklendiler. Kolay bir</p>

  <p>&nbsp;iş değildi bu. Lytcham Close'un kapıları masiftendi... modern, kalitesiz, üstünkörü yapılmış kapılardan değil. Darbeye inatla karşı koydu, ancak en sonunda erkeklerin toplu hamlelerine dayanamayarak içeri doğru düştü.</p>

  <p>&nbsp;Ev ahalisi kapının önünde ne yapacaklarını bilemez bir halde kalakalmışlardı. Bilinçaltında görmekten korktukları gerçek karşılarındaydı. Tam karşılarında pencere vardı. Sol tarafta, pencereyle kapının arasında büyük bir yazı masası duruyordu. Masada bir adam... iriyarı bir adam vardı, ama oturmuyordu... koltuğunda yana dönük yığılıp kalmıştı. Arkası onlara yüzü ise pencereye dönüktü, ama duruşu durumu açıklıyordu. Sol kolu cansız bir halde koltuğun kenarından aşağı sarkmıştı ve hemen altında halının üstündeyse küçük bir tabancanın metal yüzeyi parlıyordu.</p>

  <p>&nbsp;Poirot ciddi ve sert bir ifadeyle Gregory Barling'e, "Bayan Lytcham Roche'u buradan uzaklaştırın," dedi. "Diğer iki bayanı da."</p>

  <p>&nbsp;Diğeri hemen durumu kavrayarak başıyla onayladı. Elini ev sahibesinin koluna koydu. Kadın ürpererek titredi.</p>

  <p>&nbsp;"Kendini vurmuş," diye mırıldandı. "Korkunç!" Yeni bir ürpermenin ardından oradan uzaklaştırmalarına izin verdi. Diğer iki kız da onu izlediler. Poirot odanın içine doğru ilerledi, iki genç adam da ardından. Cesedin yanına diz çöktü. Genç adamlara geride kalmalarını işaret etti.</p>

  <p>&nbsp;Kurşun deliği cesedin başının sağ tarafındaydı. Kafayı delip geçmiş, duvarda asılı aynaya saplanmış ve ayna paramparça olmuştu. Yazı masasının üzerindeki beyaz bir kâğıda titrek, tereddütlü bir el yazısıyla yalnızca, "üzgünüm" sözcüğü karalanmıştı.</p>

  <p>&nbsp;Poirot yeniden kapıya doğru baktı.</p>

  <p>&nbsp;"Anahtar kilitte değil," dedi. "Acaba..."</p>

  <p>&nbsp;Elini ölü adamın cebine soktu.</p>

  <p>&nbsp;"İşte burada," dedi. "Yani öyle olduğunu düşünüyorum. Sizden bunu denemenizi rica etsem?"</p>

  <p>&nbsp;Geoffrey Keene anahtarı alarak kilide soktu.</p>

  <p>&nbsp;"Evet doğru anahtar."</p>

  <p>&nbsp;"Ya pencere?"</p>

  <p>&nbsp;Harry Dalehouse pencereye doğru gitti.</p>

  <p>&nbsp;"Kapalı."</p>

  <p>&nbsp;"Bir dakika?" diyen Poirot ayağa kalkarak pencerenin yanına doğru ilerledi. Bu, yere kadar uzanan büyük bir balkon penceresiydi. Poirot pencereyi açtı, bir süre önünde durup, çimenleri seyretti sonra yeniden pencereyi kapadı.</p>

  <p>&nbsp;"Evet dostlar," dedi. "Polise haber vermeliyiz. Onlar gelip bunun bir intihar olduğundan emin olana dek hiçbir şeye dokunulmaması gerekiyor. Sanırım olay son on beş dakika içinde gerçekleşmiş."</p>

  <p>&nbsp;Harry heyecanla, "Biliyorum," dedi. "Tabanca sesini duyduk."</p>

  <p>&nbsp;"Comment? <span class="t6">(Nas</span><span class="t6">ı</span><span class="t6">l olur?)</span> Ne diyorsunuz?"</p>

  <p>&nbsp;Harry Geoffrey, Keene'in yardımıyla durumu açıkladı. Tam konuşmasını tamamlamıştı ki Barling göründü.</p>

  <p>&nbsp;Poirot bir süre önce söylediklerini tekrarladı. Keene telefona giderken Poirot, Barling'e birkaç dakika için kendisiyle konuşmak istediğini belirtti. Digby'den çalışma odasının kapısında nöbet tutmasını isteyerek kahvaltı odasına geçtiler. Bu arada Harry de bayanları bulmaya gitti.</p>

  <p>&nbsp;Poirot söze, "Sanırım Bay Lytcham Roche'un yakın arkadaşıymışsınız," diye başladı. "Bu yüzden sizinle özel olarak konuşmak istedim. Aslında belki kural gereği önce eşiyle konuşmam gerekirdi, ama şu an için bunun uygun olacağını sanmıyorum."</p>

  <p>&nbsp;Sözlerine ara verdi.</p>

  <p>&nbsp;"Bakın çok hassas bir durumla karşı karşıyayım. Gerçekleri tüm çıplaklığıyla önünüze sereceğim. Benim mesleğim özel dedektiflik."</p>

  <p>&nbsp;Finansçı hafifçe gülümsedi.</p>

  <p>&nbsp;"Bana bunu anlatmanıza gerek yok Mösyö Poirot. İsminiz zaten herkes tarafından biliniyor."</p>

  <p>&nbsp;Poirot hafifçe eğilerek, "Mösyö çok nazik ve cana yakın biri," dedi. "Neyse devam edelim. Londra'daki adresime Bay Lytcham Roche tarafından gönderilmiş bir mektup ulaştı. Kendisi bu mektupta büyük miktarlarda dolandırıldığını sandığını yazmıştı. Belirttiğine göre ailevi nedenlerden dolayı bu işe polisin karışmasına karşıydı, ama benden buraya gelip, konuyu kendisi adına araştırmamı istiyordu. Neyse bunu kabul ettim. Geldim. Ama Bay Lytcham Roche'un istediği serilikte gerçekleştiremedim bunu... ne de olsa başka işlerim de var, ayrıca her ne kadar kendisi öyle olduğunu düşünüyorsa da Bay Lytcham Roche İngiltere kralı da değil."</p>

  <p>&nbsp;Barling sinsice gülümsedi.</p>

  <p>&nbsp;"Kendisi öyle davranabileceğini düşünüyordu."</p>

  <p>&nbsp;"Kesinlikle. Ah, bağışlayın, ama... gönderdiği mektup, onun nasıl derler biraz ilginç biri olduğunu gösteriyor. Akıl hastası değil, ama biraz dengesiz, n'est-ce pas? <span class="t6">(Öyle de</span><span class="t6">ğ</span><span class="t6">il mi?)</span> "</p>

  <p>&nbsp;"Zaten yaptığı da öyle olduğunu göstermiyor mu?"</p>

  <p>&nbsp;"Hayır, bayım, intihar her zaman bir dengesizlik göstergesi değildir. Sorgu yargıçları böyle ifade edebilirler, ama bu daha çok geride kalanların duygularını gözetme çabasındandır."</p>

  <p>&nbsp;Barling kararlılıkla, "Hubert normal bir insan değildi," dedi. "Dizginlenemeyen hırsları vardı, kendini her şeyin üstünde görürdü, kontrolsüz denecek kadar öfkeliydi, aile onuru konusunda saplantılıydı ve birçok açıdan da kafası oldukça karışıktı. Ama her şeye rağmen çok zeki, cin gibi bir adamdı."</p>

  <p>&nbsp;"Çok doğru. Dolandırıldığını fark edecek kadar zeki olduğu kesin."</p>

  <p>&nbsp;Barling sordu. "Yani dolandırılmak bir insanın intihar etmesi için neden olabilir mi?"</p>

  <p>&nbsp;"Dediğiniz gibi bayım çok saçma bir neden olurdu! Bu da bana bu konuda acele etmek gerektiğini gösteriyor. Ailevi nedenlerle... mektuptaki ifade buydu. Eh bien, siz görmüş geçirmiş bir adamsınız, dünyayı tanıyorsunuz. Ve sizin de kesinlikle bildiğiniz gibi bu... yani ailevi nedenler... bir insanın intihar etmesine sebep olabilir."</p>

  <p>&nbsp;"Yani?"</p>

  <p>&nbsp;"Görünüşe göre, yani benim anladığım kadarıyla... ce pauvre monsieur<span class="t6">... (Bu zavall</span><span class="t6">ı</span> <span class="t6">adam)</span> bir şey daha öğrendi. Ve bu öğrendiğiyle yüzleşmeyi göze alamadı. Sizin de bildiğiniz gibi benim bir görevim var. Bir iş teklif edildi... ücretimi aldım ve görevi kabul ettim. Yaşlı adam bu "ailevi neden" dolayısıyla polise gitmek istemiyordu. Dolayısıyla acele etmem gerekiyor. Gerçeği öğrenmeliyim."</p>

  <p>&nbsp;"Peki ya öğrenince?"</p>

  <p>&nbsp;"O zaman... sağduyulu davranmak zorundayım. Yapabileceğimi yapacağım."</p>

  <p>&nbsp;Barling, "Anlıyorum," dedi. Bir iki dakika kadar konuşmadan sigarasını içtikten sonra ekledi. "Yine aynı şeyi söylemek durumundayım, korkarım size yardımcı olamayacağım. Hubert asla bana sırlarını açmazdı. Hiçbir şey bilmiyorum."</p>

  <p>&nbsp;"Sizi çok iyi anlıyorum, peki ama hiç değilse bana kimlerin bu zavallı adamı dolandırabileceğini söyler misiniz?"</p>

  <p>&nbsp;"Söylemesi çok zor. Elbette mal varlığıyla ilgilenen bir temsilcisi vardı, ama... O yeni biri."</p>

  <p>&nbsp;"Temsilci mi?"</p>

  <p>&nbsp;"Evet. Marshall. Yüzbaşı Marshall. Çok iyi bir insan. Son savaşta bir kolunu kaybetmiş. Buraya bir yıl kadar önce geldi. Hubert'in ondan hoşlandığını hatta sevdiğini biliyorum, ayrıca ona güveniyordu da."</p>

  <p>&nbsp;"Eğer ona yanlış yapan Yüzbaşı Marshall olsaydı, bu saklanması gereken, 'ailevi nedenler' arasında olmazdı."</p>

  <p>&nbsp;"Ha... hayır, ama..."</p>

  <p>&nbsp;Bu tereddüt, Poirot'nun dikkatinden kaçmamıştı.</p>

  <p>&nbsp;"Konuşun bayım. Rica ederim, benden bir şey gizlemeyin."</p>

  <p>&nbsp;"Bu dedikodu olacak."</p>

  <p>&nbsp;"Yalvarırım konuşun."</p>

  <p>&nbsp;"Peki, öyleyse, şey, söyleyeyim. Oturma odasındaki çekici genç bayan dikkatinizi çekti mi?"</p>

  <p>&nbsp;"Orada iki tane genç, çekici bayan gördüm."</p>

  <p>&nbsp;"Ah evet, Miss Ashby. Tatlı küçük kız. Bu onun buraya ilk gelişi. Harry Dalehouse, Bayan Lytcham Roche'dan onu davet etmesini istedi. Hayır, esmer kızdan bahsediyordum... Diana Cleves."</p>

  <p>&nbsp;Poirot, "Dikkatimi çekti," dedi. "Hiçbir erkeğin dikkatinden kaçmayacak kadar hoş bir kız o."</p>

  <p>&nbsp;Barling birden patladı.</p>

  <p>&nbsp;"Şeytanın ta kendisi o! Yirmi millik çevrede pas verip, duygularıyla oynamadığı tek bir erkek bile yok. Günün birinde biri ona bunun hesabını soracak, dayanamayıp onu öldürecek."</p>

  <p>&nbsp;Karşısındakinin kendisini meraklı bakışlarla süzdüğünün farkında bile olmadan alnında biriken terleri mendiliyle sildi.</p>

  <p>&nbsp;"Ve bu genç bayan..."</p>

  <p>&nbsp;"Ltycham Roche'un manevi kızı. Karısıyla çocuk sahibi olamayınca büyük bir hayal kırıklığı yaşadılar. Ve Diana Cleves'i evlat edindiler... kız uzaktan kuzenleriydi. Hubert, ona çok bağlıydı, ona neredeyse tapıyordu."</p>

  <p>&nbsp;Poirot, "Hiç kuşkusuz onun evlenmesi fikrine de karşıydı, değil mi?" diye sordu.</p>

  <p>&nbsp;"Eğer doğru insanla olursa hayır."</p>

  <p>&nbsp;"Ve bu doğru insan da... siz miydiniz, bayım?"</p>

  <p>&nbsp;Barling kızardı ve kekeledi.</p>

  <p>&nbsp;"Asla..."</p>

  <p>&nbsp;"Mais, non, mais, non! <span class="t6">( Ama hay</span><span class="t6">ı</span><span class="t6">r, ama hay</span><span class="t6">ı</span><span class="t6">r)</span> Siz bir şey söylemediniz. Ama gerçek buydu, değil mi?"</p>

  <p>&nbsp;"Ona âşık olduğum doğru. Bu, Lytcham Roche'u çok mutlu etti. Diana için düşündüğü geleceğe de uygundu bu durum."</p>

  <p>&nbsp;"Peki ya matmazel?"</p>

  <p>&nbsp;"Size söyledim... o şeytanın yeryüzündeki görüntüsü."</p>

  <p>&nbsp;"Anlıyorum. Onun kendine göre bir eğlence anlayışı vardı, değil mi? Peki ya Yüzbaşı Marshall? Onun olaydaki rolü ne?"</p>

  <p>&nbsp;"Şey, sık sık Diana'yla birlikte görülüyordu. İnsanlar onlar hakkında konuşuyorlardı. Bence bunda büyütülecek bir şey yoktu. Bir gönül oyunu daha, hepsi o!"</p>

  <p>&nbsp;Poirot başıyla onayladı.</p>

  <p>&nbsp;"Ama diyelim ki, bu ilişki gerçekten de ciddi bir yön almıştı -şey- o zaman Bay Lytcham Roche'un olayı 'aile meselesi' olarak görmesi gayet normal."</p>

  <p>&nbsp;"Marshall&rsquo;ın zimmetine para geçirdiğini düşünmek için ortada hiçbir neden olmadığını görüyorsunuz, değil mi?"</p>

  <p>&nbsp;"Oh parfaitement, parfaitement <span class="t6">(Mükemmel, mükemmel)</span>&nbsp; Bu yalnızca aile bireylerinden birinin de karıştığı unutulmuş bir çek olayı da olabilir. Peki ya genç Dalehouse, o kim?"</p>

  <p>&nbsp;"Yeğeni."</p>

  <p>&nbsp;"Miras ona da kalacak, değil mi?"</p>

  <p>&nbsp;"Kız kardeşinin oğlu. Tabii ki aile adını o devralacak... başka yaşayan Lytcham Roche yok."</p>

  <p>&nbsp;"Anlıyorum."</p>

  <p>&nbsp;"Burası uzun yıllardır babadan oğula geçen bir mülk olmasına rağmen, vakıf kapsamında değil.</p>

  <p>&nbsp;<span class="t6">(</span> <span class="t6">İ</span><span class="t6">ngilitere'de bir mülkün vâris taraf</span><span class="t6">ı</span><span class="t6">ndan fera</span><span class="t6">ğ</span> <span class="t6">ve sat</span><span class="t6">ı</span><span class="t6">ş</span><span class="t6">ı</span><span class="t6">n</span><span class="t6">ı</span> <span class="t6">reddeden miras hukuku.)</span> '' Hep onun bu mülkü yaşadığı sürece karısına sonra da onayladığı bir evlilik yaptığı takdirde Diana'ya bırakacağını düşünmüşümdür. Şey, böyle bir durumda kocası ailenin soyadını taşıyabilecekti."</p>

  <p>&nbsp;Poirot, "Anlıyorum," dedi. "Bana çok yardımcı oldunuz bayım, çok naziksiniz. Sizden bir şey daha isteyebilir miyim... lütfen size anlattıklarımı Bayan Lytcham Roche'a anlatın ve ona mümkünse kendisiyle bir dakika görüşmek istediğimi iletin."</p>

  <p>&nbsp;Poirot'nun beklediğinden çok daha çabuk kapı açıldı ve Bayan Lytcham Roche içeri girdi. Bir sandalyeye çöktü.</p>

  <p>&nbsp;"Bay Barling, bana durumu açıkladı," dedi. "Tabii ki bir skandalı göze alamayız. Her ne kadar bunun alın yazısı olduğunu hissediyorsam da, öyle değil mi? Yani ayna filan."</p>

  <p>&nbsp;"Comment... <span class="t6">(Nas</span><span class="t6">ı</span><span class="t6">l Olur!)</span> ayna mı?"</p>

  <p>&nbsp;"Aynayı gördüğüm anda... bunun bir sembol olduğunu hissettim. Hubert için! Bir lanet! Sanırım bu eski ailelerin üzerinde hep bir lanet dolaşır. Hubert her zaman bir tuhaftı. Özellikle de son zamanlarda iyice tuhaflaşmıştı."</p>

  <p>&nbsp;"Böyle bir şeyi size sorduğum için lütfen beni bağışlayın madam, son zamanlarda para sıkıntısı çekiyor muydunuz?"</p>

  <p>&nbsp;"Para mı? Hiçbir zaman para sıkıntısı yaşamadım."</p>

  <p>&nbsp;"Ne derler biliyor musunuz madam? Parayı düşünmediğini söyleyen aslında paraya en çok ihtiyacı olandır."</p>

  <p>&nbsp;Poirot sinsice gülümsedi. Kadın yanıt vermedi. Gözleri uzaklarda bir yerlere takılıp kalmıştı.</p>

  <p>&nbsp;Poirot, "Teşekkürler madam," dedi ve bu konuşma da böylece bitmiş oldu. Poirot zili çaldı, Digby girdi içeri.</p>

  <p>&nbsp;"Sizden birkaç sorumu yanıtlamanızı isteyeceğim. Ben beyefendinizin ölümünden önce anlaşıp buraya çağırdığı özel dedektifim."</p>

  <p>&nbsp;Uşak yutkunarak, "Dedektif mi?" diye sordu. "Neden?"</p>

  <p>&nbsp;"Lütfen soruma yanıt verin. Tabanca sesinden bahsedin bana..."</p>

  <p>&nbsp;Uşağın anlattıklarını dinledi.</p>

  <p>&nbsp;"O anda antrede dört kişi miydiniz?"</p>

  <p>&nbsp;"Evet efendim, ben, Bay Harry Dalehouse ve Miss Ashby, Bay Keene de oturma odasından çıkıp geldi."</p>

  <p>&nbsp;"Ya diğerleri, onlar neredeydiler?"</p>

  <p>&nbsp;"Diğerleri mi, efendim?"</p>

  <p>&nbsp;"Evet, Bayan Lytcham Roche, Miss Cleves ve Bay Barling?"</p>

  <p>&nbsp;"Bayan Lytcham Roche ve Bay Barling aşağıya daha sonra indiler efendim."</p>

  <p>&nbsp;"Peki ya Miss Cleves?"</p>

  <p>&nbsp;"Sanırım Miss Cleves zaten oturma odasındaydı efendim."</p>

  <p>&nbsp;Poirot birkaç soru daha yöneltti ve sonra, uşaktan, Miss Cleves'i çağırmasını istedi.</p>

  <p>&nbsp;Kız hemen geldi, Poirot, Barling'in açıklamalarının ışığında kızı dikkatle inceledi. Sırtına bir gül goncası iliştirdiği beyaz saten tayyörü içinde gerçekten de çok şıktı.</p>

  <p>&nbsp;Poirot, Lytcham Close'a gelme nedenlerinden bahsetti, bu arada kızı dikkatlice süzüyordu. Kızda olağan bir şaşkınlık olsa bile en ufak bir endişe ya da huzursuzluk yoktu. Marshall'dan sıcak, ölçülü bir samimiyetle söz ederken konu Barling'e geldiğinde yaklaşımı gergindi.</p>

  <p>&nbsp;"O adam dolandırıcının, sahtekârın teki," dedi. "İhtiyara söyledim, ama beni dinlemek istemedi... onun kokuşmuş şirketlerine para yatırmaya devam etti."</p>

  <p>&nbsp;"Babanız öldüğü için... üzgün müsünüz matmazel?"</p>

  <p>&nbsp;Kız, Poirot'yu dikkatli bakışlarla süzdü.</p>

  <p>&nbsp;"Elbette. Modern bir insanım, Mösyö Poirot. Öyle hıçkıra hıçkıra ağlamaktan, yaygara koparmaktan, duygularımı dışa vurmaktan hoşlanmam. Ama ihtiyarı severdim. Gerçi bu onun için en iyisiydi, o başka."</p>

  <p>&nbsp;"En iyisi mi?"</p>

  <p>&nbsp;"Evet. Böyle gitseydi onu yakında bir yere kapatmamız gerekebilirdi. Saplantılı hali giderek artıyordu... yani Lytcham Close'daki son Lytcham Roche olarak her şeye gücü yeteceği saplantısı katlanılmaz bir hal almıştı."</p>

  <p>&nbsp;Poirot düşünceli bir şekilde başını salladı.</p>

  <p>&nbsp;"Anlıyorum, anlıyorum... bu, kuşkusuz zihinsel bozukluk işareti. Bu arada, çantanıza bakmama izin verir misiniz? Bu muhteşem... yani bütün bu ipek gül goncalarını kastediyorum. Ne diyordum? Ah, evet, silah sesini duydunuz mu?"</p>

  <p>&nbsp;"Evet ama!... Bunun araba, egzoz ya da öyle bir şeyin gürültüsü olduğunu düşündüm."</p>

  <p>&nbsp;"Oturma salonunda mıydınız?"</p>

  <p>&nbsp;"Hayır bahçedeydim."</p>

  <p>&nbsp;"Anlıyorum teşekkürler, matmazel. Sizden sonra mümkünse Bay Keene ile görüşmek istiyordum?"</p>

  <p>&nbsp;"Geoffrey ile mi? Göndereyim."</p>

  <p>&nbsp;Keene içeri girdi, heyecanlı ve meraklıydı.</p>

  <p>&nbsp;"Bay Barling, bana burada bulunmanızın nedeninden bahsetti. Size anlatabilecek bir şeyim olduğunu sanmıyorum, ama elimden geldiğince..."</p>

  <p>&nbsp;Poirot sözünü yarıda kesti. "Yalnızca bir tek şey bilmek istiyorum Bay Keene! Bugün öğleden sonra çalışma odasının kapısından içeri girmeden önce durup, yerden aldığınız şey neydi?"</p>

  <p>&nbsp;"Ben..." Keene sandalyesinden ayağa fırladı, ama hemen sakinleşerek yemden oturdu. "Neyi kastettiğinizi anlamıyorum," diye mırıldandı yavaşça.</p>

  <p>&nbsp;"Ah, bence çok iyi biliyorsunuz, bayım. Benim tam arkamdaydmız, bunun farkındayım, ama dostlarım hep benim arkamda da gözlerim olduğunu söylerler. Yerden bir şey aldınız ve ceketinizin sağ cebine koydunuz."</p>

  <p>&nbsp;Kısa bir sessizlik oldu. Keene'in yakışıklı yüzünde kararsızlık açıkça okunuyordu. Sonunda kararını verdi.</p>

  <p>&nbsp;"Kendiniz bakın, Mösyö Poirot," diyerek cebindekileri boşalttı. Cebinden bir sigara tabakası, bir mendil, küçük, ipek bir gül goncası ve küçük altın bir çakmak çıktı.</p>

  <p>&nbsp;Bir anlık sessizliğin ardından Keene ekledi. "Aslında aldığım buydu." Çakmağı işaret etti. "Öğleden sonra oradayken düşürmüş olmalıyım"</p>

  <p>&nbsp;Poirot, "Hiç sanmıyorum," dedi.</p>

  <p>&nbsp;"Ne demek istiyorsunuz?"</p>

  <p>&nbsp;"Ben bir düzen ve kural adamıyım. Yerde bir çakmak olsa muhakkak görür ve hemen alıp kaldırırdım... bu büyüklükteki bir çakmağı hiç kuşkusuz fark ederdim. Hayır, bayım, bunun çok daha küçük bir şey olduğunu düşünüyorum... örneğin bunun gibi."</p>

  <p>&nbsp;Küçük, ipek gül goncasını eline aldı.</p>

  <p>&nbsp;"Sanırım Miss Cleve'in çantasından."</p>

  <p>&nbsp;Anlık bir suskunluğun ardından Keene gülerek onayladı.</p>

  <p>&nbsp;"Evet, gerçekten öyle... bana dün akşam vermişti."</p>

  <p>&nbsp;"Anlıyorum."</p>

  <p>&nbsp;Tam o anda kapı açıldı seyrek, sarı saçlı, koyu renk takım elbiseli bir adam odaya girdi.</p>

  <p>&nbsp;"Keene... neler oluyor? Lytcham Roche kendini mi vurdu? Tanrım inanamıyorum. Bu olanaksız."</p>

  <p>&nbsp;Keene, "İzin verirseniz sizi Mösyö Poirot ile tanıştırayım," dedi. Diğer adam bir an afalladı. "Size kendisi her şeyi anlatacaktır." Ve kapıyı çarparak odayı terk etti.</p>

  <p>&nbsp;"Mösyö Poirot," John Marshall merak içindeydi. "Sizi tanımanın beni ne kadar mutlu ettiğini bilemezsiniz. Sizin burada olmanız gerçekten çok büyük bir şans. Lytcham Roche, geleceğinizden hiç bahsetmemişti. Sizin çok büyük bir hayranınızım, bayım."</p>

  <p>&nbsp;Poirot sevecen, yumuşak genç bir adam, diye düşündü... aslında o kadar genç de sayılmazdı, şakaklarında ve alnının kenarlarındaki yeni yeni ağarmaya başlamış saçlar parlıyordu. Sesinden ve davranışlarından dolayı genç olduğunu düşünüyordunuz.</p>

  <p>&nbsp;"Polis..."</p>

  <p>&nbsp;"Onlar da geldiler efendim. Haberi duyunca hemen onlarla geldim. Aslında pek şaşırmış görünmüyorlardı. Tabii akıl almayacak kadar çılgın biri olduğu bir gerçekti, ama yine de..."</p>

  <p>&nbsp;"Yine de intihar etmesi sizi şaşırttı, değil mi?"</p>

  <p>&nbsp;"Doğrusu evet. Lytcham Roche'un bu dünyanın o olmasa da döneceğini düşünebileceğine rüyamda görsem inanmazdım..."</p>

  <p>&nbsp;"Anladığım kadarıyla son zamanlarda para sıkıntısı varmış, öyle değil mi?"</p>

  <p>&nbsp;Marshall başıyla onayladı.</p>

  <p>&nbsp;"Spekülasyondan kaynaklanıyordu. Barling'in riskli işlerine çok para yatırmıştı."</p>

  <p>&nbsp;Poirot sakin bir sesle sordu.</p>

  <p>&nbsp;"Size karşı açık ve dürüst olacağım, Bay Marshall. Son zamanlarda hiç Bay Lytcham Roche'un sizin hesaplarla oynadığınızdan şüphelendiğinizi düşündüğünüz oldu mu?"</p>

  <p>&nbsp;Marshall, Poirot'yu büyük bir şaşkınlık içinde süzdü. Yüzünde gerçekten de gülünç denecek kadar büyük bir şaşkınlık ifadesi belirmişti. Poirot bile kendini tutamayarak güldü.</p>

  <p>&nbsp;"Bakıyorum çok şaşırdınız, Bay Marshall?"</p>

  <p>&nbsp;"Gerçekten de öyle. Bu çok saçma, akıl almaz bir düşünce."</p>

  <p>&nbsp;"Ah! O zaman başka bir sorum daha olacak. Manevi kızıyla ilişki kurarak onu soymaya kalkıştığınızdan şüpheleniyordu değil mi?"</p>

  <p>&nbsp;"Ah demek Di ile ilişkimiz hakkında bilginiz var?" Kıpkırmızı bir yüzle utanarak güldü.</p>

  <p>&nbsp;"Bu gerçek değil mi?"</p>

  <p>&nbsp;Marshall başıyla onayladı.</p>

  <p>&nbsp;"Ama yaşlı adamın bundan asla haberi yoktu. Di, ona anlatmamıştı, zaten anlatamazdı. Sanırım bunda haklıydı da. Duysa küplere binerdi. Hemen işime son verilirdi, farklı bir durum asla söz konusu olamazdı."</p>

  <p>&nbsp;"Peki ya sizin planınız neydi?"</p>

  <p>&nbsp;"Şey, yemin ederim ki, bilemiyordum. Her şeyi Di'ye bırakmıştım. Ayarlayacağını söylüyordu. Aslında bir yandan da iş arıyordum. Eğer bulabilseydim buradaki işimden istifa edecektim."</p>

  <p>&nbsp;"Ve matmazel de sizinle gelip, evlenecekti, öyle mi? Bu durumda Bay Lytcham Roche, onu mirasından mahrum edeceği gibi gelirini de kesebilirdi. Ancak benim gördüğüm kadarıyla Matmazel Diana paraya çok bağlı biri."</p>

  <p>&nbsp;Marshall tedirgin bir ifadeyle bakıyordu.</p>

  <p>&nbsp;"Bunu ona anlatmaya çalıştım, efendim."</p>

  <p>&nbsp;O anda Geoffrey Keene odaya girdi.</p>

  <p>&nbsp;"Polis işini tamamladı gidiyor. Gitmeden önce sizi de görmek istiyorlar, Mösyö Poirot."</p>

  <p>&nbsp;"Merci, geliyorum."</p>

  <p>&nbsp;Çalışma odasında iriyarı bir müfettiş ve bir de adli tıp doktoru vardı.</p>

  <p>&nbsp;Müfettiş hemen, "Mösyö Poirot," dedi. "Sizden bahsedildiğini o kadar çok duydum ki. Ben Müfettiş Reeves."</p>

  <p>&nbsp;"Çok naziksiniz," diyen Poirot her ikisiyle de el sıkıştı. "Benim yardımıma ihtiyacınız yok, değil mi?" Hafifçe gülümsedi.</p>

  <p>&nbsp;"Bu kez hayır, efendim. Her şey yolunda."</p>

  <p>&nbsp;Poirot, "Demek olay tamamıyla açık ve anlaşılır biçimde ortada, öyle mi?" diye sordu.</p>

  <p>&nbsp;"Kesinlikle. Kapı ve pencereler kilitli, anahtar da ölen adamın cebinde bulundu. Son günlerde davranışları da çok tuhafmış. Hiç şüphe yok."</p>

  <p>&nbsp;"Her şey tamamıyla... normal, öyle mı?"</p>

  <p>&nbsp;Doktor homurdandı.</p>

  <p>&nbsp;"Kurşunun o aynayı parçalaması için adamın garip bir biçimde oturuyor olması gerekirdi. Ama zaten intihar çok garip bir şey, dolayısıyla her şey olabilir."</p>

  <p>&nbsp;"Kurşunu buldunuz mu?"</p>

  <p>&nbsp;"Evet burada." Doktor kurşunu uzattı. "Aynanın altında, duvarın kenarında. Tabanca Bay Roche'un kendi silahıymış. Her zaman yazı masasının gözünde dururmuş. Bu işte bir tuhaflık var, ama nasıl diyeyim, belki de bunu asla öğrenemeyeceğiz."</p>

  <p>&nbsp;Poirot başıyla onayladı.</p>

  <p>&nbsp;Ceset yatak odasına taşınmıştı. Polisler evden ayrıldı. Poirot bir süre kapıda durup, arkalarından baktı. Sonra bir ses duyarak döndü. Harry Dalehouse tam arkasındaydı.</p>

  <p>&nbsp;Poirot, "Acaba güçlü bir el lambanız var mıydı, genç adam?" diye sordu.</p>

  <p>&nbsp;"Evet. Hemen getireyim."</p>

  <p>&nbsp;Harry geri döndüğünde yanında Joan Ashby de vardı. Poirot nazikçe, "İsterseniz siz de bana eşlik edebilirsiniz," dedi. Ön kapıdan çıkıp, sağa döndüler ve çalışma odasının penceresinin önünde durdular. Pencereyle bahçe yolunun arasında yaklaşık olarak iki metre genişlikte bir çimenlik alan vardı. Poirot eğildi ve lambayı çimene tuttu. Sonra doğrulurken başını salladı.</p>

  <p>&nbsp;"Hayır," dedi. "Burada değil."</p>

  <p>&nbsp;Sonra sustu ve ağır ağır dikleşti. Çimenin diğer tarafında derin bir çiçek tarhı vardı. Poirot'nun dikkati çiçek tarhının sağ tarafına, papatyalar ve yıldız çiçeklerinin bulunduğu kısımda yoğunlaşmıştı. Lambayı tarhın ön kısmına doğru yöneltti. Yumuşak toprakta belirgin ayak izleri vardı.</p>

  <p>&nbsp;Poirot, "Dört tane," diye mırıldandı. "İkisi çalışma odasının penceresine doğru gidiyor, ikisi oradan geliyor."</p>

  <p>&nbsp;Joan, "Bahçıvan olmalı," dedi.</p>

  <p>&nbsp;"Hayıt, matmazel, hayır... değil. Gözlerinizi kullanın. Bunlar küçük, ince, topuklu ayakkabı giymiş bir kadının bıraktığı izler. Matmazel Diana bahçeye çıktığını söylemişti. Onun aşağıya sizden önce mi, sonra mı indiğini biliyor musunuz?"</p>

  <p>&nbsp;Joan başını salladı.</p>

  <p>&nbsp;"Anımsayamıyorum. Gong çaldığı için öylesine telaşlıydım ki, birinci gongu da duyduğumu düşünüyordum. Ama sanırım önünden geçerken onun odasının kapısı açıktı, hayır hayır bundan emin değilim. Bayan Lytcham Roche'unki, onunki kapalıydı, bundan eminim."</p>

  <p>&nbsp;Poirot, "Anlıyorum," dedi.</p>

  <p>&nbsp;Poirot'nun ses tonundaki bir şey Harry'nin irkilerek bakışlarını ona yöneltmesine neden olduysa da Poirot bu arada kaşlarını çatmış, kendi kendine düşüncelere dalmıştı.</p>

  <p>&nbsp;Kapının eşiğinde Diana Cleves ile karşılaştılar.</p>

  <p>&nbsp;"Polisler gittiler," dedi genç kız. "Her şey... geçti, bitti."</p>

  <p>&nbsp;Derin bir soluk aldı.</p>

  <p>&nbsp;"Sizinle kısaca bir şey konuşabilir miyim matmazel?"</p>

  <p>&nbsp;Diana doğruca sabah odasına ilerledi, Poirot da onu izleyerek kapıyı arkasından kapadı.</p>

  <p>&nbsp;"Evet?" Diana şaşırmış görünüyordu.</p>

  <p>&nbsp;"Küçük bir sorum olacak matmazel. Bugün akşam herhangi bir saatte çalışma odasının dışındaki çiçek tarhında dolaştınız mı?"</p>

  <p>&nbsp;"Evet." Kız başıyla onayladı. "Saat yedi dolaylarında, sonra da akşam yemeğinden hemen önce."</p>

  <p>&nbsp;Poirot, "Anlayamıyorum," diye mırıldandı.</p>

  <p>&nbsp;Diana soğuk bir ifadeyle, "Asıl ben bunda sizin deyiminizle, 'anlayamayacak' ne olduğunu hiç anlayamıyorum," dedi. "Masa için papatya topluyordum. Her zaman çiçeği ben toplarım. Bunu yaptığımda saat yediydi."</p>

  <p>&nbsp;"Peki ya sonra... daha sonra ne zaman çıktınız bahçeye?"</p>

  <p>&nbsp;"Ah o mu? Aslında bahçeye ikinci kez çıkmamın nedeni yanlışlıkla elbisemin omzuna briyantin damlatmamdı... tam omzuma, işte şuraya. O sırada aşağı inmeye hazırdım. Kıyafetimi değiştirmek istemedim. Sonra birden çiçek tarhının hemen kenarında küçük bir gül goncası gördüğümü anımsadım. Hemen dışarı koşup onu kopardım ve iğneyle omzuma tutturdum. Bakın..."</p>

  <p>&nbsp;Poirot'nun yanına yaklaşıp gül goncasının başını kaldırdı. Dedektif minik yağ lekesini net olarak gördü. Kız, Poirot'nun yakınında kalmayı sürdürdü, omuzları birbirlerine değiyordu.</p>

  <p>&nbsp;"Peki, bu ne zaman oldu?"</p>

  <p>&nbsp;"Ah, sanırım sekize on kala."</p>

  <p>&nbsp;"Peki, o sırada çalışma odasının penceresini yokladınız mı?"</p>

  <p>&nbsp;"Yokladım sanırım. Oradan geçip yemeğe gitmenin daha çabuk olacağını düşünüyordum. Ama kapalıydı."</p>

  <p>&nbsp;"Anlıyorum." Poirot derin bir soluk aldı. "Peki ya silah sesi," diye sordu. "Onu duyduğunuzda neredeydiniz? Çiçek tarhında mı?"</p>

  <p>&nbsp;"Yoo hayır. Bu iki üç dakika kadar sonraydı, yan kapıdan içeri giriyordum."</p>

  <p>&nbsp;"Bunun ne olduğunu biliyor musunuz matmazel?"</p>

  <p>&nbsp;Poirot'nun avucunun içinde küçük ipek bir gül goncası vardı. Diana bunu dikkatle inceledi.</p>

  <p>&nbsp;"Gece çantamın goncalarına benziyor. Bunu nerede buldunuz?"</p>

  <p>&nbsp;Poirot ciddi, soğuk bir ifadeyle, "Bay Keene'in cebinde," dedi. "Bunu ona siz mi verdiniz matmazel?"</p>

  <p>&nbsp;"Benim verdiğimi mi söyledi?"</p>

  <p>&nbsp;Poirot gülümsedi.</p>

  <p>&nbsp;"Bunu ona ne zaman verdiniz matmazel?"</p>

  <p>&nbsp;"Dün gece."</p>

  <p>&nbsp;"Sizi bunu söylemeniz için uyardı mı matmazel?"</p>

  <p>&nbsp;Diana öfkeyle, "Ne demek istiyorsunuz?" diye sordu.</p>

  <p>&nbsp;Ancak Poirot yanıt vermedi. Doğruca yürüyüp, odadan çıktı ve oturma odasına gitti. Barling, Keene ve Marshall oradaydılar. Poirot doğruca onların yanına gitti.</p>

  <p>&nbsp;"Baylar," dedi sert bir tavırla. "Lütfen benimle çalışma odasına gelir misiniz?"</p>

  <p>&nbsp;Dışarı antreye çıktığında da Joan ile Harry'ye seslendi.</p>

  <p>&nbsp;"Sizler... lütfen siz de gelin. Ayrıca biri madama da çalışma odasına gelmesini haber verebilir mi? Teşekkürler. Ah! İşte kusursuz uşak Digby de burada. Digby, sana küçük bir sorum olacak, çok önemli bir soru. Miss Cleves akşam yemeğinden önce sofra için papatya topladı mı?"</p>

  <p>&nbsp;Uşak şaşkın bakıyordu.</p>

  <p>&nbsp;"Evet, efendim, topladı."</p>

  <p>&nbsp;"Emin misiniz?"</p>

  <p>&nbsp;"Kesinlikle eminim efendim."</p>

  <p>&nbsp;"Tres bien! <span class="t6">(Çok iyi!)&nbsp;</span> Evet... haydi hepiniz gelin."</p>

  <p>&nbsp;Çalışma odasında onların karşısına oturdu.</p>

  <p>&nbsp;"Burada toplanmanızı istememin bir nedeni var. Olay kapandı, polis geldi ve gitti. Bay Lytcham Roche'un intihar etmiş olduğu kanısına vardılar." Sözlerine ara verdi. "Ama ben, Hercule Poirot bu olayın henüz kapanmadığını söylüyorum."</p>

  <p>&nbsp;Tam şaşkın gözler ona yönelirken kapı açıldı ve Bayan Lytcham Roche içeri girdi.</p>

  <p>&nbsp;"Madam ben de tam bu olayın henüz kapanmamış olduğunu söylüyordum. Bunun nedeniyse yine psikoloji. Bay Lytcham Roche'ta manie de grandeuvardı, <span class="t6">(Megaloman)</span> o kraldı, kendisini her şeyin üstünde görüyordu. Böyle bir kişi intihar etmez. Delirebilir, ama kendini öldürmez. Bay Lytcham Roche da kendini öldürmedi." Sustu ve bir süre sonra ekledi. "Öldürüldü."</p>

  <p>&nbsp;"Öldürüldü mü?" Marshall bir kahkaha attı. "Kapısı ve penceresi kilitli bir odada tek başınayken mi?"</p>

  <p>&nbsp;Poirot inatla, "Hiç fark etmez, o öldürüldü," dedi.</p>

  <p>&nbsp;Diana alaycı, iğneleyici bir şekilde, "Ve de sanırım öldükten sonra kalkıp pencereleri ve kapıyı kilitledi," dedi.</p>

  <p>&nbsp;"Poirot, size bir şey göstermek istiyordum," diyerek pencerenin yanına gitti. Balkon penceresinin mandalına bastırdı ve pencerenin kanatlarını açtı.</p>

  <p>&nbsp;"Bakın şu durumda pencere açık. Şimdi kapıyorum, ama mandalı kapatmıyorum. Pencere kapalı, ama kilitli değil. Şimdiyse!"</p>

  <p>&nbsp;Kapıyı hafifçe sarstı, mandal titredi ve dili yuvasına yerleşti.</p>

  <p>&nbsp;"Gördüğünüz gibi," dedi Poirot yumuşak bir ses tonuyla. "Bu mekanizma son derece gevşek. Rahatlıkla dışarıdan da kapatılmış olabilir."</p>

  <p>&nbsp;Döndüğünde yüzü asıktı.</p>

  <p>&nbsp;"Sekizi on iki geçe silah sesi duyulduğunda dışarıda antrede dört kişi vardı. Bu durumda dört kişinin cinayet saatiyle ilgili güvenilir kanıtları var. Peki ya diğer üç kişi? Siz bayan? Odanızdaydınız. Ya siz Bay Barling? Siz de mi odanızdaydınız?"</p>

  <p>&nbsp;"Evet öyle."</p>

  <p>&nbsp;"Ve siz matmazel, bahçedeydiniz. Bunu kabul ettiniz."</p>

  <p>&nbsp;Diana, "Buna hiçbir anlam..." diye söze başladıysa da sözü Poirot tarafından kesildi.</p>

  <p>&nbsp;"Bekleyin, sabırsız olmayın." Bayan Lytcham Roche'a döndü. "Bayan, kocanızın servetini kime bıraktığına ilişkin bir fikriniz var mı?"</p>

  <p>&nbsp;"Hubert, bana vasiyetnamesini okudu. Benim bilmem gerektiğini söylüyordu. Bana yatırımlardan ödenecek yıllık üç bin sterlinlik bir gelirin yanı sıra Dower'daki ya da şehirdeki evi bırakacaktı. Hangi ev olacağına ben karar verecektim. Servetinin geri kalanını ise Diana'ya bırakıyordu, ama bir şartı vardı; evleneceği kişi Diana'nın soyadını alacaktı."</p>

  <p>&nbsp;"Ah!" Ama sonra ek bir vasiyetname daha hazırladı... birkaç hafta önce."</p>

  <p>&nbsp;"Evet bayan?"</p>

  <p>&nbsp;"Buna göre servetinin büyük kısmını yine Diana'ya bırakıyordu, ama Bay Barling'le evlenmesi koşuluyla. Başka biriyle evlendiği takdirde servetin tamamı yeğeni Harry Dalehouse'a kalacaktı."</p>

  <p>&nbsp;Poirot, "Demek bu ek vasiyetname ancak birkaç hafta önce yapıldı," diye mırıldandı. "Matmazelin bundan haberi olmasa gerek." Suçlarcasına Diana'ya doğru bir adım attı. "Matmazel Diana, Yüzbaşı Marshall ile evlenmek istiyordunuz, değil mi? Yoksa bu kişi Bay Keene miydi?"</p>

  <p>&nbsp;Diana odanın ortasına doğru yürüyüp, Marshall&rsquo;ın koluna girdi.</p>

  <p>&nbsp;"Olayı bir kez de sizin suçlu olabileceğiniz varsayımıyla kurgulamak isterim matmazel. Yüzbaşı Marshall'ı seviyordunuz. Ama parayı da seviyordunuz. Sizi nüfusuna alan, manevi babanız onunla evlenmenizi asla onaylamayacaktı, ama o öldüğü takdirde servetin tamamının sizin kontrolünüze geçeceğini biliyordunuz. Dışarı çıktınız, çiçek tarhından geçip, açık çalışma odası penceresinden içeri girdiniz. Yazı masasının gözünden daha önce almış olduğunuz tabanca yanınızdaydı. Tatlılıkla konuşarak kurbanınıza yaklaştınız. Ateş ettiniz. Öncelikle temizlediğiniz tabancayı onun eline sıkıştırdınız, böylece üzerinde parmak izleri olmasını bırakmış oldunuz. Sonra dışarı çıktınız ve dışarıdan mandal yerine oturana dek pencereyi sarstınız. Eve girdiniz. Olay böyle mi oldu? Size soruyorum matmazel?"</p>

  <p>&nbsp;Diana, "Hayır," diye haykırdı. "Hayır... hayır!"</p>

  <p>&nbsp;Poirot, genç kıza baktı ve gülümsedi.</p>

  <p>&nbsp;"Hayır," dedi. "Böyle olmadı. Böyle olabilirdi... bu akla yakın... olası... ama iki nedenle gerçek bu değil. Birinci neden saat yedide papatya toplamış olmanız, ikinci nedense yine Matmazel Joan&rsquo;ın bilmeyerek bana anlattığı bir şey." Kendisini şaşkınlık içinde izleyen Joan'a döndü. Cesaret verircesine başını salladı.</p>

  <p>&nbsp;"Evet matmazel. Bana telaş içinde aşağı koştuğunuzu, çünkü ikinci gongun çaldığını duyduğunuzu ve daha önce de birinciyi de duymuş olduğunuzu sandığınızı söylediniz."</p>

  <p>&nbsp;Odadakileri hızla süzdü.</p>

  <p>&nbsp;"Bunun ne anlama geldiğini göremiyor musunuz?" diye bağırdı. "Anlamıyor musunuz? Bakın! Bakın işte!" Kurbanın oturduğu yazı masası sandalyesine gitti. "Onu bulduğumuzda nasıl</p>

  <p>&nbsp;oturduğunu anımsamıyor musunuz? Masaya dönük değildi... hayır, yan dönmüştü, yüzü pencereye dönüktü. İntihar edecek biri için bu normal sayılabilir mi?" Jamais, jamais! Bir kâğıdın üzerine, 'Üzgünüm,' sözcüğünü karalayacaksınız, çekmeceyi açacaksınız, tabancayı alacaksınız, kafanıza dayayacaksınız ve ateş edeceksiniz. İntihar böyle edilir. Şimdi bir de cinayeti düşünelim. Kurban, masasında oturmaktadır, katil hemen yanında ayakta durmaktadır... konuşurlar. Ve bu konuşma sırasında, katil ateş eder. Mermi nereye gider?" Sustu. "Kafayı delip geçer, eğer açıksa doğruca kapıdan geçer ve gonga çarpar, değil mi?"</p>

  <p>&nbsp;"Evet, anlamaya başladınız? Duyulan ilk gonk sesi buydu... Matmazelin yukarıda odasında duyduğu gonk sesi."</p>

  <p>&nbsp;"Peki ya sonra katil ne yapar? Kapıyı kapar, kilitler, anahtarı ölen adamın cebine yerleştirir, vücudunu sandalyesinde yana çevirir, ölü adamın parmaklarını tabancanın üstüne bastırır ve tabancayı yere bıraktıktan sonra son bir düzenleme olarak da duvardaki aynayı kırar... kısaca 'intiharı' organize eder. Sonra pencereden çıkar, pencereyi sarsarak mandalı yerine oturttur. Katil ayak izlerinin görüneceği çimenlerin üzerine basmaz, çiçek tarhından geçer, çünkü orada izleri sonradan görünmeyecek şekilde düzenleyebilir. Sonra eve girer ve sekizi on iki geçe oturma salonundayken odanın penceresinden dışarı havaya ateş eder, ardından da antreye koşar. Olay aynen böyle gerçekleşti, yanılmıyorum değil mi, Bay Keene?"</p>

  <p>&nbsp;Sekreter donup kalmıştı, şaşkınlık içinde kendisini itham ederek yaklaşan Poirot'ya bakıyordu.</p>

  <p>&nbsp;Birden boğuk bir inlemeyle yere yığıldı.</p>

  <p>&nbsp;"Poirot sanırım yanıtımı aldım," dedi. "Yüzbaşı Marshall, lütfen polis çağırır mısınız?" Ayağının dibine yığılmış bedene baktı. "Sanırım onlar geldiğinde halen baygın olacaktır."</p>

  <p>&nbsp;Diana, "Geoffrey Keene," diye mırıldandı. "Peki, ama onun bundan ne çıkarı olabilir?"</p>

  <p>&nbsp;"Sanırım sekreter bazı fırsatlardan yararlanmıştı... hesaplar... çekler filan. Sonra bir şey Bay Lytcham Roche'un kuşkusunu uyandırdı. Beni çağırdı."</p>

  <p>&nbsp;"Peki, ama neden sizi? Polisi değil?"</p>

  <p>&nbsp;"Sanırım matmazel, bu soruya en doğru yanıtı siz verebilirsiniz. Bay Lytcham Roche, sizinle genç adam arasında bir ilişki olduğundan şüpheleniyordu. Onun dikkatini Yüzbaşı Marshall'dan farklı yöne çekmek için acımasızca, hiç utanmadan Bay Keene ile flört ettiniz. Bu doğru, inkâr etmeyin! Bay Keene, benim gelişimden dolayı... nasıl derler... tedirgin olmuştu, bir anlamda rüzgârdan nem kapmıştı, hemen harekete geçti. Planının özü cinayetin kendisinin nerede bulunduğuna ilişkin kanıtı olacak sekizi on iki geçe işlenmiş görünmesiydi. Her şeyi buna göre ayarlamıştı. Plandaki tek tehlike gongun yakınlarında bir yerlerde olması gereken, uzaklaştırmaya fırsat bulamadığı kurşundu. Çalışma odasına doğru ilerlediğimiz sırada onu da bulup aldı. Hiç kimsenin onu görmediğini düşündüğü bir andı bu. Ama ben her şeyi görürüm. Ona sordum. Bir an afallayıp düşündü sonra da o komediyi oynadı! Aldığı şeyin ipek gül goncası olduğunu ima etti ve sevdiği kadını gözeten âşık erkek rolünü oynadı. Ah bu çok zekiceydi ve eğer siz papatya toplamamış olsaydınız..."</p>

  <p>&nbsp;"Bunun onunla ne ilişkisi olduğunu anlayamıyorum?"</p>

  <p>&nbsp;"Anlamıyor musunuz? Dinleyin öyleyse... Çiçek tarhında yalnızca dört ayak izi vardı. Eğer papatya topladıysanız çok daha fazla sayıda ayak izi olması gerekirdi. Dolayısıyla sizin papatya toplamanızla, o gül goncasını koparmak için gelmeniz arasında birinin çiçek tarhındaki izleri düzeltmiş olması gerekiyordu. Bu bahçıvan olamazdı... hiçbir bahçıvan yediden sonra çalışmaz. Öyleyse bunu yapan suçunu örtmeye çalışan biriydi... bu katil olmalıydı... cinayet silah sesinin duyulmasından önce işlenmiş olmalıydı!"</p>

  <p>&nbsp;Harry merakla, "Peki neden hiç kimse asıl öldürücü silah sesini duymadı?" diye sordu.</p>

  <p>&nbsp;"Susturucu. Susturucuyu ve tabancayı çalılıkların arasında bulacaklarını sanıyorum."</p>

  <p>&nbsp;"Ne büyük risk!"</p>

  <p>&nbsp;"Neden risk olsun ki? Herkes akşam yemeğine hazırlanmak için yukarıdaydı. Cinayet anı gerçekten çok iyi seçilmişti. Tek sakınca antredeki kurşundu, ki ondan da sorunsuz olarak kurtulmayı başardığını düşünüyordu."</p>

  <p>&nbsp;Poirot kurşunu havaya kaldırdı.</p>

  <p>&nbsp;"Onu da Bay Dalehouse ile pencereyi incelediğimiz sırada aynanın altına bırakıvermişti."</p>

  <p>&nbsp;"Ah!" Diana, Marshall'a sokuldu. "Benimle hemen evlen John ve beni uzaklara götür."</p>

  <p>&nbsp;Barling hafifçe öksürdü.</p>

  <p>&nbsp;"Sevgili Diana, dostumun vasiyetnamesindeki koşullar çerçevesinde..."</p>

  <p>&nbsp;Diana, "Umurumda bile değil," diye bağırdı. "Bir şekilde başımızın çaresine bakmaya çalışırız."</p>

  <p>&nbsp;Harry, "Buna hiç gerek..." diye atıldı. "Her şeyi yarıya bölebiliriz Di. Amcamın bilincini yitirmiş olması, doğru düşünememesi benim her şeyi cebe indirmem sonucunu doğuramaz."</p>

  <p>&nbsp;Birden Bayan Lytcham Roche çığlık atarak yerinden sıçradı.</p>

  <p>&nbsp;"Mösyö Poirot... ayna... o... o... aynayı kasten kırmış olmalı." "Evet bayan."</p>

  <p>&nbsp;"Oh!" Bayan Lytcham Roche şaşkın gözlerle Poirot'ya baktı. "Ama ayna kırmak uğursuzluk getirir."</p>

  <p>&nbsp;Poirot neşeyle, "Zaten Bay Geoffrey Keene'e de uğursuzluk getirdiği belli," dedi.</p>

  <p><span class="t10">&nbsp;</span></p>
</body>
</html>
