<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Şamar Oğlanı</title>
</head>

<body>
  <h1 class="h11">Şamar Oğlanı</h1>

  <p>&nbsp;Lily Margrave sinirli bir şekilde dizinin üstünde duran eldivenlerini çekiştiriyor, karşısındaki büyük koltuğuna gömülmüş adamı kaçamak bakışlarla süzüyordu. Gerçi ünlü dedektif Hercule Poirot'dan bahsedildiğini daha önce de duymuştu, ama daha hiç karşı karşıya gelmemişti.</p>

  <p>&nbsp;Onun ilginç, hatta komik görüntüsü karşısında hayal kırıklığına uğramıştı. Oysa onu çok farklı hayal etmişti. Bu yumurta kafalı, tuhaf bıyıklı, kısa boylu komik adam gerçekten de kendisiyle ilgili olarak iddia edilen o muhteşem başarılara imza atmış olabilir miydi? Özellikle de o anda yaptığı şey, Miss Margrave'a son derece çocukça görünüyordu. Renkli tahta blokları üst üste yığıyordu. Kendisine anlatılanlardan çok daha fazla bununla ilgileniyor gibi görünüyordu.</p>

  <p>&nbsp;Ancak Margrave birden susunca, Poirot başını kaldırıp, meraklı bakışlarla genç kızı süzdü.</p>

  <p>&nbsp;"Matmazel, lütfen anlatmaya devam edin. Sanırım sizi dinlemediğimi düşünüyorsunuz? Hiç endişelenmeyin, bir tek sözcüğünüz bile dikkatimden kaçmış değil."</p>

  <p>&nbsp;Genç kız hikâyesini anlatmaya devam ederken Poirot da yeniden küçük tahta blokları üst üste yığmaya başladı. Bu ürkütücü, şiddet ve trajedinin etkin olduğu bir öyküydü, ama genç kızın soğuk ve kayıtsız ses tonu, olayı anlatış şekli öylesine kısa ve duyarsızdı ki olayın insani yönünün konunun dışında bırakıldığı açıkça anlaşılıyordu.</p>

  <p>&nbsp;Genç kız konuyu kısaca özetledikten sonra çekinerek, "Umarım," dedi. "Size olayı tam olarak yansıtabilmişimdir."</p>

  <p>&nbsp;Poirot birkaç kez hızla başını salladı. Sonra bir el hareketiyle tahta blokları iterek masanın üstüne dağıttı, koltuğunun arkasına yaslandı, parmak uçlarını birbirine dayadı, bakışlarını zemine dikerek anladıklarını tekrar etti:</p>

  <p>&nbsp;"Sir Reuben Astwell on gün önce öldürüldü. Önceki gün, yani çarşamba günü yeğeni Charles Leverson da tutuklandı. Anlattıklarınızdan yola çıkarak onun aleyhindeki deliller şunlar: eğer yanılıyorsam lütfen beni düzeltin bayan... Sir Reuben o gece geç vakte kadar kendi çalışma odasında yani kuledeki odada yazılarını yazmaktaydı. Bay Leverson eve geç vakit geldi, çalışma odasının hemen altındaki odada kalan uşak, onların arasındaki şiddetli tartışmaya kulak misafiri oldu. Kavga sanki bir sandalye devrilmişçesine bir gümbürtü ve hafif bir çığlıkla son buldu.</p>

  <p>&nbsp;Uşak meraklanmıştı, neler olduğuna bakmak üzere oraya gitmeye niyetlendiyse de birkaç saniye sonra Bay Leverson'un hafifçe ıslık çalarak neşeyle odadan çıktığını görünce bu düşüncesinden vazgeçti. Ancak ertesi sabah hizmetçi kız yazı masasının başında Sir Reuben'in cesedini buldu. Başına ağır bir cisimle vurularak öldürülmüştü. Sanırım uşak gece olanları ilk aşamada polise anlatmadı. Bence bu çok doğal, öyle değil mi, matmazel9" Lily Margrave bu beklenmedik soruyla irkildi.</p>

  <p>&nbsp;"Affedersiniz, anlayamadım?"</p>

  <p>&nbsp;"İnsan ister istemez bu gibi olaylarda insani bir yön, duygusal bir şeyler arıyor," dedi ufak adam. "Gerçi bana olayı açıkça... hatta takdir edilecek kadar açık ve öz olarak anlattınız, ama... bu anlatımda trajedinin ana kişileri yani olayın aktörleri... bir tür kukladan... kaldılar. Bana gelince ben her olaya daima insani yönleriyle, yani insan doğası açısından bakarım. Kendi kendime şöyle düşündüm, bu uşak... adı neydi, ne demiştiniz?"</p>

  <p>&nbsp;"Parsons."</p>

  <p>&nbsp;"Bu Parsons adındaki uşak hiç kuşkusuz kendi konumundaki birçokları gibi polisten hiç hoşlanmıyordun Dolayısıyla onlara mümkün olduğunca az şey anlatmıştır. Bunun dışında sadık bir uşak olarak da cinayetle evdekiler arasında bağlantı kurulmasına neden olabilecek bir şeyi söylemekten de özellikle kaçınmıştır. Dolayısıyla da bunu yapanın bir gaspçı, bir hırsız olabileceği fikrine dört elle sarılmıştır. Evet, evet, bu eski uşakların sadakat anlayışları gerçekten de üzerinde çalışılması gereken bir konu."</p>

  <p>&nbsp;Gülümseyerek arkasına yaslandı,</p>

  <p>&nbsp;"Bu arada," diye ekledi. "İlk aşamada Bay Leverson da dahil evde bulunan herkes, o geceye ilişkin kendi öyküsünü anlatmıştı, değil mi? Bay Leverson'unki büyük olasılıkla geç geldiği ve dayısını görmeden doğruca yatmaya gittiğiydi, değil mi?"</p>

  <p>&nbsp;"Öyle demişti."</p>

  <p>&nbsp;"Ve hiç kimse de bundan şüphelenmek için bir neden göremedi," diye mırıldandı Poirot düşünceli bir şekilde. "Tabii Parsons dışında. Daha sonra da Scotland Yard'dan bir müfettiş geldi, Müfettiş Miller demiştiniz, değil mi? Onu tanırım, geçmişte bir ya da iki kez karşılaşmıştık. Sıkı bir adam olduğu söylenir, zeki, gelincik kadar atik ve çevik, tilki kadar kurnaz ve sinsi biri. Evet, onu çok iyi tanıyorum. Bu zeki, kurnaz müfettiş tabii hemen yerel polis müfettişinin atladığı bir şeyi, Parsons'un endişe içinde olduğunu, içinin hiç rahat olmadığını, söylemediği bir şeyler olduğunu fark etti. Eh bien, biraz Parsons'un üzerine gitmesi de yeterli oldu elbette. Böylece o gece eve dışarıdan giren biri olmadığı, katilin evin dışından değil içinden biri olması gerektiği de açıkça ortaya çıkmış oldu. Parsons belki şimdi mutsuz ve endişelidir, ama gizlediği gerçeğin ağzından alınmış olması onu yine de bir şekilde mutlu etmiştir.</p>

  <p>&nbsp;Bir skandala engel olmak için elinden geleni yaptığı kesin, ama her şeyin bir sınırı vardır. Sonuç olarak Parsons'un öyküsünü dinleyen müfettiş birkaç soru daha yöneltmiş ve bu yönde araştırmalarına devam etmiştir. Bay Leverson aleyhinde bulduğu kanıtlar kesinlikle katil olarak onu işaret etmektedir... ve son derece de suçlayıcı, inandırıcı kanıtlardır bunlar.</p>

  <p>&nbsp;Çalışma odasındaki sandığın kenarında bulunan parmak izlerinin kuşku götürmez bir şekilde Charles Leverson'un olduğu ortaya çıkar. Müfettiş evdeki hizmetçi kızdan cinayetin ertesi sabah Bay Leverson'un odasındaki lavabonun kanlı suyla dolu olduğunu ve kendisinin boşalttığını öğrenir. Charles Leverson, ona parmağını kestiğini söyler, gerçekten de parmağı yaralıdır, ama bu o kadar küçük bir yaradır ki. Gömleğinin manşeti yıkanmıştır, ama ceketinin kol kenarında da kan izlerine rastlanır. Para sıkıntısı içinde olduğu bilinmektedir, üstelik Sir Reuben'in ölümüyle ona hatırı sayılır bir servet kalacağı da kesindir. Ah evet, durum bu genç adam için gerçekten de çok ciddi, matmazel."</p>

  <p>&nbsp;Sözlerine kısa bir ara verdi.</p>

  <p>&nbsp;"Evet, şimdi de bugüne gelelim."</p>

  <p>&nbsp;Lily Margrave ince omuzlarını silkti.</p>

  <p>&nbsp;"Size daha önce de söylediğim gibi beni buraya gönderen Lady Astwell, Mösyö Poirot."</p>

  <p>&nbsp;"Yani buraya gelmek sizin fikriniz değildi, öyle mi?"</p>

  <p>&nbsp;Küçük adam, onu meraklı bakışlarla süzüyordu. Kız yanıt vermedi.</p>

  <p>&nbsp;"Sorumu yanıtlamadınız?"</p>

  <p>&nbsp;Lily Margrave yeniden eldivenlerini çekiştirmeye başladı.</p>

  <p>&nbsp;"Bunu açıklamak benim için çok zor, Mösyö Poirot. Lady Astwell'e karşı sorumluluklarım var. Daha açık söylemek gerekirse, ben onun yardımcısı ve sekreteriyim, ama o bana karşı hep kendi öz kızı ya da yeğeniymişim gibi davrandı. Bana karşı her zaman son derece nazik ve anlayışlı olmuştur. Zaman zaman hataları olsa da asla onu eleştirmek veya sizde bu davayı üstlenmek konusunda önyargılar oluşturmak gibi bir düşüncem olamaz."</p>

  <p>&nbsp;Poirot sevecenlikle, "Hercule Poirot'yu etkilemek de önyargılı davranmaya yöneltmek olanaksızdır, cela ne ce fait pas, <span class="t6">(Öyle de</span><span class="t6">ğ</span><span class="t6">il mi?)"</span> dedi. "Anladığım kadarıyla Lady Astwell'in kafası biraz karışık. Öyle değil mi?"</p>

  <p>&nbsp;"Eğer açıkça söylemem gerekirse..."</p>

  <p>&nbsp;"Anlatın matmazel..."</p>

  <p>&nbsp;"Bence bütün bunlar çok saçma."</p>

  <p>&nbsp;"Demek siz de bu izlenimi edindiniz?"</p>

  <p>&nbsp;"Gerçi Lady Astwell'e karşı bir şey söylemek istemiyorum, ama..."</p>

  <p>&nbsp;Yumuşak bir ses tonuyla, "Anlıyorum matmazel, sizi kesinlikle anlıyorum," diyen Poirot gözleriyle genç kadına devam etmesi için cesaret vermek ister gibiydi.</p>

  <p>&nbsp;"O gerçekten çok iyi, düzgün bir insan, ayrıca inanılmayacak derecede de nazik, ama... nasıl anlatayım ki? O pek eğitimli bir kadın değil. Biliyorsunuz sanırım, Sir Reuben, onunla evlendiğinde o aktristi. Önyargıları, saplantıları ve batıl inançları olan biri o. Eğer bir şey söylerse, bu kesinlikle doğrudur ve öyle de kabul edilmelidir, hiçbir karşı fikri duymak bile istemez. Müfettiş, ona karşı pek nazik ve anlayışlı değildi, bu da onu çileden çıkardı. Lady Astwell Bay Leverson'dan şüphelenmenin saçmalıktan öte bir şey olmadığı görüşünde. Bunun ancak polisin yapabileceği bir aptallık ve dik kafalılıktan kaynaklanan bir hata olduğuna inanıyor ve Charles&rsquo;ın böyle bir şeyi asla yapmış olamayacağım, yani suçsuz olduğunu ileri sürüyor."</p>

  <p>&nbsp;"Ama bunun için belli bir gerekçesi de yok, değil mi?"</p>

  <p>&nbsp;"Yok."</p>

  <p>&nbsp;"Hah işte! Olacak şey değil!"</p>

  <p>&nbsp;Lily, "Ona sizi boş iddialarla ve varsayımlarla rahatsız etmenin hiçbir anlamı olmadığını söyledim," dedi.</p>

  <p>&nbsp;Poirot, "Gerçekten ona bunu söylediniz mi?" diye sordu. "İşte bu ilginç!"</p>

  <p>&nbsp;Lily Margrave'yi kaçamak bakışlarla inceledi, şık usta bir terzi elinden çıktığı belli olan siyah tayyörü, boğazına kadar kapalı ipek, beyaz bluzu ve küçük şık siyah şapkası hemen dikkatini çekti. Kızın hafif sivri çıkık bir çenesi, çok güzel bir yüzü ve koyu mavi uzun kirpikli gözleri vardı. Kıza karşı biraz önceki duyguları değişmeye başlamıştı; artık anlatılan olaydan çok karşısındaki kız ilgisini çekiyordu.</p>

  <p>&nbsp;"Sanırım Lady Astwell biraz dengesiz ve isterik eğilimli biri olarak nitelendirilebilir."</p>

  <p>&nbsp;Lily Margrave heyecanla başını salladı.</p>

  <p>&nbsp;"Tam olarak onu tanımladığınızı söyleyebilirim. Size daha önce de söylediğim gibi o aslında son derece nazik biri, ama onu bir konuda ikna etmek ya da olaylara mantıklı bir şekilde yaklaşmasını sağlamak olanaksız."</p>

  <p>&nbsp;Poirot, "Belki onun da şüphelendiği biri vardır," dedi. "Tamamen saçma görünen, hiç olamayacak biri."</p>

  <p>&nbsp;Lily Margrave bir çığlık attı.</p>

  <p>&nbsp;"Sorun da bu zaten, tam olarak doğru şeyi ifade ettiniz. Lady Astwell, Sir Reuben'in sekreterinden nefret ediyor. Zavallı adam, Lady Astwell bunu yapanın o olduğundan kesinlikle emin, bunu bildiğini söylüyor, halbuki zavallı Owen Trefusis'in bu cinayeti işlemiş olamayacağı kesinlikle kanıtlanmış durumda."</p>

  <p>&nbsp;"Peki, Lady Astwell'in bunun için hiçbir dayanağı yok mu?"</p>

  <p>&nbsp;"Elbette yok, yalnızca önsezi, zaten onun her şeyi sezgilerine bağlıdır."</p>

  <p>&nbsp;Lily Margrave'in sesi aşağılayıcıydı.</p>

  <p>&nbsp;"Anladığım kadarıyla siz," dedi Poirot gülümseyerek. "Matmazel sezgilere pek önem veren biri değilsiniz."</p>

  <p>&nbsp;"Bunun saçmalık olduğunu düşünüyorum."</p>

  <p>&nbsp;Poirot koltuğunun arkasına yaslandı.</p>

  <p>&nbsp;"Les femmes.. <span class="t6">(Kad</span><span class="t6">ı</span><span class="t6">nlar)</span> " diye mırıldandı. "Önsezi konusunda bunun Tanrı&rsquo;nın onlara bahşettiği çok özel, gizli bir silah olduğunu düşünürler. Arada sırada haklı oldukları da olur, ama genelde on olayın dokuzunda yanılırlar."</p>

  <p>&nbsp;"Biliyorum," dedi Lily. "Ama size, Lady Astwell'in nasıl biri olduğundan söz etmiştim. Onu kendi düşüncesinin aksine ikna etmek olanaksızdır."</p>

  <p>&nbsp;"Ve siz matmazel, sizden beklendiği şekilde aklı başında, sağduyulu ve ağzı sıkı bir yardımcı olarak bana geldiniz ve beni bu durumla ilgilenmeye, au courant <span class="t6">(Yar</span><span class="t6">ı</span><span class="t6">m a</span><span class="t6">ğı</span><span class="t6">zla söylemek, haberdar etmek)&nbsp;</span> ikna etmeye çalıştınız."</p>

  <p>&nbsp;Poirot'nun ses tonundaki bir şey genç kızın merakla başını kaldırıp bakmasına neden oldu.</p>

  <p>&nbsp;"Elbette," dedi Lily özür dilercesine. "Zamanınızın ne kadar değerli olduğunu biliyorum..."</p>

  <p>&nbsp;"Beni şımartıyorsunuz matmazel, ama yine de... şu an için elimde ilgilenmem gereken pek çok olay olduğu da doğru."</p>

  <p>&nbsp;"Bunun böyle olduğunu biliyordum," dedi Lily, gitmek için ayağa kalkarken. "Lady Astwell'e..."</p>

  <p>&nbsp;Ancak Poirot ayağa kalkmadı. Koltuğunun arkasına yaslanıp, dikkatli bakışlarla genç kızı süzmeye başladı.</p>

  <p>&nbsp;"Gitmek için aceleniz mi var, matmazel? Sizden biraz daha oturmanızı rica edebilir miyim, lütfen!"</p>

  <p>&nbsp;Kızın yüzünün hafifçe kızarıp, sonra yeniden solduğunu izledi. Kız ağır ağır isteksizce oturdu.</p>

  <p>&nbsp;Poirot, "Çok aceleci ve kararlısınız matmazel," dedi. "Benim gibi ağır ve karar vermekte zorlanan yaşlı bir adama karşı biraz hoşgörülü olmalısınız. Beni yanlış anladınız matmazel. Lady Astwell'i ziyaret etmek istemediğimi söylemedim."</p>

  <p>&nbsp;"Öyleyse geliyorsunuz, öyle mi?"</p>

  <p>&nbsp;Kızın sesi pek de bundan mutlu olmuşa benzemiyordu. Poirot'nun yüzüne bakmaktan kaçınıyordu, gözlerini tavana dikmişti. Böylece dedektifin onu ısrarlı ve keskin bakışlarla incelediğini de göremedi.</p>

  <p>&nbsp;"Matmazel, Lady Astwell'e ona hizmet etmekten mutluluk duyacağımı bildirin. Bugün öğleden sonra orada, Mon Repos malikânesiydi, değil mi?... olacağım."</p>

  <p>&nbsp;Ayağa kalktı. Kız da öyle.</p>

  <p>&nbsp;"Peki... ona söyleyeceğim. Oraya kadar gelmeniz gerçekten büyük incelik Mösyö Poirot, ama korkarım siz de bunun boşuna bir çabadan öte olmadığı kanısına varacaksınız."</p>

  <p>&nbsp;"Büyük olasılıkla... ama kim bilir?"</p>

  <p>&nbsp;Kıza kapıya kadar eşlik ettikten sonra kaşlarını çatmış ve derin düşüncelere dalmış bir halde odasına döndü. Bir iki kez başını salladı, sonra kapıyı açıp, uşağını çağırdı.</p>

  <p>&nbsp;"Sevgili George, senden valizlerimizi hazırlamanı rica edecektim. Bugün öğleden sonra taşraya gidiyoruz."</p>

  <p>&nbsp;"Peki efendim," diyen sadık uşak, George tipik bir İngilizdi: İnce uzun, soluk benizli ve duyarsız.</p>

  <p>&nbsp;Poirot yeniden koltuğuna oturup, bir sigara yaktı ve, "Genç kızlar çok ilginç olabiliyorlar, George," dedi. "Özellikle de zeki olduklarında. Bir insandan bir şeyi yapmasını istemek ve aynı zamanda onu bunu yapmaktan alıkoymaya çalışmak gerçekten ustalık isteyen çok hassas bir işlem. İncelik gerektiriyor. Kız son derece becerikliydi, evet çok ustaca davrandı... ama Hercule Poirot'nun zekâsı sevgili George, hiç kimseyle kıyaslanamaz."</p>

  <p>&nbsp;"Bunu sizden daha önce de duymuştum, sir."</p>

  <p>&nbsp;Poirot, "Onun asıl korumaya çalıştığı sekreter değil," diye mırıldandı. "Lady Astwell'in onu suçlamasını küçümsüyor. Aslında isteği hiç kimsenin uyuyan köpekleri rahatsız etmemesi. Bense sevgili George, oraya özellikle onları rahatsız etmeye, uyandırmaya hatta kavga etmelerini sağlamaya gidiyorum. Orada bir dram yaşanıyor, Mon Repos denilen o yerde. Bir insanlık dramı ve bu da beni oraya çekiyor. Kız becerikliydi, ustalıkla davrandı, ama yeterince değil! Acaba... orada neyle karşılaşacağım?"</p>

  <p>&nbsp;Bu sözlerin ardından oluşan dramatik sessizliği bozan George oldu.</p>

  <p>&nbsp;"Smokin de koymamı ister miydiniz, efendim?"</p>

  <p>&nbsp;Poirot, onu endişeli bakışlarla süzdü.</p>

  <p>&nbsp;"Hep aynı konsantrasyon George, senin için işin her şeyin üstünde. Sanırım sen, benim için yaratılmışsın George, en doğru insansın!"</p>

  <p>&nbsp;4.55 treni, Abbots Cross İstasyonu'na vardığında Hercule Poirot düzgün ve temiz giysileri, kıvrık bıyıkları ve züppe görünümüyle perona indi. Biletini verip, bariyerlerden geçtiği anda zayıf, uzun bir şoför tarafından karşılandı.</p>

  <p>&nbsp;"Mösyö Poirot?"</p>

  <p>&nbsp;Küçük adam, ona doğru yaklaştı.</p>

  <p>&nbsp;"Evet benim."</p>

  <p>&nbsp;"Bu taraftan efendim, lütfen."</p>

  <p>&nbsp;Adam büyük bir Rolls-Royce'un kapısını açtı.</p>

  <p>&nbsp;Ev, istasyondan yalnızca birkaç dakika uzaklıktaydı. Şoför bir kez daha arabadan inip Poirot'nun arabadan inmesi için kapıyı açtı. Bu arada bir uşak da ön kapıyı açık tutuyordu.</p>

  <p>&nbsp;Poirot açık kapıdan içeri girmeden önce evin dış görünümüne bir göz attı. Burası kırmızı tuğladan örülü, büyük, kaba, sağlam bir binaydı, güzellikle ilgisi yoktu, ama konfor yönünden bir eksiği olmadığı anlaşılıyordu.</p>

  <p>&nbsp;Poirot antreye girdi. Uşak nezaketle şapka ve paltosunu aldı ve ancak en iyi uşaklarda rastlanan kısık, ama saygılı bir ses tonuyla mırıldandı.</p>

  <p>&nbsp;"Hanımefendi sizi bekliyorlar, efendim."</p>

  <p>&nbsp;Poirot kabarık halıyla kaplı merdivenlerde uşağı izledi. Bu uşak hiç kuşkusuz Parsons'du; davranışlarından asla duygulan anlaşılamayan, çok eğitimli, kusursuz bir uşak. Bir kapıdan geçip, iki kapısı olan bir antreye girdiler. Parsons bu kapılardan soldakini açıp, seslendi: "Mösyö Poirot, lady&rsquo;m."</p>

  <p>&nbsp;Oda pek büyük sayılmazdı, ama çok sayıda eşya, biblo ve aksesuarla dopdoluydu. Kanepede oturan siyah giysili kadın hemen ayağa kalkıp, telaşla Poirot'ya doğru ilerledi.</p>

  <p>&nbsp;Elini uzatarak, "Mösyö Poirot," dedi. Bu arada kaçamak bakışlarla karşısındaki naif tipi inceliyordu.</p>

  <p>&nbsp;Küçük adamın eline doğru eğilip, "Bayan," diye mırıldanması karşısında bir an duraksadı. Sonra birden coşkuyla dedektifin elini sıkarak bağırdı. "Küçük adamlara güvenirim. Onlar akıllıdırlar."</p>

  <p>&nbsp;"Müfettiş Miller," diye mırıldandı Poirot. "Sanırım iriyarı bir tipti."</p>

  <p>&nbsp;"O katıksız bir aptal," diyen Lady Astwell ekledi. "Gelin Mösyö Poirot, yanıma oturun."</p>

  <p>&nbsp;Kanepeyi işaret ederek konuşmaya devam etti.</p>

  <p>&nbsp;"Lily, beni sizi çağırmaktan vazgeçirmek için elinden gelen her şeyi yaptı. Ancak ben artık ne istediğimi bilecek olgunlukta, bilinçli bir kadınım."</p>

  <p>&nbsp;"Kadınlarda ender rastlanır bir yetenek," diyen Poirot, onun ardından kanepeye oturdu.</p>

  <p>&nbsp;Lady Astwell minderlerin arasına yayılıp, rahat bir pozisyon aldıktan sonra Poirot'ya döndü.</p>

  <p>&nbsp;"Lily iyi bir kız, ama her şeyi bildiğini sanıyor. Deneyimlerim bana bu tip insanların genellikle yanıldıklarını göstermiştir. Zeki bir insan değilim, Mösyö Poirot, hiçbir zaman da olmadım, ama daha akıllıların yanlış düşündükleri durumlarda bile haklı çıktığım çok olmuştur. İçgüdüye, önsezilere inanırım. Benden size katilin kim olduğunu söylememi ister misiniz? Karşınızda bunu bilen bir kadın var, Mösyö Poirot."</p>

  <p>&nbsp;"Miss Margrave de bilmiyor mu?"</p>

  <p>&nbsp;Lady Astwell sert bir tonda, "Size ne anlattı?" diye sordu.</p>

  <p>&nbsp;"Olayın ayrıntılarını, olayla ilgili gerçekleri."</p>

  <p>&nbsp;"Gerçekleri mi? Hepsi Charles'a karşı. Ama bunu yapan Charles değil. Bunu yapmadığını biliyorum." Bunu söylerken neredeyse rahatsız edici bir ciddiyet içindeydi.</p>

  <p>&nbsp;"Kendinizden çok emin görünüyorsunuz Lady Astwell?"</p>

  <p>&nbsp;"Kocamı öldüren Trefusis, Mösyö Poirot. Bundan eminim."</p>

  <p>&nbsp;"Neden?"</p>

  <p>&nbsp;"Onun kocamı neden öldürdüğünü mü yoksa benim bundan neden bu kadar emin olduğumu mu soruyorsunuz? Bakın size kesin olarak söylüyorum, bunu biliyorum. Biliyorum, bu gibi konularda ben biraz farklıyım, hatta tuhaf olduğumu bile söyleyebilirim. Ama bir kez karar verdim mi, bu öyledir."</p>

  <p>&nbsp;"Bay Trefusis'in Sir Reuben'in ölümünden bir çıkarı var mıydı?"</p>

  <p>&nbsp;Lady Astwell gururlu bir şekilde, "Ona bir tek kuruş bile bırakmadı," dedi. "Bu da sevgili Reuben'in de onu pek sevmediğini ve güvenmediğini gösteriyor."</p>

  <p>&nbsp;"Bu bey uzun süredir mi, Sir Reuben'in yanında çalışıyordu?"</p>

  <p>&nbsp;"Yaklaşık olarak dokuz yıl."</p>

  <p>&nbsp;Poirot yumuşak bir ses tonuyla, "Bu oldukça uzun bir süre," dedi. "Bir kişinin emrinde çalışmak için oldukça uzun bir süre. Evet, Bay Trefusis işverenini yakından tanıyor olmalı."</p>

  <p>&nbsp;Lady Astwell bakışlarını Poirot'ya yöneltti.</p>

  <p>&nbsp;"Nereye varmak istiyorsunuz? Bunun konumumuzla ne ilgisi olduğunu anlayamıyorum."</p>

  <p>&nbsp;"Yalnızca kafamda ufak bir fikir oluştu da," dedi Poirot. "Uzun süreli bir çalışma döneminin etkilerine ilişkin pek de ilginç olmayan, ama orijinal, basit bir fikir."</p>

  <p>&nbsp;Lady Astwell hâlâ dedektife bakıyordu.</p>

  <p>&nbsp;"Çok zekisiniz, değil mi?" diye sordu oldukça şüpheli bir tonda. "Herkes öyle söylüyor."</p>

  <p>&nbsp;Hercule Poirot güldü.</p>

  <p>&nbsp;"Belki günün birinde siz de bana aynı düşüncede olduğunuzu söylersiniz, madam. Neyse şimdilik bu cinayetin ayrıntılarıyla ilgilenmeye devam edelim. Bana evdekilerden, bu trajedinin yaşandığı gün evde bulunan kişilerden bahsedin lütfen."</p>

  <p>&nbsp;"Tabii Charles vardı."</p>

  <p>&nbsp;"Yanılmıyorsam, kendisi kocanızın yeğeni değil mi?"</p>

  <p>&nbsp;"Evet Charles, Reuben'in kız kardeşinin oğlu. Kız kardeşi çok zengin biriyle evliydi. Ama sonra şu borsa krizi denilen durumlardan biri yaşandı... hani şu şehirdekilerin yaşadıkları... ve adam iflas etti. Ardından da öldü, sonra da Charles ve annesi de bizim yanımıza geldi. O sırada yirmi üç yaşındaydı ve avukat olacaktı. Bu felaketten sonra Reuben, onu yanına aldı."</p>

  <p>&nbsp;"Bay Charles çalışkan biri midir?"</p>

  <p>&nbsp;"Aklı hızlı çalışan insanlardan çok hoşlanırım," diyen Lady Astwell, beğeniyle başını salladı. "Hayır, asıl sorun da buydu zaten, Charles çalışkan biri değildi. Sürekli dayısıyla işleri, yüzüne gözüne bulaştırdığı konusunda ya da herhangi bir nedenden dolayı tartışırlardı. Aslında zavallı Reuben de zor bir adamdı. Onunla geçinmek de o kadar kolay değildi. Ona çoğu kez bir zamanlar kendisinin de genç ve deneyimsiz olduğunu anımsatmam gerekmiştir ki. Aslında gençliğinde o kadar farklıydı ki, Mösyö Poirot."</p>

  <p>&nbsp;Lady Astwell anılarının etkisiyle derin bir iç geçirdi.</p>

  <p>&nbsp;"Charles da değişecek, madam. Bu doğa yasası."</p>

  <p>&nbsp;"Yine de," dedi Lady Astwell. "Eşim hiçbir zaman bana kaba davranmamıştır. Bir an olsa bile, ardından hemen özür dilerdi... zavallı sevgilim Reuben!"</p>

  <p>&nbsp;Poirot sordu.</p>

  <p>&nbsp;"Anladığıma göre o çok zor bir insandı, öyle değil mi?"</p>

  <p>&nbsp;Lady Astwell başarılı bir aslan terbiyecisi havasında, "Onu idare etmeyi her zaman başardım," dedi. "Ancak bazen yanında çalışanlarla ters düştüğünde gerçekten de çekilmez oluyordu. Onları yönetmenin de yolları vardır, ama Reuben nasıl davranacağını bilmiyordu."</p>

  <p>&nbsp;"Sir Reuben servetini tam olarak kime bıraktı Lady Astwell?"</p>

  <p>&nbsp;"Yarısını bana, yarısını Charles'a," dedi Lady Astwell aceleyle. "Avukatlar bunu böyle ifade etmiyorlar, ama sonuç olarak durum bu."</p>

  <p>&nbsp;Poirot başını salladı.</p>

  <p>&nbsp;"Anlıyorum... anlıyorum," diye mırıldandı. "Evet Lady Astwell, şimdi de sizden bana evde bulunanları tanımlamanızı isteyeceğim. Siz vardınız, Sir Reuben'in yeğeni Charles Leverson vardı, sonra sekreter Bay Owen Trefusis ve Miss Lily Margrave. Bana biraz bu genç bayandan bahseder misiniz?"</p>

  <p>&nbsp;"Lily hakkında mı bilgi edinmek istiyorsunuz?"</p>

  <p>&nbsp;"Evet. Yanınızda uzun süredir mi çalışıyor?"</p>

  <p>&nbsp;"Yaklaşık olarak bir yıl. Bakın daha önce de sekreterlerim oldu, ama hepsi beni çıldırtmaktan başka şey yapmadılar. Lily ise onlardan çok farklı. O ince ruhlu, sağduyulu ve akıllı bir kız, ayrıca çok da güzel. Bakın, ben etrafımda güzel bir yüz görmekten çok hoşlanırım, Mösyö Poirot. Aslına bakarsanız ben tuhaf bir insanım, ilk bakışta bir insanı ya severim ya da ondan nefret ederim. Bu kızı gördüğüm ilk anda kendi kendime, "İşte bu!" dedim.</p>

  <p>&nbsp;"Size bir dostunuz mu tavsiye etti onu Lady Astwell?"</p>

  <p>&nbsp;"Sanırım bir iş ilanı dolayısıyla başvurmuştu. Evet... kesinlikle öyleydi."</p>

  <p>&nbsp;"Peki, ailesi hakkında bilginiz var mı? Nereden geldiği?"</p>

  <p>&nbsp;"Sanırım anne ve babası Hindistan'dan. Onlar hakkında pek bir bilgim yok. Ama insan ilk bakışta Lily'nin gerçek bir lady olduğunu anlıyor değil mi, Mösyö Poirot?"</p>

  <p>&nbsp;"Ah kesinlikle, kesinlikle."</p>

  <p>&nbsp;"Elbette," diye ekledi Lady Astwell. "Asla bir lady olduğumu iddia edemem. Bunu ben de biliyorum yanımızda çalışanlar da. Ama asla saplantılı, dar kafalı biri olmadım. Gerçek bir lady karşıma çıktığında onu takdir etmeyi bilirim. Hiç kimse bana karşı Lily kadar anlayışlı ve nazik olmadı, Mösyö Poirot. Bu kızı çoğu kez kendi kızım gibi görüyorum, yanımda çalışan biri olarak değil."</p>

  <p>&nbsp;"Sir Reuben de bu duygunuzu paylaşıyor muydu?"</p>

  <p>&nbsp;Hercule Poirot'nun gözleri odadaki biblolardaydı, ama yine de Lady Astwell'in yanıt vermeden önce bir an durakladığını fark etti.</p>

  <p>&nbsp;"Erkeklerin olaylara bakışları farklı olabiliyor. Tabii, aslında... evet, onlar çok iyi anlaşıyorlardı."</p>

  <p>&nbsp;Poirot kendi kendine gülümsedi.</p>

  <p>&nbsp;"O akşam evde hizmetliler dışında yalnızca bu kişiler mi vardı?"</p>

  <p>&nbsp;"Hayır. Victor da buradaydı."</p>

  <p>&nbsp;"Victor da kim?"</p>

  <p>&nbsp;"Eşimin kardeşi ve aynı zamanda ortağı."</p>

  <p>&nbsp;"O da sizinle burada mı yaşıyor?"</p>

  <p>&nbsp;"Hayır, o akşam bizi ziyarete gelmişti. Son yıllarda Batı Afrika'da yaşıyordu."</p>

  <p>&nbsp;"Batı Afrika," dedi Poirot kendi kendine.</p>

  <p>&nbsp;Yeterli zaman tanındığı takdirde Lady Astwell&rsquo;ın kendiliğinden bu konudaki açıklamalarını geliştireceğine inanıyordu.</p>

  <p>&nbsp;"Oranın muhteşem bir ülke olduğunu söylüyorlar, ama ben kocamın üstünde çok olumsuz etkisi olduğu düşünüyorum. Orada çok fazla içiyor ve kontrollerini kaybediyorlar. Astwell'lerden hiçbiri yumuşak tabiatlı değildir, ama Victor, Afrika'dan döndüğünden beri akıl alamayacak kadar sinirli, sanki bir öfke küpü. Birkaç kez beni gerçekten de çok korkuttu."</p>

  <p>&nbsp;Poirot hafifçe, "Acaba Miss Margrave'i de korkuttu mu?" diye mırıldandı.</p>

  <p>&nbsp;"Lily mi? Ah, onun, Lily ile pek bir araya geldiklerini sanmıyorum."</p>

  <p>&nbsp;Poirot elindeki küçük deftere ufak birkaç not aldı. Sonra da kalemini yerine yerleştirerek defteri özenle ceketinin cebine koydu.</p>

  <p>&nbsp;"Çok teşekkür ederim Lady Astwell. Şimdi de eğer sizin için de uygunsa biraz Parsons'la konuşmak isterdim."</p>

  <p>&nbsp;"Onun buraya yukarı gelmesini mi istiyordunuz?"</p>

  <p>&nbsp;Lady Astwell'in eli zile gittiyse de Poirot hemen engel oldu.</p>

  <p>&nbsp;"Hayır, hayır, binlerce defa hayır. Ben aşağı onun yanına giderim."</p>

  <p>&nbsp;"Eğer bunun daha doğru olacağı kanısındaysanız..."</p>

  <p>&nbsp;Bir sonraki sahnede olmayacağını öğrenmenin, Lady Astwell' de hayal kırıklığı yarattığı açıkça anlaşılıyordu.</p>

  <p>&nbsp;Poirot gizemli bir havada, "Bu gerekli," dedi ve Lady Astwell'i istediği şekilde etkilenmiş olarak bırakıp, yanından ayrıldı. Parsons'u aşağıda yemek odasında gümüşleri parlatırken buldu. Poirot konuşmayı o ilginç, komik reveranslarından birini yaparak başlattı.</p>

  <p>&nbsp;"Kendimi tanıtayım," dedi. "Özel dedektif Poirot, Hercule Poirot."</p>

  <p>&nbsp;"Evet, efendim," dedi Parsons. "Bunu tahmin ediyorduk." Sesi saygılı ancak soğuktu.</p>

  <p>&nbsp;Poirot, "Beni Lady Astwell çağırttı," diye açıklamada bulundu. "Kendisi olanlardan tatmin olmuş değil, bir bütün olarak olanları kabullenemiyor."</p>

  <p>&nbsp;"Hanımefendinin bunu birçok kez dile getirdiğini biliyorum."</p>

  <p>&nbsp;"Aslında sanırım sizin zaten bildiğiniz bu konularla zaman kaybetmemizin anlamı yok, değil mi? Eğer sizce bir sakıncası yoksa odanıza gidelim ve bana tam olarak cinayet gecesi neler duyduğunuzu anlatın."</p>

  <p>&nbsp;Uşağın odası giriş katında, hizmetlilere ayrılan bölümün hemen yanındaydı. Pencereleri demir parmaklıklıydı ve köşede çelik bir dolap duruyordu. Parsons, Poirot'ya dar yatağın üzerine oturabileceğini işaret etti.</p>

  <p>&nbsp;"Saat on birde yatmak üzere odama çekilmiştim efendim. Miss Margrave de yatmaya gitmişti, Lady Astwell ise o sırada Sir Reuben ile kuledeki odadaydı."</p>

  <p>&nbsp;"Lady Astwell, Sir Reuben'in yanında mıydı? Ah, anlatın."</p>

  <p>&nbsp;"Kuledeki oda tam bu odanın üstünde. Orada konuşan olduğunda buradan sesler mırıltı halinde duyulur, ama tabii tam olarak ne konuşulduğu anlaşılmıyor. Sanırım on bir buçuk civarında uyuyakaldım. Ön kapının çarpıldığını duyarak uyandığımda saat tam olarak on ikiydi, Bay Leverson'un eve döndüğünü anlamıştım. Hemen ardından da yukarıda ayak sesleri ve Bay Leverson'un Sir Reuben ile konuştuğunu duydum.</p>

  <p>&nbsp;O sırada Bay Leverson tam olarak sarhoş değilse de... şöyle diyelim... biraz patavatsız ve yaygaracı olduğunu düşündüm. Dayısına avazı çıktığı kadar bağırıyordu. Bir iki sözcüğü duyabildim, ama tam olarak ne konuştuklarını anlayamadım. Sonra bir gümbürtü ve bir çığlık duyuldu."</p>

  <p>&nbsp;Kısa bir aranın ardından Parsons son sözcüklerini tekrarladı.</p>

  <p>&nbsp;"Büyük bir gümbürtü," dedi üzerine basa basa.</p>

  <p>&nbsp;"Eğer yanılmıyorsam birçok romanda bu pat diye bir gürültü olarak nitelendirilir."</p>

  <p>&nbsp;"Olabilir efendim," dedi Parsons ciddi bir ifadeyle. "Ama bu büyük bir patırtıydı."</p>

  <p>&nbsp;Poirot, "Binlerce defa pardon," dedi.</p>

  <p>&nbsp;"Hiç önemli değil efendim. Bu gümbürtüden sonraki sessizlikte açık ve net olarak Bay Leverson'un sesini duyabildim. 'Tanrım,' diyordu yüksek sesle. Tanrım! İşte aynen böyle efendim."</p>

  <p>&nbsp;Parsons'un öyküyü anlatma konusunda başlangıçtaki çekingenliği kaybolmuş, hatta bundan zevk almaya başlamıştı bile. Kendini öykünün anlatıcısı olarak önemsiyor, Poirot da tüm gücüyle onu cesaretlendiriyordu.</p>

  <p>&nbsp;"Mon dieu," diye mırıldandı. "O anda ne kadar heyecanlanmışsınızdır."</p>

  <p>&nbsp;"Öyle denebilir efendim. Gerçekten de. Aslında tam olarak o an pek bir şey düşünebildiğimi söyleyemem. Ama sonradan bu işte bir tuhaflık olduğunu fark ettim, yukarı çıkıp, bakmamın daha doğru olacağına karar verdim. Işığı yaktım ve maalesef o anda bir sandalyeyi devirdim.</p>

  <p>&nbsp;Kapıyı açtım, hizmetçilerin odasının önündeki antrede ilerledim ve dışarıdaki ana antreye açılan kapıyı açtım. Buradaki arka merdivenlerden doğruca yukarı çıkılır. Merdiven sahanlığında bir an için yukarı çıkıp, çıkmama konusunda kararsız kalarak bekledim yukarıdan Bay Leverson'un neşeli ve içten sesini duydum. "Neyse ki bir şey olmadı," diyordu. "İyi geceler!" Sonra ıslık çalarak sahanlık boyunca ilerleyip, kendi odasına gittiğini duydum.</p>

  <p>&nbsp;Tabii ki hemen odama yatağıma döndüm. Yukarıda bir şey devrilmişti, o an aklıma gelen tek şey buydu. Sorarım size efendim, Bay Leverson'un neşeyle iyi geceler dediğini duyan biri olarak Sir Reuben'in öldürülmüş olabileceğini düşünebilir miydim?"</p>

  <p>&nbsp;"Duyduğunuzun Bay Leverson'un sesi olduğundan emin misiniz?"</p>

  <p>&nbsp;Parsons Belçikalıyı küçümseyen bakışlarla süzdü ve Poirot o anda açıkça doğru olmasa bile Parsons'un ne olursa olsun bunda direteceğini anladı.</p>

  <p>&nbsp;"Bana sormak istediğiniz başka bir şey var mıydı, efendim?"</p>

  <p>&nbsp;"Bir şey daha," dedi Poirot. "Bay Leverson'dan hoşlanır mısınız?"</p>

  <p>&nbsp;"Şey... yani, affedersiniz?"</p>

  <p>&nbsp;"Bu çok basit bir soru. Bay Leverson'dan hoşlanır mısınız?"</p>

  <p>&nbsp;İlk anda şaşıran Parsons hayal kırıklığına uğramışa benziyordu.</p>

  <p>&nbsp;"Hizmetliler bölümündeki kanı..." diye söze başladıysa da ara verdi.</p>

  <p>&nbsp;Poirot, "Neyse," dedi. "Madem böyle istiyorsunuz, bu şekilde de ifade edebilirsiniz."</p>

  <p>&nbsp;"Genel kanı Bay Leverson'un cömert, yardımsever genç bir adam olduğu, ama ne yazık ki, nasıl ifade edeceğimi bilmiyorum, pek zeki olmadığı."</p>

  <p>&nbsp;"Ah!" dedi Poirot. "Biliyor musunuz Parsons, onu hiç görmemiş olduğum halde benim de Bay Leverson hakkında edindiğim izlenim bu."</p>

  <p>&nbsp;"Gerçekten mi efendim?"</p>

  <p>&nbsp;"Peki... bağışlayın... hizmetliler bölümünün sekretere ilişkin görüşü ne?"</p>

  <p>&nbsp;"Sakin ve sabırlı biri, efendim, zahmet vermekten, sorun çıkarmaktan kaçınan bir insan."</p>

  <p>&nbsp;Poirot, "Vraiment,&rdquo; <span class="t6">(Gerçekten)</span> dedi.</p>

  <p>&nbsp;Uşak hafifçe öksürdü.</p>

  <p>&nbsp;"Hanımefendi, efendim," diye mırıldandı. "Yargılarında hep biraz aceleci davranır."</p>

  <p>&nbsp;"Öyleyse hizmetkârlar odasının görüşü bu cinayeti Bay Leverson'un işlediği yönünde, öyle mi?"</p>

  <p>&nbsp;"Hiç birimiz katilin Bay Leverson olabileceğini düşünmek bile istemiyoruz," dedi Parsons. "Biz... açık söylemek gerekirse... asla onun böyle bir şey yapabileceğini düşünemezdik."</p>

  <p>&nbsp;"Ama onun öfkeli bir tabiatı var, değil mi?"</p>

  <p>&nbsp;Parsons, Poirot'ya biraz daha yaklaştı.</p>

  <p>&nbsp;"Eğer bana bu evdeki en öfkeli kişinin kim olduğunu sorarsanız..."</p>

  <p>&nbsp;Poirot elini kaldırdı.</p>

  <p>&nbsp;"Ah! Sormam gereken bu değil. Asıl sormam gereken en sakin kişinin kim olduğu?"</p>

  <p>&nbsp;Parsons şaşkınlıktan ağzı açık bir halde ona bakakaldı.</p>

  <p>&nbsp;Poirot onunla daha fazla zaman kaybetmedi. Sevecen bir tavırla hafif bir reverans yapıp... zaten her zaman sıcakkanlıydı... odadan çıktı ve Mon Repos'un büyük antresine gitti. Burada bir iki dakika kadar durup, düşündükten sonra bir ses duyarak kulak kesildi. Ardından da parmak uçlarına basarak oradaki kapılardan birine doğru ilerledi.</p>

  <p>&nbsp;Kapının eşiğinde durup, kütüphane olarak düzenlenmiş küçük odaya baktı. Odanın uzak ucundaki büyük yazı masasının başında oturan ince, solgun genç adam hararetle bir şeyler yazıyordu. Adamın içe çökük bir çenesi vardı ve okuma gözlüğü takmıştı. Poirot, onu birkaç dakika süreyle inceledi ve sonra dikkat çekmek için son derece yapmacık bir şekilde öksürür gibi bir ses çıkardı.</p>

  <p>&nbsp;"Öhö."</p>

  <p>&nbsp;Yazı masasının başındaki genç adam işine ara vererek başını kaldırdı. Şaşırmış görünmüyordu, ancak Poirot'ya baktığında yüzünde bir an endişeli bir ifade belirmişti.</p>

  <p>&nbsp;Poirot hafifçe eğilip, selam vererek ilerledi.</p>

  <p>&nbsp;"Sanırım Bay Trefusis'le konuşma onurunu yaşamaktayım, değil mi? Adım Poirot, Hercule Poirot. Sanırım benden bahsedildiğini duymuşsunuzdur."</p>

  <p>&nbsp;'Ab... şey... evet, elbette," dedi genç adam.</p>

  <p>&nbsp;Poirot, onu dikkatle inceledi.</p>

  <p>&nbsp;Owen Trefusis yaklaşık otuz üç yaşlarındaydı. Dedektif ilk bakışta neden hiç kimsenin Lady Astwell'in suçlamasını ciddiye almadığını anladı. Bay Trefusis düzgün görünümlü, efendi bir genç adamdı; fazlasıyla yumuşak başlı ve uysaldı. Hiç kimsenin sinirlendiğini, bir şeye karşı çıktığını göremeyeceği türdeki insanlardan olduğu hemen anlaşılıyordu.</p>

  <p>&nbsp;Sekreter, "Sanırım sizi Lady Astwell çağırttı," dedi. "Bunu yapacağını söylemişti. Size herhangi bir şekilde yardımcı olabilir miyim?"</p>

  <p>&nbsp;Davranışları kibardı ancak asla abartılı değildi. Poirot davet edildiği koltuğa otururken kibarca mırıldandı. "Lady Astwell, size şüphelerinden ve varsayımlarından söz etti mi?"</p>

  <p>&nbsp;Owen Trefusis hafifçe gülümsedi.</p>

  <p>&nbsp;"Bu konuda sanırım benden şüpheleniyor. Bu çok saçma, ama ne yaparsınız, öyle işte. Sir Reuben'in ölümünden bu yana benimle dostça tek bir sözcük bile etmedi. Karşılaştığımızda ise korkuyla yanımdan uzaklaşıyor."</p>

  <p>&nbsp;Davranışları son derece doğaldı. Hatta bu durum onu kızdırmaktan çok eğlendiriyor gibiydi. Poirot anlayışla başını salladı.</p>

  <p>&nbsp;"Aramızda kalsın, ama..." dedi açık sözlülükle. "Kendisi de bana aynı şeyi söyledi. Onunla bu konuyu tartışmadım... kendine fazla güvenen kadınlarla tartışmamayı ilke edinmişimdir. Bu zaman kaybından başka bir şey değildir, öyle değil mi?"</p>

  <p>&nbsp;"Ah, kesinlikle."</p>

  <p>&nbsp;"Ona evet madam, dedim... elbette bayan... precisement <span class="t6">(Kesinlikle)</span> madam. Bu sözlerin aslında hiçbir anlamı yok, ama yatıştırıcı oldukları kesin. Ben önyargısız olarak kendi araştırmamı yaparım. Anlaşıldığı kadarıyla şimdilik Bay Leverson dışında birinin cinayeti işlememiş olması olanaksız gibi görünüyor... neyse, daha önce de olanaksız gibi görünen olaylarla karşılaşmıştım."</p>

  <p>&nbsp;"Sizi kesinlikle anlıyorum ve ne zaman isterseniz hizmetinizde olacağımı bilmelisiniz."</p>

  <p>&nbsp;"Son," dedi Poirot. "Birbirimizi anlıyoruz. Şimdi bana o gece olanları anlatabilir misiniz? En iyisi akşam yemeğiyle başlayın."</p>

  <p>&nbsp;Sekreter, "Sizin de hiç kuşkusuz bildiğiniz gibi Leverson akşam yemeğinde yoktu," diyerek anlatmaya başladı. Dayısıyla ciddi bir tartışma yaşamış ve akşam yemeğini golf kulübünde yemek için evden ayrılmıştı. Bu yüzden Sir Reuben de çok gergindi."</p>

  <p>&nbsp;Poirot araya girerek nazikçe, "Madamın zaten pek sakin, sevecen biri olduğu söylenemezdi, değil mi?" dedi.</p>

  <p>&nbsp;"Ah, aksine çok sert, çetin bir insandı, tam bir tiran. Eğer onu çok iyi tanımasaydım yanında dokuz yıl çalışamazdım. Zor bir insandı, Mösyö Poirot. Çocukça öfke krizleri geçirir ve bu arada yanına yaklaşan kim olursa olsun azarlardı. Zamanla buna alıştım. Onun dediklerine, beni azarlamasına aldırmamayı öğrendim. Aslında kötü kalpli bir insan değildi, ama davranışları bazen gerçekten komik ve dayanılmaz olabiliyordu. İnsanı çileden çıkarabiliyordu. Önemli olan ona asla karşı çıkmamaktı."</p>

  <p>&nbsp;"Çevresindeki diğer insanlar da bu anlamda sizin kadar bilinçli olabiliyorlar mıydı?"</p>

  <p>&nbsp;Trefusis omuzlarını silkti.</p>

  <p>&nbsp;"Lady Astwell kavgadan hoşlanan bir tip, Sir Reuben'den asla çekinmez, ona sık sık karşı çıkar ağzına geleni söylerdi. Ama sonra hep barışırlardı. Sir Reuben, ona tutkuyla bağlıydı."</p>

  <p>&nbsp;"O akşam da tartışmışlar mıydı?"</p>

  <p>&nbsp;Sekreter gözlerini uzaklara dikti, bir an tereddüt ettikten sonra yanıt verdi. "Sanırım evet, neden sordunuz?"</p>

  <p>&nbsp;"Bir fikir, hepsi bu."</p>

  <p>&nbsp;Sekreter, "Tabii, tam olarak bir şey söyleyemem," dedi. "Ama bir şeyden dolayı tartıştıklarını sanıyorum."</p>

  <p>&nbsp;Poirot bu konunun üzerine daha fazla gitmedi.</p>

  <p>&nbsp;"Peki, o akşam yemekte başka kimler vardı?"</p>

  <p>&nbsp;"Miss Margrave, Bay Victor Astwell ve ben."</p>

  <p>&nbsp;"Peki ya sonra?"</p>

  <p>&nbsp;"Oturma odasına geçtik. Sir Reuben, bize eşlik etmedi. Yaklaşık on dakika sonra yanımıza geldi ve beni bir mektuptaki önemsiz bir şey için azarlayarak yukarı çağırdı. Onunla yukarı kule odasına gidip, durumu düzelttim. Daha sonra Bay Victor Astwell de oraya geldi ve ağabeyiyle bir şey konuşmak istediğini söyledi. Ben de aşağı inip, iki bayana katıldım.</p>

  <p>&nbsp;"Yaklaşık olarak çeyrek saat sonra Sir Reuben'in çanı şiddetle çaldığını duydum ve Parsons gelip, hemen yukarı Sir Reuben'in yanına gitmem gerektiğini söyledi. Ben odaya girerken Bay Victor Astwell de dışarı çıkıyordu. Neredeyse çarpışıyorduk. Onu sinirlendiren bir şeyler olmuştu. O da son derece öfkeli çabuk kızan bir insandır. Hatta sanırım beni fark bile edemedi."</p>

  <p>&nbsp;"Sir Reuben bu konuyla ilgili bir şey söyledi mi?"</p>

  <p>&nbsp;Tek söylediği, "Victor aklını kaçırmış; korkarım günün birinde yine bu öfke krizlerinden birine kapılıp, birinin canını yakacak oldu."</p>

  <p>&nbsp;Poirot, "Ah," dedi ve sordu. "Peki, tartışmanın nedenine ilişkin bir fikriniz var mı?"</p>

  <p>&nbsp;"Bir şey söyleyemem."</p>

  <p>&nbsp;Poirot yavaşça başını çevirdi ve sekretere baktı. Bu son sözler telaşla söylenmişlerdi. Poirot, Trefusis'in istediği takdirde çok daha fazlasını söyleyebileceği kanısındaydı. Ama yine konunun üzerine gitmemeyi yeğledi.</p>

  <p>&nbsp;"Peki ya sonra? Anlatın."</p>

  <p>&nbsp;"Yaklaşık yarım saat kadar Sir Reuben ile birlikte çalıştım. Saat on bir gibi Lady Astwell çalışma odasına geldi ve Sir Reuben artık yatmaya gidebileceğimi söyledi."</p>

  <p>&nbsp;"Siz de yatmaya mı gittiniz?"</p>

  <p>&nbsp;"Evet."</p>

  <p>&nbsp;"Lady Astwell'in Sir Reuben'in yanında ne kadar kaldığını biliyor musunuz?"</p>

  <p>&nbsp;"Hiçbir fikrim yok. Ladynin odası birinci katta, benimkiyse ikinci katta. Ne zaman odasına yatmaya gittiğini duymam olanaksız."</p>

  <p>&nbsp;"Anlıyorum."</p>

  <p>&nbsp;Poirot başını bir ya da iki kez onaylarcasına salladıktan sonra ayağa fırladı.</p>

  <p>&nbsp;"Evet, mösyö, lütfen şimdi de beni kule odasına, çalışma odasına götürün."</p>

  <p>&nbsp;Sekreterin ardından merdivenlerden birinci sahanlığa çıktı. Buradan Trefusis'in peşinden koridoru geçip, koridorun sonundaki kumaş kaplı kapıyı açıp, hizmetlilerin bölümüne inen merdivenlerin ve bir diğer kapının daha bulunduğu ufak bir hole geçtiler. Bu kapıdan içeri girdiklerinde ise artık cinayetin işlendiği yerdeydiler.</p>

  <p>&nbsp;Buranın tavanı diğer odaların yaklaşık iki katı yükseklikteydi. Burası kare biçiminde, geniş bir çalışma odasıydı. Duvarlara kılıç ve kalkanlar asılmıştı, odanın çeşitli yerlerinde ve masaların üzerlerinde Afrika yerlilerine özgü ilginç heykel ve biblolar bulunmaktaydı. Odanın kapının karşısına gelen uzak köşesinde, pencerenin cumbasında ise büyük bir yazı masası vardı. Poirot doğruca masaya gitti.</p>

  <p>&nbsp;"Sir Reuben burada mı, bulundu?"</p>

  <p>&nbsp;Trefusis başıyla onayladı.</p>

  <p>&nbsp;"Sanırım arkasından yediği bir darbeyle öldürülmüştü, değil mi?"</p>

  <p>&nbsp;Sekreter yeniden başıyla onayladı.</p>

  <p>&nbsp;Trefusis, "Cinayet bu yerlilere özgü topuzlardan biriyle işlenmiş," diye açıkladı. "İnanılmayacak kadar ağır bir şey. Ölüm çok ani olmuş olmalı."</p>

  <p>&nbsp;"Bu da cinayetin önceden planlanmamış olduğu olasılığını güçlendiriyor. Sert bir tartışma ve doğal olarak el altındaki ilk silahın kapılması."</p>

  <p>&nbsp;"Evet, durum zavallı Leverson açısından hiç de iyi görünmüyor."</p>

  <p>&nbsp;"Ceset masanın üzerine yığılmıştı, değil mi?"</p>

  <p>&nbsp;"Hayır, yan tarafa, yere düşmüştü."</p>

  <p>&nbsp;"Ah," dedi Poirot. "İşte bu tuhaf!"</p>

  <p>&nbsp;"Neden tuhaf ki?"</p>

  <p>&nbsp;"İşte bundan dolayı."</p>

  <p>&nbsp;Poirot yazı masasının cilalı yüzeyindeki düzensiz yuvarlak bir lekeyi gösterdi.</p>

  <p>&nbsp;"Bu kan izi, mon ami <span class="t6">(Arkada</span><span class="t6">ş</span><span class="t6">ı</span><span class="t6">m)</span> &ldquo;</p>

  <p>&nbsp;Trefusis tahminde bulundu.</p>

  <p>&nbsp;"Buraya sıçramış olmalı ya da daha sonra cesedi götürürken olmuş olabilir."</p>

  <p>&nbsp;"Büyük olasılıkla," dedi küçük adam. "Olabilir. Bu odanın başka kapısı var mı?"</p>

  <p>&nbsp;"Burada bir merdiven var."</p>

  <p>&nbsp;Trefusis kapının yakınındaki kadife bir perdeyi yana doğru açtı. Buradan dar kıvrımlı bir merdivenle yukarı çıkılıyordu.</p>

  <p>&nbsp;"Aslında burası bir astronom için yaptırılmış. Bu merdiven teleskopun bulunduğu kuleye çıkıyor. Sir Reuben ise oranın yatak odası olarak döşenmesini istedi. Bazen çok geç vakte kadar çalıştığında orada uyumayı yeğlerdi."</p>

  <p>&nbsp;Poirot hızla merdivenlerden yukarı çıktı. Yukarıdaki yuvarlak oda son derece sade döşenmişti. Portatif bir yatak, bir sandalye ve bir tuvalet masası, tüm eşya bu kadardı. Poirot buranın başka çıkışı olmadığından emin olduktan sonra yeniden Trefusis'in onu beklediği aşağı kata indi.</p>

  <p>&nbsp;"Bay Leverson'un geldiğini duydunuz mü?" diye sordu.</p>

  <p>&nbsp;Trefusis başını salladı.</p>

  <p>&nbsp;"O sırada uyuyordum,"</p>

  <p>&nbsp;Poirot anlayışla başını salladı. Yavaşça odayı gözden geçirdi.</p>

  <p>&nbsp;"Eh bien," dedi bir süre sonra. "Burada yapabileceğimiz başka bir şev yok, ancak bir dakika... acaba perdeleri kapatabilir misiniz?"</p>

  <p>&nbsp;Trefusis istenileni yaparak odanın diğer tarafındaki kalın siyah perdeleri çekip, kapattı. Poirot ışığı yaktı... tavandan sarkan büyük mermer avizenin lambaları etrafı aydınlattı.</p>

  <p>&nbsp;Poirot. "Burada bir masa lambası var mıydı?" diye sordu.</p>

  <p>&nbsp;Sekreter bu sorunun yanıtı olarak yazı masasının üzerinde duran yeşil abajurlu masa lambasını yaktı. Poirot diğer ışığı kapadı, açtı ve yeniden kapadı,</p>

  <p>&nbsp;"C'est bien <span class="t6">(Çok Güzel).</span> Buradaki işim bitti,"</p>

  <p>&nbsp;Sekreter, 'Akşam yemeği yedi buçukta," diye mırıldandı.</p>

  <p>&nbsp;"Teşekkürler Bay Trefusis, içten ve samimi yardımlarınızdan dolayı çok teşekkürler."</p>

  <p>&nbsp;"Bir şey değil."</p>

  <p>&nbsp;Poirot düşünceli bir şekilde koridor boyunca ilerleyip, kendisi için ayrılan odaya gitti. Sadık George burada efendisinin eşyalarını yerleştirmekle meşguldü.</p>

  <p>&nbsp;"Sevgili George," dedi hemen. "Umarım akşam yemeğinde büyük ölçüde ilgimi çekecek bir adamla karşılaşırım. Tropik bölgeden gelen biri... sıcak, öfkeli tabiatı olduğu söylenen biri. Parsons'un dikkatimi çekmeye çalıştığı, ancak Lily Margrave'in hiç sözünü bile etmediği biri. Sir Reuben, George, huysuz, çok aksi, öfkeli biriymiş. Peki, böyle biri kendinden de daha sert biriyle çatışırsa... nasıl diyordunuz? Kıyamet olur, değil mi?"</p>

  <p>&nbsp;"Bunun doğru ifade şekli, kıyamet kopar, efendim. Ama bu her zaman olan bir durum değildir, hatta diyebilirim ki hiç olmaz."</p>

  <p>&nbsp;"Olmaz mı?"</p>

  <p>&nbsp;"Hayır efendim. Teyzem Jemima'yı düşünüyorum da, cadalozun tekiydi, sürekli ağzına geleni söyler, kendisiyle birlikte yaşayan zavallı kız kardeşini ezerdi, akıl almaz şeyler yapardı. Kızcağızı neredeyse hayatından bezdirmişti. Ama karşısına kendisi gibi biri çıktığında, özellikle bir de karşı koymaya kalkarsa, durum tamamen değişiyordu. Onun asıl dayanamadığı, üzerine gittiği uysal, sesini çıkarmayan kişilerdi."</p>

  <p>&nbsp;"Hah!" dedi Poirot. "İşte bu çok düşündürücü!"</p>

  <p>&nbsp;George özür dilercesine öksürdü.</p>

  <p>&nbsp;"Bir şekilde sizin için yapabileceğim bir şey var mı?" diye sordu saygılı bir şekilde. "Şey... bir şekilde... size yardımcı olmak için?"</p>

  <p>&nbsp;Poirot hemen, "Elbette," dedi. "Benim için o gece Miss Lily Margrave'in ne renk bir elbise giymiş olduğunu ve ona hangi hizmetçinin hizmet ettiğini öğrenebilir misin?"</p>

  <p>&nbsp;George bu görevi her zamanki soğukkanlılığıyla kabullendi.</p>

  <p>&nbsp;"Tabii efendim. Yarın sabah size bu konuda bilgi veririm."</p>

  <p>&nbsp;Poirot koltuğundan kalkarak şöminenin alevine baktı.</p>

  <p>&nbsp;"Benim için yaptığın hizmetler çok değerli George," diye mırıldandı. "Biliyor musun Jemima Teyzeni asla unutmayacağım."</p>

  <p>&nbsp;Her şeye rağmen Poirot'nun o gece Victor Astwell ile tanışma umudu gerçekleşmedi. Victor telefon ederek o akşam Londra'da kalmak zorunda olduğunu bildirdi.</p>

  <p>&nbsp;Poirot, Lady Astwell'e, "Merhum kocanızın işleriyle ilgileniyor, değil mi?" diye sordu.</p>

  <p>&nbsp;"Victor firmanın ortağı. Afrika'ya gitmesinin nedeni firma adına bazı maden ocaklarının imtiyaz haklarıyla ilgilenmekti. Maden ocağıydı, değil mi Lily?"</p>

  <p>&nbsp;"Evet, Lady Astwell."</p>

  <p>&nbsp;"Sanırım altın madeniydi, yoksa bakır ya da kalay mıydı? Sen daha iyi biliyorsun Lily, Reuben'e bu konuda bir şeyler sormuştun. Ah dikkatli olsana tatlım, vazoyu kıracaksın."</p>

  <p>&nbsp;Lily, "İçerisi çok sıcak oldu," dedi. "Biraz pencereyi açabilir miyim?"</p>

  <p>&nbsp;"Nasıl istersen canım." Lady Astwell çok sakindi.</p>

  <p>&nbsp;Genç kız pencereyi açarken Poirot, onu dikkatle izledi. Kız pencerenin önünde bir iki dakika kadar durup, soğuk akşam havasını içine çekti. Sonra dönüp, yerine oturdu.</p>

  <p>&nbsp;Poirot nazikçe sordu. "Matmazel maden ocaklarıyla ilgileniyorlar mı?"</p>

  <p>&nbsp;"Ah tam olarak değil," dedi genç kız kayıtsızlıkla. "Yalnızca Sir Reuben bundan bahsederken dinlemiştim. Aslında konu hakkında hiçbir bilgim yok."</p>

  <p>&nbsp;Lady Astwell söze karıştı.</p>

  <p>&nbsp;"O zaman ilgilenmiş gibi davranmakta çok iyiydin, tatlım, Sir Reuben bu sorularının belirli bir amacı olduğunu düşünmüştü."</p>

  <p>&nbsp;Küçük dedektif gözlerini bakmakta olduğu şöminenin ateşinden bir an bile uzaklaştırmamış olsa da yine de Lily Margrave'in yüzünün bir an için kızardığını fark etmişti. Ustaca konuyu değiştirdi.</p>

  <p>&nbsp;İyi geceler deme zamanı geldiğindeyse ev sahibesine, "Sizinle özel olarak biraz konuşabilir miyiz, madam?" diye sordu.</p>

  <p>&nbsp;Lily Margrave sağduyulu bir şekilde ortadan kayboldu. Lady Astwell ise soran gözlerle Poirot'yu süzüyordu.</p>

  <p>&nbsp;"O akşam Sir Reuben'i canlı olarak gören son kişi sizdiniz, değil mi madam?"</p>

  <p>&nbsp;Kadın başıyla onaylarken gözleri yaşla doldu. Hemen bu yaşları kenarları siyah oyalı beyaz mendiliyle sildi.</p>

  <p>&nbsp;"Ah lütfen üzülmeyin, madam, inanın sizi üzmek istemezdim, gerçekten."</p>

  <p>&nbsp;"Sorun değil Mösyö Poirot, bir şey yok, bu çok doğal, ama elimde değil."</p>

  <p>&nbsp;"Sizi böyle yıprattığım için gerçekten çok üzgünüm."</p>

  <p>&nbsp;"Hayır, hayır, devam edin. Ne diyordunuz?"</p>

  <p>&nbsp;"Sanırım saat on bir sularında siz yukarı çıktınız ve Sir Reuben, Bay Trefusis'i gönderdi, değil mi?"</p>

  <p>&nbsp;"Sanırım o sırada saat ondu."</p>

  <p>&nbsp;"Orada onunla ne kadar kaldınız?"</p>

  <p>&nbsp;"Odama döndüğümde saat on ikiye çeyrek vardı. Saate baktığımı anımsıyorum."</p>

  <p>&nbsp;"Lady Astwell, acaba bana kocanızla hangi konuda konuştuğunuzu söyleyebilir miydiniz?"</p>

  <p>&nbsp;Lady Astwell kanepenin üzerine çöktü ve kontrolünü kaybetti. Hıçkıra hıçkıra ağlamaya başladı.</p>

  <p>&nbsp;"Biz... biz... kavga... ettik," diye inledi.</p>

  <p>&nbsp;"Hangi konuda?" Poirot'nun sesi son derece yumuşak ve teselli ediciydi.</p>

  <p>&nbsp;"Bi... birçok konuda. Ön... önce L... Lily hakkında tartıştık. Reuben nedense birden ona karşı olmaya başlamıştı... aslında hiçbir nedeni yoktu... ama onu belgelerini karıştırırken yakaladığını söylüyordu. Onu göndereceğini söylüyordu, bense karşı çıktım, bunun söz konusu bile olamayacağını, onun iyi bir kız olduğunu söyledim. Bunun üzerine b... bana ba... bağırmaya başladı. Ben de buna katlanamayıp, ona ağzıma geleni söyledim tabii.</p>

  <p>&nbsp;"Aslında söylediklerim tam olarak onun hakkındaki düşüncelerim değildi, ama öfkenin aklı yoktur, Mösyö Poirot. Benimle evlenerek bana büyük bir iyilik yaptığını, beni bataklıktan çıkardığını söyledi, ben de ona... ah neyse, bunun artık ne önemi var ki? Kendimi asla affetmeyeceğim. Bunun nasıl bir şey olduğunu bilirsiniz, Mösyö Poirot, her zaman iyi bir kavgayla insanların içlerini döküp, rahatlamalarının ve sonra barışmalarının ilişkilerin geleceği açısından doğru olduğunu söylerim. Ama o gece birinin çıkıp da onu öldüreceğini nereden bilebilirdim ki? Zavallı ihtiyar, zavallı Reuben!"</p>

  <p>&nbsp;Poirot, onun tüm çıkışlarını anlayışla dinledi.</p>

  <p>&nbsp;"Çok affedersiniz," dedi. "Acınızı tazelemiş oldum, sizi üzdüm. Neyse şimdi kısa ve öz olarak asıl konuya gelelim. Hâlâ kocanızı öldürenin Bay Trefusis olduğunu mu düşünüyorsunuz?"</p>

  <p>&nbsp;Lady Astwell birden diklendi.</p>

  <p>&nbsp;"Kadınların önsezilerine," dedi kendinden emin bir sesle. "Her zaman güvenebilirsiniz, içgüdüler yanıltmazlar. Kesinlikle, ama kesinlikle. Peki, ama Bay Trefusis cinayeti ne zaman işlemiş olabilir?"</p>

  <p>&nbsp;"Ne zaman mı? Benim onun yanından ayrılmamdan sonra elbette."</p>

  <p>&nbsp;"Sir Reuben'in yanından on ikiye çeyrek kala ayrıldınız. On ikiye beş kala da Bay Leverson o odaya girdi. Yani sizce sekreter bu on dakika içinde odasından çıkıp, oraya gitti ve eşinizi öldürdü, öyle mi?"</p>

  <p>&nbsp;"Bu kesinlikle olabilir."</p>

  <p>&nbsp;Poirot, "Pek çok şey olmuş olabilir," dedi. "Tabii ki on dakika içinde olabilir. Ah evet. Ama acaba öyle mi oldu?"</p>

  <p>&nbsp;"Tabii ki yattığını ve derin bir uykuda olduğunu söylüyordur," dedi Lady Astwell. "Peki, ama bunun doğru olup olmadığını kim bilebilir?"</p>

  <p>&nbsp;Poirot, "Onu gören de yok," diye anımsattı.</p>

  <p>&nbsp;"Herkes yataktaydı ve uyuyordu," dedi Lady Astwell zafer kazanmışçasına. "Tabii ki gören olmaz."</p>

  <p>&nbsp;Poirot kendi kendine, "Acaba?" diye mırıldandı.</p>

  <p>&nbsp;Kısa bir sessizlik.</p>

  <p>&nbsp;"Eh bien, Lady Astwell, size iyi geceler dilerim."</p>

  <p>&nbsp;George, efendisinin sabah kahvesini yatağına getirdi.</p>

  <p>&nbsp;"O gece Miss Margrave açık yeşil şifon bir elbise giyiyormuş, efendim."</p>

  <p>&nbsp;"Teşekkürler George, gerçekten güvenilir bir insansın."</p>

  <p>&nbsp;"Miss Margrave'a hizmet eden üçüncü hizmetçi kız. Adı Gladys."</p>

  <p>&nbsp;"Teşekkürler George. Hizmetlerinin benim için değeri çok büyük."</p>

  <p>&nbsp;"Rica ederim, efendim."</p>

  <p>&nbsp;Poirot pencereden dışarı bakarak, "Güzel bir sabah!" dedi. "Sanırım hiç kimse erken kalkmayacaktır. Bence ufak bir deney yapmak için çalışma odasına gittiğimiz takdirde orada tamamen biz bize kalabiliriz."</p>

  <p>&nbsp;"Benim de gelmemi istiyor musunuz, efendim?"</p>

  <p>&nbsp;"Elbette. Yapacağımız şey aslında hiç zor değil."</p>

  <p>&nbsp;Yukarı çıktıklarında çalışma odasının perdeleri hâlâ kapalıydı. George perdeleri açmak için bir girişimde bulunduysa da Poirot tarafından engellendi.</p>

  <p>&nbsp;"Odayı bulduğumuz gibi bırakmalıyız. Masa lambasını yak."</p>

  <p>&nbsp;Uşak denileni yaptı.</p>

  <p>&nbsp;"'Şimdi de sevgili George, masadaki sandalyeye otur. Yazı yazarmış gibi yap. Tres bien <span class="t6">(Çok iyi)</span> Bana gelince, ben ağır bir cisim alıp, arkandan gizlice sokulacağım ve cismi kafana indireceğim."</p>

  <p>&nbsp;"Anlıyorum efendim."</p>

  <p>&nbsp;"Oldu!" dedi Poirot. "Ancak sana vurduğumda yazı yazmayı bırakmalısın. Tam olarak aynı sahneyi canlandıramayacağımızı biliyorsun. Sir Reuben'in katiliyle aynı güçte vurmam olanaksız. Ama sıra, o noktaya geldiğinde her şey gerçekçi olmalı. Başına vuracağım, o anda yıkılmalısın... işte böyle. Kolların gevşemeli, bedenin çökmeli. İzin verirsen göstereyim. Hayır, hayır, kendini rahat bırakmalısın."</p>

  <p>&nbsp;Hayal kırıklığıyla iç geçirdi.</p>

  <p>&nbsp;"Pantolon ütülemekte çok iyisin, George, ama iş hayal gücünü çalıştırmaya gelince bunda hiç de iyi değilsin. Haydi, kalk ve yerini bana bırak."</p>

  <p>&nbsp;Masanın başına oturma sırası Poirot'daydı.</p>

  <p>&nbsp;"Yazıyorum." dedi. "Kendimi yazmaya kaptırmışım. Gizlice arkamdan sokuluyorsun ve başımın arkasına elindeki topuzu indiriyorsun. Çat! Kalem parmaklarımın arasından uçuyor, öne doğru yığılıyorum, ama fazla değil, çünkü sandalye masaya göre alçak, ayrıca kollarım da bana destek oluyor. George, bana bir iyilik yapıp, tekrar kapıya gider misin. Bana oradan ne gördüğünü söyle."</p>

  <p>&nbsp;"Peki efendim."</p>

  <p>&nbsp;"Evet, George, söyle?"</p>

  <p>&nbsp;''Sizi görüyorum efendim, masanın başında oturuyorsunuz."</p>

  <p>&nbsp;"Masanın başında oturduğumu mu'?"</p>

  <p>&nbsp;Sadık uşak George. "Tam olarak görmek o kadar da kolay değil efendim," diye açıkladı. "Aradaki mesafe oldukça fazla, ayrıca lambanın büyük abajuru da gölgeliyor. İzin verirseniz, tavandaki ışığı yakarsam..."</p>

  <p>&nbsp;Elini elektrik düğmesine doğru uzattı.</p>

  <p>&nbsp;Poirot bağırdı.</p>

  <p>&nbsp;"Sakın yapma bunu! Böyle de halledebiliriz. Ben burada masaya eğilmiş durumdayım, sense kapıda ayakta duruyorsun. Şimdi yavaş yavaş bana doğru gel George! Ve elini omzuma koy."</p>

  <p>&nbsp;George denileni yaptı.</p>

  <p>&nbsp;"Ayaklarının üzerinde durmakta zorlanıyormuş gibi biraz bana doğru yaslan George! Ah, voila!<span class="t6">(</span><span class="t6">İ</span><span class="t6">ş</span><span class="t6">te!)</span> "</p>

  <p>&nbsp;Hercule Poirot'nun gevşek bedeni artistik bir şekilde yana doğru yıkıldı.</p>

  <p>&nbsp;"Düşüyorum... işte böyle!" diye belirtti. "Evet, çok güzel bir canlandırma oldu bu! Şimdi yapılması gereken çok önemli bir şey daha var."</p>

  <p>&nbsp;"Nedir efendim?"</p>

  <p>&nbsp;"Evet, şimdi önemli olan güzel bir kahvaltı etmem!"</p>

  <p>&nbsp;Küçük adam yaptığı şakaya kendisi de içtenlikle güldü.</p>

  <p>&nbsp;"Mide George, asla ihmal edilmemeli!"</p>

  <p>&nbsp;George bu espriden hoşlanmadığını belirten sessizliğini sürdürüyordu. Poirot kendi kendine gülerek neşeyle merdivenlerden indi. Olayların gidişatından mutluydu. Kahvaltıdan sonra üçüncü hizmetçi Gladys'i buldu ve kendini tanıttı. Onun kendisine cinayete ilişkin olarak neler anlatacağını çok merak ediyordu. Kız Charles'tan çok hoşlanıyordu, ama yine de cinayeti onun işlediğinden hiçbir kuşkusu yoktu.</p>

  <p>&nbsp;"Zavallı genç adam," dedi. "Bu onun için çok zor bir durum, özellikle de o gece kendinde olmadığı düşünülecek olursa."</p>

  <p>&nbsp;Poirot, "Onunla Miss Margrave çok iyi anlaşıyorlardı, değil mi?" diye sordu. "Evdeki iki genç olarak yani?"</p>

  <p>&nbsp;Gladys başını salladı.</p>

  <p>&nbsp;"Miss Lily, ona karşı çok çekingen ve soğuk davranıyordu. Onun tüm yakınlaşma girişimlerini geri çeviriyor ve bunu da açıkça belli ediyordu."</p>

  <p>&nbsp;"Peki Charles ondan hoşlanıyor muydu?"</p>

  <p>&nbsp;"Ah, yalnızca bir hevesti, gelip geçici bir şey, ciddi bir durum yoktu efendim. Miss Lily ile asıl ilgilenen Bay Victor Astwell idi."</p>

  <p>&nbsp;Kız kıkırdadı.</p>

  <p>&nbsp;"Ah devam et!"</p>

  <p>&nbsp;Gladys yeniden kıkırdadı.</p>

  <p>&nbsp;"Daha başlangıçtan itibaren ondan hoşlanıyordu. Miss Lily de gerçekten ismi gibi zambağı andırıyor değil mi efendim? İncecik, uzun, sonra gür sarı saçları."</p>

  <p>&nbsp;Poirot, "Bir de yeşil bir elbise giyerse," dedi. "Belirli yeşil bir tonda..."</p>

  <p>&nbsp;"Öyle bir elbisesi zaten var, efendim. Tabii şimdi, yas nedeniyle o elbiseyi giyemiyor, ama Sir Reuben'in öldürüldüğü gece üzerinde o elbise vardı."</p>

  <p>&nbsp;"Açık yeşil değil mi, koyu olmamalı."</p>

  <p>&nbsp;"Açık yeşil tonda, efendim. Bir dakika beklerseniz size o elbiseyi gösterebilirim. Miss Lily biraz önce köpekleri dolaştırmaya çıktı."</p>

  <p>&nbsp;Poirot başıyla onayladı. Gladys gibi o da bunun farkındaydı. Aslında hizmetçi kızla konuşmak için Lily'nin evde olmadığı bir zamanı seçmişti. Gladys hemen yanından ayrıldı ve birkaç dakika sonra elinde yeşil bir gece elbisesiyle geri döndü.</p>

  <p>&nbsp;"Exquis! <span class="t6">(Mükemmel)</span> diye mırıldanan Poirot beğenisini belirtir şekilde ellerini kaldırdı. "İzin verirseniz ona bir dakika için ışıkta da bakabilir miyim?"</p>

  <p>&nbsp;Elbiseyi Gladys'ten aldı, arkasını döndü ve pencereye doğru gitti. Orada elbisenin üzerine eğildi ve boylu boyunca kollarının üzerine uzattı.</p>

  <p>&nbsp;"Muhteşem, olağanüstü," diye bağırdı. "Gerçekten büyüleyici. Bana bunu gösterdiğiniz için binlerce kez teşekkürler."</p>

  <p>&nbsp;"Bir şey değil, efendim. Hepimiz Fransız erkeklerinin bayan giysilerinden anladıklarını biliriz."</p>

  <p>&nbsp;Poirot, "Çok naziksiniz," diye mırıldandı.</p>

  <p>&nbsp;Kızın yeniden hızla elbiseyle uzaklaşmasını izledi. Sonra da ellerine bakarak gülümsedi. Sağ elinde küçük bir makas, sol elindeyse ustaca kesilmiş küçük, yeşil şifon bir parça vardı.</p>

  <p>&nbsp;"Ve şimdi de," diye mırıldandı. "Kahramanlık zamanı!"</p>

  <p>&nbsp;Kendi dairesine döndü ve George'u çağırdı.</p>

  <p>&nbsp;"Tuvalet masasının üzerinde altın bir kravat iğnesi var, sevgili George."</p>

  <p>&nbsp;"Evet efendim."</p>

  <p>&nbsp;Lavabonun üzerindeki rafta da bir şişe karbolik asit var. Senden iğneyi o solüsyona batırmanı rica edeceğim."</p>

  <p>&nbsp;George kendisinden istenileni yaptı. Efendisinin tuhaf fikirlerine şaşırmamayı çoktan öğrenmişti.</p>

  <p>&nbsp;"Yaptım efendim."</p>

  <p>&nbsp;"Tres bien!&nbsp; Şimdi bana yaklaş. İğneyi başparmağıma batırmanı istiyorum."</p>

  <p>&nbsp;"Affedersiniz efendim, doğru mu anladım, yani..."</p>

  <p>&nbsp;"Evet, doğru anladın. Kan çıkmasını sağlamalısın, ama dikkatli ol fazla çıkmamalı."</p>

  <p>&nbsp;George, efendisinin parmağını tuttu. Poirot gözlerini kapayıp, arkasına yaslandı. Uşak, parmağı kravat iğnesiyle deldi ve Poirot tiz bir çığlık attı.</p>

  <p>&nbsp;"Je vous remercie, <span class="t6">(Bu yeterli, te</span><span class="t6">ş</span><span class="t6">ekkürler)</span> George," dedi Poirot. "Bu kadar yeter."</p>

  <p>&nbsp;Cebinden ufak yeşil bir şifon parçası çıkardı ve parmağını sardı ve kanı emmesini sağladı.</p>

  <p>&nbsp;"Operasyon mucize denecek kadar başarılı oldu," diye açıkladı elindeki sonuca bakarak. "Hiç merak etmiyor musun George? Evet, bu olağanüstü!"</p>

  <p>&nbsp;Bu arada uşak gizlice pencereden dışarı bakıyordu.</p>

  <p>&nbsp;"Affedersiniz efendim," diye mırıldandı. "Şu anda büyük bir arabayla bir beyefendi geldiler."</p>

  <p>&nbsp;"Ah! Ah!" dedi Poirot. Hemen ayağa kalktı. "Bu ele geçmez Victor Astwell olmalı. Onunla tanışmak için aşağıya iniyorum."</p>

  <p>&nbsp;Poirot yüz yüze gelmeden önce Bay Victor Astwell'in sesini duydu. Antrede yüksek sesi yankılanıyordu.</p>

  <p>&nbsp;"Dikkatli olsana sersem! Kutunun içinde kırılacak eşya var. Lanet olsun Parsons, oradan çekilsene! Kutuyu oraya bırak aptal!"</p>

  <p>&nbsp;Poirot hemen merdivenlerden indi. Victor Astwell iriyarı bir adamdı. Poirot önünde saygıyla eğildi.</p>

  <p>&nbsp;"Lanet olsun, siz de kimsiniz?" diye gürledi iriyarı adam.</p>

  <p>&nbsp;Poirot yeniden eğildi.</p>

  <p>&nbsp;"Adım Hercule Poirot."</p>

  <p>&nbsp;"Tanrım! Demek Nancy her şeye rağmen sizi yine de çağırdı?"</p>

  <p>&nbsp;Elini Poirot'nun omzuna koyup, onu kütüphaneye doğru sürükledi.</p>

  <p>&nbsp;Ve Poirot'yu tepeden tırnağa dikkatlice süzdü.</p>

  <p>&nbsp;"Demek herkesi perişan eden o ünlü dedektif sizsiniz? Lütfen konuşma şeklimi bağışlayın. Ama şoförüm gerçek bir idiot, Parsons ise sinirlerimi altüst ediyor, ihtiyar bunak!"</p>

  <p>&nbsp;"Biliyor musunuz, aptal insanlara hiç tahammül edemiyorum," diye ekledi yarı özür dilercesine. "Ancak sizde aptallığın zerresi yok, değil mi, Mösyö Poirot?" Alaycı bir tavırla gülümsedi.</p>

  <p>&nbsp;Poirot sakin bir havada, "Aksini düşünenler daima çok yanıldıklarını anlamışlardır," dedi.</p>

  <p>&nbsp;"Demek öyle! Neyse, demek sizi buraya Nancy çağırttı... kafası sekreterle ilgili şüphelerle dopdolu. Ancak bunun hiçbir anlamı yok... Trefusis kuzu kadar sakin biri, melekten farksız. Sütten başka bir şey içmeyen tam bir sağlık adamı. Bence ondan şüphelenmek zaman kaybından başka bir şey değil, sizce de öyle değil mi?"</p>

  <p>&nbsp;"Eğer insan doğası hakkında yeni bir şeyler keşfetmenizi sağlayacaksa hiçbir yapılan zaman kaybı olarak nitelendirilemez."</p>

  <p>&nbsp;"İnsan doğası mı?"</p>

  <p>&nbsp;Victor Astwell, Poirot'yu dikkatlice süzdükten sonra oradaki koltuklardan birine çöktü.</p>

  <p>&nbsp;"Sizin için yapabileceğim bir şey var mı?"</p>

  <p>&nbsp;"Evet, bana o akşam ağabeyinizle kavga etmenizin nedenlerini anlatabilirsiniz."</p>

  <p>&nbsp;Victor Astwell başını salladı.</p>

  <p>&nbsp;Ve kararlılıkla, "Bunun olayla hiçbir ilgisi yok," dedi.</p>

  <p>&nbsp;"Bundan asla emin olamazsınız."</p>

  <p>&nbsp;"Bunun Charles Leverson'la hiçbir ilgisi yok."</p>

  <p>&nbsp;"Lady Astwell de Charles Leverson'un cinayetle ilgisi olmadığını düşünüyor."</p>

  <p>&nbsp;"Ah Nancy!"</p>

  <p>&nbsp;"Parsons'a gelince, o gece geç vakit gelenin Bay Charles olduğu kanısında, ama onu görmemiş. Hiç kimsenin onu görmediğini unutmamalısınız."</p>

  <p>&nbsp;"Bunun açıklaması çok basit. Reuben o gün genç Leverson'u iyice benzetmişti... bunda haksız da sayılmazdı. Daha sonra da benim gözümü korkutmaya çalıştı. Ona gereken cevapları verdim ve yalnızca onun tepesini attırmak için de delikanlının tarafını tuttum. Yine de onu o akşam görüp, hisse senetlerinin durumu hakkında bilgi vermeye kararlıydım. Sonra da odama çıktım, ama yatmadım. Aksine kapımı aralık bırakarak sallanan sandalyeye oturdum ve bir puro yaktım. Odam ikinci katta Mösyö Poirot, Charles'ın odası da benimkine bitişik."</p>

  <p>&nbsp;"Sözünüzü kestiğim için beni bağışlayın, ama... Bay Trefusis'in odası da o katta, değil mi?"</p>

  <p>&nbsp;Astwell başıyla onayladı.</p>

  <p>&nbsp;"Evet, odası benimkine çok yakın."</p>

  <p>&nbsp;"Peki ya merdivenlere de yakın mı?"</p>

  <p>&nbsp;"Hayır, tam tersi."</p>

  <p>&nbsp;Poirot'nun yüzünde şüpheli bir ifade belirdiyse de diğeri bunu fark etmeyerek konuşmaya devam etti. "Dediğim gibi Charles'ı bekliyordum. Yaklaşık on ikiye beş kala ön kapının çarptığını duydum, ama o andan sonra on dakika kadar Charles görünmedi. Daha sonra merdivenlerden yukarı çıktığını gördüm ve onunla konuşmak için hiç de uygun bir zaman olmadığına karar verdim."</p>

  <p>&nbsp;Yüzünü anlamlı bir şekilde buruşturdu.</p>

  <p>&nbsp;Poirot, "Anlıyorum," diye mırıldandı.</p>

  <p>&nbsp;"Zavallı genç adam, doğru dürüst yürüyemiyordu bile," diye ekledi Astwell. "Yüzü sapsarıydı, rengi atmıştı. O sırada bunu içkili olmasına bağlamıştım. Tabii şimdi bu durumunun cinayetle bağlantılı olduğunu anlayabiliyorum."</p>

  <p>&nbsp;Poirot hemen bir soru yöneltti.</p>

  <p>&nbsp;"Kule odasında hiçbir ses duymadınız mı?"</p>

  <p>&nbsp;"Hayır, ama benim binanın diğer tarafında olduğumu dikkate almalısınız. Burası eski bir yapı, duvarlar kalın, sanırım orada biri tabanca ile vurulsa bunu bile duyamazsınız."</p>

  <p>&nbsp;Poirot başını salladı.</p>

  <p>&nbsp;"Ona yardımcı olmamı isteyip, istemediğini sordum," diye ekledi Astwell. "Ama bir şeyi olmadığını, iyi olduğunu söyledi ve doğruca odasına gidip, kapıyı kapadı. Ben de soyunup yattım."</p>

  <p>&nbsp;Poirot gözünü halıya dikmiş düşünüyordu.</p>

  <p>&nbsp;"Biliyor musunuz, Bay Astwell," dedi bir süre sonra. "Sizin tanıklığınız çok önemli."</p>

  <p>&nbsp;"Olabilir de... bununla ne demek istiyorsunuz?"</p>

  <p>&nbsp;"Ön kapının çarpılmasıyla Leverson'un merdivenlerden çıkmasının arasında on dakika geçtiğine ilişkin tanıklığınız. Anladığım kadarıyla kendisi eve geldiğini ve doğruca yatmaya gittiğini iddia ediyor. Ancak daha fazlası da var. Lady Astwell'in sekreteri suçlamasının hayal mahsulü ve dayanaksız olduğunu kabul ediyorum, ama henüz olanaksız olduğu kanıtlanmamış durumda. Ancak sizin tanıklığınız kanıt olabilir."</p>

  <p>&nbsp;"Ne gibi?"</p>

  <p>&nbsp;"Lady Astwell, kocasının yanından on ikiye çeyrek kala ayrıldığını söylüyor, sekreter ise on birde yatmaya gitmek için yanlarından ayrılmış. Bu durumda cinayeti ancak on ikiye çeyrek kalayla Leverson'un eve dönüşü arasında işlemiş olabilir. Siz de odanızın kapısı aralık olarak oturduğunuzu söylediğinize göre, size görünmeden odasından çıkması mümkün değil."</p>

  <p>&nbsp;Victor Astwell, "Bu doğru," diye onayladı.</p>

  <p>&nbsp;"Başka merdiven yok mu?"</p>

  <p>&nbsp;"Hayır, çalışma odasına gidebilmek için benim kapımın önünden geçmesi gerekiyordu ve geçmedi, bundan eminim. Ayrıca size biraz önce de onun bir sineği bile incitemeyecek kadar sakin, kuzu gibi biri olduğunu söylemiştim, emin olun öyle."</p>

  <p>&nbsp;"Evet, evet, anlıyorum," dedi Poirot, onu sakinleştirircesine. "Bunu kesinlikle kabul ediyorum. Evet, bana Sir Reuben ile neden tartıştığınızı anlatmayacak mısınız?"</p>

  <p>&nbsp;Bay Astwell'in yüzü kıpkırmızı oldu.</p>

  <p>&nbsp;"Benden bu konuda bir şey öğrenemeyeceksiniz."</p>

  <p>&nbsp;Poirot tavana baktı.</p>

  <p>&nbsp;"Benim sır saklamayı bilen biri olduğumu bilmelisiniz, özellikle de konu bir bayansa."</p>

  <p>&nbsp;Victor Astwell ayağa fırladı.</p>

  <p>&nbsp;"Lanet olsun, nasıl yani... neyi kastediyorsunuz?"</p>

  <p>&nbsp;"Düşünüyordum da," dedi Poirot. "Acaba Miss Lily Margrave?"</p>

  <p>&nbsp;Victor Astwell bir iki dakikalık bir kararsızlığın ardından yerine oturdu. Yüzünün rengi normalleşmişti.</p>

  <p>&nbsp;"Siz bana göre çok fazla zekisiniz Mösyö Poirot. Evet, tartışma konumuz Lily Margrave idi. Reuben aklını ona takmıştı, ondan nefret ediyordu, sanırım kız hakkında bir şeyler duymuştu; sahte referans ya da o gibi bir şeyler işte. Ben bir tek sözcüğüne bile inanmıyorum bunların."</p>

  <p>&nbsp;"Ayrıca onu aslında hiç ilgilendirmediği halde geceleri gizlice evin dışına süzülüp, bir erkekle buluştuğunu da iddia etti. Buna hakkı yoktu. Tanrım! Ona haddini bildirdim ve bundan çok daha basit nedenlerle bile bazı kişilerin öldürüldüğünü bildiğimi söyledim. Bu da sesini kesmesini sağladı. Sanırım tepem attığında Reuben benden gerçekten korkuyordu."</p>

  <p>&nbsp;"Buna pek şaşırmadım," dedi Poirot kibarca.</p>

  <p>&nbsp;Victor, "Lily Margrave hakkında çok olumlu düşüncelerim var," diye ekledi yumuşak bir ses tonuyla. "O her anlamda çok hoş, düzgün bir genç kız."</p>

  <p>&nbsp;Poirot yanıt vermedi. Önüne bakıyordu, düşüncelere dalmış gibiydi. Birden bu dalgın halinden sıyrılarak sordu.</p>

  <p>&nbsp;"Sanırım kısa bir yürüyüş yapsam iyi olacak. Yakınlarda bir otel var mı?"</p>

  <p>&nbsp;"İki tane," dedi Victor Astwell. "Yukarıda golf sahalarının oradaki Golf Otel ve aşağıda istasyonun yanındaki Mitre Otel."</p>

  <p>&nbsp;"Teşekkürler. Biraz temiz havaya ihtiyacım var... gerçekten!"</p>

  <p>&nbsp;Golf Otel adından da anlaşıldığı gibi golf sahalarının hemen yakınında, sosyal tesislerdeki kulüp binasının yanındaydı. Poirot'nun, "yürüyüşünde" ilk durağı orası oldu. Küçük adamın davranışları tamamıyla kendine özgüydü. Öyle ki Golf Otel'e girmesinin üzerinden daha üç dakika bile geçmeden otelin yöneticisi Miss Langdon ile koyu bir sohbete dalmıştı bile.</p>

  <p>&nbsp;"Sizi bu şekilde rahatsız ettiğim için beni bağışlayın matmazel, ama bir dedektif olarak..."</p>

  <p>&nbsp;Poirot genelde doğrudan konuya girmekten hoşlanırdı, bu kez de bu uygulama umduğu gibi başarılı olmuştu.</p>

  <p>&nbsp;"Dedektif mi?" diye bağıran Miss Langdon, onu şüpheli bakışlarla süzdü.</p>

  <p>&nbsp;"'Scotland Yard'dan değil. Aslında... bunu fark etmiş olmalısınız! Ben İngiliz değilim. Hayır, ben müfettiş filan değilim, yalnızca Sir Reuben cinayetini araştıran özel bir dedektifim."</p>

  <p>&nbsp;"Ne diyorsunuz!" Miss Langdon, onu beklenti dolu bakışlarla süzüyordu.</p>

  <p>&nbsp;"Bu kesinlikle doğru," dedi Poirot sevinçle. "Yalnızca sizin gibi sır saklamayı bilen, güvenilir birine bu sırrı açıklayabilirim. Sanırım matmazel, siz bana bu konuda yardımcı olabilirsiniz. Acaba cinayet gecesi burada akşam saatlerinde çıkıp, gece yarısından hemen sonra dönen bir konuğunuz oldu mu?"</p>

  <p>&nbsp;Miss Langdon'ın gözleri daha da fazla açıldı.</p>

  <p>&nbsp;"Yoksa sizin düşünceniz..." dedi soluk soluğa.</p>

  <p>&nbsp;"Katilin burada kaldığını düşündüğümü sanıyorsanız hayır, böyle bir düşüncem yok. Yalnızca burada kalan bir konuğun o akşam Mon Repos dolaylarına doğru yürüyüşe çıkmış olabileceğini düşünmek için geçerli nedenlerim var. Bu kişi o an kendisi için bir anlam taşımayan bazı şeyler görmüş ya da duymuş olabilir, ancak bunlar onun için olmasa da benim için çok önemli olabilir."</p>

  <p>&nbsp;Otelin yöneticisi anlayışla başını salladı, yüzünde dedektif mantığının çalışma düzenine alışıkmış gibi bir ifade belirmişti.</p>

  <p>&nbsp;"Kesinlikle anlıyorum. Bir bakalım; o akşam konuklarımız kimlermiş?"</p>

  <p>&nbsp;Kaşlarını çattı, zihninde o geceki konukları toparlamaya çalışıyor, kendisine yardımcı olması için zaman zaman da parmaklarıyla sayıyordu.</p>

  <p>&nbsp;"Albay Swain, Bay Elkins, Binbaşı Blyunt, ihtiyar Bay Benson. Hayır, Mösyö Poirot, o akşam buradakilerden birinin dışarı çıkmadığından eminim, gerçekten."</p>

  <p>&nbsp;"Eğer biri çıkmış olsa bunu fark edebilir miydiniz?"</p>

  <p>&nbsp;"Ah evet efendim, bakın bu pek alışıldık bir durum değil. Burada kalan beyler yemek için dışarı giderler, ama yemekten sonra hayır, çünkü... şey çevrede gidilecek bir yer de yok, öyle değil mi?"</p>

  <p>&nbsp;Abbots Cross'taki tek eğlence golf ve yine golftu.</p>

  <p>&nbsp;"İşte bu doğru," dedi Poirot, kadına hak vererek. "Öyleyse matmazel, sizin anımsayabildiğiniz kadarıyla... burada kalan konuklardan hiçbiri o akşam dışarı çıkmadı... öyle mı?"</p>

  <p>&nbsp;"Albay England ve karısı yemek için dışarı gitmişlerdi."</p>

  <p>&nbsp;Poirot başını salladı.</p>

  <p>&nbsp;"Kastettiğim bu değildi. Diğer oteli deneyeyim, adı Mitre'ydi, değil mi?"</p>

  <p>&nbsp;"Ah, Mitre &ldquo;dedi Miss Langdon. "Evet, orada kalan herhangi biri yürüyüşe çıkmış olabilir."</p>

  <p>&nbsp;Ses tonundaki belli belirsiz aşağılama yine de anlaşılmayacak gibi değildi, Poirot nezaketle otelden ayrıldı.</p>

  <p>&nbsp;Poirot on dakika sonra aynı sahneyi, bu kez, daha ucuz bir otel olan, istasyonun hemen yanındaki Mitre'nin kaba sahibesi Miss Cole karşısında yineliyordu.</p>

  <p>&nbsp;"Anımsadığım kadarıyla o akşam dışarıda olan ve otele ancak on iki civarında dönen biri vardı. Gecenin o saatinde yürüyüşe çıkma alışkanlığı olduğunu söylüyordu. Daha önce de bir iki kez yapmıştı aynı şeyi. İzninizle ismine bakayım? Aklımda kalmamış, anımsamıyorum."</p>

  <p>&nbsp;Büyük bir kayıt defterini çıkarıp sayfaları çevirmeye başladı.</p>

  <p>&nbsp;"On dokuz, yirmi, yirmi bir, yirmi iki. Evet, işte burada. Naylor, Albay Humphrey Naylor."</p>

  <p>&nbsp;"Burada daha önce de kalmış mıydı? Onu yakından tanıyor musunuz?"</p>

  <p>&nbsp;"Yaklaşık on beş gün önce bir kez daha gelmişti. O zaman da gece yürüyüşlerine çıktığını anımsıyorum."</p>

  <p>&nbsp;"Buraya golf oynamaya mı geliyor?"</p>

  <p>&nbsp;"Sanırım öyle. Zaten buraya gelen beylerin çoğunun amacı da budur."</p>

  <p>&nbsp;"Çok doğru. Evet matmazel, size içtenlikle teşekkür eder, iyi günler dilerim."</p>

  <p>&nbsp;Poirot, Mon Repos'a dönerken çok düşünceliydi. Bir iki kez cebinden bir şey çıkarıp baktı.</p>

  <p>&nbsp;"Bu yapılmalı," diye mırıldandı kendi kendine. "Hem de hemen, fırsat bulur bulmaz."</p>

  <p>&nbsp;Eve döndüğünde ilk yaptığı Parsons'a Miss Margrave'i nerede bulabileceğini sormak oldu. Ona Miss Margrave'in küçük çalışma odasında Lady Astwell'in mektuplarıyla ilgilenmekte olduğu söylendi. Bu bilgi onu çok mutlu etmiş gibiydi.</p>

  <p>&nbsp;Küçük çalışma odasını bulmakta zorlanmadı. Lily Margrave pencerenin önündeki yazı masasına oturmuş, bir şeyler yazıyordu. Odada onun dışında kimse yoktu. Poirot kapıyı dikkatle arkasından kapayıp, kıza doğru yaklaştı.</p>

  <p>&nbsp;"Acaba biraz zamanınızı çalmama izin verebilir misiniz, matmazel?"</p>

  <p>&nbsp;"Elbette."</p>

  <p>&nbsp;Lily Margrave kâğıtları kenara aldı ve Poirot'ya döndü.</p>

  <p>&nbsp;"Size nasıl yardımcı olabilirim?"</p>

  <p>&nbsp;"O akşam, yani cinayet gecesi matmazel, anladığım kadarıyla Lady Astwell, kocasının yanına giderken siz de doğruca yatmaya gittiniz. Öyle değil mi?"</p>

  <p>&nbsp;Kız başıyla onayladı.</p>

  <p>&nbsp;"Sanırım o akşam, hiçbir şekilde kule odasında bulunmadığınızı da belirtmiştiniz matmazel?"</p>

  <p>&nbsp;"Öyle bir şey söylediğimi anımsamıyorum, ama işin aslı kesinlikle bu, doğru. O akşam kule odasında bulunmadım."</p>

  <p>&nbsp;Poirot kaşlarını kaldırdı.</p>

  <p>&nbsp;"İlginç," diye mırıldandı.</p>

  <p>&nbsp;"Ne söylemeye çalışıyorsunuz?"</p>

  <p>&nbsp;"Çok ilginç," diye mırıldandı Poirot yeniden. "Peki ama o zaman bunu nasıl açıklayacaksınız?"</p>

  <p>&nbsp;Cebinden bir parça lekeli şifon parçası çıkararak kıza uzattı.</p>

  <p>&nbsp;Kızın yüzündeki ifade değişmemişti, ama Poirot, kızın derin bir soluk aldığını duydu.</p>

  <p>&nbsp;"Hiçbir şey anlamıyorum, Mösyö Poirot."</p>

  <p>&nbsp;"Bildiğim kadarıyla o akşam yeşil şifon bir elbise giymişsiniz, matmazel. Bu..." Elindeki kumaş parçasını işaret etti. "O akşamki giysinizden kopmuş bir parça."</p>

  <p>&nbsp;Kız sert bir ses tonuyla, "Ve bunu kule odasında buldunuz, öyle mi?" diye sordu. "Neresinde?"</p>

  <p>&nbsp;"Şimdilik yalnızca kule odasında diyelim... bu şu an için yeterli!"</p>

  <p>&nbsp;İlk kez kızın gözlerinde bir korku ifadesi belirdi. Konuşmak istediyse de hemen sonra sustu. Poirot, kızın minik beyaz ellerinin masanın kenarına kenetlenmesini izliyordu.</p>

  <p>&nbsp;Miss Margrave düşünceli bir şekilde, "Acaba o akşam kule odasına çıkmış olabilir miyim?" diye mırıldandı. "Yani akşam yemeğinden önce. Sanmıyorum. Aslında bundan emmim. Eğer bu kumaş parçası bunca zaman kule odasındaysa polisin bunu bulamamış olması çok ilginç."</p>

  <p>&nbsp;"Polis olaylar hakkında Hercule Poirot'nun düşündüğü gibi düşünmez matmazel."</p>

  <p>&nbsp;"Akşam yemeğinden önce, bir an için oraya uğramış olabilirim," diye mırıldandı Lily Margrave dalgınca. "Ya da bir önceki gece. O gün de aynı elbiseyi giymiştim. Evet, bu bir önceki akşamdan kalmış olmalı, bundan eminim."</p>

  <p>&nbsp;Poirot kayıtsız bir tavırla, "Bence hayır," dedi.</p>

  <p>&nbsp;"Neden?"</p>

  <p>&nbsp;Poirot başını yavaş yavaş "hayır" anlamında iki yana salladı.</p>

  <p>&nbsp;Kız, "Ne demek istiyorsunuz?" diye fısıldadı.</p>

  <p>&nbsp;Öne doğru eğilmiş, Poirot'ya bakıyordu. Yüzünün giderek bembeyaz kesildiği görülüyordu.</p>

  <p>&nbsp;"Bu kumaş parçasının lekeli olduğunu görmüyor musunuz, matmazel?&nbsp; Bu lekenin kan lekesi, insan kanı olduğundan hiç kuşku yok."</p>

  <p>&nbsp;"Yani siz..."</p>

  <p>&nbsp;"Söylemek istediğim, sizin kule odasına cinayet işlenmeden önce değil de sonra girmiş olduğunuz matmazel. Bence bana artık tüm gerçekleri olduğu gibi anlatsanız iyi olacak. Aksi takdirde durum sizin için çok daha kötü olabilir."</p>

  <p>&nbsp;Ayağa kalktı ve yüzünde birden çok ciddi bir ifade belirdi. İşaret parmağını uyarırcasına genç kıza doğru salladı.</p>

  <p>&nbsp;Lily yutkunarak, "Bunu nerede buldunuz?" diye sordu.</p>

  <p>&nbsp;"Bunun hiçbir önemi yok matmazel. Size Hercule Poirot'nun her şeyi bildiğini söyledim. Albay Humphrey Naylor'u ve o gece onunla buluşmak için dışarı çıktığınızı da biliyorum."</p>

  <p>&nbsp;Lily birden başını kollarının üzerine koyup, hıçkırıklara boğuldu. Poirot hemen suçlayıcı tavrını değiştirdi.</p>

  <p>&nbsp;"Haydi, haydi sakin olun yavrum," dedi kızın omzuna hafifçe vurarak. "Kendinizi üzmeyin. Hercule Poirot'yu kandırmak olanaksızdır; bunu bilmelisiniz, böylece tüm sıkıntılarınız da son bulacaktır. Haydi, şimdi bana öyküyü en başından başlayarak anlatın, olur mu? İhtiyar Baba Poirot'ya içinizi dökün, tamam mı?"</p>

  <p>&nbsp;"Düşündüğünüz gibi değil, gerçekten değil. Humphrey... yani ağabeyim... onun saçının teline bile dokunmadı."</p>

  <p>&nbsp;"Ağabeyiniz mi?" diye sordu Poirot. "Demek durum bu! Eğer ondan şüphelenilmesini istemiyorsanız, onu bu olayın dışında tutmak istiyorsanız şimdi bana en başından başlayarak tüm hikâyeyi eksiksiz anlatmalısınız."</p>

  <p>&nbsp;Lily yeniden doğruldu, alnına düşen saçları geriye attı. Bir ya da iki dakika sonra alçak bir sesle konuşmaya başladı.</p>

  <p>&nbsp;"Size gerçeği anlatacağım, Mösyö Poirot. Başka şekilde davranmanın saçmalıktan başka bir şey olmadığını artık görüyorum. Gerçek adım Lily Naylor ve Humphrey de ağabeyim. Ağabeyim birkaç yıl önce Afrika'dayken bir altın madeni buldu ya da nasıl söyleyeyim, bir yerde altının varlığını keşfetti. Size işin bu kısmını tam olarak anlatamayacağım, çünkü teknik ayrıntılardan pek anlamıyorum, ama olanları kısaca özetleyebilirim:</p>

  <p>&nbsp;"Sanırım keşfi çok büyük ve önemliydi. Humphrey elinde konuya ilişkin belgelerle buraya geri döndü ve konuyla ilgileneceğini umduğu Sir Reuben Astwell'i ziyaret etti. Aralarında ne geçtiğini halen bilmiyorum, ama sanırım Sir Reuben konuyla ilgili raporu incelemesi için bir uzmana başvurdu. Daha sonra da ağabeyime raporun sonucunun olumsuz olduğunu ve Humprey'nin büyük ölçüde yanıldığını söyledi. Ağabeyim de bunun üzerine bir araştırma grubuyla Afrika'ya geri döndü ve Afrika'nın iç kısımlarında kayboldu. Onun ve ekibinin ölmüş oldukları varsayıldı.</p>

  <p>&nbsp;Kısa bir süre sonra Mpala'daki altın madenlerinin işletilmesi için bir şirket kuruldu. Ağabeyim İngiltere'ye döndüğünde bu altın madenlerinin bir zamanlar kendisinin keşfettiği yerler olduğunu fark etti. Görünüşte Sir Reuben'in bu şirketle hiçbir ilgisi yoktu, şirket bu alanları kendi bulup, işletme haklarını almıştı. Ama ağabeyim bundan tatmin olmamıştı; Sir Reuben'in kendisini dolandırdığından emindi.</p>

  <p>&nbsp;"Ve giderek bu durumdan daha fazla rahatsız olmaya başladı. Yeryüzünde birbirimizden başka kimsemiz yok, Mösyö Poirot, dolayısıyla yaşamımı sürdürebilmek için çalışmam gerekiyor. O sıralar iş ararken birden bu evde çalışabileceğimi düşündüm ve Mpala'daki altın madenleriyle Sir Reuben arasında bir bağlantı olup olmadığını araştırmayı istedim. Dolayısıyla sizin de kolayca anlayacağınız nedenlerle ismimi değiştirdim ve itiraf edeyim ki sahte referanslar düzenledim.</p>

  <p>&nbsp;"Bu iş için başvuran çok kişi vardı. Üstelik başvuranlardan birçoğu nitelik açısından benden çok daha iyiydiler, Mösyö Poirot. Neyse, bu durum karşısında Amerika'ya gittiğini bildiğim Perthshire Düşesinin ağzından kusursuz bir referans mektubu yazdım. Bir düşesin önerisinin Lady Astwell üzerinde çok etkili olacağı kanısındaydım ve bunda haklı da çıktım. Hemen o an beni işe aldı.</p>

  <p>&nbsp;"O zamandan beri de bu iğrenç işi, casus rolünü oynamayı sürdürüyorum, yakın zamana kadar bunda bir başarı sağlayamadığımı da itiraf etmeliyim. Sir Reuben işiyle ilgili sırları açığa dökecek tipte bir insan değil. Ama Victor Astwell, Afrika'dan döndüğünden beri. onun konuşmalarında çok daha pervasız biri olması sayesinde Humphrey'nin aslında yanılmadığına inanmaya başladım. Ağabeyim cinayetten yaklaşık on beş gün önce buraya geldi ve ben de gece gizlice evden dışarı çıkıp, onunla buluştum. Ona Victor Astwell&rsquo;ın söylediklerini anlattım, çok heyecanlandı ve kesinlikle doğru iz üzerinde olduğumu belirtti.</p>

  <p>&nbsp;"Ancak o günden sonra her şey ters gitmeye başladı; biri evden gizlice dışarı çıktığımı görmüş ve Sir Reuben'e söylemiş olmalıydı. Benden şüphelendi, referanslarımı incelemeye başladı ve tabii kısa sürede sahte olduklarını keşfetti. Asıl tantana cinayet günü koptu. Sanırım karısının mücevherlerinin peşinde olduğumu düşünüyordu. Her nedenle şüpheleniyorsa da bir şey kesindi: Sahte referanslardan dolayı yasal yola başvurmayı düşünmüyordu, ama Mon Repos'ta bir gün bile daha fazla kalmamı istemiyordu. Lady Astwell ise kesinlikle benim tarafımdaydı ve Sir Reuben'e karşı beni ısrarla savundu."</p>

  <p>&nbsp;Sözlerine ara verdi. Poirot bütün ciddiyetiyle onu dinliyordu.</p>

  <p>&nbsp;"Ve şimdi matmazel," dedi. "Cinayet gecesine gelelim."</p>

  <p>&nbsp;Lily güçlü bir şekilde yutkunduktan sonra başını salladı.</p>

  <p>&nbsp;"Size öncelikle ağabeyimin o gece tekrar buraya geldiğini ve yine gizlice dışarı çıkıp, onunla buluştuğumu belirtmeliyim Mösyö Poirot. Dediğim gibi yukarı odama çıktım, ama yatmadım. Bunun yerine herkesin uyuduğunu düşünene kadar bekledim ve sonra yavaşça merdivenlerden aşağı süzülüp, yan kapıdan dışarı çıktım. Humphrey ile buluştum ve ona hızla olanları anlattım. Bu arada istediği belgelerin yukarıda Sir Reuben'in çalışma odasındaki kasada olduğunu düşündüğümü de belirttim. O akşam şansımızı deneyip, o belgeleri bir şekilde almayı denemeye karar verdik.</p>

  <p>&nbsp;"Önce ben eve girecek ve ortamın uygun olup olmadığını kontrol edecektim. Ancak yan kapıdan içeri girdiğimde kilisenin çanının on ikiyi vurduğunu duydum. Kule odasına çıkan merdivenin tam yarısına gelmiştim ki sanki yere bir şey düşmüş gibi bir gürültü duydum. Aynı anda bir sesin, "Tanrım!" dediğini de duydum. Birkaç dakika sonra kule odasının kapısı açıldı ve Charles Leverson dışarı çıktı. Ay ışığı olmasına rağmen yüzünü tam olarak seçebiliyordum. Ama o beni görmedi, çünkü merdivenin altında karanlık bir noktaya sinmiştim.</p>

  <p>&nbsp;"Charles kapının eşiğinde kısa bir süre kararsızlık içinde bocalayarak durdu. Yerinde sallanıyordu ve yüzü dehşete düşmüş birininki gibi bembeyazdı. Sanki etrafı dinliyor gibiydi. Sonra birden büyük bir çabayla kendini topladı, yeniden kule odasının kapısını açtı ve içeri doğru bağırarak, 'Her şey yolunda' filan gibi bir şey söyledi. Sesi şen ve tasasızdı, ama yüzü bunun yalan olduğunu ortaya koyuyordu. Bir dakika daha bekledi ve sonra yavaş yavaş merdivenlerden inip, gözden kayboldu.</p>

  <p>&nbsp;O gittikten sonra bir iki dakika daha bekledim ve sonra yavaşça çalışma odasının kapısına gittim. İçimde kötü bir şeyler olmuş gibi bir his vardı. Lamba kapalıydı, ama masanın üzerindeki çalışma lambası açıktı. Loş ışıkta Sir Reuben'in yazı masasının yanı başında yerde yattığını gördüm. Bunu nasıl başardım bilemiyorum, ama bir an kendimi toparlayıp, yanına gittim ve yere diz çöktüm. Ölmüş olduğunu hemen anladım, kafasına ağır bir darbe almıştı. Ölümünün üzerinden fazla zaman geçmiş olamazdı, çünkü elini tuttuğumda hâlâ sıcaktı. Korkunçtu Mösyö Poirot! Gerçekten korkunç!"</p>

  <p>&nbsp;O geceyi tekrar yaşamak bile şiddetle titreyip, sarsılmasına yetmişti. Poirot, onu ısrarlı bakışlarla süzerek sordu.</p>

  <p>&nbsp;"Peki ya sonra?"</p>

  <p>&nbsp;Lily Margrave başını salladı.</p>

  <p>&nbsp;"Evet, Mösyö Poirot ne düşündüğünüzü biliyorum. Neden hemen alarm verip, evdekileri uyandırmadığımı? Biliyorum aslında yapmam gereken de buydu, ama orada Sir Reuben'in cesedinin yanı başında diz çökmüş otururken, Sir Reuben ile çatışmam, Humphrey ile buluşmak için gizlice evden dışarı sıvıştığım, ertesi sabah işten atılacak olduğum, tüm bunlar aklıma geldi. Bunların sonucunda içine düşeceğim tehlikeli durumu düşündüm. Humphrey'yi içeri aldığım ve onun öç almak için Sir Reuben'i öldürdüğünü söyleyeceklerdi. Charles Leverson'un odadan çıktığını gördüğümü söylesem bile hiç kimse bana inanmayacaktı.</p>

  <p>&nbsp;"Korkunç bir durumdu bu Mösyö Poirot, orada öylesine oturup, kalmıştım ve düşündükçe cesaretimi de kaybediyordum. Sonra birden Sir Reuben'in yere yığıldığı sırada cebinden düşmüş olan anahtarları gözüme takıldı. Anahtarların arasında kasanınki de vardı, şifreyi zaten biliyordum, çünkü Lady Astwell bir defasında benim de duyabileceğim bir yerde bunu yüksek sesle söylemişti. Dolayısıyla hemen ayağa kalkıp, kasaya gittim. Mösyö Poirot, kasayı açtım ve içindeki belgeleri karıştırdım.</p>

  <p>&nbsp;En sonunda aradığımı buldum. Humphrey kesinlikle haklıydı. Sir Reuben'in, Mpala altın madenleriyle ilgisi vardı ve açıkça Humphrey'yi kandırmıştı. Bu durumu daha da kötüleştiriyordu. Eğer bu belgeler ortaya çıkacak olursa herkes Humphrey'in bu cinayeti işlediğini düşüneceklerdi. Belgeleri yeniden kasaya yerleştirdim, anahtarı üzerinde bıraktım ve doğruca odama indim. Sabah hizmetçi kız, cesedi bulduğundaysa aynen diğerleri gibi şaşırmış ve dehşete düşmüş rolü yaptım.</p>

  <p>&nbsp;Sözlerine ara verip, zavallı bir halde Poirot'ya baktı.</p>

  <p>&nbsp;"Bana inanıyorsunuz, değil mi Mösyö Poirot? İnanıyorsunuz değil mi?"</p>

  <p>&nbsp;Poirot, ''Size inanıyorum matmazel," dedi. "Anlattıklarınızla kafamı karıştıran birçok konuya açıklık getirdiniz. Özellikle de cinayeti işleyenin Charles Leverson olduğunda neden ısrar ettiğinize ve de aynı zamanda beni buradan uzak tutma çabalarınıza."</p>

  <p>&nbsp;Lily başıyla onayladı.</p>

  <p>&nbsp;"Sizden korkuyordum," dedi dürüstçe. "Lady Astwell'in benim gibi cinayeti işleyenin Charles Leverson olduğunu bilmesi olanaksızdı, ben de bir şey söyleyemezdim. Dolayısıyla pek olası olmasa da sizin bu davayı reddedeceğiniz umuduna sarıldım."</p>

  <p>&nbsp;Poirot kayıtsızca, "Belki de bu endişenizi açıkça belli etmemiş olsaydınız gerçekten de bu davayı üstlenmezdim," dedi.</p>

  <p>&nbsp;Lily meraklı gözlerini ona dikti, dudakları titriyordu.</p>

  <p>&nbsp;"Size gelince matmazel, sakin olabilirsiniz. Öykünüze inanıyor ve onaylıyorum. Bir sonraki adımım Londra'ya gidip müfettiş Milier'ı görmek olacak."</p>

  <p>&nbsp;"Peki ya sonra?"</p>

  <p>&nbsp;"Sonra mı?" dedi Poirot. "Göreceğiz bakalım."</p>

  <p>&nbsp;Dışarıda, çalışma odasının kapısı önünde bir an durup, elindeki şifon parçasına baktı.</p>

  <p>&nbsp;"Şaşılacak şey," diye mırıldandı kendi kendine memnuniyetle. "Çok parlak bir fikirdi. Hercule Poirot'nun zekâsıyla kimse boy ölçüşemez."</p>

  <p>&nbsp;Müfettiş Miller, Bay Hercule Poirot'dan pek hoşlanmıyordu. Scotland Yard'da Belçikalı dedektifle birlikte çalışmaktan zevk duyan küçük grubun içinde olduğu söylenemezdi. Hercule Poirot'nun yeteneklerinin fazlasıyla abartıldığı görüşündeydi. Bu olayda kendinden kesinlikle emindi. Dolayısıyla Poirot'yu mutlulukla selamladı.</p>

  <p>&nbsp;"Lady Astwell için çalışıyormuşsunuz, öyle mi? Ne var ki bu işte tamamıyla boşa kürek sallıyorsunuz, bundan farklı bir sonuç çıkmaz."</p>

  <p>&nbsp;"Yani bu olayda en ufak bir şüpheye bile yer yok mu?"</p>

  <p>&nbsp;Miller eliyle hayır işareti yaptı.</p>

  <p>&nbsp;"Hiç bu kadar net ve açık bir olayla karşılaşmadık, daha fazlası ancak katili suçüstü yakalamak olurdu."</p>

  <p>&nbsp;"Bildiğim kadarıyla Leverson suçsuz olduğu yönünde açıklama yapmış, öyle değil mi?"</p>

  <p>&nbsp;"Çenesini tutsa çok daha iyi olurdu. Durmadan doğruca odasına gittiğini ve dayısının yakınında bile bulunmadığını söyleyip duruyor. Kanıtlara bakınca bu kadar aptalca bir şey olamaz."</p>

  <p>&nbsp;Poirot, "Kanıtların aleyhinde olduğu kesin," diye mırıldandı. "Bu genç adam, yani Leverson üzerinizde nasıl bir izlenim bıraktı?"</p>

  <p>&nbsp;"Lanet olası sersemin teki."</p>

  <p>&nbsp;"Zayıf bir karakter, öyle mi?"</p>

  <p>&nbsp;Müfettiş başıyla onayladı.</p>

  <p>&nbsp;Poirot konunun üzerine gitti.</p>

  <p>&nbsp;"Açıkçası... nasıl ifade edeyim bilemiyorum... cinayet işleyebileceğine ihtimal bile vermeyeceğiniz bir tip değil mi?"</p>

  <p>&nbsp;"İlk bakışta öyle," diye onayladı müfettiş. "Ama emin olun meslek yaşamım boyunca aynı durumla birçok kez karşılaştım. Zayıf karakterli birini alın, özellikle de gençse ve sefahate düşkünse bir köşeye sıkıştırın, ona biraz fazla içki verin, kısa sürede caniye dönüştürebilirsiniz. Köşeye sıkışan zayıf biri güçlü birinden çok daha tehlikelidir."</p>

  <p>&nbsp;"Bu doğru, evet, söylediğiniz kesinlikle doğru."</p>

  <p>&nbsp;Miller'ın sesi biraz daha yüksek çıkmaya başladı.</p>

  <p>&nbsp;"Tabii sizin işinizin gereği bu Mösyö Poirot," dedi. "Ücretinizi alacaksınız ve doğal olarak sayın bayanı tatmin etmek için kanıtları yeniden incelermiş gibi davranacaksınız. Bunu anlıyorum."</p>

  <p>&nbsp;"İlginç görüşleriniz var," diye mırıldanan Poirot oradan ayrıldı.</p>

  <p>&nbsp;Poirot bundan sonraki ziyaretini Charles Leverson'un savunmasını üstlenen avukata yaptı. Bay Mathew ince, kuru ve temkinli biriydi. Poirot'ya ihtiyatla yaklaştı. Poirot'nun ise güven sağlamakta kendine özgü yöntemleri vardı. Çok geçmeden ikisi karşılıklı oturup, dostça bir sohbete giriştiler.</p>

  <p>&nbsp;"Bakın," dedi Poirot. "Şunu kesinlikle belirtmek isterim ki bu davada Bay Leverson'un tarafındayım. Lady Astwell'in isteğiyle bu olaya karıştım ve kendisi Leverson'un kesinlikle suçsuz olduğuna inanıyor."</p>

  <p>&nbsp;"Evet, evet, öyle, anlıyorum," diyen avukatın pek de umutlu olduğu söylenemezdi. Poirot gözlerini kırpıştırdı. "Lady Astwell'in iddialarına pek inanmıyor gibisiniz?"</p>

  <p>&nbsp;Avukat soğuk, ilgisiz bir tavırla, "Bakarsınız yarın da aynı şekilde suçlu olduğundan emin olur," dedi.</p>

  <p>&nbsp;"İddialarını kanıtlayamadığı doğru," diyen Poirot bu konuda ona hak verdiğini belirtti. "Ayrıca durum genç adam açısından gerçekten de oldukça karanlık görünüyor."</p>

  <p>&nbsp;"Aslında polise verdiği ifade, anlattığı saçmalıklar gerçekten de büyük hata. Bu öyküde ısrarcı olması hiç doğru değil."</p>

  <p>&nbsp;"Size karşı da aynı şekilde ısrarcı mı?"</p>

  <p>&nbsp;Mathew başıyla onayladı. "Bir tek sözcüğünü bile değiştirmiyor. Papağan gibi sürekli aynı şeyi tekrarlayıp duruyor."</p>

  <p>&nbsp;Poirot düşünceliydi.</p>

  <p>&nbsp;"Ve bu, sizin ona karşı inancınızı yitirmenize neden oldu, değil mi?" diyen Poirot telaşla elini hayır anlamında kaldırarak, "Ah lütfen hemen itiraz etmeyin," diye ekledi. "Bu açıkça görülüyor. İçinizden onun suçlu olduğunu düşünüyorsunuz. Ama bakın, beni dinleyin, beni, Hercule Poirot'yu. Size olayları bir de farklı bir şekilde kurgulamaya çalışacağım.&rdquo;</p>

  <p>&nbsp;"Bu genç adam eve gelir, art arda kokteyl içmiştir, tabii hiç kuşkusuz birçok kez İngiliz viskisi ve soda da. Dolayısıyla da sarhoştur, kafası bulanıktır... nasıl denir... sarhoş cesareti gelmiştir. Bu moral ve moddayken kapıyı anahtarla açar, yalpalayarak merdivenlerden yukarı doğruca kule odasına gider. Kapıdan içeri bakar ve loş ışıkta dayısını büyük olasılıkla yazı masasının üzerine eğilmiş görür.</p>

  <p>&nbsp;"Bay Leverson sarhoş cesaretinin etkisindedir. Dayısına, onun hakkında neler düşündüğünü söyler. Onu aşağılar, sürekli onurunu kıran bu adama meydan okur. Dayısından yanıt almamak onu daha da kamçılar, sesinin ve hakaretlerinin dozu artar. Tekrar tekrar aynı şeyleri, ama her defasında daha yüksek sesle söyler. Ancak dayısının bütün bunlar karşısında sessiz kalması dikkat çekicidir. Ona yaklaşır, elini dayısının omzuna koyar. Dayının cansız bedeni bu temasın etkisiyle devrilir ve yere yığılıp kalır.</p>

  <p>&nbsp;"Ve Bay Leverson işte o anda birden kendine gelir. Şaşkınlıktan sandalyeyi yere devirir ve dayısına doğru eğilir. Ve o anda durumu anlar, eli sıcak kırmızı kana bulaşmıştır. Birden paniğe kapılır, aslında kim bilir o anda dudaklarından dökülen tüm evde yankılanan canhıraş çığlığı atmamış olmak için neler vermezdi. İster istemez sandalyeyi kaldırır, kapının dışına koşar ve evdeki sesleri dinler. O anda bir ses duyduğunu düşünür. Ve birden sanki açık kapının ağzından dayısıyla konuşuyormuş gibi numara yapar.</p>

  <p>&nbsp;Ancak aynı ses tekrarlanmaz. Birini duyduğunu sanmakta yanıldığı kanısına varır. O anda eve tam bir sessizlik hâkimdir ve birden o akşam dayısını hiç görmediğini ileri sürmenin çok daha doğru olacağı kanısına varır. Ve böylece bu hikâyeyi uydurur. Parsons'un başlangıçta o gece duyduklarından hiç bahsetmediğini unutmayın. Ancak uşak bildiklerini anlattığında artık Bay Leverson'un öyküsünü değiştirmesi için çok geçtir. Aptallığından, dik başlılığından öyküsünde direnir. Evet, bayım, şimdi söyleyin bana. bu olamaz mı?"</p>

  <p>&nbsp;"Evet," dedi avukat. "Bu yansıttığınız şekilde olmuş olabilir."</p>

  <p>&nbsp;Poirot ayağa kalktı.</p>

  <p>&nbsp;"Sizin Bay Leverson'la görüşme şansınız var," dedi. "Ona bu öyküyü aynen anlatın ve bunun doğru olup olmadığını sorun."</p>

  <p>&nbsp;Poirot, avukatın ofisinden çıktıktan sonra bir taksi çevirdi ve taksi şoförüne, "Harley Sokağı, üç-dört-sekiz," diye mırıldandı.</p>

  <p>&nbsp;Poirot'nun Londra'ya gitmesi Lady Astwell'i çok şaşırtmıştı, özellikle de küçük adamın ne yapmayı planladığını belirtmemesi. Poirot yirmi dört saat sonra eve döndüğünde onu antrede karşılayan Parsons, hanımının hemen onu görmek istediğini söyledi. Poirot, Lady'vi odasında buldu. Divana uzanmış, başını yastıkların arasına gömmüştü. Solgun ve hasta görünüyordu, hatta Poirot'nun eve ilk geldiği günden bile daha kötü durumda olduğu söylenebilirdi.</p>

  <p>&nbsp;"Demek döndünüz, Mösyö Poirot?"</p>

  <p>&nbsp;"Döndüm madam."</p>

  <p>&nbsp;"Londra'ya mı gitmiştiniz?"</p>

  <p>&nbsp;Poirot başıyla onayladı.</p>

  <p>&nbsp;Lady Astwell sert bir ses tonuyla, "Bana nereye gittiğinizi söylemediniz," dedi.</p>

  <p>&nbsp;"Binlerce defa özür dilerim, madam, hata, böyle davranmamalıydım. La prochaine fois,.<span class="t6">.( Bir daha olmaz.)</span> &ldquo;</p>

  <p>&nbsp;Lady Astwell şakacı ancak kızgın bir tavırla, "Aynı şeyi yine yapacağınızdan eminim," diyerek sözünü kesti. "Bir şeyi önce yapıp, sonra insanlara anlatmak, sizin tarzınız bu!"</p>

  <p>&nbsp;"Belki saygıdeğer madam için de aynı durum söz konusudur?" Poirot'nun gözleri parlıyordu.</p>

  <p>&nbsp;Lady Astwell, "Arada sırada, belki de gerçekten öyle," diye onayladı. "Neyse, Londra'ya niçin gitmiştiniz, Mösyö Poirot? Sanırım bana bunu açıklayabilirsiniz."</p>

  <p>&nbsp;"Sevgili Müfettiş Miller ve muhteşem avukat Bay Mayhew ile konuşmaya."</p>

  <p>&nbsp;Lady Astwell, Poirot'ya dikkatlice bakarak, "Peki ya şimdi... düşünceniz..." diye sordu yavaşça.</p>

  <p>&nbsp;Poirot gözlerini doğrudan kadına dikti.</p>

  <p>&nbsp;"Charles Leverson'un masum olma olasılığı var," dedi büyük bir ciddiyetle.</p>

  <p>&nbsp;"Ah!" Lady Astwell yerinde doğruldu. Bu arada yastıklardan ikisi yere düştü. "Öyleyse haklıydım, haklıyım!"</p>

  <p>&nbsp;"Olasılık olduğunu söyledim, madam, hepsi bu."</p>

  <p>&nbsp;Poirot'nun ses tonundaki bir şey Lady Astwell'i etkilemiş olmalıydı, dirseklerinin üzerine dayandı ve ısrarlı bakışlarla dedektifi süzmeye başladı.</p>

  <p>&nbsp;"Sizin için yapabileceğim bir şey var mı?" diye sordu.</p>

  <p>&nbsp;"Evet." Poirot başıyla onayladı. "Bana Owen Trefusis'ten niçin şüphelendiğinizi açıkça anlatabilirsiniz."</p>

  <p>&nbsp;"Size söyledim, öyle olduğunu biliyorum... hepsi bu."</p>

  <p>&nbsp;"Maalesef bu yeterli değil," dedi Poirot ciddi bir şekilde. "O korkunç geceyi zihninizde canlandırın madam. Tüm ayrıntıları, en ufak bir olayı, dikkatinizi çeken bir şeyi bile zihninizde canlandırmaya çalışın. Neden sekreter, onda dikkatinizi çeken neydi? Bakın ben, Hercule Poirot, size muhakkak bir şeyler olması gerektiğini söylüyorum."</p>

  <p>&nbsp;Lady Astwell başını salladı.</p>

  <p>&nbsp;"O akşam Trefusis hiç dikkatimi bile çekmedi, bir an bile onu düşünmediğim de kesin."</p>

  <p>&nbsp;"Aklınız başka birinde miydi?"</p>

  <p>&nbsp;"Evet."</p>

  <p>&nbsp;"Eşinizin Miss Lily Margrave'e karşı olan düşmanlığında mı?"</p>

  <p>&nbsp;"Bu doğru," dedi Lady Astwell başını sallayarak. "Bu konuda her şeyi biliyor olmalısınız, Mösyö Poirot."</p>

  <p>&nbsp;"Ben, ben her şeyi bilirim," dedi küçük adam absürt denecek kadar kendini beğenmiş bir tavırla.</p>

  <p>&nbsp;"Lily'den çok memnunum, Mösyö Poirot, bunu siz de kendi gözlerinizle gördünüz. Reuben, onun şu ya da bu referansının sahte olduğu iddiasıyla kavga çıkarmaya başlamıştı. Bakın asla onun sahte</p>

  <p>&nbsp;referans vermediğini söylemek istemiyorum. Vermiş olabilir. Ama Tanrı bağışlasın, eski gençlik günlerimde ben de bir sürü kötü şey yaptım. Tiyatro yöneticilerinin gözüne girmek için insanın çok dalavere çevirmesi gerekebiliyor. Bu bağlamda zamanında yapmadığım, yazmadığım ya da söylemediğim şey kalmamıştır diyebilirim."</p>

  <p>&nbsp;"Lily bu işi istiyordu ve bunun için... diyelim ki... pek de düzgün... şey doğru olmayan bazı şeyler yaptı. Erkekler bu gibi konularda gerçekten de aptaldırlar... Kocamın bundan dolayı kopardığı tantanaya bakılacak olsa insan Lily'nin milyonların sorumluluğunu taşıyan bir banka çalışanı olduğunu düşünebilir. Tüm gece boyunca çok endişeliydim, her ne kadar kocama sözümü dinletmeyi başarabilsem de sonuçta, o zaman zaman son derece dik kafalı bir insan olabiliyordu. Zavallı Reuben, sevgilim! Dolayısıyla o gece kafam başka yerdeydi, sekreterle ilgilenmek için pek zamanım olmadı, zaten Trefusis hiçbir zaman dikkatimi çeken bir tip de olmamıştır. Yalnızca burada olan biri, hepsi bu kadar işte!"</p>

  <p>&nbsp;"Bunu ben de fark ettim. Bay Trefusis pek de çemberini kırabilecek, dikkat çekecek biri değil."</p>

  <p>&nbsp;"Öyle," dedi Lady Astwell. "O Victor gibi değil."</p>

  <p>&nbsp;"Bay Victor sanki her an patlayabilecek pimi çekilmiş bir bomba."</p>

  <p>&nbsp;"Bu tam olarak onu tanımlayan muhteşem bir ifade," dedi Lady Astwell. "Evin her tarafında esip gürlüyor, aynen şu şömine tutuşturucuları denilen zımbırtılar gibi."</p>

  <p>&nbsp;"Sanırım onun çabuk kızan, parlayan bir tabiatı var."</p>

  <p>&nbsp;"Ah, öfkelendiğinde gerçekten de şeytanı bile aratmayacak bir tip olup çıkıyor," dedi Lady Astwell. "Ama Tanrı bilir ya ben ondan korkmuyorum. Victor yalnızca havlar, ısırmaz."</p>

  <p>&nbsp;Poirot tavana baktı.</p>

  <p>&nbsp;Yavaşça, "Demek bana o gece sekreterle ilgili dikkatinizi çekenin ne olduğunu söylemeyeceksiniz?" diye mırıldandı.</p>

  <p>&nbsp;"Size söyledim Mösyö Poirot. Biliyorum. Bu bir önsezi, öngörü. Bir kadının önsezisi..."</p>

  <p>&nbsp;"...bir erkeğin idam sehpasına götürülmesini istemeyen," diye söze giren Poirot ekledi. "Ve de bu durumda daha da ötesi, belki birini idam sehpasından kurtarmaya yetmeyecek bir önsezi. Lady Astwell eğer gerçekten Bay Leverson'un suçsuz olduğuna ve sekretere ilişkin şüphelerinizin yerinde olduğuna inanıyorsanız, ufak bir deneye katılmayı ister misiniz?"</p>

  <p>&nbsp;Lady Astwell şüpheyle, "Ne gibi bir deney?" diye sordu.</p>

  <p>&nbsp;"Hipnoz... bunu kabul eder misiniz?"</p>

  <p>&nbsp;"Neden ki?"</p>

  <p>&nbsp;Poirot öne doğru eğildi.</p>

  <p>&nbsp;"Eğer size önsezilerinizin bilinçaltınıza yapışıp, kalmış bazı olaylarla bağlantılı olabileceğini açıklasam, bunu şüpheyle karşılarsınız, madam. Bu yüzden tek söyleyebileceğim bu deneyin Charles Leverson adlı o şansız genç adamın suçsuzluğunun kanıtlanması açısından çok önemli olabileceği. Kabul ediyorsunuz, değil mi?"</p>

  <p>&nbsp;"Kim hipnotize edecek?" diye sordu Lady Astwell şüpheyle. "Siz mi?"</p>

  <p>&nbsp;"Bir dostum, Lady Astwell. Eğer yanılmıyorsam o da şu anda buraya vardı. Kapının önündeki çakıl taşlarında onun arabasının teker seslerini duydum sanırım."</p>

  <p>&nbsp;"Kimden bahsediyorsunuz?"</p>

  <p>&nbsp;"Harley Sokağı'ndan Dr. Cazalet'ten."</p>

  <p>&nbsp;"Şey o... düzgün biri mi?" diye sordu Lady Astwell korkuyla.</p>

  <p>&nbsp;"Eğer kastettiğiniz buysa, kesinlikle o sahte doktorlardan değil, madam. Kendinizi güvenle onun ellerine bırakabilirsiniz."</p>

  <p>&nbsp;"Neyse," dedi Lady Astwell iç geçirerek. "Bütün bunların bir göz boyamadan öte bir şey olmadığını düşünüyorum, ama yine de istiyorsanız deneyebiliriz. Kimse sizi engellediğimi düşünmemeli."</p>

  <p>&nbsp;Poirot hızla odadan çıktı. Birkaç dakika sonra da yanında yuvarlak yüzlü, neşeli, gözlüklü biriyle geri döndü. Adam görünüm olarak Lady Astwell'in hipnozcu kavramının tamamen dışındaydı. Poirot onları tanıştırdı.</p>

  <p>&nbsp;Lady Astwell alaycı, küçümser bir havada, "Neyse," dedi. "Bu maskaralığa nasıl başlayacağız?"</p>

  <p>&nbsp;"Çok basit Lady Astwell, çok basit," diye açıklamada bulundu ufak tefek doktor. "Yalnızca arkanıza yaslanın, evet... böylesi uygun, çok iyi. Hiç heyecanlanmayın."</p>

  <p>&nbsp;"Heyecanlı filan değilim. Yalnızca karşı olmama rağmen beni hipnotize edeceğini iddia eden kişiyi görmek istiyorum."</p>

  <p>&nbsp;Dr. Cazalet neşeyle gülümsedi.</p>

  <p>&nbsp;"Evet, ama kabul ettiğinize göre bunun sizin isteğiniz dışında yapıldığı söylenemez, öyle değil mi, Lady Astwell." Işığı söndürün Mösyö Poirot. Siz de lütfen kendinizi uykunun kucağına bırakın, Lady Astwell."</p>

  <p>&nbsp;Doktor pozisyonunu biraz değiştirdi.</p>

  <p>&nbsp;"Çok geç oldu. Yorgunsunuz, uykunuz var... çok uykunuz var. Göz kapaklarınız ağırlaşıyor, gözleriniz kapanıyor... kapanıyor... kapanıyor. Birazdan uyuyacaksınız..."</p>

  <p>&nbsp;Hep aynı, kısık, yumuşak, tekdüze sesle konuşuyordu. Biraz sonra öne doğru eğilerek yavaşça Lady Astwell'in sağ göz kapağını kaldırdı. Sonra Poirot'ya dönerek başarısından gurur duyan bir tavırla kısık bir ses tonuyla seslendi.</p>

  <p>&nbsp;"Tamamdır. Devam edeyim mi?"</p>

  <p>&nbsp;"Lütfen."</p>

  <p>&nbsp;Doktor tok ve otoriter bir sesle konuşmayı sürdürdü.</p>

  <p>&nbsp;"Uyuyorsunuz Lady Astwell, ama beni duyabiliyorsunuz ve sorularıma yanıt verebilirsiniz."</p>

  <p>&nbsp;Divandaki kişi göz kapağını bile kıpırdatmadan ya da bir kez olsun kımıldamadan yavaş, monoton bir ses tonuyla karşılık verdi. "Sizi duyuyorum. Sorularınıza yanıt verebilirim."</p>

  <p>&nbsp;"Lady Astwell, kocanızın öldürüldüğü geceye dönmek istiyorum. O akşamı anımsıyor musunuz?"</p>

  <p>&nbsp;"Evet."</p>

  <p>&nbsp;"Yemek masasındasınız. Ne gördüğünüzü ve hissettiğinizi anlatın bana."</p>

  <p>&nbsp;Lady Astwell'in bedeni huzursuzca kıvrandı.</p>

  <p>&nbsp;"Çok huzursuzum. Lily için endişeleniyorum."</p>

  <p>&nbsp;"Bunu biliyoruz, bize ne gördüğünüzü anlatın."</p>

  <p>&nbsp;"Victor tüm tuzlu bademleri yedi, saygısız, açgözlü biri o. Yarın Parsons'a tabağı onun tarafına koymamasını söyleyeceğim."</p>

  <p>&nbsp;"Devam edin Lady Astwell."</p>

  <p>&nbsp;"Bu gece Reuben'in hiç keyfi yok, sinirleri bozuk. Bunun tek nedeninin Lily olduğunu sanmıyorum. İşle ilgili bir şey olmalı. Victor da ona ters ters bakıyor."</p>

  <p>&nbsp;"Bize Bay Trefusis'ten bahsedin, Lady Astwell."</p>

  <p>&nbsp;"Gömleğinin sol manşeti yıpranmış. Saçına çok fazla briyantin sürüyor. Erkeklerin bunu yapmamasını istiyorum, koltuk örtülerini mahvediyor."</p>

  <p>&nbsp;Cazalet, Poirot'ya baktı, Poirot başıyla devam edin anlamına gelen bir hareket yaptı.</p>

  <p>&nbsp;"Yemek sonrasında Lady Astwell, kahve içiyorsunuz. Bana o sahneyi anlatın."</p>

  <p>&nbsp;"Bu akşam kahve çok iyi. Her zaman böyle olmuyor. Kahve konusunda aşçıya her zaman güvenemiyorsunuz. Lily sürekli pencereden dışarı bakıyor. Acaba neden, bilmiyorum. Şimdi de Reuben odaya giriyor. Bu akşam en kötü gecelerinden birini yaşıyor, çok sinirli, zavallı Bay Trefusis'e demediğini bırakmıyor. Bay Trefusis'in elinde kâğıt açacağı var, hani şu bıçak gibi keskin ve büyük olanlardan. Ne kadar da sıkı kavramış onu. El kemikleri bembeyaz görünüyor. Şuna bakın, onu masaya öyle şiddetle sapladı ki ucu kırıldı. Onu sanki birine saplamak istediği bir hançermiş gibi tutuyor. İşte, o kadar azar ve küfürden sonra beraber dışarı çıkıyorlar. Lily'nin üzerinde yeşil gece elbisesi var; yeşil ona çok yakışıyor, aynen zambağa benziyor. Haftaya kılıfları temizletmeliyim."</p>

  <p>&nbsp;"Bir dakika Lady Astwell."</p>

  <p>&nbsp;Doktor, Poirot'ya doğru eğildi.</p>

  <p>&nbsp;"Sanırım istediğimize ulaştık," diye fısıldadı. "Sekreterden şüphelenmesinin nedeni adamın kâğıt açacağıyla yaptığı o hareket."</p>

  <p>&nbsp;Poirot, "Şimdi de kule odasına çıkalım," dedi.</p>

  <p>&nbsp;Doktor başıyla onaylayıp bir kez daha Lady Astwell'i yüksek, otoriter sesiyle sorgulamaya başladı.</p>

  <p>&nbsp;"Akşamın daha geç bir saatinde kule odasında kocanızla birliktesiniz. Siz ve o şiddetli bir kavgaya tutuştunuz, değil mi?"</p>

  <p>&nbsp;Lady'nin bedeni yeniden huzursuzlukla sarsıldı.</p>

  <p>&nbsp;"Evet... korkunç... korkunç. Çok kötü şeyler söyledik... ikimiz de."</p>

  <p>&nbsp;"Şu an için bunu unutun. Odayı tam olarak görebiliyorsunuz . değil mi; perdeler kapalı, ışık açık."</p>

  <p>&nbsp;"Tepedeki avize değil, yalnızca masa lambası."</p>

  <p>&nbsp;"Kocanızdan ayrılıyorsunuz, ona iyi geceler diliyorsunuz."</p>

  <p>&nbsp;"Hayır dilemedim, ona çok kızgınım."</p>

  <p>&nbsp;"Bu onu son görüşünüz, çok kısa bir süre sonra öldürülecek. Onu kimin öldürdüğünü biliyor musunuz Lady Astwell?"' "Evet. Bay Trefusis." "Neden böyle söylüyorsunuz?" "Bombeden dolayı... perdedeki kabarıklık." "Perdede bir kabarıklık mı vardı?" "Evet"</p>

  <p>&nbsp;"Bunu gördünüz mü?" "Evet. Hatta elledim bile."</p>

  <p>&nbsp;"Oraya biri mi saklanmıştı... Bay Trefusis miydi bu?" "Evet."</p>

  <p>&nbsp;"Bunu nasıl bilebiliyorsunuz?" "Ben... ben... kâğıt açacağından dolayı." Lady Astwell'in yanıt verirkenki monoton sesi ilk kez titredi ve güvenini yitirdi.</p>

  <p>&nbsp;Poirot ve doktor bir an için bakıştılar.</p>

  <p>&nbsp;"'Sizi tam olarak anlayamadım Lady Astwell. Perdede bir kabarıklık olduğunu söylediniz, değil mi? Biri oraya saklanmıştı, değil mi? Bu kişiyi görmediniz mi?" "Hayır."</p>

  <p>&nbsp;"'Daha önce kâğıt açacağını tutuşunu gördüğünüz için bunun Bay Trefusis olabileceğini düşündünüz, değil mi?" "Evet."</p>

  <p>&nbsp;"'Ama Bay Trefusis yatmaya gitmişti, öyle değil mi?" "Evet... evet, bu doğru, odasına gitti." "Öyleyse perdenin arkasındaki o olamazdı, değil mi?" "Evet, evet, o değildi."</p>

  <p>&nbsp;"Kocanıza bir süre önce iyi geceler dilemişti, değil mi?" "Evet."</p>

  <p>&nbsp;"Ve siz onu daha sonra görmediniz, değil mi?"</p>

  <p>&nbsp;"Hayır."</p>

  <p>&nbsp;Lady Astwell titremeye, kendini oradan oraya atmaya ve hafifçe homurdanmaya başlamıştı.</p>

  <p>&nbsp;Doktor, "Kendine geliyor," dedi. "Ama biz de öğrenmek istediğimizi öğrendik, öyle değil mi?"</p>

  <p>&nbsp;Poirot başıyla onayladı. Doktor, Lady Astwell'e doğru eğildi.</p>

  <p>&nbsp;"Uyanıyorsunuz," diye mırıldandı yavaşça. "Haydi, şimdi uyanın. Bir dakika sonra da gözlerinizi açacaksınız."</p>

  <p>&nbsp;İki adam bekliyorlardı. Lady Astwell birden doğrulup, oturdu ve onlara baktı.</p>

  <p>&nbsp;"Uyudum mu?"</p>

  <p>&nbsp;Doktor, "Bu yalnızca kısa bir kestirmeydi, bayan," dedi.</p>

  <p>&nbsp;Lady Astwell bakışlarını ona yöneltti.</p>

  <p>&nbsp;"Sizin şu hokus pokusunuzdan değil mi?"</p>

  <p>&nbsp;"Umarım kendinizi kötü hissetmiyorsunuzdur, Lady Astwell."</p>

  <p>&nbsp;Lady Astwell esnedi.</p>

  <p>&nbsp;"Kendimi oldukça yorgun ve bitkin hissediyorum."</p>

  <p>&nbsp;Doktor ayağa kalktı.</p>

  <p>&nbsp;"Size bir fincan kahve getirmelerini söyleyeceğim," dedi. "Biz de şu an için sizi rahat bırakalım."</p>

  <p>&nbsp;Kapıya vardıklarında Lady Astwell arkalarından seslendi:</p>

  <p>&nbsp;"Ben... ben bir şey söyledim mi?"</p>

  <p>&nbsp;Poirot arkasına bakarak gülümsedi.</p>

  <p>&nbsp;"Önemli bir şey değil, madam. Bize oturma odasındaki kılıfların temizlenmeye gereksinimleri olduğunu söylediniz."</p>

  <p>&nbsp;"Gerçekten de öyle," dedi Lady Astwell. "Bana bunu söyletmek için beni uyutmanıza gerçekten de hiç gerek yoktu." Keyifle gülümsedi. "Başka bir şey?"</p>

  <p>&nbsp;Poirot sordu. "O akşam Bay Trefusis'in salondan bir kâğıt açacağı aldığını anımsıyor musunuz?"</p>

  <p>&nbsp;"Bilemiyorum, emin değilim," dedi Lady Astwell. "Olabilir de."</p>

  <p>&nbsp;"Peki, perdedeki kabarıklık size bir şey anımsatıyor mu?"</p>

  <p>&nbsp;Lady Astwell düşündü.</p>

  <p>&nbsp;"Sanırım anımsıyorum," dedi ağır ağır. "Hayır... tam olarak çıkaramıyorum, ama şimdi..."</p>

  <p>&nbsp;Poirot hemen, "Kendinizi zorlamayın Lady Astwell," dedi. "Önemli değil... kesinlikle önemsiz."</p>

  <p>&nbsp;Doktor, Poirot'yla birlikte dedektifin odasına gitti.</p>

  <p>&nbsp;"Neyse," dedi Cazalet. "Sanırım bu olayları biraz olsun açıklıyor. Sir Reuben, sekreteri azarladığı sırada adam orada bulunan bir kâğıt açacağını kapmış ve kendini kontrol edebilmek, öfkesini bastırmak için büyük efor sarf etmiş, hatta kâğıt açacağını masaya saplamış. Lady Astwell ise kafası tamamen Lily Margrave'in sorunundayken, bu hareketi bilinçaltına kaydetmiş ve yanlış algılamış.</p>

  <p>&nbsp;Dolayısıyla da Sir Reuben'in Trefusis tarafından öldürüldüğü fikrine saplanıp kalmış. Şimdi biraz da perdedeki kabarıklığı düşünelim. İşte bu ilginç. Kule odasına ilişkin onun açıklamalarından anladığım kadarıyla yazı masası pencerenin önündeki çıkıntıya yerleştirilmiş. Tabii bu pencerede de perdeler vardı, değil mi?"</p>

  <p>&nbsp;"Evet, mon ami, siyah kadife perdeler."</p>

  <p>&nbsp;"Ve tabii birinin perdenin gerisine saklanabileceği kadar bir alan da var, değil mi?"</p>

  <p>&nbsp;"Kesinlikle, hatta oldukça geniş bir alan olduğunu da söyleyebilirim."</p>

  <p>&nbsp;"Öyleyse hiç değilse," diye ağır ağır konuşmaya devam etti doktor. "Birinin odada gizlenmiş olabileceği olasılığı ortaya çıkmış oluyor. Tabii bunun sekreter olması olanaksız, çünkü her ikisi de onun odadan çıktığını görmüşler. Bu kişi Victor Astwell de olamaz, çünkü Victor odadan çıkarken Trefusis girmiş, Lily Margrave olması ise söz konusu bile değil. Her kimse, bu o akşam Sir Reuben odasına çıkmadan önce odaya giren biri olmalı. Albay Naylor konusundaki fikriniz ne? Oraya saklanan o olabilir miydi?"</p>

  <p>&nbsp;Poirot başını salladı.</p>

  <p>&nbsp;"Olmayacak şey değil. O akşam yemeğini otelde yemiş, ama yemekten ne kadar sonra dışarı çıktığını kestirmek çok zor. Geri dönüşünün ise yarımda olduğunu biliyoruz."</p>

  <p>&nbsp;"Öyleyse bu kişinin o olması olası ve eğer öyleyse cinayeti işleyen de o olabilir. Gerekçesi vardı, elinin altında silah da vardı. Yine de bu fikir size pek sıcak gelmiyor, değil mi?"</p>

  <p>&nbsp;"Benim başka bir fikrim var. Söyleyin bana Bay le Docteur, bir an için diyelim ki cinayeti işleyen Lady Astwell, hipnoz altındayken bunu itiraf eder miydi?"</p>

  <p>&nbsp;Doktor hafifçe ıslık çaldı.</p>

  <p>&nbsp;"Demek asıl düşündüğünüz buydu? Katilin Lady Astwell olduğu, öyle mi? Elbette... bu olabilir; şu ana kadar bunu hiç düşünmemiştim. Sir Reuben'in yanına son giren oydu, ondan sonra da kimse onu canlı olarak görmedi. Sorunuza gelince, buna, 'Hayır' yanıtını vermek durumundayım. Lady Astwell hipnoza girerken beynini kendisinin bu cinayetteki rolüne ilişkin olarak hiçbir şey söylememek üzere şartlandırmış olabilir. Bu durumda sorularıma doğru yanıt verir, ancak yalnızca bu noktada susar. Ama böyle bir durumda Bay Trefusis'in suçlu olduğu konusunda bu kadar ısrarcı olmazdı. Polisin vardığı sonucu kabullenmeyi yeğlerdi."</p>

  <p>&nbsp;Poirot, "Anlıyorum," dedi. "Ancak ben de Lady Astwell'in katil olduğunu söylemedim. Bu bir varsayımdı, hepsi o kadar."</p>

  <p>&nbsp;Doktor bir ya da iki dakikalık sessizliğin ardından, "Bu ilginç bir olay," dedi. "Diyelim ki Charles Leverson gerçekten de suçsuz, o zaman o kadar çok olasılık söz konusu ki: Humphrey Naylor, Lady Astwell, hatta Lily Margrave bile."</p>

  <p>&nbsp;"Bahsetmediğiniz bir kişi daha var," diye ekledi Poirot sakince. "Victor Astwell. Anlattığına göre kapısı açık olarak odasında oturmuş, Charles Leverson'un geri dönmesini bekliyormuş. Ama bu onun kendi ifadesi, anlıyorsunuz değil mi?"</p>

  <p>&nbsp;"Bu pimi çekilmiş el bombası gibi her an patlamaya hazır olan öfkeli tip, değil mi? Hani şu bana bahsettiğiniz?"</p>

  <p>&nbsp;Poirot, "Aynen öyle," dedi.</p>

  <p>&nbsp;Doktor ayağa kalktı.</p>

  <p>&nbsp;"Neyse, artık şehre dönmeliyim. Beni olayların gelişiminden haberdar edersiniz, değil mi?"</p>

  <p>&nbsp;Poirot, doktorun ardından zili çalarak George'u çağırdı.</p>

  <p>&nbsp;"Lütfen bir bardak bitki çayı George. Sinirlerim berbat oldu."</p>

  <p>&nbsp;"Elbette efendim. Hemen hazırlayayım."</p>

  <p>&nbsp;George on dakika sonra elinde buhar tüten bir fincanla yeniden efendisinin karşısındaydı. Poirot çayın acı kokusunu keyifle içine çekti. Çayını yudumlarken bir yandan da yüksek bir sesle kendi kendine konuşuyordu:</p>

  <p>&nbsp;"Av dünyanın her yerinde farklıdır. Tilkiyi yakalamak için köpeklerle birlikte at koşturmak gerekir. Bağırırsın, koşarsın, her şey hıza bağlıdır. Kendim hiç çıkmadım, ama geyik avında ise pusuya yatıp, saatlerce karnının üstünde sürünmek gerekebileceğini biliyorum. Dostum Hastings, bana bundan uzun uzun bahsetmişti. Bizim buradaki yöntemimiz ise sevgili George, bunlardan her ikisi de olmayacak. Kendimize örnek olarak ev kedisini almalıyız. Kedi saatlerce fare deliğinin önünde durur bekler. Hareketsiz, kıpırdamadan avını bekler... ama asla uzaklaşmaz."</p>

  <p>&nbsp;İç geçirerek boş çay fincanını tabağına bıraktı.</p>

  <p>&nbsp;"Size buraya gelmeden önce valize iki üç günlük giysi koymanızı söylemiştim. Yarın sevgili George, Londra'ya gidip önümüzdeki on beş günde gerekli olabilecekleri getirmelisin."</p>

  <p>&nbsp;Hiçbir şeye şaşırmayan ve tepki vermeyen George her zamanki duyarsızlıkla, "Elbette efendim," dedi.</p>

  <p>&nbsp;Hercule Poirot'nun Mon Repos'ta kalmaya devam etmesi birçok kişiyi açıkça rahatsız ediyordu. Victor Astwell de bu nedenle yengesine dert yandı.</p>

  <p>&nbsp;"Her şey iyi güzel de Nancy, sen bu gibi insanları pek tanımazsın. Burayı rahat ve konforlu buldu, anlaşılan daha bir ay kalacak ve onun burada geçirdiği her gün sana bilmem kaç paraya mal olacak."</p>

  <p>&nbsp;Lady Astwell'in yanıtı ise bunun kendi kararı olduğu ve dışarıdan karışılmasını istemediğiydi.</p>

  <p>&nbsp;Lily Margrave ise ciddi bir şekilde huzursuzluğunu gizlemeye çalışıyordu. Başlangıçta Poirot'nun öyküsüne inandığından emindi. Şimdi ise bundan şüphe duymaya başlamıştı.</p>

  <p>&nbsp;Poirot ise asla sakin sessiz durmuyor, bir biçimde oyununu oynuyordu. Oradaki beşinci gününde akşam yemeğine yanında bir parmak izi albümüyle indi. Belki de bu ev halkının parmak izlerini almak için oldukça biçimsiz, kaba bir yöntemdi, ama aslında yanlış olduğu söylenemezdi. Böyle bir durumda kim parmak izi vermeyi reddedebilirdi ki? Victor Astwell bile ancak küçük dedektif yatmaya gittikten sonra derin bir soluk alıp, içini döktü:</p>

  <p>&nbsp;"Bunun ne anlama geldiğini anlıyorsun değil mi Nancy? Adam açıkça içimizden birinin peşinde!"</p>

  <p>&nbsp;"Saçmalama Victor."</p>

  <p>&nbsp;"Peki, o zaman bu küçük albümün anlamı neydi?"</p>

  <p>&nbsp;Lady Astwell kendinden emin, hoşnut bir ifadeyle, "Mösyö Poirot ne yaptığını biliyor," dedi ve anlamlı bir şekilde Owen Trefusis'e baktı.</p>

  <p>&nbsp;Bir başka kez Poirot aynı oyunu daha farklı, kâğıt üzerine ayak izlerinin alınması olarak sundu. Ertesi sabah ise bir kedi sessizliğinde parmak uçlarına basarak kütüphaneye girdi. Birden onu karşısında gören Owen Trefusis hayalet görmüşçesine yerinden sıçradı.</p>

  <p>&nbsp;"Beni bağışlayın, ama Mösyö Poirot," dedi. "Hepimizi diken üstünde tutmayı başarıyorsunuz."</p>

  <p>&nbsp;Poirot saf bir ifadeyle, "Peki ama neden böyle düşünüyorsunuz?" diye sordu.</p>

  <p>&nbsp;"İtiraf etmeliyim ki Charles Leverson aleyhindeki deliller kanımca son derece güçlü. Ama sanırım siz farklı düşünüyorsunuz."</p>

  <p>&nbsp;O sırada Poirot pencereden dışarı bakıyordu. Birden arkasını döndü.</p>

  <p>&nbsp;"Size bir şey söyleyeyim mi Bay Trefusis... ama bu kesinlikle aramızda kalmalı."</p>

  <p>&nbsp;"Neydi?"</p>

  <p>&nbsp;Poirot'nun acelesi yok gibiydi. Bir süre tereddüt etti. Konuşmaya başlaması ise evin kapısının açılıp, kapanmasına denk düştü. Ancak sır veren biri için yüksek ses tonu hiç de uygun değildi, hatta sesi dışarıda antredeki ayak seslerini bile bastırıyordu.</p>

  <p>&nbsp;"Size bunları anlatıyorum, ama bunun kesinlikle aramızda kalacağına inanıyorum, Bay Trefusis. Yeni kanıtlar buldum. Bunlara dayanarak o akşam Charles Leverson'un çalışma odasına girdiğinde Sir Reuben'in zaten ölmüş olduğunu kanıtlayabilirim."</p>

  <p>&nbsp;Sekreter şaşkınlık içinde onu süzüyordu.</p>

  <p>&nbsp;"Ne gibi kanıtlar? Neden hiçbirimizin bundan haberi yok?"</p>

  <p>&nbsp;"Öğreneceksiniz," dedi küçük adam gizemli bir tavırla. "Ancak şimdilik bu sır aramızda kalmalı."</p>

  <p>&nbsp;Bu sözlerin ardından hızla oradan ayrıldı. Antrede neredeyse Victor Astwell ile çarpışacaktı.</p>

  <p>&nbsp;"Sanırım henüz geldiniz, bayım?"</p>

  <p>&nbsp;Astwell başıyla onayladı.</p>

  <p>&nbsp;"Dışarıda hava çok kötü," dedi soluk soluğa. "Soğuk ve rüzgârlı."</p>

  <p>&nbsp;Poirot, "Ah, öyleyse," dedi. "Bugün dolaşmaya çıkmamalıyım. Aslında ben aynen bir ev kedisi gibiyim, ateşin dibine oturup, pineklemek en büyük keyfim."</p>

  <p>&nbsp;Aynı akşam ellerini ovuşturarak sadık uşağı George'a ise şöyle dedi:</p>

  <p>&nbsp;"Ça marche <span class="t6">(</span><span class="t6">İ</span><span class="t6">ş</span><span class="t6">liyor)</span> , George, ilerleme kaydediyoruz. Hepsi tedirgin... diken üstünde oturuyorlar! Kedi rolüne bürünüp, pusuya yatmak hiç de kolay değil, ama insan beklemesinin karşılığını alıyor... hem de en iyi bir şekilde! Yarın yeni bir eyleme geçeceğiz."</p>

  <p>&nbsp;Ertesi gün Trefusis şehre inmek zorundaydı. Victor Astwell ile aynı trenle gitti. Onların evden ayrılmasıyla birlikte Poirot da hemen harekete geçti.</p>

  <p>&nbsp;"Haydi, George, hemen işe koyulmalıyız. Eğer hizmetçi kız bu odalara yaklaşırsa bunu engellemelisiniz. Onun kulağına birkaç bağlayıcı olmayan tatlı sözcük fısıldayın ve koridordan öteye geçmesine fırsat vermeyin."</p>

  <p>&nbsp;İlk olarak sekreterin odasına gitti ve ayrıntılı bir araştırmaya girişti. Araştırmadığı çekmece, karıştırmadığı dolap kalmadı. Ardından her şeyi yeniden hızla yerli yerine koydu ve incelemesinin tamamlandığını bildirdi. Kapıda nöbet bekleyen George hafifçe öksürerek fısıldadı.</p>

  <p>&nbsp;"İzninizle bir şey söyleyebilir miyim, efendim?"</p>

  <p>&nbsp;"Evet George?"</p>

  <p>&nbsp;"Ayakkabılar efendim. Kahverengi ayakkabılar ikinci, rugan ayakkabılar bir alttaki rafta duruyorlardı. Yerleştirirken tam tersini yaptınız."</p>

  <p>&nbsp;"Fevkalade!" dedi Poirot mutlu, yaptığından memnun bir insan ifadesiyle. "Buna kafamızı takmamıza gerek yok. Hiç önemli değil, George. Bay Trefusis'in böyle küçük ayrıntılarla ilgileneceğini sanmıyorum."</p>

  <p>&nbsp;"Nasıl isterseniz, efendim."</p>

  <p>&nbsp;"Ama bu gibi şeylere önem verip, dikkat etmek sizin göreviniz, George." Poirot cesaret verircesine hafifçe uşağın omzuna dokundu. "Bu dikkat senin değerini artırıyor."</p>

  <p>&nbsp;Uşak yanıt vermedi. Günün ilerleyen saatlerinde aynı işlem Victor Astwell'in odasında da yinelendi. George bu kez Bay Astwell'in iç çamaşırlarının çekmecelere bulunduğu şekilde yerleştirilmemesine hiçbir tepki göstermedi. Ancak bu ikinci durumda, sonradan olanlar uşağın haklı olduğunu, Poirot'nun ise yanıldığını ortaya koydu. O akşam Victor Astwell oturma salonuna öfkeden köpürerek fırtına gibi daldı.</p>

  <p>&nbsp;"Buraya baksana sen, seni küçük Belçikalı züppe, kendini beğenmiş terbiyesiz adam, nasıl olur da benim odamı karıştırırsın? Orada ne bulacağını sanıyordun ki? Bunun bir daha tekrarlanmasını istemiyorum, asla, duyuyor musun? Sakın bir daha denemeyesin bile! Bütün bunlar evde her şeye burnunu sokan bir casus beslemekten geliyor başımıza!"</p>

  <p>&nbsp;Bu hakaret dolu sözcükler birbirini izlerken Poirot mahcup bir tavırla parmaklarını oynatıyordu. Yüzlerce, binlerce, milyonlarca kez özür dilediğini belirtti. Beceriksizce davrandığını, işgüzarlık ettiğini, gereksiz yere bazı şeylere burnunu sokmaya çalıştığını, kafasının karışık olduğunu söyledi. Hiç hakkı olmayan bir şekilde özgürce davranmıştı. Öyle ki sonuçta öfkeden köpüren Victor Astwell de sakinleşmek zorunda kaldı, ancak halen homurdanmaya devam ediyordu.</p>

  <p>&nbsp;Aynı akşam Poirot bitki çayını yudumlarken uşağına, "Her şey yolunda gidiyor, George! Tam istediğim gibi!" diye mırıldandı.</p>

  <p>&nbsp;"Cuma günü," diye belirtti Poirot düşünceli bir şekilde. "Şanslı günüm!"</p>

  <p>&nbsp;"Gerçekten mi efendim."</p>

  <p>&nbsp;"Batıl inançlarınız yok, değil mi sevgili George?"</p>

  <p>&nbsp;"Masada on üçüncü kişi olmamaya özen gösteririm. Merdiven altından geçmemeye de. Ama cumaya ilişkin hiçbir önyargım yok, efendim."</p>

  <p>&nbsp;"İşte bu iyi. Haydi, George, bugün kendi Waterloo savaşımızı vereceğiz!"</p>

  <p>&nbsp;"Evet efendim!"</p>

  <p>&nbsp;"Sen hiç heyecanlanmaz mısın, George, ne yapacağımızı bile sormuyorsun?"</p>

  <p>&nbsp;"Ne yapacağız efendim?"</p>

  <p>&nbsp;"Bugün George, kule odasında son bir inceleme yapacağız."</p>

  <p>&nbsp;Gerçekten de kahvaltının hemen ardından Poirot, Lady Astwell'in de izniyle olay yerine gitti. Ev halkından birçoğu onun burada dört ayak üzerinde yerlerde süründüğünü, siyah kadife perdeleri araştırdığını, duvardaki resimleri incelemek için yüksek sandalyelere çıktığını izledi. İlk kez olsa bile Lady Astwell de bu durum karşısında kendini huzursuz hissediyordu.</p>

  <p>&nbsp;"İtiraf etmeliyim ki bu kadarı artık benim de sinirlerime dokunuyor," dedi. "Kafasında bir şey var, ama ne olduğunu bilemiyorum. Onun yerde köpek gibi dört ayak üstünde süründüğünü görmek tüylerimi diken diken ediyor. Neyin peşinde olduğunu bilmek isterdim. Lily, tatlım, yukarı çıkıp, şu anda ne yaptığına bakabilir misin? Neyse, boş ver, şu an için yanımda kalmanı yeğlerim."</p>

  <p>&nbsp;Oturduğu yerden doğrulan Bay Trefusis, "İsterseniz ben gidip bakabilirim, efendim," dedi.</p>

  <p>&nbsp;"Bu çok iyi olurdu, Bay Trefusis."</p>

  <p>&nbsp;Owen Trefusis odadan ayrılıp, kule odasına giden merdivenlerden yukarı çıktı. İlk bakışta oda boş gibi görünüyordu, Hercule Poirot'nun izine bile rastlanmıyordu. Sekreter yeniden aşağı inmek üzere arkasını döndüğü anda hafif bir ses duydu ve hemen ardından yukarıdaki yatak odasına çıkan dönemeçli merdivenlerde küçük adamı gördü.</p>

  <p>&nbsp;Poirot yine dört ayak üzerinde sol elindeki büyüteçle merdivendeki halının hemen yanında, tahta kısımda bir şeyler inceliyordu.</p>

  <p>&nbsp;Sekreter, onu izlediği sırada Poirot birden homurdanarak büyüteci cebine soktu. Sonra ayağa kalktı, başparmağıyla işaret parmağı arasında bir şey tutuyordu. Aynı anda sekreterin de odada olduğunu fark etti ya da öyle davrandı.</p>

  <p>&nbsp;"Ah Bay Trefusis, geldiğinizi duymadım."</p>

  <p>&nbsp;Birden tamamen farklı bir insan olup çıkmıştı. Zafer ve sevinç neredeyse yüz ifadesine tamamen hâkim olmuştu. Trefusis, onu şaşkınlıkla süzüyordu.</p>

  <p>&nbsp;"Ne oldu Mösyö Poirot. Çok mutlu görünüyorsunuz?"</p>

  <p>&nbsp;Küçük adam gururla göğsüne vurdu.</p>

  <p>&nbsp;"Gerçekten de öyle. Bakın sonuçta en başından beri aradığım kanıtı bulmayı başardım. Başparmağımla işaret parmağımın arasında bu cinayeti çözmemi sağlayacak tek ve en önemli şeyi tutuyorum."</p>

  <p>&nbsp;"Öyleyse," dedi Trefusis. "Katil Leverson değil?"</p>

  <p>&nbsp;"Charles Leverson olmadığı kesin. Şu ana kadar ben de kim olduğunu bilmiyordum. Ama artık hiçbir şüphem yok, her şey açığa çıktı."</p>

  <p>&nbsp;Merdivenlerden indi ve hafifçe sekreterin omzuna vurdu.</p>

  <p>&nbsp;"Hemen Londra'ya gitmem gerekiyor. Lady Astwell'e bunu haber verir misiniz? Ayrıca ona herkesin bu akşam kule odasında toplanmasını istediğimi de belirtin. Lütfen bunu sağlasın. Ben de orada olacağım ve gerçeği açıklayacağım. Ah çok mutluyum!"</p>

  <p>&nbsp;Ve adeta dans ederek neşe içinde hoplaya sıçraya merdivenlerden aşağı indi. Trefusis ardından bakakaldı. Birkaç dakika sonraysa kütüphaneye geldi ve oradakilerden birinin kendisine ufak karton bir kutu verip, veremeyeceğini sordu.</p>

  <p>&nbsp;"Maalesef yanıma almamışım," dedi. "Ama yanımda kesinlikle kutuda saklamam gereken çok değerli bir şey var."</p>

  <p>&nbsp;Trefusis çalışma masasının çekmecelerinden birinden küçük bir kutu çıkararak uzattı. Poirot sevinç içerisinde aldı. Ve ardından hemen elinde bu hazine kutusuyla yukarı koştu. Merdivenin eşiğinde George'a rastladı ve kutuyu ona uzattı.</p>

  <p>&nbsp;"Bunun içinde çok değerli bir şey var sevgili George," dedi yüksek sesle. "Lütfen onu tuvalet masasının ikinci çekmecesine, inci kol düğmelerimin durduğu mücevher kutumun yanına koyar mısın?"</p>

  <p>&nbsp;"Elbette efendim!"</p>

  <p>&nbsp;"Sakın zarar görmesin. Çok dikkat et. Çok önemli. Bu kutunun içinde bir katili ipe götürecek delil var."</p>

  <p>&nbsp;"Ne diyorsunuz efendim?"</p>

  <p>&nbsp;Poirot yeniden hızla merdivenlerden aşağı indi ve şapkasını alarak hızla evden ayrıldı.</p>

  <p>&nbsp;Geri dönüşü bu denli gösterişli olmadı. Sadık George, onu aldığı talimatlara uygun şekilde evin yan kapısından içeri aldı.</p>

  <p>&nbsp;Poirot, "Hepsi kule odasında toplandılar mı?" diye sordu.</p>

  <p>&nbsp;"Evet efendim."</p>

  <p>&nbsp;Aralarında karşılıklı olarak birkaç sözcük mırıldandıktan sonra Hercule Poirot zafer kazanmış bir komutan havasıyla daha bir ay önce bir cinayetin işlendiği odaya çıktı. Gözleriyle odayı taradı. Herkes oradaydı: Lady Astwell, Victor Astwell, Lily Margrave, sekreter ve sadık uşak Parsons. Aslında Parsons içeri girip girmeme konusunda kararsızca kapının eşiğinde duruyordu.</p>

  <p>&nbsp;"George, efendim, burada bana ihtiyaç olabileceğini söyledi" dedi Poirot'yu görür görmez. "Sizce de bu uygun mu?"</p>

  <p>&nbsp;Poirot, "Kesinlikle uygun," diye belirtti. "Lütfen burada kalın."</p>

  <p>&nbsp;Poirot odanın ortasına gitti.</p>

  <p>&nbsp;"Bu başlangıçtan itibaren çok ilginç bir olaydı," dedi ağır, vurgulu bir ses tonuyla. "İlginçti, çünkü burada bulunanlardan herkes Sir Reuben Astwell'i öldürmüş olabilirdi. Parası kime kalacaktı? Charles Leverson ve Lady Astwell'e. Son gece son anlarında kim onun yanındaydı? Lady Astwell. Onunla şiddetli bir kavgaya tutuşan kimdi? Yine Lady Astwell."</p>

  <p>&nbsp;Lady Astwell bir çığlık atarak yerinden sıçradı.</p>

  <p>&nbsp;"Tanrı aşkına, siz ne diyorsunuz? Hiçbir şey anlamıyorum, yoksa..."</p>

  <p>&nbsp;"Ama Sir Reuben'le tartışan biri daha vardı," diye sözlerini sürdürdü Poirot dalgın bir havada. "Başka biri daha o gece onun yanından ayrılırken öfkeyle doluydu. Diyelim ki Lady Astwell on ikiye çeyrek kala kocasının yanından ayrılırken Sir Reuben sağdı. Charles Leverson ise on dakika sonra eve geri döndü. Bu aradaki on dakikada rahatlıkla ikinci kattaki biri gizlice yukarı çıkmış, cinayeti işlemiş ve yeniden odasına dönmüş olabilirdi."</p>

  <p>&nbsp;Bu kez acı bir çığlıkla yerinden sıçrayan Victor Astwell'di.</p>

  <p>&nbsp;"Lanet olsun, siz ne..." Öfkeden cümlesinin sonunu bile getiremedi.</p>

  <p>&nbsp;Poirot, "Yine böyle öfkeye kapıldığınız bir anda, Batı Afrika'da birini öldürmüştünüz, değil mi?" diye sordu.</p>

  <p>&nbsp;Lily Margrave, "İnanamıyorum," diye bağırdı.</p>

  <p>&nbsp;Lily yumruklarını sıkmış bir halde bir adım öne geldi, yanakları pembeydi.</p>

  <p>&nbsp;"Buna inanamıyorum," dedi ve doğruca Victor Astwell'in yanına gitti.</p>

  <p>&nbsp;"Bu gerçek Lily," diye açıkladı Victor. "Ancak bu olayda bu küçük adamın bilmediği çok önemli şeyler var. Öldürdüğüm adam tam on beş çocuğun kanına girmiş bir büyücü doktordu. Bence yaptığım kesinlikle doğruydu, hak etmişti bunu."</p>

  <p>&nbsp;Lily, Poirot'nun yanına geldi.</p>

  <p>&nbsp;"Mösyö Poirot," dedi ciddi bir şekilde. "Yanılıyorsunuz. O sert tabiatlı, çabuk öfkelenen biri olabilir, bağırıp çağırması, kırıp dökmesi, öfkesine hâkim olamaması cinayet işlediğini göstermez. Biliyorum... size de söylemiştim, biliyorum... Bay Astwell böyle bir şeyi yapacak biri değil."</p>

  <p>&nbsp;Poirot, onu dikkatle süzdü, yüzünde sinsi bir gülümseme belirmişti. Sonra kızın elini avuçlarının arasına aldı ve nazikçe okşadı.</p>

  <p>&nbsp;"Bakın matmazel," dedi sevecenlikle. "Sız de önsezilerinize, içgüdülerinize dayanıyorsunuz. Bay Astwell'e inanıyorsunuz, değil mi?"</p>

  <p>&nbsp;Lily ağır ağır sözcüklerin üzerine basarak yanıtladı.</p>

  <p>&nbsp;"Bay Astwell iyi bir insan," dedi. "Ve de dürüst. Mpala altın madenleri olayıyla hiçbir ilgisi yok. Gerçekten ama gerçekten iyi bir insan o... ve ben onunla evlenmeye karar verdim."</p>

  <p>&nbsp;Victor Astwell de Lily'nin yanına gelerek diğer elini tuttu.</p>

  <p>&nbsp;"Tanrı bilir ya Mösyö Poirot, ağabeyimi öldüren ben değilim. Yemin ederim."</p>

  <p>&nbsp;Poirot, "Sizin yapmadığınızı biliyorum," dedi.</p>

  <p>&nbsp;Gözleriyle odayı taradı.</p>

  <p>&nbsp;"Dinleyin beni dostlar," dedi. "Lady Astwell bir hipnotizma seansı sırasında o gece bu odadayken perdenin arkasında bir kabarıklık gördüğünden söz etti."</p>

  <p>&nbsp;Herkes birden pencereye doğru baktı.</p>

  <p>&nbsp;"Yani orada bir soyguncu mu gizlenmişti?" diye bağırdı Victor Astwell. "Ne muhteşem bir çözüm!"</p>

  <p>&nbsp;"Ah!" dedi Poirot kibar bir şekilde. "Ama söz konusu olan bu perde değildi."</p>

  <p>&nbsp;Odada ilerledi ve yukarı çıkan küçük merdiveni gizleyen perdeyi işaret etti.</p>

  <p>&nbsp;"Sir Reuben cinayetten önceki gece yukarıdaki yatak odasını kullanmıştı. Yatakta kahvaltı etmiş ve Trefusis'i yanına çağırtıp, talimatlarını vermişti. Bay Trefusis o sırada yatak odasında bir şey unutmuş olmalı. Ne olduğunu bilmiyorum, ama bir şey olduğu kesin. Sir Reuben ve Lady Astwell'e iyi geceler dilediği anda bunu anımsadı ve almak için merdivenlerden yukarı koştu. O sırada karıkoca şiddetli bir kavgaya tutuşmuş oldukları için onlardan birinin bunu fark edebilmiş olduğunu sanmıyorum. Bay Trefusis merdivenlerden aşağı indiğinde de bu şiddetli kavganın tam ortasındaydılar.</p>

  <p>&nbsp;"Karşılıklı olarak birbirlerine ettikleri hakaretler öylesine kişisel ve ağırdı ki Bay Trefusis çok zor bir durumda kalmıştı. Onların kendisinin bir süre önce odadan ayrıldığını düşündüklerini biliyordu. Sir Reuben'in öfkesinin kendisine yöneleceği ve zaten mevcut kızgınlığının daha da artacağı korkusuyla olduğu yerde kalıp, daha sonra gizlice sıvışmaya karar verdi. Dolayısıyla bu perdenin arkasında bekledi, ama Lady Astwell odadan ayrılırken bilinçli olmasa da onun perdenin gerisindeki siluetini fark etti.</p>

  <p>&nbsp;"Lady Astwell gittikten sonra Bay Trefusis gizlice bulunduğu yerden çıkıp, gitmeye çalıştıysa da Sir Reuben birden başını çevirdi ve sekreterin oradaki varlığından haberdar oldu. Zaten sinirleri bozuktu, öfkesini sekreterinden çıkardı, onu kasten kulak misafiri olmakla ve casuslukla suçladı.</p>

  <p>&nbsp;"Baylar, bayanlar, insan psikolojisi üzerinde çok çalıştım. Bütün bu olay boyunca da aradığım kesinlikle sert tabiatlı, öfkesine hâkim olamayan biri değildi; çünkü insandaki öfkeli yapı bir tür</p>

  <p>&nbsp;emniyet ventilidir. Havlayan köpek ısırmaz. Evet, aslında aradığım uysal tabiatlı, sakin biriydi; sabırlı ve kontrollü biri, dokuz yıl boyunca şamar oğlanı olmayı kabullenmiş biri. Hiçbir gerilim yıllarca birikmiş bir gerilimden, hiçbir hınç yavaş yavaş gelişen bir hınçtan daha büyük olamaz.</p>

  <p>&nbsp;"Sir Reuben tam dokuz yıl boyunca sekreterini aşağılamış, ezmiş ve yıldırmış, ancak bu adam dokuz yıl boyunca sakin sakin kalabilmişti. Ama sonra bir gün geldi ve gerilim artık en üst düzeyine ulaştı ve birden patladı. Bu da o geceydi. Sir Reuben yeniden yazı masasının başına oturdu, ama sekreteri süklüm püklüm kapıya gideceği yerde ağır tahta bir lobutu alarak kendisini sürekli ezen, aşağılayan adamın kafasına indirdi.&rdquo;</p>

  <p>&nbsp;Taşlaşmış bir halde kendisini izleyen Trefusis'e döndü.</p>

  <p>&nbsp;"Kanıtınız çok basitti. Bay Astwell, sizin odanızda olduğunuzu düşünüyordu, ama hiç kimse oraya gittiğinizi görmemişti. Sir Reuben'in kafasına vurduktan sonra oradan gizlice sıvışmak istediniz. O sırada bir gürültü duydunuz ve yeniden perdenin arkasına gizlendiniz. Charles Leverson odaya girdiğinde siz oradaydınız. Lily Margrave geldiğinde de oradaydınız. Ancak daha sonra ev tam bir sessizliğe büründükten sonra gizlice kendi yatak odanıza gittiniz. Bunları yalanlayacak mısınız?"</p>

  <p>&nbsp;Trefusis kekelemeye başladı.</p>

  <p>&nbsp;"Ben... ben asla..."</p>

  <p>&nbsp;"Ah! Neyse artık buna son noktayı koyalım. Zaten iki haftadır bu komediyi oynuyorum. Size giderek çevrenizi kaplayan ağın sizi nasıl kıskaca alabileceğini gösterdim. Parmak izleri, ayak izleri, odalarınızı araştırıp, özellikle bazı eşyaların yerlerini değiştirmem... bütün bunların tek amacı içinize korku salmaktı. Korku, kaygı duyarak geceleri uykusuz geçirdiniz. Odada parmak izi ya da ayak izi veya başka bir şey bırakmış olup, olamayacağınızı düşünüp, durdunuz. Durmadan o gece olanları gözünüzün önüne getirdiniz, yaptıklarınızı ve belki de yapmadıklarınızı zihninizden geçirdiniz. Bugün o gece saklandığınız yerden bir şey aldığımı gördüğünüzde gözlerinizde beliren korkuyu gördüm. Sonra o küçük gösteriyi sergiledim, o küçük kutu, onu George'a vermem ve evden ayrılmam.</p>

  <p>&nbsp;Poirot kapıya döndü.</p>

  <p>&nbsp;"George?"</p>

  <p>&nbsp;"Buradayım, efendim."</p>

  <p>&nbsp;Uşak içeri girdi.</p>

  <p>&nbsp;"Bu baylara ve bayanlara size verdiğim talimatı söyler misiniz?"</p>

  <p>&nbsp;"Benden odanızdaki gardıroba saklanmamı ve bu küçük kutuyu bana söylediğiniz o çekmeceye bırakmamı istediniz efendim. Bugün öğleden sonra saat üç buçukta Bay Trefusis odanıza girdi, doğruca tuvalet masasına gitti ve çekmeceden söz konusu kutuyu aldı."</p>

  <p>&nbsp;"Bu kutuda," diye ekledi Poirot. "Yalnızca sıradan bir iğne vardı. Ben, ben her zaman doğruları söylerim. Bu sabah gerçekten de merdivenden bir iğne aldım. Bir ingiliz atasözü aynen şöyle der değil mi? &ldquo;Eğer iğne bulursan hemen al, bu bütün günün şanslı geçecek demektir.&rdquo; Ve gerçekten ben de şanslıydım, çünkü katili buldum.&rdquo;</p>

  <p>&nbsp;Sekretere döndü.</p>

  <p>&nbsp;"Görüyorsunuz değil mi?" diye sordu nazikçe. "Kendi kendinizi ele verdiniz."</p>

  <p>&nbsp;Trefusis birden kontrolünü kaybetti. Hıçkırıklar içinde sandalyesine çöktü ve yüzünü ellerinin arasına gömdü.</p>

  <p>&nbsp;"Çıldırmıştım," diye inledi. "Delirmiştim. Tanrım, beni hep öylesine aşağıladı, azarladı ve ezdi ki. Yıllar boyu ondan hep nefret ettim ve iğrendim."</p>

  <p>&nbsp;Lady Astwell, "Biliyordum," diye bağırdı.</p>

  <p>&nbsp;Ayağa fırladı, yüzü zafer sevinciyle aydınlanmıştı.</p>

  <p>&nbsp;"Cinayeti bu adamın işlediğini biliyordum."</p>

  <p>&nbsp;Zafer sevinci içinde dimdik duruyordu.</p>

  <p>&nbsp;"Ve haklıydınız da," dedi Poirot. "İnsan bunu farklı şekillerde adlandırabilir, ama bir şey kesin: 'Önsezileriniz' doğru çıktı, Lady Astwell. Sizi kutlarım."</p>

  <p><span class="t10">&nbsp;</span></p>
</body>
</html>
