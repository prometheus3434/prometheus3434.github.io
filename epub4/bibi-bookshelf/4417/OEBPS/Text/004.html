<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.10" name="Generator" />
  <link href="../Styles/style.css" rel="stylesheet" type="text/css" />

  <title>Noel Kekinin Gizemi</title>
</head>

<body>
  <h1 class="h11">Noel Kekinin Gizemi</h1>

  <p>&nbsp;Hercule Poirot, "Gerçekten çok özür dilerim ama," dedi.</p>

  <p>&nbsp;Sözü yarıda kesildi. Ama öyle kabaca değil. Sevecen, tatlı dilli, becerikli, çelişkiye düşüren ya da sinirlendiren değil, ikna etmeye yönelik bir söz kesmeydi bu.</p>

  <p>&nbsp;"Lütfen hemen reddetmeyin, Mösyö Poirot. Bu çok önemli bir devlet meselesi. İşbirliğiniz en üst makamlarca takdirle karşılanacaktır."</p>

  <p>&nbsp;"Çok naziksiniz," diyen Poirot eliyle itiraz ettiğini belirten bir işaret yaptı. "Ama gerçekten de isteğinize olumlu yanıt veremeyeceğim. Yılın bu mevsiminde..."</p>

  <p>&nbsp;Bay Jesmond yeniden sözünü kesti. "Noel zamanı," dedi yumuşak, ikna edici bir tonda. "İngiltere'de taşrada eski geleneklere uygun bir Noel kutlaması."</p>

  <p>&nbsp;Hercule Poirot ürperdi. Yılın o mevsiminde İngiltere'nin kırsal bölgelerinin düşüncesi bile ona hiç çekici gelmiyordu.</p>

  <p>&nbsp;Bay Jesmond ısrar etti.</p>

  <p>&nbsp;"Güzel, eski geleneklere uygun bir Noel partisi!"</p>

  <p>&nbsp;"Ben... ben İngiliz değilim," dedi Hercule Poirot. "Benim ülkemde Noel çocuklar içindir. Bizim asıl kutladığımız yeni yıldır."</p>

  <p>&nbsp;Bay Jesmond, "Ah," dedi. "İngiltere'de ise Noel çok özel, önemli bir olaydır ve Kings Lacey'de bu kutlamaları en iyi şekilde yaşayacağınızı garanti ederim. Kings Lacey gerçekten muhteşem bir malikâne, inanın bana. Hatta bir bölümü on dördüncü yüzyıldan kalma."</p>

  <p>&nbsp;Poirot yeniden ürperdi. On dördüncü yüzyıldan kalma bir İngiliz malikânesinin düşüncesi bile içinin endişeyle dolmasına yetmişti. Mutlulukla, beğeniyle modern döşenmiş lüks dairesine, kaloriferlerine, her tür hava akımının olumsuz etkisini dışarıda bırakmaya yönelik en son teknoloji ürünü teçhizata baktı.</p>

  <p>&nbsp;"Kışın," dedi kararlılıkla. "Londra'nın dışına çıkmam."</p>

  <p>&nbsp;"Bunun ne denli ciddi bir durum olduğunu kavrayamadığınızı sanıyorum Mösyö Poirot," diyen Bay Jesmond, kendisine eşlik eden diğer adama bir göz attıktan sonra yeniden Poirot'ya döndü.</p>

  <p>&nbsp;Diğer adam o ana kadar sıradan, "Nasılsınız?" gibi birkaç nezaket sözcüğünün dışında konuşmalara hiç katılmamıştı. Orada öylesine oturmuş, koyu kahverengi yüzünde son derece sıkıntılı bir ifadeyle cilalı ayakkabılarına bakıyordu. Genç bir adamdı, yirmi üç yaşından fazla olamazdı ve derin bir üzüntü içinde olduğu açıkça görülüyordu.</p>

  <p>&nbsp;Hercule Poirot, "Evet evet," dedi. "Tabii ki konu çok ciddi. Bunu anlıyorum. Ekselanslarına en içten duygularımı belirtmek isterim."</p>

  <p>&nbsp;Bay Jesmond, "Bu son derece nazik bir durum," diye belirtti.</p>

  <p>&nbsp;Poirot bakışlarını genç adamdan yaşlı adama yöneltti. Eğer biri Bay Jesmond'u tek bir sözcükle tanımlayacak olsa bu kuşkusuz, "sağduyu" olurdu. Jesmond tam anlamıyla sağduyulu biriydi. Usta bir terzinin elinden çıkma göze çarpmayan sade giysileri, rahatsız etmeyen monotonluktaki tınısıyla eğitimli sesi, şakaklarında ağarmaya başlayan açık kahve saçları hep bu görünümü destekliyordu. Hercule Poirot yaşamı boyunca kendini yalnızca bir tek değil, bir düzine, hepsi de ergeç aynı ifadeyi... "Bu çok nazik bir durum..." kullanan Bay Jesmond tanımış gibi hissediyordu.</p>

  <p>&nbsp;"Biliyorsunuz polis de son derece ketum olabilir," dedi.</p>

  <p>&nbsp;Bay Jesmond kararlı bir şekilde başını salladı.</p>

  <p>&nbsp;"Polise gitmemiz olanaksız," dedi. "Bu durumda onu kurtarmak... yani istediğimiz şeyi geri alabilmek için yasal anlamda birçok işlem yapmak gerekecek. Bizimse bu konudaki kanıtlarımız o kadar az ki. Kuşkularımız var, ama kanıtımız yok."</p>

  <p>&nbsp;Poirot yeniden, "Sizi anladığımdan emin olmak istiyorum," dedi.</p>

  <p>&nbsp;Ama iki konuğunun anlaşılmış olmakla yetineceklerini düşünmekte yanılıyordu. Onların beklediği anlayış değil yardımdı. Bay Jesmond tekrar İngiliz Noellerini övmeye başladı.</p>

  <p>&nbsp;"Sizin de bildiğiniz gibi bu artık geçmişte kalan bir gelenek," dedi. "Eski geleneksel İngiliz Noel kutlamaları. Günümüzde artık Noeller otellerde, tatilde kutlanıyor. Ama masa başında tüm ailenin, çocukların bir araya geldiği, armağan ve şekerlemelerle dolu çoraplarıyla, Noel ağacıyla, hindisiyle, mürdüm erikli keki ve kurabiyeleriyle, Noel pazarlarıyla tipik bir İngiliz Noel'i! Ayrıca pencerenin dışında da bir kardan adam..."</p>

  <p>&nbsp;Hercule Poirot hemen araya girdi. Her şeyin tam ve doğru olmasından yanaydı.</p>

  <p>&nbsp;"Kardan adam yapmak için öncelikle kar olması gerekir," dedi ciddi bir ifadeyle. "Ve karı önceden sipariş etmek ise olanaksızdır, İngiliz Noel'i için bile olsa!"</p>

  <p>&nbsp;Bay Jesmond, "Bugün meteorolojide çalışan bir dostumla konuştum," diye belirtti. "Bana çok büyük bir olasılıkla Noel'de orada kar olacağını söyledi."</p>

  <p>&nbsp;Bu o anda söylenebilecek belki de en yanlış şeydi. Hercule Poirot bir kez daha, ama bu defa öncesinden daha şiddetli ürperdi.</p>

  <p>&nbsp;"Hem kırsal kesim hem kar!" dedi. "Bu benim açımdan kabul edilemez, berbat bir durum. Üstelik büyük, soğuk, taş bir malikânede."</p>

  <p>&nbsp;"Pek de öyle denemez. Son on yılda çok şey değişti. Fueloil'li merkezi ısıtma sistemi gibi."</p>

  <p>&nbsp;"Yani Kings Lacey'de merkezi kalorifer sistemi mi var?" diye soran Poirot, belki de ilk kez çelişkiye düşmüş gibi görünüyordu.</p>

  <p>&nbsp;Bay Jesmond hemen bu fırsatı değerlendirdi.</p>

  <p>&nbsp;"Evet, kesinlikle," dedi ve ekledi. "Ayrıca merkezi sıcak su sistemi ve bütün yatak odalarında radyatör de var. Şundan emin olun Mösyö Poirot, kış aylarında Kings Lacey kadar rahat bir yer olamaz. Hatta orayı fazla sıcak bile bulabilirsiniz."</p>

  <p>&nbsp;"Bu inanılır gibi değil!"</p>

  <p>&nbsp;Jesmond hemen konuyu değiştirdi, deneyimleri ona ikna konusunda ustalıkla davranmayı öğretmişti.</p>

  <p>&nbsp;Önemli bir sır açıklarcasına, "İçinde bulunduğumuz durumun güçlüğünü hiç kuşkusuz anlıyorsunuzdur," dedi.</p>

  <p>&nbsp;Hercule Poirot başıyla onayladı. Durum gerçekten de hiç iç açıcı değildi. Zengin ve önemli bir Asya ülkesinin kralının tek oğlu, genç bir veliaht birkaç hafta önce Londra'ya gelmişti. Ülkesi huzursuz, çatışmaların olduğu bir dönemden geçmekteydi. Her ne kadar ülke halkı yaşam stilinde Doğu geleneklerinden kopmamakta direnen hükümdarlarına bağlı olsalar da genç veliahta karşı genel</p>

  <p>&nbsp;bir güvensizlik havası hâkimdi. Davranışları Batı özentisi olarak nitelendiriliyor ve hoş görülmüyordu.</p>

  <p>&nbsp;Yine de kısa bir süre önce genç veliaht nişanlandı. Kendi kanından biriyle evlenecekti. Kız her ne kadar Cambridge'te eğitim görmüş olsa da ülkesindeyken Batı âdetlerinin etkisinde kalmadığını gösterecek kadar dikkatliydi. Düğün günü belirlenmiş ve genç prens, ailesine ait birtakım mücevherlerle birlikte İngiltere'ye gelmişti. Amacı bu mücevherleri Cartier'de modernleştirmekti. Bunların arasında büyük, demode bir gerdanlıktan çıkarılmış ünlü bir yakut da vardı. Buraya kadar bir sorun yoktu, ama asıl sorun bundan sonra başlamıştı. Varlıklı, sağlıklı, zevk sahibi genç bir adamın, evlilik öncesi birkaç ufak kaçamak yaşamak istemesi aslında kabul edilemeyecek şey değildi. Ufak çapkınlıkların kınanacak bir yanı yoktu. Prensin geçici olmak kaydıyla Bond Sokağı boyunca genç bir kızla dolaşması ve bu bayana kendisine sunduğu keyifli anlar karşılığında zümrüt bir bileklik ya da pırlanta bir broş sunması son derece doğal karşılanabilirdi. Bu babasının o andaki dansçı gözdelerine armağan ettiği Cadillac'ların yanında oldukça uygun bir bedel bile sayılabilirdi.</p>

  <p>&nbsp;Ancak genç prens bu konuda çok tedbirsiz, hatta aptalca davranmıştı. Küçük kaçamaklarından birinde birlikte olduğu bayanın cazibesine kapılıp, onun pohpohlamalarına dayanamayarak ona bu ünlü yakutun yeni montürünü göstermiş ve hatta onu bir gece takmasına izin verecek kadar ileri gitmişti... ama yalnızca birlikte olacakları tek bir akşam için!</p>

  <p>&nbsp;Tabii ki bu daha baştan anlaşılacağı gibi kötü sonuçlanmıştı. Söz konusu bayan, akşam yemeği sırasında makyajını tazelemek için bir süreliğine masadan ayrılmış, aradan uzun bir süre geçmesine rağmen geri dönmemişti. Sonradan anlaşılacağı gibi lokantayı arka kapıdan terk etmişti. O zamandan beri de ondan haber alınamamış. Ancak asıl önemli ve kötü olan kadınla birlikte ünlü yakutun da yok olmuş olmasıydı.</p>

  <p>&nbsp;Bu olayın duyulması durumunda ortaya çıkması olası korkunç sonuçlar göze alınınca prensin, halkının bundan kesinlikle haberdar olmaması gerekiyordu. Bu yakutun maddi değerinden çok tarihsel değeri vardı. Üstelik bu yakutun kaybolmasına yol açan koşullar da aleyhte çok ciddi politik sonuçlar doğurabilecek nitelikteydi.</p>

  <p>&nbsp;Bay Jesmond, bu olayı kısa ve basit bir dille açıklayabilecek biri değildi. Konuyu büyük bir laf kalabalığına getirerek açıkladı. Hercule Poirot bu, Bay Jesmond'un tam olarak kim olduğunu anlayamıyordu. Uzun meslek yaşamı boyunca daha önce de başka Bay Jesmond'larla da karşılaşmıştı. Onun İçişleri Bakanlığı'ndan mı, Dışişleri'nden mi yoksa Milli Güvenlik'in herhangi bir özel bölümünden mi olduğunu tam olarak anlayamamıştı. Ama Commonwealth yararına çalıştığı ortadaydı. Ve kısacası... Yakutun bulunması gerekiyordu!</p>

  <p>&nbsp;Bay Jesmond'un nazik ve ısrarlı bir biçimde belirttiğine göre de Mösyö Poirot, onu bulabilecek tek kişiydi.</p>

  <p>&nbsp;"Diyelim ki... evet dedim," diye belirtti Poirot. "Bana bu konuda o kadar az bilgi verdiniz ki. Tahminler ve şüphelerle hiçbir sonuca varmam mümkün değil."</p>

  <p>&nbsp;"Lütfen Mösyö Poirot, bu sizin için asla sorun olamaz. Haydi lütfen!"</p>

  <p>&nbsp;"Benim de her zaman başarılı olduğum söylenemez."</p>

  <p>&nbsp;Ancak bu Poirot açısından yalnızca sözde bir alçakgönüllülüktü. Sesiyle açıkça bir görevi üstlenmenin onun için başarıyla özdeş olduğunu ifade ediyordu.</p>

  <p>&nbsp;Bay Jesmond, "Ekselansları henüz çok genç," dedi. "Eğer onun bütün geleceği bir gecelik kaçamak yüzünden kaybolursa çok yazık olur."</p>

  <p>&nbsp;Poirot hüzünlü genç adamı sevecenlikle süzdü.</p>

  <p>&nbsp;"İnsanın gençken böyle akılsızlıklar yapması doğal," dedi cesaret verircesine. "Ve sıradan biri için bu pek öyle büyük sorun da olmaz. Genellikle parayı ödeyen iyi bir baba, sorunu çözümleyen bir avukat bulunur. Gençler bu deneyimlerinden ders alır ve sonuçta her şey tatlıya bağlanır. Sizin durumunuzsa çok farklı, çok zor. Yaklaşan evlilik tarihiniz..."</p>

  <p>&nbsp;"Bu doğru, kesinlikle doğru." Genç adamın dudaklarından dökülen ilk sözcüklerdi bunlar. "Bakın nişanlım çok ciddi, gerçekten çok akıllı ve tutarlı biri. Cambridge'teyken kendine bazı idealler edinmiş. Özellikle de ülkemdeki eğitimle ilgili çok ciddi fikirleri var. Okullar açılacak. Bütün bunların demokrasi ve devrim adına yapılması görüşünde. O da benim gibi düzenin babamın zamanındaki gibi sürmemesi, değişmesi gerektiğini düşünüyor. Tabii ki o da Londra'da bazı kaçamaklarım olacağının bilincindeydi, ama bir skandal, hayır bunu kabullenemez! Hayır! Asıl sorun bunun duyulması ve basına yansıması olur... Bu her şeyi yıkabilir! Bakın bu yakut ünlü, çok ünlü! Ardında çok uzun bir geçmiş, bir tarih var. Uğruna çok kan dökülmüş... Çok kişi ölmüş."</p>

  <p>&nbsp;"Ölüm," diyen Poirot çok düşünceliydi. Jesmond'a baktı. "Umarım iş o noktaya gelmez."</p>

  <p>&nbsp;Bay Jesmond yumurtlamaya karar vermiş bir tavuğa benzer tuhaf bir ses çıkardıysa da hemen kendini topladı.</p>

  <p>&nbsp;"Hayır, hayır, bu olmamalı," dedi aşırı ciddi, zorlama bir ses tonuyla. "Eminim bu söz konusu bile değil, evet, evet, işin asla oraya varmayacağından eminim."</p>

  <p>&nbsp;Hercule Poirot, "Bundan asla emin olamayız," diye açıkladı. "Bu yakut şimdi her kimdeyse, hiç kuşkusuz bunu ondan almak isteyen ve bu uğurda her şeyi yapabilecek başkaları da vardır, sevgili dostum."</p>

  <p>&nbsp;Bay Jesmond her zamankinden daha ciddi bir ifadeyle, "Daha şimdiden böyle bir olasılığın üzerinde durmamız gerektiğini sanmıyorum. Bu bizi gerçekten de hiçbir yere götürmez," dedi.</p>

  <p>&nbsp;Poirot da birden soğuk bir hava takındı.</p>

  <p>&nbsp;"Ben, yalnızca politikacılar gibi tüm olasılıkları gözden geçirmek istiyordum."</p>

  <p>&nbsp;Bay Jesmond, onu tereddütle süzdü. Sonra kendini toplayarak yanıtladı.</p>

  <p>&nbsp;"Neyse, sanırım bu konuda anlaştık, Mösyö Poirot. Kings Lacey'ye gideceksiniz değil mi?"</p>

  <p>&nbsp;"Peki, ama orada kendimi kim olarak tanıtacağım, gitmemin gerekçesi ne olacak?"</p>

  <p>&nbsp;Bay Jesmond, kendinden emin gülümsedi.</p>

  <p>&nbsp;"Sanırım bunu ayarlamak hiç sorun değil, hatta çok basit," dedi. "Durumunuzun son derece doğal karşılanacağından emin olabilirsiniz. Lacey'lerin son derece samimi, nazik insanlar olduğunu göreceksiniz. Çok nazik, konuksever insanlar onlar!"</p>

  <p>&nbsp;"Beni kandırmıyorsunuz, değil mi? Orada gerçekten de kalorifer sistemi var, değil mi?"</p>

  <p>&nbsp;Jesmond, "Evet, kesinlikle," diye yanıtladı. "Orada aradığınız tüm konforu bulacağınızdan emin olabilirsiniz."</p>

  <p>&nbsp;Poirot kendi kendine bir şeyler anımsamışcasına, "Tout confort moderne"<span class="t6">(Çok modern ve konforlu)</span> diye mırıldandı. "Eh bien, kabul ediyorum."</p>

  <p>&nbsp;Hercule Poirot, Bayan Lacey'le geniş pervazlı pencerelerden birinin önünde oturmuş konuşuyordu. Kings Lacey'nin uzun, büyük salonu oldukça sıcak, yaklaşık olarak yirmi dereceydi. Bayan Lacey nakış işliyordu. Ancak ipek üzerine petit point goblen işi ya da brode çiçek nakışı değildi bu. Aslında mutfak bezinin kenarlarına antika yapıyordu. Bir yandan nakışını işlerken, bir yandan da Poirot'nun çok yakın, rahatlatıcı bulduğu yumuşak, düşünceli bir tonda konuşmaya devam ediyordu.</p>

  <p>&nbsp;"Burada Noel'i bizimle geçirmekten hoşlanacağınızı umuyorum, Mösyö Poirot. Aile arasında bir Noel kutlaması olacak: Kız ve erkek torunlarım, onların bir erkek arkadaşı, sonra büyük yeğenim Bridget, kuzinim Diana ve çok eski bir dostum olan David Welwyn. Yalnızca aile arasında bir parti. Aslında Edwina Morecombe, sizin de asıl isteğinizin de bu olduğunu söyledi. Eski geleneksel bir Noel kutlamasını yaşamak! İnanın hiçbir şey buradakinden daha geleneksel, daha demode olamaz. Bildiğiniz gibi eşim neredeyse geçmişte yaşıyor. Her şeyin kendisi on iki yaşında küçük bir erkek çocuğuyken buraya tatil için geldiği zamanlarda olduğu gibi olmasını istiyor." Kendi kendine gülümsedi. "Hep aynı eski şeyler, Noel ağacı, şöminenin önüne asılan çoraplar, istiridye çorbası ve hindi... Tabii biri tencerede pişirilmiş, biri fırında kızartılmış... Armağanlı, yüzüklü, peygamberçiçeği tohumlu erikli kek ve diğerleri. Artık Noel keklerinin içine saf gümüş paralar koymuyoruz. Ama yine de kuşüzümü, mürdüm eriği, badem, ceviz, meyve şekerlemeleri ve zencefil gibi tüm eski tatları içeriyor. Aman Tanrım, bir Fortnum&amp;Mason katalogundan bahseder gibi konuşuyorum."</p>

  <p>&nbsp;"Gastronomi tutkumu uyardınız, daha şimdiden ağzımın suyu akmaya başladı, bayan."</p>

  <p>&nbsp;"Korkarım yarın akşama kalmadan hepimizde mide sorunları başlayacak," dedi Bayan Lacey. "Bugünlerde kimse bu kadar fazla şeyi bir arada yemeğe alışık değil, öyle değil mi?"</p>

  <p>&nbsp;O sırada sözü, pencerenin dışından gelen gürültüler ve kahkaha sesleriyle bölündü. Dışarı baktı.</p>

  <p>&nbsp;"Onların orada ne yaptıklarını bilemiyorum... Oyun oynuyor olmalılar ya da öyle bir şey. Gençlerin burada bizimle birlikte Noel geçirmekten sıkılacaklarından korkmuşumdur hep, sanırım bu doğru değil. Hatta tam aksine, gerek erkek, gerekse kız torunlarım ve dostları, Noel gelenekleri konusunda oldukça bilgililer. Bir otele tatile gitmekten, dans etmekten filan buradaki kutlamaların çok daha anlamlı ve güzel olduğunu düşünüyorlar. Onların gözünde asıl farklı bir şey yapmak saçmalık! Sanırım genç nesil bütün bunları çok çarpıcı, eğlenceli buluyor. Ayrıca..." diye ekledi Bayan Lacey bilgiç bir havada. "Okula giden kız ve oğlan çocuklar her zaman açtırlar, öyle değil mi? Sanırım okulda istediklerini yiyemiyorlar. Üstelik o yaşlardaki bir çocuğun üç büyük adamın yediği kadarı yiyebildiği de bir gerçek."</p>

  <p>&nbsp;Poirot gülümseyerek, "Beni aile arasındaki bu Noel yemeğine davet ettiğiniz için gerek size, gerekse eşinize gerçekten minnettarım, bayan," dedi. "Çok naziksiniz!"</p>

  <p>&nbsp;Bayan Lacey nezaketle, "Emin olun, bundan asıl biz çok büyük mutluluk duyduk, her ikimiz de," diye belirtti. "Eğer Horace'ı biraz asık suratlı bulursanız, hiç aldırmayın. Bu onun her zamanki hali, emin olun."</p>

  <p>&nbsp;Aslında kocası, Albay Lacey'nin bu konuya yaklaşımı kesinlikle farklı olmuştu. Aynen şöyle demişti: "Şu lanet yabancılardan birinin burada, Noel'imizi altüst etmesine nasıl izin verdiğini hiç anlayamıyorum? Niçin onu başka bir zaman çağırmıyoruz ki? Bu yabancılara dayanamıyorum! Evet, anlıyorum, onu buraya gönderen Edwina Morecombe, ama... Onun bu işe neden karıştığını bilmek isterdim? Neden Noel için kendisi misafir etmiyor ki?"</p>

  <p>&nbsp;Bayan Lacey ise kocasını sert bir sesle yanıtlamıştı.</p>

  <p>&nbsp;"Bildiğin gibi Edwina, Noel için daima Claridge'e gider."</p>

  <p>&nbsp;Horace, onu şüpheli bakışlarla süzdükten sonra sormuştu. "Daha başka bir şey olmadığından gerçekten de emin misin, Em?"</p>

  <p>&nbsp;Kadının mavi gözleri kocaman kocaman açılmış, Albay Lacey ise gülmüştü. Derin, anlamlı bir gülüştü bu.</p>

  <p>&nbsp;"Bu konuda sana güveniyorum, Em. Böyle saf saf baktığın zaman bir şeylerin peşinde olduğunu düşünüyorum."</p>

  <p>&nbsp;Eşiyle konuştuklarını zihninden geçiren Bayan Lacey ekledi.</p>

  <p>&nbsp;"Edwina, sizin bize bir konuda yardımcı olabileceğinizi söyledi... Bunu nasıl yapabileceğiniz konusunda bir fikrim yok, ama o sizin aynı durumdaki bazı dostlarına çok yardımcı olduğunuzdan bahsetti. Şey... nasıl söylesem sanırım neden bahsettiğimi anlıyorsunuz?"</p>

  <p>&nbsp;Poirot, onu cesaret veren bakışlarla süzdü. Bayan Lacey yaklaşık yetmiş yaşlarındaydı, ancak dinç ve sağlıklıydı. Beyaz saçlı, pembe yanaklı, mavi gözlü, tuhaf burunlu ve çıkık alınlı çok hoş bir hanımdı.</p>

  <p>&nbsp;"Eğer sizin için yapabileceğim bir şey varsa bunu yapmaktan mutluluk duyarım," dedi Poirot.</p>

  <p>&nbsp;"Anladığım kadarıyla bu genç bir kızın umutsuzca âşık olmasıyla ilgili tatsız bir sorun."</p>

  <p>&nbsp;Bayan Lacey başıyla onayladı.</p>

  <p>&nbsp;"Evet. Belki bu size tuhaf geliyordur... Şey yani, sizinle bu konuyu tartışmak istemem. Ne de olsa siz aileden değilsiniz."</p>

  <p>&nbsp;Poirot anlayışla "Ve de bir yabancı, farklı ülkeden biri," diye ekledi.</p>

  <p>&nbsp;"Evet," dedi Bayan Lacey. "Ama belki bu durumu daha da kolaylaştırıyor. Ya da Edwina, sizin bir şekilde bu konuda bir şeyler yapabileceğinizi düşünüyor -nasıl diyeyim ki- şu genç Desmond Lee-Wortley konusunda işe yarar bir şeyler."</p>

  <p>&nbsp;Poirot hemen cevap vermedi. İçten içe Bay Jesmond'un becerikliliğini ve Lady Morecombe'u kendi amaçları yönünde kullanmasını böylesine kolaylaştırmasını takdir ediyordu.</p>

  <p>&nbsp;"Bildiğim kadarıyla bu genç adam hakkında pek de iyi şeyler söylenmiyormuş," dedi nazikçe.</p>

  <p>&nbsp;"Evet, gerçekten de öyle! Adı kötüye çıkmış! Ama Sarah&rsquo;nın gözü hiçbir şey görmüyor. Genç kızlara, birlikte oldukları erkeklerin adlarının kötüye çıkmış olduğunu söylemenin hiçbir yararı yok. Bu... Bu onları daha da çok etkiliyor, daha büyük hayranlık uyandırıyor!"</p>

  <p>&nbsp;"Çok haklısınız," dedi Poirot.</p>

  <p>&nbsp;"Bizler gençliğimizde," diye ekledi Bayan Lacey. "Aman Tanrım, bu o kadar çok zaman önceydi ki! Biliyorsunuz işte, o zamanlar bile biz de genç bir adam hakkında uyarıldığımızda, ona karşı duyduğumuz ilgi artardı ve eğer bir şekilde o kişiyle dans etme fırsatı ya da karanlık bir köşede yalnız kalma fırsatı bulabilirsek..." Güldü. "Bu yüzden Horace&rsquo;ın yapmak istediği şeyleri yapmasına izin vermiyorum."</p>

  <p>&nbsp;"Anlatın bana," dedi Poirot. "Sizi endişelendiren tam olarak nedir?"</p>

  <p>&nbsp;"Oğlumuz savaşta öldü," dedi Bayan Lacey. "Gelinim de Sarah'yı doğururken öldü, dolayısıyla ona bakmak bize kaldı, Sarah'yı biz büyüttük, biz yetiştirdik. Hep bizimle yaşadı. Belki onu doğru eğitemedik, şımarttık... Kim bilir? Ama hep onu olabildiğince özgür bırakmaya, kendi kararlarını kendi alabilecek biri gibi yetiştirmeye çalıştık."</p>

  <p>&nbsp;Poirot, "Sanırım bu takdir edilebilecek bir davranış," dedi. "Zamana karşı koymaya çalışmamalı."</p>

  <p>&nbsp;"Evet, aynen öyle. Ben de aynı şekilde düşünüyordum. Ama maalesef günümüzde de kızlar böyle şeyler yapıyorlar."</p>

  <p>&nbsp;Poirot, onu meraklı bakışlarla süzdü.</p>

  <p>&nbsp;"Sanırım bu durumu şöyle ifade edebilirim," diye açıkladı Bayan Lacey. "Lacey sürekli kafelerde barlarda zaman geçiren bir grubun içinde. Danslı partilere gitmek, sosyeteye tanıştırılmak ya da görücüye çıkmak filan istemiyor. Chelsea'de nehir kenarında iki odalı çirkin bir evde yalnız yaşamaktan tuhaf giysiler giymekten hoşlanıyor. O, siyah ya da parlak yeşil çoraplardan. Hani şu çok kalın olanlardan. (Her zaman onların insanın tenini dağladıklarını düşünmüşümdür.) Üstelik bir de etrafta taranmamış, dağınık pis saçlarla dolaşıyor."</p>

  <p>&nbsp;"Ça, c'est tout â fait naturelle"( <span class="t6">Tamamen do</span><span class="t6">ğ</span><span class="t6">al</span>) dedi Poirot. "Bugünün modası da bu. Bu da geçecektir."</p>

  <p>&nbsp;"Evet, biliyorum," dedi Bayan Lacey. "Aslında bu gibi şeyler hiç endişelendirmez beni. Ama bakın işte, şimdilerde şu Desmond Lee-Wortley denilen adamla birlikte ve adamın gerçekten de çok kötü bir ünü var. Genellikle zengin kızlarla geziyor. Anlaşıldığı kadarıyla kızlar, onun için deli oluyorlar. Hoope'ların kızıyla neredeyse evlenecekti, ama aile mahkemeye başvurup, kızı vesayet altına aldı. Tabii bu durumda Horace&rsquo;ın da yapmak istediği bu. Ama ben bunun iyi bir fikir olduğunu düşünmüyorum, Mösyö Poirot. Bence bunu yapmaya kalkarsak birlikte İskoçya'ya, İrlanda'ya, Arjantin'e veya herhangi başka bir yere kaçar ve orada evlenirler ya da evlenmeden birlikte yaşarlar. Her ne kadar bu yargı kararlarına saygısızlık, bilerek kurallara karşı çıkma sayılacak olsa da... Sonuçta soruna çözüm de getirmeyecektir, öyle değil mi? Üstelik bir de bebek olursa. O zaman zorunlu olarak uzlaşmak ve evlenmelerini istemek durumunda kalırsın. Sonra, hep olduğu gibi, birkaç yıl sonra ayrılık gündeme gelebilir. Ve kız eve döner, birkaç yıl sonra da yeniden evlenir... Bu kez aklı başında, sakin ve sevecen biridir bu. Belki kız sonuçta huzur bulur, ama eğer ortada bir çocuk varsa onun üvey baba eline kalacak olması bana hep çok trajik görünmüştür. Hayır, bence bunu benim gençlik yıllarımda olduğu gibi çözümlemek en iyisi. Demek istediğim insanın ilk âşık olduğu genç adam hemen hep çok istenen biri olur. Anımsıyorum da ilk gençlik yıllarımda ben de genç bir adama tutkuyla bağlanmıştım -Tanrım, adı neydi o genç adamın, şimdi anımsayamıyorum bile- ne tuhaf, ismi bile aklımda kalmamış Tibbitt, evet soyadı buydu. Genç Tibbitt! Tabii babam onun eve gelmesini yasaklamıştı, ama o yine de beni dansa davet etmekten çekinmez ve birlikte danslı partilere katılırdık. Bazen de birlikte kaçar, baş başa kalacağımız yerlere ya da arkadaşlarımızın düzenlediği pikniklere giderdik. Elbette bütün bunlar son derece heyecan vericiydi, yasaktı ve bu bize bambaşka bir keyif veriyordu. Ama hiçbir zaman... şey, günümüz kızlarının yaptıkları kadar ileri gitmezdik. Sınırımızı bilirdik. Neyse bir süre sonra her zaman olduğu gibi Bay Tibbitt ortadan kayboldu. İnanmayacaksınız, ama onunla dört yıl sonra yeniden karşılaştığımda bir zamanlar onda ne bulmuş olduğuma şaşırıp kaldım. Öylesine donuk, genç bir adamdı ki! Yalnızca bir inat, bir hevesmiş, hepsi bu! Konuşabileceğimiz ilginç bir tek ortak konumuz bile yoktu."</p>

  <p>&nbsp;"İnsan daima kendi gençlik günlerinin en güzeli olduğunu düşünür," dedi Poirot bir tür duygusallıkla.</p>

  <p>&nbsp;"Biliyorum," dedi Bayan Lacey. "Sıkıldınız değil mi? Uzun konuşmalarla sizi sıkmamam gerektiğini biliyorum. Ama yine de, Sarah&rsquo;nın Desmond Lee-Wortley denilen o adamla evlenmesini istemiyorum, o gerçekten çok iyi, cici bir kız. Sarah'yla David Welwyn her zaman çok iyi arkadaş olmuşlardı. David burada yaşıyor, birbirleriyle o kadar iyi anlaşırlardı ki. Horace ile büyüdüklerinde evleneceklerini düşünüyorduk. Ama tabii şimdi Sarah, onu sıkıcı ve aptal buluyor, kendini tamamen Desmond'a kaptırmış, ona delicesine âşık."</p>

  <p>&nbsp;"Bir şeyi anlayamadım, bayan," diye sordu Poirot. "Bu Desmond Lee-Wortley de şu anda burada, bu evde mi kalıyor?"</p>

  <p>&nbsp;Bayan Lacey, "Bu benim fikrimdi," dedi. "Horace'a bıraksam onu görmesini bile yasaklayacaktı. Aslında ona kalsa insan eski zamanda babaların ya da vasilerin yaptığı gibi eline kırbacı alıp, genç adamın evini basacak. Horace, adamın yalnızca bu eve gelmesini değil, Sarah&rsquo;nın onunla görüşmesini bile yasaklamaktan yanaydı. Ona bunun yapılabilecek en yanlış davranış olduğunu açıkladım. "Hayır," dedim. "Ondan burada kalmasını istemeliyiz. Bizimle birlikte Noel'deki aile yemeğinde bulunmalı." Tabii kocam çıldırmış olduğumu söyledi. Ama ona dedim ki; "Her şekilde bir kez denemekten ne çıkar? Ona yaşadığımız ortamı, evimizi gösterelim, ona karşı çok nazik ve sevecen davranalım, böylece belki de buraya uymadığım gösterip, Sarah&rsquo;nın ona çok daha az ilgi duymasını sağlayabiliriz."</p>

  <p>&nbsp;"Sizin de belirttiğiniz gibi, bu uygunsuz duruma bir çözüm yolu bulmuş olduğunuz söylenebilir," dedi Poirot. "Sanırım olaya bakış açınız çok zekice. Kocanızdan çok daha akıllıca yaklaşıyorsunuz konuya."</p>

  <p>&nbsp;"Şey, umarım öyledir," dedi Bayan Lacey şüpheyle. "Şimdiye dek pek işe yaramış gibi görünmüyor. Ama tabii şimdilik yalnızca birkaç gündür buradalar." Birden gülümsemesiyle birlikte yanağında küçük bir gamze belirdi. "Size bir şey itiraf etmeliyim, Mösyö Poirot. Aslında ben de bu genç adamdan hoşlanıyorum. Gerçi bunun gerçek anlamda bir sevgi, bir hoşlanma olduğu söylenemez, ama ondaki çekiciliği hissedebiliyorum. Ah evet, Sarah&rsquo;nın onda ne bulduğunu anlayabiliyorum. Ama ben yaşlı bir kadınım ve onun kesinlikle iyi bir insan olmadığını anlayabilecek deneyime sahibim. Yine de burada bulunması hoşuma gidiyor. Düşünüyorum da..." Bayan Lacey düşünceli bir halde konuşmasına devam etti. "İyi tarafları da yok değil. Biliyor musunuz, buraya gelirken yanında kız kardeşini de getirmek için izin istedi. Kız kardeşi önemli bir ameliyat geçirmiş ve hastanedeymiş. Onun Noel sırasında hastanede kalacak olmasının kendisini çok üzdüğünü ve eğer onu da yanında getirirse bizim için sorun olup olamayacağını sordu. Kardeşinin bütün ihtiyaçlarını kendisinin karşılayacağını belirtti. Bu çok hoş bir davranış, öyle değil mi, Mösyö Poirot?"</p>

  <p>&nbsp;Poirot, "Saygılı bir davranış," dedi. "Ama karakteriyle hiç uyuşmuyor."</p>

  <p>&nbsp;"Ah hiç bilemiyorum. İnsanın ailesine çok bağlı olması, ama aynı zamanda zengin genç bir kızın peşinde koşması mümkün tabii. Biliyor musunuz, Sarah çok zengin olacak, ama yalnızca bizim ona bırakacağımız servetten dolayı değil... aslında bizim servetimizin büyük kısmıyla birlikte bu malikâne de büyük torunum Colin'e kalacak. Ama Sarah yirmi bir yaşına gelince çok zengin bir kadın olan annesinin büyük servetinin sahibi olacak. Şu anda ise yirmi yaşında. Her neyse, bence Desmond'un kız kardeşini düşünmüş olması yine de hoş bir davranış. Üstelik kızın muhteşem biri olduğunu filan da iddia etmedi, onu övmedi bile. Sanırım kız stenograf... Londra'da sekreterlik yapıyormuş. Desmond sözünü tuttu, kardeşinin her şeyiyle kendisi ilgileniyor. Tabii her zaman değil, ama oldukça sık. Bence bu genç adamın iyi yönleri var. Ama yine de," diye ekledi Bayan Lacey kararlılıkla. "Sarah&rsquo;nın onunla evlenmesini istemiyorum."</p>

  <p>&nbsp;Poirot, "Duyduklarıma ve bana anlatılanlara bakılırsa bu aileniz için bir felaket olabilir," dedi.</p>

  <p>&nbsp;Bayan Lacey umutla, "Ne dersiniz, bize bir şekilde yardımcı olabilir miydiniz?" diye sordu.</p>

  <p>&nbsp;"Sanırım evet, bu olası," diyen Poirot ekledi. "Ama size bu konuda söz vermiş olmak da istemiyorum. Bay Desmond Lee-Wortley gibi insanların çok zekice davrandıklarını unutmamalısınız bayan. Hiç endişelenmeyin. Yine de bir şeyler yapılabilir. Yalnızca beni burada Noel'de ağırlama nezaketini göstermenizden dolayı duyduğum minnettarlığın ifadesi olarak bile elimden gelen çabayı göstereceğimden emin olabilirsiniz." Etrafına bakındı. "Noel öncesi bu günler sizin için hiç de kolay olmasa gerek."</p>

  <p>&nbsp;"Gerçekten de öyle," dedi Bayan Lacey iç çekerek. Sonra hafifçe öne doğru eğilerek sordu. "Ne hayal ediyorum, biliyor musunuz, Mösyö Poirot? Sizce ne isteyebilirim?"</p>

  <p>&nbsp;"Anlatın bana bayan."</p>

  <p>&nbsp;"Küçük, modern bir bungolova sahip olmak. Aslında tam olarak bir bungalov değil istediğim, buralarda bahçe içinde kolayca yönetilebilen küçük, uzun koridorların olmadığı, modern mutfaklı bir ev istiyorum. Aynı zamanda her şeyin kullanışlı ve basit olmasını."</p>

  <p>&nbsp;"Çok pratik bir fikir, bayan."</p>

  <p>&nbsp;"Ama benim için hiç de uygulanabilir değil," dedi Bayan Lacey. "Kocam buraya adeta tapıyor. Burada yaşamanın zorlukları, rahatsızlığı ve külfeti umurunda bile değil. Bahçe içinde küçük bir evde yaşamaktan nefret ediyor, evet, kelimenin tek anlamıyla nefret ediyor."</p>

  <p>&nbsp;"Sizde onun istekleri için kendinizi feda ediyorsunuz, öyle mi?"</p>

  <p>&nbsp;Bayan Lacey doğruldu.</p>

  <p>&nbsp;"Bu fedakârlık değil, Mösyö Poirot. Kocamla onu mutlu etmek isteğiyle evlendim. Bana karşı her zaman çok iyi bir eş oldu ve geçmiş yıllarda beni çok mutlu etti, dolayısıyla ben de onun mutlu olmasını istiyorum."</p>

  <p>&nbsp;"Öyleyse burada yaşamayı sürdürmeyi düşünüyorsunuz?"</p>

  <p>&nbsp;"Aslında o kadar da kötü bir yer değil burası."</p>

  <p>&nbsp;"Hayır, hayır," dedi Poirot telaşla. "Aksine, son derece konforlu. Merkezi kalorifer sisteminiz ve sıcak suyunuz mükemmel."</p>

  <p>&nbsp;Bayan Lacey, "Bu evi içinde rahatça yaşanabilecek bir yer haline getirmek için çok para harcadık," diye açıkladı. "Neyse ki bir miktar arazi satabildik. Tam zamanında, nasıl diyorlardı, imara açıldığı dönemde. Malikânenin bahçesinin diğer tarafında, o kısım buradan görülmüyor. Gerçi düzgün bir manzarası bile olmayan çok kötü bir araziydi, ama yine de karşılığında çok iyi bir ücret aldık. Böylece malikânede istediğimiz tüm iyileştirme önlemlerini gerçekleştirebildik."</p>

  <p>&nbsp;"Peki ya hizmetliler bayan?"</p>

  <p>&nbsp;"Ah, şey, bu sandığınız kadar büyük bir sorun değil, Mösyö Poirot. Elbette geçmişte verilen hizmet bugünden çok daha iyiydi, aynı hizmeti bugün beklemek doğru değil. Köyden bana yardımcı olmak üzere gelen değişik kişiler oluyor. Sabah iki kişi temizlik için, sonra iki kişi de öğlen yemeğini pişirmek ve bulaşıkları yıkamak için ve sonra akşam için de başkaları. Buraya gelip birkaç saat çalışmak isteyen bir sürü insan var orada. Elbette Noel için de çok şanslıyız. Sevgili Bayan Rose'um her Noel buraya gelir. Muhteşem bir aşçıdır, gerçekten de birinci sınıf bir aşçı! On yıl önce emekliye ayrıldı, ama her zor durumda bize yardımcı olmak için buraya geliyor. Sonra sevgili Peverell de var."</p>

  <p>&nbsp;"Uşağınız mı?"</p>

  <p>&nbsp;"Evet. O da emekli oldu ve bekçi kulübesinin yakınında küçük bir evde yaşıyor. Ama bize çok bağlı, her Noel'i burada bizimle geçirir. Öylesine yaşlı ve sarsak ki beni gerçekten çok korkutuyor, Mösyö Poirot. Ne zaman taşımak için eline bir şey alsa düşürecek diye ödüm kopuyor. Aslında onun hâlâ hizmet ettiğini izlemek bile bir ıstırap. Kalbi de iyi değil, gereğinden fazla çaba harcıyor olmasından korkuyorum. Ama gelmemesini söylesem de bu onun duygularını çok incitecek. Gümüşlerimizin durumunu görünce ahlıyor, ofluyor, beğenmediğini belirten sesler çıkarıyor, ama sonuçta onun burada olduğu üç gün içinde hepsi yine eski mükemmel hallerine kavuşuyorlar. Evet. O gerçekten değerli, sadık bir dost!" Poirot'ya gülümsedi. "Gördüğünüz gibi Mösyö Poirot, hepimiz Noel için hazırız. Beyaz bir Noel için de!" diye ekledi pencereden dışarı bakarak. "Bakın! Kar başladı. Ah işte çocuklar da içeri geliyorlar. Sizi onlarla tanıştırayım, Mösyö Poirot!"</p>

  <p>&nbsp;Poirot büyük bir nezaket ve törensellikle gelenlere tanıştırıldı. İlk olarak tanıştırıldığı kişiler Colin ve Michael'dı, yani henüz okula giden torun ve arkadaşı. Her ikisi de on beş yaşlarında, biri sarışın biri esmer genç hoş delikanlılardı. Poirot onların ardından da kuzinleri Bridget ile tanıştırıldı, Bridget siyah saçlı aynı yaşlarda şirin, hayat dolu, canlı hareketli bir kızdı.</p>

  <p>&nbsp;"Ve bu da torunum Sarah," dedi Bayan Lacey.</p>

  <p>&nbsp;Poirot, Sarah'yı ilgiyle süzdü, gür kızıl saçlarını arkasında toplamış çekici bir kızdı; gergin ve bir ölçüde küstah bir görünümü vardı, ama büyükannesini gerçekten de çok sevdiği hemen anlaşılıyordu.</p>

  <p>&nbsp;"Bu da Bay Lee-Wortley."</p>

  <p>&nbsp;Bay Lee-Wortley balıkçı yaka bir kazak ve dar siyah kot pantolon giymişti; saçları oldukça uzundu. Yüzüne bakılınca o sabah tıraş olduğu pek anlaşılmıyordu. Lee-Wortley'in aksine David Welwyn olarak tanıştırılan genç adamsa oldukça sakin ve düzenli görünüyordu. Dostça gülümsüyordu, sabun ve suyla yakın ilişki içinde olduğu anlaşılıyordu. Grupta biri daha vardı, Diana Middleton olarak tanıştırılan güzel, oldukça etkileyici genç bir kız.</p>

  <p>&nbsp;Çay servisi yapıldı. Kurabiyelerin, küçük sandviçlerin, çöreklerin yanında üç çeşit de kek vardı. Grubun gençleri davet beklemeden çaylarını aldılar. İçeri son gelen Albay Lacey kayıtsız bir havada, "Ah çay mı? Evet, bir çay alırım," diyerek fikrini belirtti.</p>

  <p>&nbsp;Karısının elinden bir fincan çay aldı, tabağına iki çörek koydu, Desmond Lee-Wortley'yi hoşlanmadığını açıkça belirten bakışlarla süzdü ve ondan mümkün olduğunca uzağa oturdu. Gür kaşlı, kırmızı yüzünde hava şartlarının olumsuz etkisi açıkça görülen iriyarı bir adamdı. Büyük bir malikânenin sahibinden çok çiftçiyi andırıyordu.</p>

  <p>&nbsp;"Kar başladı," dedi. "Anlaşıldığı kadarıyla bembeyaz bir Noel olacak."</p>

  <p>&nbsp;Çayın ardından grup dağıldı.</p>

  <p>&nbsp;Bay Lacey, Poirot'ya dönerek, "Sanırım şimdi gidip müzik dinleyecekler," dedi. Odadan ayrılan torunun ardından hoşgörüyle baktı. Ses tonu, "Çocuklar oyuncak askerleriyle oynamaya gidiyorlar," diyen bir anneden farksızdı.</p>

  <p>&nbsp;"Tabii akılları fikirleri teknolojinin son ürünlerinde," diye de ekledi.</p>

  <p>&nbsp;Ancak bu arada Bridget ve genç delikanlılar göle gidip buz tabakasının paten kaymaya uygun olup olmadığına bakmaya karar vermişlerdi.</p>

  <p>&nbsp;"Bence bu sabah bile paten yapabilirdik," dedi Colin. "Ama Hodgkins hayır dedi. Zaten o, her zaman çok fazla dikkatli davranır."</p>

  <p>&nbsp;"Haydi, gel biraz yürüyelim," dedi Diana Middleton yumuşak bir tonda David'e.</p>

  <p>&nbsp;David bir an için tereddüt etti, gözleri Sarah&rsquo;nın kızıl saçlarındaydı. Kız, Desmond Lee-Wortley'in yanında duruyordu, eli genç adamın kolundaydı, onun yüzüne bakıyordu.</p>

  <p>&nbsp;"Peki," dedi David Welwyn. "Haydi gidelim."</p>

  <p>&nbsp;Diana hemen koluna girdi. İkisi birlikte bahçe kapısına doğru ilerlediler.</p>

  <p>&nbsp;Sarah, "Biz de gidelim mi, Desmond?" diye sordu. "Evin havası inanılmaz derecede boğucu."</p>

  <p>&nbsp;"Yürümeye boş ver, kim yürümek ister ki?" dedi Desmond. "Arabamı getireyim. Speckled Boar Barı'na gidip bir şeyler içelim."</p>

  <p>&nbsp;Sarah bir an çekimser kaldıysa da bir süre sonra yanıt verdi.</p>

  <p>&nbsp;"Bence Market Ledbury'deki White Hart Barı'na gidelim. Orası çok daha eğlenceli."</p>

  <p>&nbsp;Sarah dile getirmese de Desmond'la köydeki barda görünmenin doğru olmayacağını hissediyordu. Kings Lacey geleneklerine uygun bir davranış olmazdı bu. Kings Lacey kadınları asla köydeki Speckled Boar Barı'na uğramazlardı. Oraya gitmesinin yaşlı Albay Lacey ve karısını çok incitebileceğini seziyordu. Peki, ama neden? diye soracaktı Desmond Lee-Wortley. Sarah bir anlık tereddüdün ardından bunu asla yapmaması gerektiğine karar verdi. Büyükbabası ve sevgili ihtiyar Em gibi sevgi dolu insanları çok gerekmediği sürece incitmesine gerçekten de hiç gerek yoktu. Ona karşı her zaman çok iyi, sevecen ve anlayışlı olmuş, kendi istediği yaşamı sürdürmesine hoşgörüyle karşılamışlar, hatta asla anlayamamalarına rağmen Chelsea'de yaşamayı istemesini bile kabullenmişlerdi. Tabii ki bunu asıl sağlayan Em'di. Büyükbabasına kalsa hiç kuşkusuz ilk yapacağı mahkemeye başvurmak olurdu.</p>

  <p>&nbsp;Sarah büyükbabasının davranışları konusunda hiç yanılmıyordu. Desmond'un Kings Lacey'de kalması fikri onun değildi. Bu Em'in eseriydi. Em her zaman onun bir tanesi olmuştu, hep de öyle kalacaktı.</p>

  <p>&nbsp;Desmond arabasını almaya gittiği sırada Sarah başını yeniden yemek odasının kapısından içeri uzattı.</p>

  <p>&nbsp;"White Hart'ta bir şeyler içmeyi düşünüyoruz."</p>

  <p>&nbsp;Sesinde belli belirsiz bir meydan okuma varsa da Bayan Lacey bunu fark etmemiş gibi davranıyordu.</p>

  <p>&nbsp;"Tamam, tatlım," dedi. "Çok eğleneceğinizi umuyorum. David'le Diana da bildiğim kadarıyla yürüyüşe çıktılar. Buna çok sevindim. Sanırım Diana'yı buraya davet etmek benim açımdan muhteşem bir fikirdi. Genç yaşta dul kalmak zor -yirmi iki yaşında- umarım yakında yeniden evlenir."</p>

  <p>&nbsp;Sarah, onu sert bakışlarla süzdü.</p>

  <p>&nbsp;"Neyin peşindesin, Em?"</p>

  <p>&nbsp;"Küçük bir planım var," dedi Bayan Lacey neşeyle. "Bence o David'e çok uygun. Tabii David'in sana delicesine âşık olduğunu biliyorum, ama Sarah tatlım, onun asla senin tipin olmadığının da bilincindeyim. Ama mutsuz olmasını da hiç istemiyorum. Sanırım Diana, onun için doğru insan, birbirlerine yakışacaklar."</p>

  <p>&nbsp;Sarah, "Sen tam bir çöpçatansın Em," dedi.</p>

  <p>&nbsp;"Biliyorum," diye yanıtladı Bayan Lacey. "Yaşlı kadınlar böyledir işte. Sanırım Diana da onu beğeniyor. Sence de o, David için doğru insan değil mi?"</p>

  <p>&nbsp;Sarah, "Pek öyle olduğunu söyleyemem," dedi. "Diana çok, çok fazla ciddi, hatta soğuk biri. Bence David, onunla evlenme fikrinden hoşlanmayacak, onu sıkıcı bir tip olarak nitelendirecektir."</p>

  <p>&nbsp;"Neyse, görürüz," dedi Bayan Lacey. "Her neyse, sen onu kesinlikle istemiyorsun, değil mi tatlım?"</p>

  <p>&nbsp;"Hayır, asla," dedi Sarah aceleyle. Ve sonra birden ekledi. "Desmond'u seviyorsun, değil mi Em?"</p>

  <p>&nbsp;"Onun hoş, çekici bir tip olduğunu düşünüyorum."</p>

  <p>&nbsp;"Ama büyükbabam ondan hiç hoşlanmıyor."</p>

  <p>&nbsp;Bayan Lacey anlayışlı bir şekilde, "Neyse, ondan bundan fazlasını bekleyemezsin, öyle değil mi?" dedi. "Ama bu fikre alışınca onun da değişeceğini söyleyebilirim. Onu sıkıştırmamalısın Sarah tatlım. Yaşlı insanlar yeni fikirleri çok zor kabullenirler, zor adapte olurlar, fikirlerini değiştirmek zordur. Ayrıca büyükbabanın da oldukça inatçı bir insan olduğunu da biliyorsun."</p>

  <p>&nbsp;"Büyükbabamın ne düşündüğüne ya da ne söylediğine pek aldırmıyorum," diyen Sarah kararlılıkla ekledi. "İstediğim zaman Desmond'la evleneceğim."</p>

  <p>&nbsp;"Biliyorum tatlım, biliyorum. Ama bu konuda biraz daha mantıklı davranmayı deneyebilirsin. Büyükbabanın bu konuda çok büyük sorunlar çıkarabileceğini biliyorsun. Henüz reşit değilsin. Bir yıl sonra istediğini yapmakta özgürsün. Horace&rsquo;ın da o zaman bir şey diyeceğini zannetmiyorum."</p>

  <p>&nbsp;"Ama sen hep benim yanımdasın, değil mi?" diye soran Sarah kollarını büyükannesinin boynuna dolayıp onu büyük bir sevgiyle öptü.</p>

  <p>&nbsp;"Benim tek isteğim senin mutlu olman," dedi Bayan Lacey. "Ah! İşte bak, senin genç adam da arabasını getirdi. Biliyor musun, bugünlerde genç erkeklerin giydiği bu dar pantolonlar çok hoşuma gidiyor. Çok şık görünüyorlar... tabii çarpık bacaklı olmamaları şartıyla."</p>

  <p>&nbsp;Evet, diye düşündü Sarah, Desmond'un gerçekten de bacakları çarpık... Bunu daha önce hiç fark etmemişti...</p>

  <p>&nbsp;"Hadi tatlım, git artık, iyi eğlenceler!"</p>

  <p>&nbsp;Bayan Lacey, Sarah&rsquo;nın ardından onun arabaya binmesini izledi. Sonra yabancı konuğunu anımsayarak kütüphaneye doğru gitti. Kapıdan içeri baktığında Hercule Poirot'nun şekerleme yaptığını gördü ve kendi kendine gülümseyerek koridoru geçip, doğruca mutfağa, Bayan Ross ile konuşmaya gitti.</p>

  <p>&nbsp;Desmond, "Gel tatlım," dedi. "Ailen benimle bara geldiğin için sorun mu çıkarıyor? Sanki başka bir asırda yaşıyorlar, değil mi? Zamanın bu denli gerisinde kalmış olmak?"</p>

  <p>&nbsp;Hışımla, "Hayır, sorun çıkarıyor filan değiller," diyen Sarah, arabaya binerken öfkeli olduğu açıkça anlaşılıyordu.</p>

  <p>&nbsp;"O yabancının burada ne işi var? Dedektifmiş değil mi? İncelenecek bir olay mı var?"</p>

  <p>&nbsp;"Ah, o mu, burada bulunmasının nedeni iş değil," dedi Sarah. "Edwina Morecombe, büyükannemden onu burada misafir etmemizi rica etmiş. Sanırım uzun zaman önce kendini emekliye ayırmış."</p>

  <p>&nbsp;"Çürüğe ayrılmış yarış atı gibi bir şey yani."</p>

  <p>&nbsp;Sarah tereddütle, "Sanırım, eski geleneklere uygun bir Noel kutlamasında bulunmak istiyormuş," dedi.</p>

  <p>&nbsp;Desmond alaylı bir tavırla güldü.</p>

  <p>&nbsp;"Bu Noel olayı ne kadar saçma, buna nasıl dayanabiliyorsun, bilemiyorum."</p>

  <p>&nbsp;Sarah, kızıl saçlarını geriye attı ve çenesini saldırgan bir havada öne çıkardı.</p>

  <p>&nbsp;"Bundan hoşlanıyorum," dedi hışımla.</p>

  <p>&nbsp;"Bu olanaksız bebeğim, inadıma konuşuyorsun. Haydi, gel yarın buna bir son verelim. Scarborough ya da canın nereyi istiyorsa oraya gidelim."</p>

  <p>&nbsp;"Bunu yapamam."</p>

  <p>&nbsp;"Neden?"</p>

  <p>&nbsp;"Bu onları incitir."</p>

  <p>&nbsp;"Ah, Tanrım, zırvalık bunlar! Bu çocuksu, duygusal saçmalıklardan hoşlanıyor olamazsın."</p>

  <p>&nbsp;"Şey, belki öyle, ama..."</p>

  <p>&nbsp;Sarah konuşmasını yarıda kesti. Noel'i ailesiyle geleneksel şekilde kutlamayı içtenlikle istediği için tuhaf bir suçluluk duygusu hissediyordu. Bütün bunlar aslında çok hoşuna gidiyor, ama bunu Desmond'a itiraf etmekten her nedense utanıyordu. Bu suçluluk duygusuyla Noel'in ve aileyle birlikte olmanın mutluluğunu yaşaması olanaksızdı. Bir an Desmond'un o Noel'de oraya hiç gelmemiş</p>

  <p>&nbsp;olmasını diledi. Desmond'la Londra'da beraber olmak burada ailesinin yanında olmaktan çok daha keyifli olabilirdi.</p>

  <p>&nbsp;Bu arada Bridget ve genç delikanlılar gölden geri dönmüş, ciddi bir biçimde paten yapma sorununu tartışıyorlardı. Arada sırada kar yağıyor, havaya bakınca kısa bir zaman içinde şiddetli bir tipinin başlayacağı anlaşılıyordu.</p>

  <p>&nbsp;"Bütün gece yağacağa benziyor," dedi Colin. "Bahse girerim ki Noel sabahı diz boyu kar olacak."</p>

  <p>&nbsp;Bu hepsinin hoşuna giden bir öngörü oldu.</p>

  <p>&nbsp;"Haydi, kardan adam yapalım," dedi Michael.</p>

  <p>&nbsp;Colin, "Aman Tanrım," dedi. "Uzun zamandır hiç kardan adam yapmamıştım... herhalde son yaptığımda ancak dört yaşımdaydım."</p>

  <p>&nbsp;"Yapmanın pek de kolay olduğunu sanmıyorum," diye Bridget de söze karıştı. "Yani nasıl yapıldığını bilmek gerekir."</p>

  <p>&nbsp;Colin, "Mösyö Poirot'yu model alabiliriz," dedi. "Büyük, siyah bir bıyık takarız. Yukarıdaki sandıkta bir tane vardı."</p>

  <p>&nbsp;Michael düşünceli bir halde, "Biliyor musunuz, Mösyö Poirot'nun bir zamanlar dedektif olduğuna bir türlü inanamıyorum," dedi. "Acaba bu komik görünümüyle farklı kişiliklere girmeyi nasıl başarabiliyordu?"</p>

  <p>&nbsp;Bridget de onunla aynı fikirdeydi.</p>

  <p>&nbsp;"Haklısın. Onu elinde büyüteç, kanıt ararken ya da ayak izlerini incelerken düşünemiyorum."</p>

  <p>&nbsp;"Bir fikrim var," dedi Colin. "Onun için bir gösteri hazırlayalım mı?"</p>

  <p>&nbsp;Bridget, "Gösteri derken neyi kastediyorsun?" diye sordu.</p>

  <p>&nbsp;"Onun için bir cinayet organize edelim."</p>

  <p>&nbsp;Bridget, "Muhteşem bir fikir!" diye atıldı. "Karda bir ceset... onun gibi bir şey değil mi?"</p>

  <p>&nbsp;"Evet. Bu ona kendini evinde hissettirecektir."</p>

  <p>&nbsp;Bridget kıkırdadı.</p>

  <p>&nbsp;"Bunu nasıl yapabiliriz, hiç bilemiyorum."</p>

  <p>&nbsp;"Eğer kar iyice tutarsa," dedi Colin. "Bunu düzenlemek için ideal ortam sağlanmış olur. Bir ceset ve ayak izleri... Her şeyi çok dikkatli düşünüp, planlamalıyız. Büyükbabamın silah koleksiyonundan bir hançer çalar, üzerine de biraz kan bulaştırırız."</p>

  <p>&nbsp;Oldukları yerde durup, coşkuyla tartışmaya başladılar. Bu arada yoğun bir tipi başladığının farkında bile değillerdi.</p>

  <p>&nbsp;"Çalışma odasında bir kutu boya var. Kan olayını onunla halledebiliriz... sanırım biraz kırmızı boya yeterli olacaktır."</p>

  <p>&nbsp;"Kırmızıya biraz pembe katabiliriz," dedi Bridget. "Biraz daha kahveye çalması gerekir."</p>

  <p>&nbsp;Michael, "Peki ölü numarasını kim yapacak?" diye sordu.</p>

  <p>&nbsp;Bridget atıldı.</p>

  <p>&nbsp;"Ben yapacağım."</p>

  <p>&nbsp;"Yoo, hayır," dedi Colin. "Ben yapmalıyım."</p>

  <p>&nbsp;"Ah, hayır, hayır!" Bridget itiraz etti. "Ben olmalıyım. Bayan olması daha çarpıcı olur. Karlar arasında cansız, güzel genç bir kız."</p>

  <p>&nbsp;Michael alaycı bir tavırla gülerek, "Güzel bir kız! Ha-ha..." dedi.</p>

  <p>&nbsp;"Saçlarım da siyah," dedi Bridget.</p>

  <p>&nbsp;"Bunun onunla ne ilgisi var?"</p>

  <p>&nbsp;"Kar üzerinde çok güzel görünecektir, kırmızı pijamalarımı da giyerim."</p>

  <p>&nbsp;Michael bilgiç bir tavırla, "Eğer kırmızı pijamalarını giyersen kan izleri görünmez," dedi.</p>

  <p>&nbsp;"Ama beyaz karın üzerinde çok çarpıcı görünecektir. Ayrıca pijamanın yaka ve manşetleri de beyaz, kan onların üzerinde hemen dikkat çekecektir. Ah, bu olağanüstü olacak, değil mi? Ne dersiniz bunu yutacak mı?"</p>

  <p>&nbsp;"Eğer yeterince gerçekçi oynayabilirsek, tabii," dedi Michael. "Karda senin dışında cesedin yanına kadar gidip dönen başka birinin daha ayak izleri olmalı... tabii bir erkeğin. Poirot izleri bozmak istemeyecek, dolayısıyla senin ölmemiş olduğunu da anlayamayacaktır. Sizce de öyle değil mi?" Birden konuşmasına ara verdi. Aklına bir şey gelmişti. Diğerleri heyecanla ona baktılar. "Acaba bu onu kızdırır mı?"</p>

  <p>&nbsp;Bridget saf bir şekilde, "Ah hiç sanmıyorum," dedi. "Bunun yalnızca onu eğlendirmek için yapılan bir şaka olduğunu anlayacağından eminim. Bir tür Noel şakası!"</p>

  <p>&nbsp;Colin düşünceliydi.</p>

  <p>&nbsp;"Bence bunu yine de Noel'in birinci gününde yapmamalıyız. Büyükbabamın bundan hoşlanacağını sanmıyorum."</p>

  <p>&nbsp;Bridget, "Öyleyse ikinci gün," dedi.</p>

  <p>&nbsp;"İkinci gün çok uygun!" dedi Michael.</p>

  <p>&nbsp;Bridget, "O zaman hazırlanmak için de çok zamanımız olacak," diye belirtti. "Ne de olsa hazırlamamamız gereken bir sürü şey var. Haydi, eve gidelim ve gerekli malzemelere bir göz atalım."</p>

  <p>&nbsp;Koşarak eve girdiler.</p>

  <p>&nbsp;O akşam ev çok hareketliydi. Büyük miktarlarda kokina, çobanpüskülü ve ökseot<a id="a1"></a><a href="../Text/notes.html#a6"><span class="t8">{2}</span></a> dalları getirilmiş, Noel çamı, yemek odasının köşesine yerleştirilmişti. Herkes ağacın süslenmesine yardım ediyor, çobanpüskülü dallarını resimlerin çerçevelerine yerleştiriliyor, ökseotlarıyla koridorun uygun yerlerini süslüyorlardı.</p>

  <p>&nbsp;"Bu kadar demode olunabileceği dünyada aklıma gelmezdi," diye mırıldandı Desmond, Sarah'ya.</p>

  <p>&nbsp;"Bunu her zaman yaparız," dedi Sarah yapılanları onayladığını belirtircesine.</p>

  <p>&nbsp;"Ne anlamı var ki!"</p>

  <p>&nbsp;"Ah lütfen canımı sıkma, Desmond. Bence bu çok eğlenceli."</p>

  <p>&nbsp;"Sarah tatlım, böyle düşünüyor olamazsın."</p>

  <p>&nbsp;"Şey, hayır -tam olarak değil ama- yine de bir şekilde zevk alıyorum."</p>

  <p>&nbsp;Bayan Lacey o gece on ikiye yirmi kala sordu. "Kara rağmen gece yarısı ayinine gitmeye kimin cesareti var?"</p>

  <p>&nbsp;"Benim yok," dedi Desmond. "Haydi, gel Sarah!"</p>

  <p>&nbsp;Genç kızın koluna girerek onu kütüphaneye, müzik kutusuna doğru götürdü.</p>

  <p>&nbsp;"Her şeyin bir sınırı var, sevgilim," dedi Desmond. "Gece yarısı ayini de fazla artık!"</p>

  <p>&nbsp;"Evet," dedi Sarah. "Ah evet."</p>

  <p>&nbsp;Diğer gençlerin hemen hepsi kiliseye gitmek üzere hazırlandılar. Kahkahalar ve gürültü içinde paltolarını, ayakkabılarını giydiler. İki delikanlı, Bridget, David ve Diana yağan kara rağmen yürüyerek on dakikalık mesafedeki kiliseye gitmek üzere yola koyuldular. Kahkahaları ta uzaktan duyuluyordu.</p>

  <p>&nbsp;"Gece yarısı ayini," dedi Albay Lacey homurdanarak. "Gençliğimde asla gece yarısı ayinine gitmezdim. Ayinmiş! Katolik âdeti! Ah, çok affedersiniz Mösyö Poirot."</p>

  <p>&nbsp;Poirot elini salladı. "Hiç sorun değil. Bana aldırmayın."</p>

  <p>&nbsp;"Bence sabah ayini herkes için daha uygun," diye ekledi albay. "Noel sabahı Noel ilahileriyle dolu güzel bir sabah ayinine katılmak ve sonra hep birlikte Noel yemeği için eve geri dönmek. Doğrusu bu, değil mi Em?"</p>

  <p>&nbsp;"Evet, hayatım. Bizler öyle yaparız. Ama gençler gece yarısı kutlamalarından hoşlanıyorlar. Hem yine de gitmek istemeleri de hoş değil mi?"</p>

  <p>&nbsp;"Sarah ve o adam gitmek istemediler, ama."</p>

  <p>&nbsp;"Şey hayatım, sanırım bunda yanılıyorsun," dedi Bayan Lacey. "Biliyorsun Sarah her zaman gitmek isterdi, ama bu kez bunu açıklamak istemedi, hepsi bu."</p>

  <p>&nbsp;"Sen ne dersen de, Sarah&rsquo;nın neden bu adamın görüşüne bu kadar değer verdiğini anlayamıyorum."</p>

  <p>&nbsp;Bayan Lacey hoşgörüyle, "O henüz çok genç, gerçekten de öyle," dedi. "Yatıyor musunuz Mösyö Poirot? İyi geceler. Umarım rahat uyursunuz."</p>

  <p>&nbsp;"Ya siz bayan? Henüz yatmıyor musunuz?"</p>

  <p>&nbsp;"Henüz değil. Daha doldurmam gereken çoraplar var. Gerçi artık hepsi büyüdüler, ama yine de sabah dolu, çorapları bulmaktan hoşlanıyorlar. İçlerine komik şeyler koyuyorum. Şaka tabii. Esprili şeyler. Ama herkes çok eğleniyor."</p>

  <p>&nbsp;"Noel'de evin mutlulukla dolup taşması için çok çaba harcıyorsunuz," dedi Poirot. "Sizi çok takdir ediyorum."</p>

  <p>&nbsp;Poirot nezaketle Bayan Lacey'nin elini öptü.</p>

  <p>&nbsp;Poirot yanlarından ayrıldıktan sonra Albay Lacey, "Hımm," diyerek homurdandı. "Gösterişten hoşlanan bir tip. Neyse... seni takdir ediyor."</p>

  <p>&nbsp;Bayan Lacey gamzeleri ortaya çıkacak şekilde gülümsedi ve on dokuz yaşında bir genç kız çekingenliğiyle, "Dikkatini çekti mi Horace, bir ökseotunun altında duruyorum," dedi.</p>

  <p>&nbsp;Hercule Poirot yatak odasına girdi. Burası büyük radyatörleri olan geniş bir odaydı. Çift kişilik yatağına doğru ilerlediği sırada yastıklardan birinin üzerinde duran zarfı gördü. Zarfı açtı ve içindeki kâğıdı çıkardı. Kâğıdın üzerine büyük harflerle bir mesaj yazılmıştı.</p>

  <p>&nbsp;<span class="t6">&ldquo;MÜRDÜM ER</span><span class="t6">İ</span><span class="t6">KL</span><span class="t6">İ</span> <span class="t6">KEKTEN YEMEY</span><span class="t6">İ</span><span class="t6">N!&rdquo;</span></p>

  <p>&nbsp;Hercule Poirot kâğıda bakakaldı. Kaşları kalktı.</p>

  <p>&nbsp;"Gizemli," diye mırıldandı. "Ve de hiç beklenmedik."</p>

  <p>&nbsp;Noel yemeği ikide başladı. Gerçek anlamda bir tören yemeğiydi bu. Büyük şöminede devasa kütükler çıtırdıyor ve şöminenin</p>

  <p>&nbsp;yaydığı sıcaklığın ardından herkes hep bir ağızdan konuşuyordu. İstiridye çorbası içilmiş, iki koskoca hindi masaya getirilmiş ve götürülmüştü, tabii geri götürülen aslında büyük ölçüde hindi kadavralarıydı. Sonuçta asıl büyük an gelmişti: Sıra Noel kekindeydi. Seksen yılın etkisiyle el ve ayakları titremesine rağmen ihtiyar Peverell kek servisini kimseye bırakmadı. Bu onun ayrıcalığıydı. Bayan Lacey ise hemen yanı başında kollarını kenetlemiş oturuyor, sinirli görünüyordu. Bir Noel günü Peverell'in bu yüzden düşüp öleceğini hissediyordu. Ama bunu yapması kısıtlandığı takdirde yaşamaktansa ölmeyi yeğleyecek kadar kırılabilecek olma olasılığı karşısında zorunlu olarak birinci seçeneği, yani kek sunumunu onun yapmasını kabullenmişti. Kek tüm ihtişamıyla gümüş bir tabağın içine konulmuş olarak getirildi. Kekten çok büyük bir futbol topunu andırıyordu, keke aynen bayrak gibi bir çobanpüskülü dalı dikilmiş, çevresindeki mavi ve kırmızı alevlerin ışığında parlıyordu. Alkışlar, "Oooh... ahh!" sesleri ve çığlıklar arasında kek masadaki yerini aldı.</p>

  <p>&nbsp;Bayan Lacey bir şeyi başarmıştı: Kekin kendi önünde durması için İhtiyar Peverell'i ikna edebilmişti, böylece en azından yuvarlak masanın çevresinde oturanlara servis yapılmasına yardımcı olabilecekti. Sonuçta kekin başına bir şey gelmeden önüne konulduğunda rahat bir nefes aldı. Hızla tabaklar doldurulup, elden ele geçirildi. Alevler hâlâ porsiyonları yalıyordu.</p>

  <p>&nbsp;"Dilek tutun, Mösyö Poirot," diye bağırdı Bridget. "Alev geçmeden dilek tutun. Haydi, Mösyö Poirot, haydi."</p>

  <p>&nbsp;Bayan Lacey kek servisinin ardından huzurlu bir şekilde arkasına yaslandı. Kek operasyonu başarıyla sonuçlanmıştı. Herkesin önünde henüz alevlerin yükseldiği birer dilim kek vardı. Dileklerin tutulmasıyla birlikte masada bir süre sessizlik yaşandı.</p>

  <p>&nbsp;Bu arada hiç kimse tabağındaki keki şüpheli gözlerle süzen Mösyö Poirot'nun yüzündeki tuhaf ifadeyi fark etmedi. "Mürdüm erikli kekten yemeyin." Bu uğursuz uyarı ne anlama geliyor olabilirdi? Kendi kekinin diğerlerinin kekinden hiçbir farkı yoktu ki. Bocaladığını hissettiği anda iç geçirerek -Bu Hercule Poirot için asla kabul edilemeyecek bir durumdu- eline çatal bıçağını aldı.</p>

  <p>&nbsp;"Krema, Mösyö Poirot?"</p>

  <p>&nbsp;Poirot kekinin yanına oldukça bol krema servisi yaptırdı.</p>

  <p>&nbsp;Albay masanın diğer ucundan neşe içinde, "Yine benim en iyi Brandy'mi mi arakladın?" diye seslendi. Bayan Lacey bunu muzipçe göz kırparak yanıtladı.</p>

  <p>&nbsp;"Bayan Ross en iyi cins Brandy gerektiğinde ısrarcı tatlım," dedi. "Çok fark ettiğini söylüyor."</p>

  <p>&nbsp;Albay, "Neyse, neyse, tamam," dedi. "Yılda bir kez Noel oluyor ve Miss Ross da önemli bir misafir. Muhteşem bir kadın ve muhteşem bir aşçı."</p>

  <p>&nbsp;Colin söze karışarak, "Gerçekten de öyle," dedi. "Kek muhteşem, mımmm, enfes!" İştahla ağzına bir lokma kek daha attı.</p>

  <p>&nbsp;Poirot'nun kendi kekine yaklaşımı ise ağır, hatta çekingendi. Önce bir lokma yedi. Muhteşemdi. Bir lokma daha yedi. Tabağında bir şey fıkırdıyordu. Çatalıyla inceledi. Hemen sağında oturan Bridget yardımına yetişti.</p>

  <p>&nbsp;"Bir armağanınız var, Mösyö Poirot," diye haykırdı. "Ne olduğunu çok merak ediyorum."</p>

  <p>&nbsp;Poirot, kekinin içinden etrafına yapışan siyah kuşüzümlerini temizleyip, küçük gümüş bir nesne çıkardı.</p>

  <p>&nbsp;"Oooh," dedi Bridget. "Bu bekâr düğmesi! Bekâr düğmesi Mösyö Poirot'ya çıktı."</p>

  <p>&nbsp;Hercule Poirot küçük gümüş düğmeyi tabağının hemen yanındaki bardakta kalmış az miktardaki suyun içine daldırarak kek kalıntılarından temizledi.</p>

  <p>&nbsp;"Çok şık," diye fikrini açıkladı.</p>

  <p>&nbsp;Colin hemen samimiyetle, "Bu sizin bekâr kalacağınız anlamına geliyor Mösyö Poirot," diye açıkladı.</p>

  <p>&nbsp;Poirot ciddiyetle, "Bu şaşılacak şey değil," dedi. "Uzun yıllardır zaten bekârım ve bu durumumu değiştirmem de pek olası değil."</p>

  <p>&nbsp;Michael, "Ah asla böyle büyük konuşmayın," diyerek söze karıştı. "Daha geçen gün gazetede doksan beş yaşında birinin yirmi iki yaşında bir genç kızla evlendiğini okudum."</p>

  <p>&nbsp;Hercule Poirot, "Beni cesaretlendiriyorsun," dedi.</p>

  <p>&nbsp;Albay Lacey birden boğulurcasına bir çığlık attı. Yüzü kıpkırmızı kesildi. Elini ağzına götürdü.</p>

  <p>&nbsp;"Kahretsin, Emmeline," diye haykırdı. "Lanet olsun, neden aşçının benim porsiyonuma cam koymasına göz yumuyorsun?"</p>

  <p>&nbsp;Bayan Lacey şaşkınlıkla, "Cam mı?" diye sordu.</p>

  <p>&nbsp;Albay Lacey kendisini kızdıran cam parçasını ağzından çıkardı.</p>

  <p>&nbsp;"Dişimi kırabilirdi," diye homurdandı. "Ya da bu nesneyi yutup bağırsaklarımla ilgili bir sorun yaşayabilirim."</p>

  <p>&nbsp;Cam parçacığını orada bulunan bir kaba attı, yıkadı ve yukarı kaldırdı.</p>

  <p>&nbsp;"Tanrım aklımı koru," diye bağırdı. "Bu kızların taktıkları broşlardan birinin taşı." Taşı havaya kaldırdı.</p>

  <p>&nbsp;"İzin verir misiniz?"</p>

  <p>&nbsp;Poirot ustalıkla komşusunun önünden uzanarak taşı Albay Lacey'nin elinden aldı, dikkatle inceledi. Albayın söylediği gibi bu çok büyük kırmızı bir taştı. Kıpırdatıldığında tıraşlı yüzeylerinden ışık yansıyordu. Masadaki sandalyelerden biri hızla geri ve sonra yeniden yerine çekildi.</p>

  <p>&nbsp;"Hıh," dedi Michael. "Eğer gerçek olsaydı ne muhteşem olurdu!"</p>

  <p>&nbsp;Bridget umutla, "Belki de gerçektir," dedi.</p>

  <p>&nbsp;"Ah, saçmalama Bridget. Bu boyutta gerçek bir yakut binlerce ama binlerce sterlin ederdi. Haklıyım değil mi, Mösyö Poirot?"</p>

  <p>&nbsp;"Evet, bu doğru."</p>

  <p>&nbsp;"İyi ama benim asıl anlayamadığım," diye söze karıştı Bayan Lacey. "Bu taşın nasıl olup da kekin içine girdiği."</p>

  <p>&nbsp;Aynı anda ağzına kekinin son lokmasını atan Colin haykırdı.</p>

  <p>&nbsp;"Oooh, bana domuz geldi. Bu hiç hoş değil."</p>

  <p>&nbsp;Bridget hemen bunu şarkı söyler gibi tekrar etmeye başladı.</p>

  <p>&nbsp;"Colin'e domuz gelmiş. Colin'e domuz gelmiş. Colin açgözlü obur bir domuz!"</p>

  <p>&nbsp;"Bana yüzük çıktı," dedi Diana yüksek bir sesle.</p>

  <p>&nbsp;"Bu senin açından çok iyi Diana. Aramızda ilk evlenen sen olacaksın."</p>

  <p>&nbsp;Bridget, "Bana yüksük çıktı," diye inledi.</p>

  <p>&nbsp;İki delikanlı bir ağızdan, "Bridget evde kalmış bir kız kurusu olacak," dizesini tekrar etmeye başladılar. "Ya ya ya, Bridget kız kurusu olacak."</p>

  <p>&nbsp;David, "Para kime çıktı?" diye sordu. "Bu kekin içinde gerçek bir on şilin vardı, saf altından. Bunu biliyorum, Bayan Ross söyledi."</p>

  <p>&nbsp;Desmond Lee-Wortley, "Sanırım o şanslı kişi benim," dedi.</p>

  <p>&nbsp;Albay Lacey'nin iki tarafında oturan komşuları onun, "Evet, öyle," diye mırıldandığını duydular.</p>

  <p>&nbsp;David, "Bana da yüzük çıktı," dedi Diana'ya bakarak. "Ne büyük tesadüf değil mi?"</p>

  <p>&nbsp;Kahkahalar sürüp gitti. Hiç kimse Mösyö Poirot'nun sanki başka bir şeylere dalmışcasına, fark ettirmeden kırmızı taşı cebine attığını görmedi.</p>

  <p>&nbsp;Keki, naneli şekerleme ve Noel tatlıları izledi. Yaşlılar Noel ağacının ışıkları yakılmadan ve çay saati öncesinde biraz dinlenmek için odalarına çekildiler. Hercule Poirot ise öğlen uykusu uyumaktansa doğruca büyük eski tipteki demode mutfağa gitti.</p>

  <p>&nbsp;Etrafına bakınarak, yüksek sesle, "Aşçıyı biraz önce yediğim muhteşem yemeklerden dolayı tebrik edebilir miyim?" diye bağırdı.</p>

  <p>&nbsp;Kısa bir aranın ardından Miss Ross gösterişli bir şekilde öne doğru çıktı. İriyarı bir kadındı, başarıdan emin, asil bir havası vardı. İki narin yapılı gri saçlı kadın, evyenin başında bulaşık yıkıyor, kıvırcık saçlı bir kız bulaşıkhane ile mutfak arasında gidip geliyordu. Ancak bunların hepsi bir anlamda yalnızca efendilerine itaat eden kölelerdi. Mutfağın kraliçesi hiç kuşkusuz Bayan Ross idi.</p>

  <p>&nbsp;"Yemekleri beğendiğinizi duymak beni çok mutlu etti, efendim," dedi nazikçe ve samimi bir şekilde.</p>

  <p>&nbsp;Hercule Poirot coşkuyla haykırdı. "Beğenmek de ne demek, bu çok basit bir ifade!" Abartılı, olağandışı bir davranışla elini dudaklarına götürdü, öptü ve öpücüğü tavana doğru üfledi. "Siz bir dâhisiniz, Bayan Ross. Bir dâhi! Hayatım boyunca hiç bu kadar güzel bir yemek yemedim. İstiridye çorbası..." Dudaklarıyla beğenisini ifade eden bir ses çıkardı. "Ya o hindinin içindeki kestaneli dolgu, gerçekten de benzersizdi."</p>

  <p>&nbsp;"Şey, bunu söylemeniz çok hoş, efendim," dedi Bayan Ross samimiyetle. "Bu dolgu çok özel bir reçete. Uzun yıllar birlikte çalıştığım Avusturyalı bir şeften aldım. Ama diğer bütün yemekler," diye ekledi. "Lezzetli eski İngiliz mutfağından."</p>

  <p>&nbsp;"Daha iyisi olmaz."</p>

  <p>&nbsp;"Sizin bunu söylemeniz gerçekten de çok hoş, efendim. Elbette sizin gibi yabancı bir centilmen Kıta Avrupası&rsquo;nın yemeklerini yeğleyebilirdi. Nedense o yemekleri bu ustalıkta yapamıyorum."</p>

  <p>&nbsp;"Sizin her şeyi en iyi şekilde yapabileceğinizden eminim, Bayan Ross. Gerçek anlamda iyi İngiliz mutfağının -tabii ikinci sınıf otel ve restoranlarda karşılaşılan nitelikteki değil- özenli geleneksel İngiliz mutfağının Kıta Avrupası'nda da çok takdir edilip, beğenildiğinden emin olabilirsiniz. Sanırım on sekizinci yüzyıl başlarında Londra'ya özel bir araştırma gezisi düzenlenip, Fransa'ya İngiliz keklerinin mucizevi lezzetlerine ilişkin bir rapor gönderilmiş olduğunu söylersem hiç yanılmış olmayacağım. "Fransa'da böyle bir şey yok," yazıyordu raporda. "Yalnızca İngiliz keklerinin çeşitliliğini ve seçkinliğini denemek için bile Londra'ya gelmeye değer. "Ve tüm keklerin de ötesinde," diye ekledi Poirot yeni bir göklere çıkarma hamlesi başlatarak. "Bugün yediğimiz mürdüm erikli Noel keki bir başkaydı. Evde yapılmıştı, değil mi? Dışarıdan satın alınmadı, değil mi?"</p>

  <p>&nbsp;"Elbette ki öyle efendim. Yıllardır yaptığım reçeteye uygun şekilde kendi ellerimle yaptım. Buraya ilk geldiğimde Bayan Lacey Londra'dan kek sipariş ettiğini böylece beni sıkıntıdan kurtardığını söylemişti. Hayır, asla olmaz bayan dedim, çok düşünceli ve naziksiniz ama dışarıdan satın alman bir kek asla evde yapılan bir kekin yerini tutamaz. Ama belirtmem gerekir ki..." Bayan Ross bu alanda gerçek bir sanatkâr olduğunu vurgulayan gururlu bir ifadeyle ekledi, "Bu defaki kek maalesef törenden kısa bir süre önce yapıldı. Halbuki iyi bir Noel kekinin haftalar öncesinden hazırlanması ve bekletilmesi gerekir. Ne kadar beklerse o kadar iyi. Demek istediğim, ben küçük bir çocukken her hafta kiliseye giderdik, canlan Yüce Rab, sana dua ederiz, diye başlayan ayini dinlediğimizde o hafta kekin yapılması gerektiğini anlardık, çünkü bu ayin bir çeşit sinyaldi bizim için. Aslında hep de öyleydi. Pazar günü kiliseye gider bu ayini dinlerdik ve o hafta annem muhakkak Noel kekini yapardı. Aslında bu yıl da öyle olacaktı. Ama maalesef kek ancak üç gün önce, sizin buraya gelmenizden bir gün önce yapılabildi, efendim. Yine de eski geleneklere uydum. Evdeki herkes mutfağa geldi, keki bir defa karıştırdı ve dilek diledi. Bu çok eski bir gelenektir, efendim ve ben buna her zaman sadık kalmışımdır."</p>

  <p>&nbsp;Hercule Poirot, "Çok ilginç," dedi. "Çok ilginç. Demek herkes mutfağa geldi."</p>

  <p>&nbsp;"Evet efendim. O genç beyefendi, Miss Bridget, Londra'dan buraya kalmaya gelen beyefendi ve kız kardeşi, Bay David, Miss Diana, sonra Bayan Middleton, herkes. Hepsi keki karıştırdılar."</p>

  <p>&nbsp;"Kaç kek yaptınız? Yalnızca bunu mu?"</p>

  <p>&nbsp;"Hayır, efendim, dört tane. İki büyük ve iki küçük. Diğer büyük kekin servisini yılbaşı günü yapmayı planlıyordum. Küçükleri ise albay ve Bayan Lacey'e ayırdım, yalnız kaldıklarında, burada bu kadar çok insan olmadığı zaman yiyecekler."</p>

  <p>&nbsp;"Anlıyorum, anlıyorum," dedi Poirot.</p>

  <p>&nbsp;"Bu arada efendim, bugün öğlen yediğiniz aslında yanlış kekti."</p>

  <p>&nbsp;"Yanlış kek mi?" Poirot kaşlarını çattı. "Nasıl yani?"</p>

  <p>&nbsp;"Şey efendim, büyük bir Noel kâsemiz var. Üzerinde çoban püskülü ve ökseotu desenleri olan porselen bir kâse, aslında Noel kekini her zaman o kâsenin içinde hazırlardık. Ama talihsiz bir olay yaşadık. Bu sabah Annie, onu kilerdeki dolaptan alıp, getirirken elinden kaydı, düştü ve kâse kırıldı. Tabii ki doğal olarak konuklara o keki sunmam olanaksızdı, değil mi? İçinde porselen parçacıkları olabilirdi. Böylece ikinci büyük kekin servisini yapmak zorunda kaldık, daha sade, düz bir tabağın içindeki Noel kekini. Gerçi bu, görünümde hoş, ama diğer Noel kâsesinin içindeyken bambaşka oluyordu. Bir daha onun kadar şık bir kâse bulup, alabilir miyiz, gerçekten hiç bilemiyorum. Son günlerde öyle şık şeyler yapmıyorlar. Yalnızca küçük ve kullanışlı şeyler. Sekiz on porsiyon domuz pastırmalı yumurtayı koyabileceğiniz büyüklükte bir kahvaltı servisi bile bulamıyorsunuz. Ah eskiden böyle miydi?"</p>

  <p>&nbsp;"Bunda haklısınız. Ama bugün farklı. Bu eski günlerden farksız bir Noel kutlaması, öyle değil mi?"</p>

  <p>&nbsp;Bayan Ross iç çekti.</p>

  <p>&nbsp;"Evet, evet, bunu söylemeniz beni çok mutlu ediyor, ama maalesef günümüzde artık eskiden olduğu kadar iyi yardımcılar bulmak olanaksız. Eğitimsiz yardımcılar, sorun bu! Günümüz kızları..." Sesini belirgin bir şekilde alçalttı. "...çok iyi niyetli ve istekliler ama eğitimsizler. Bilmem ne demek istediğimi anlatabildim mi?"</p>

  <p>&nbsp;Poirot, "Evet, zaman değişiyor," diye ekledi. "Bu bazen beni çok üzüyor."</p>

  <p>&nbsp;"Biliyor musunuz bu ev," dedi Bayan Ross. "Hanımım ve albay için gerçekten çok büyük. Hanımım bunun bilincinde. Onların yaptığı gibi evin yalnızca bir tek bölümünde yaşamak da anlamlı değil aslında. Nasıl diyeyim, yalnızca Noellerde tüm aile toplandığında bu ev anlam kazanıyor."</p>

  <p>&nbsp;"Sanırım bu Bay Lee-Wortley ve kız kardeşinin buraya ilk gelişleri?"</p>

  <p>&nbsp;"Evet efendim." Bayan Ross'un sesinde hafif bir çelişki seziliyordu. "O çok nazik, iyi bir insan, ama... nasıl diyeyim, kanımızca Miss Sarah için pek de uygun biri değil. Londra'da insanlar bu gibi konularda farklı düşünüyorlar ama... Maalesef kız kardeşinin durumu kötü. Ağır bir ameliyat geçirmiş. Buraya geldikleri ilk gün oldukça iyi görünüyordu, ama keki karıştırdıkları günden sonra giderek kötüleşti. O zamandan beri yataktan çıkamadı. Sanırım ameliyat sonrası çok çabuk ayağa kalktı. Ah bu günümüz doktorları, insanı daha doğru dürüst ayakları üzerinde duramadan hastaneden taburcu ediyorlar. Aslında benim yeğenimin karısı da..." Ve Bayan Ross coşkuyla hastanede akrabalarının başına gelenleri ve geçmişle kıyaslanınca bugünkü bakımın hiç de iyi olmadığını anlatmaya başladı.</p>

  <p>&nbsp;Poirot da onu nazikçe sonuna kadar dinledi.</p>

  <p>&nbsp;"Size bir daha bu muhteşem ve güzel ziyafet için teşekkür etmek isterim. Lütfen minnettarlığımı ifade etmeme izin verin." Ve elindeki beş sterlini nazikçe Bayan Ross'un eline kaydırdı.</p>

  <p>&nbsp;Bayan Ross formalite gereği, "Gerçekten hiç gerek yok, bunu kabul edemem, efendim," dedi.</p>

  <p>&nbsp;"Israr ediyorum. Lütfen!"</p>

  <p>&nbsp;"Neyse, gerçekten çok naziksiniz. Teşekkür ederim." Bayan Ross övgüleri sıradan bir şeymiş gibi karşılamıştı. "Size mutlu Noeller ve mutlu yıllar dilerim, efendim."</p>

  <p>&nbsp;O günün sonu da tüm Noeller gibiydi. Çam ağacı ışıklandırıldı, çayla birlikte muhteşem bir yılbaşı pastası servisi yapıldı, bu takdirle karşılandı ancak çok az yenildi akşam yemeğinde ise soğuk yiyecekler vardı.</p>

  <p>&nbsp;Poirot ev sahibesi ve eşi erkenden yatmaya çekildiler.</p>

  <p>&nbsp;"İyi geceler Mösyö Poirot," dedi Bayan Lacey. "Eğlendiğinizi umarım."</p>

  <p>&nbsp;"Muhteşem bir gündü sayın bayan, muhteşem!"</p>

  <p>&nbsp;Bayan Lacey, "Ama çok düşünceli görünüyorsunuz?" dedi.</p>

  <p>&nbsp;"İngiliz usulü Noel kekini düşünüyordum."</p>

  <p>&nbsp;Bayan Lacey duyarlı bir şekilde, "Acaba biraz ağır mı geldi?" diye sordu.</p>

  <p>&nbsp;"Hayır, hayır, gastronomik anlamda düşünmüyorum bunu. Benim asıl düşündüğüm bunun anlamsal yönü."</p>

  <p>&nbsp;Bayan Lacey, "Elbette ki önemi geleneksel olmasından kaynaklanıyor," dedi. "Neyse iyi geceler Mösyö Poirot umarım düşünüzde çok fazla yılbaşı kekleri ve kurabiyelerle uğraşmazsınız."</p>

  <p>&nbsp;Poirot üzerindekileri çıkarırken kendi kendine, "Evet," diye mırıldanıyordu. "Bu yılbaşı keki başlı başına bir sorun. Bunda anlayamadığım bir şey var." Sıkıntıyla başını salladı. "Neyse... her neyse öğreniriz."</p>

  <p>&nbsp;Poirot rutin hazırlıklarını yaptıktan sonra yatağına gitti, ama uyumadı.</p>

  <p>&nbsp;İki saat kadar sonra sabrının ödülünü aldı. Yattığı odanın kapısı yavaşça açıldı. Kendi kendine gülümsedi. Beklediği aynen buydu. Bir an aşağıda Desmond Lee-Wortley'in ona kendi eliyle, nezaketle kahve sunduğu anı düşündü. Fincanı almış, ama Desmond'un sırtı dönükken hemen masanın üzerine diğer fincanların yanına bırakmıştı. Sonra da açıkça görülecek bir şekilde yeniden eline almış ve Desmond'u tatmin edecek bir şekilde -tabii buna tatmin denilebilirse- son yudumuna kadar içmişti. O anda kendisi yerine başka birinin derin bir uykuda olabileceğini düşünen Poirot'nun bıyıkları hafif bir gülümsemeyle kıvrıldı. Bu genç, yakışıklı adam, diye düşündü Poirot kendi kendine. Endişeli ve mutsuz. Gece boyunca rahat bir uyku uyuyabilseydi çok iyi olacaktı. Neyse, bakalım neler olacak?</p>

  <p>&nbsp;Poirot sessizce yatıyor, derin, düzenli soluk alıyor ve arada sırada da özellikle hafifçe horluyordu.</p>

  <p>&nbsp;Biri yatağının başına kadar yaklaşarak üzerine eğildi. Ve sonra gördüğünden mutlu olmuş olarak tuvalet masasının başına gitti. Ziyaretçi küçük bir el lambasının yardımıyla Poirot'nun tuvalet masasının üzerine itinayla yerleştirdiği tuvalet malzemelerini karıştırdı. Poirot'nun çantasını, tuvalet masasının çekmecelerini ve Poirot'nun giysilerini yokladı. En son olarak da yatağa yaklaştı ve büyük bir dikkatle elini yastığın altına soktu. Elini geri çektikten sonra kısa bir süre orada durdu -ne yapacağını bilemez gibiydi- Odada dolaşıp, aksesuarların içine baktı, bitişikteki banyoya geçip, hemen geri döndü. Sonra hayal kırıklığıyla iç geçirerek odadan çıktı.</p>

  <p>&nbsp;"Ah," dedi Poirot bıyık altından. "Hayal kırıklığına uğradın. Evet, evet, ciddi bir hayal kırıklığı bu senin için. Hıh! Nasıl olur da Poirot'nun önemli bir şeyi senin bulabileceğin bir yere saklayacağını düşünebilirsin ki?" Sonra yan dönüp, huzurlu bir uykuya daldı.</p>

  <p>&nbsp;Ertesi sabah kapısına heyecanla vurulmasıyla uyandı.</p>

  <p>&nbsp;"Qui est-il? <span class="t6">(Kim o?)</span> Girin, girebilirsiniz?"</p>

  <p>&nbsp;Kapı açıldı. Eşikte Colin kıpkırmızı bir yüzle soluk soluğa duruyordu... hemen arkasında da Michael.</p>

  <p>&nbsp;"Mösyö Poirot! Mösyö Poirot!"</p>

  <p>&nbsp;"Ne oldu?" Poirot yatağında doğrulup, oturdu. "Erken sabah kahvaltısı mı? Yoo hayır, sen misin Colin. Ne oldu?"</p>

  <p>&nbsp;Colin bir an için ne diyeceğini bilemedi. Şiddetli bir duygusal baskı altındaymış gibi görünüyordu. Aslında onu dilinin tutulacağı kadar şaşırtan Poirot'nun uyurken giydiği başlıktı. Bir süre sonra kendini yeniden toparlayarak kekeledi. "Şey Mösyö Poirot... sanırım bize yardım etmeniz gerek. Çok korkunç bir şey oldu?"</p>

  <p>&nbsp;"Ne oldu?"</p>

  <p>&nbsp;"Şey... şey Bridget. Dışarıda karların üstünde yatıyor. Yani... o ne konuşuyor, ne de hareket ediyor. Hemen bakmanız gerek. Çok korkuyorum. Acaba... acaba o öldü mü?"</p>

  <p>&nbsp;"Ne?" Poirot yorganını kenara itti. "Matmazel Bridget... öldü mü?"</p>

  <p>&nbsp;"Sanırım... sanırım biri onu öldürmüş. Orada yanında... kan var... haydi ne olur gelin."</p>

  <p>&nbsp;"Tabii. Tabii. Hemen geliyorum."</p>

  <p>&nbsp;Poirot hızla ayakkabılarını giydi ve pijamasının üzerine kalın, kürk astarlı pardösüsünü giydi.</p>

  <p>&nbsp;"Geliyorum," dedi. "Hemen geliyorum. Evdekilere haber verdin mi?"</p>

  <p>&nbsp;"Hayır, hayır şimdilik yalnızca size haber verdim. Böylesinin daha doğru olacağını düşündüm. Büyükannem ve büyükbabam henüz uyanmadılar. Aslında hizmetliler aşağıda kahvaltıyı hazırlıyorlar, ama Peverell'e de bir şey söylemedim. Şey o -yani Bridget- evin diğer tarafında, terasın ve kütüphane penceresinin yakınında."</p>

  <p>&nbsp;"Anlıyorum. Haydi, siz önden gidin. Ben, sizi izlerim."</p>

  <p>&nbsp;Colin mutlulukla gülümsediğinin görülmemesi için hemen arkasını döndü. Önde o, arkada Poirot merdivenlerden indiler. Yan kapıdan dışarı çıktılar. Pırıl pırıl bir sabahtı, güneş henüz ufuk çizgisinin üzerine çıkmamıştı. Kar yağmıyordu, ama gece o kadar çok yağmıştı ki pürüzsüz, kalın bir kar tabakası neredeyse her şeyin üstünü yumuşak sonsuz bir halı gibi kaplamıştı. Dünya bu haliyle çok temiz, beyaz ve güzel görünüyordu.</p>

  <p>&nbsp;"İşte," dedi Colin soluk soluğa. "O... o... orada!" Parmağıyla Bridget'in bulunduğu yeri işaret etti.</p>

  <p>&nbsp;Sahne gerçekten de son derece dramatikti. Birkaç metre ilerde Bridget karlar içinde yatıyordu. Parlak kırmızı bir pijama giymişti. Omzunda beyaz bir şal vardı. Beyaz yün şal kanla lekelenmişti. Yüzü yana dönüktü ve gür siyah saçlarının ardında kaybolmuştu. Bir kolu bedeninin altındaydı, diğeri yana serilmiş, parmakları birbirine kenetlenmişti. Gölleşmiş kan birikintisinin ortasında Albay Lacey'nin bir akşam önce konuklarına gösterdiği uzun, kıvrık Kürt hançeri duruyordu.</p>

  <p>&nbsp;Hercule Poirot, "Mon Dieu!" (<span class="t6">Aman Tanr</span><span class="t6">ı</span><span class="t6">m)</span> diye haykırdı. "Sanki bir tiyatro sahnesi."</p>

  <p>&nbsp;O anda Michael kendini tutamayarak boğuk bir ses çıkardı. Colin hemen dikkati kendi üzerine çekti.</p>

  <p>&nbsp;"Haklısınız," dedi. "Sanki gerçek değil gibi. Ayak izlerini görüyorsunuz değil mi? Onlara zarar gelmemesi gerekiyor, değil mi?"</p>

  <p>&nbsp;"Doğru. Ayak izleri bozulmamalı."</p>

  <p>&nbsp;"Ben de bunu düşünmüştüm," diye onayladı Colin. "Bu yüzden de hiç kimsenin Bridget'in yanına gitmesini istemedim. En doğrusunu sizin bileceğinizi düşündüm."</p>

  <p>&nbsp;Poirot kayıtsızlıkla, "Evet, hep aynı şey," dedi. "Önce yaşayıp yaşamadığına bakmalıyız. Öyle değil mi?"</p>

  <p>&nbsp;"Şey... evet, elbette," diyen Michael biraz şaşkındı. "Ama biliyor musunuz, biz düşündük ki... yani demek istediğim bizler..."</p>

  <p>&nbsp;"Ah, sağduyulu davranmışsınız. Dedektif romanları okuduğunuz anlaşılıyor. Hiçbir şeyin ellenmemesi ve cesedin bulunduğu şekilde bırakılması çok önemlidir. İyi ama henüz onun ceset olup olmadığından emin olamayız, değil mi? Sağduyuyu takdirle karşılarım ama daima önce insani duygular gelir. Önce doktoru, sonra polisi düşünmeliyiz, değil mi?"</p>

  <p>&nbsp;Colin çaresizce, "Oh evet. Elbette," dedi.</p>

  <p>&nbsp;Michael telaşla, "Yalnızca düşünmüştük ki... yani... bir şey yapmadan önce sizi çağırmanın daha doğru olacağını düşündük de," diye belirtti.</p>

  <p>&nbsp;Poirot, "Siz ikiniz burada kalın," dedi. "Ayak izlerine zarar vermemek için diğer yandan yaklaşacağım ona. Ne kadar düzgün ayak izleri değil mi? Apaçık, belirgin! Beraberce kızın yattığı yere giden bir erkek ve kızın ayak izleri. Sonra erkeğin ayak izleri geri dönüyor, ama kızınkiler... devam etmiyor."</p>

  <p>&nbsp;Colin soluk soluğa, "Bunlar katilin ayak izleri olmalı," dedi.</p>

  <p>&nbsp;"Kesinlikle," dedi Poirot. "Katilin ayak izleri. Uzun ince bir ayak ve oldukça tuhaf bir ayakkabı. Çok ilginç! Bence çok kolay tanımlanabilir. Evet, ayak izleri çok önemli olabilir."</p>

  <p>&nbsp;O anda Desmond Lee-Wortley yanında Sarah'yla evden çıktı ve onlara katıldı.</p>

  <p>&nbsp;"Tanrı aşkına burada ne yapıyorsunuz?" diye sordu dramatik bir havada. "Sizi yatak odamın penceresinden gördüm. Neler oluyor? Aman Tanrım, bu da ne? Bu... bu... yoksa bu..."</p>

  <p>&nbsp;"Kesinlikle," dedi Hercule Poirot. "Cinayete benziyor, değil mi?"</p>

  <p>&nbsp;Sarah yutkundu, derin bir soluk aldı ve birden şüpheli bakışlarla iki gence baktı.</p>

  <p>&nbsp;Desmond meraklı bir şekilde, "Yani birinin kızı öldürdüğünü mü söylüyorsunuz... adı neydi... Bridget değil mi?" diye sordu. "Onu kim öldürmek isteyebilir ki? İnanılır gibi değil!"</p>

  <p>&nbsp;"İnanılır gibi olmayan o kadar çok şey var ki," dedi Poirot. "Özellikle de kahvaltı öncesi! Sizin dört klasik yazarınızdan biri şöyle der: "Kahvaltı öncesinde olması olanaksız altı şey vardır." Ve ekledi: Lütfen burada bekleyin, hepiniz."</p>

  <p>&nbsp;Özenle bir daire çizip Bridget'e yaklaştı ve bir anlığına onun üzerine eğildi. Colin ve Michael gülmemek için kendilerini tutuyorlardı.</p>

  <p>&nbsp;"Yine neyin peşindesiniz?" diye soran Sarah da onlara katıldı.</p>

  <p>&nbsp;Colin, "Sevgili tatlı Bridget," diye fısıldadı. Ne kadar muhteşem değil mi? Kıpırdamadı bile."</p>

  <p>&nbsp;Michael, "Şimdiye kadar hiç Bridget kadar ölü görünen birine rastlamadım," diye fısıldadı.</p>

  <p>&nbsp;Poirot yeniden doğruldu.</p>

  <p>&nbsp;"Bu korkunç bir şey!" dedi. Sesi biraz öncekine göre çok değişmişti, bir tuhaflık vardı.</p>

  <p>&nbsp;Halen yaptıkları şakanın etkisinde olan Michael ve Colin birden döndüler. Michael şokta olduğu izlenimi uyandıran bir sesle sordu. "Ne... ne yapmalıyız?"</p>

  <p>&nbsp;Poirot, "Bu durumda yapılabilecek bir tek şey var," dedi. "Polis çağırmalıyız. Aranızdan biri telefon edebilir mi, yoksa bunu benim yapmamı mı yeğlersiniz?"</p>

  <p>&nbsp;"Sanırım," dedi Colin. "Sanırım... sen ne dersin Michael?"</p>

  <p>&nbsp;"Evet," dedi Michael. "Bu kadar şaka yeter." İleri doğru bir adım attı. Belki de ilk kez kendine güvenini yitirmiş görünüyordu. "Çok affedersiniz," dedi. "Umarım bize kızmazsınız. Bu... şey... yani bir tür Noel şakasıydı, hepsi bu! Biliyorsunuz işte! Düşündük ki... şey, sizin için bir cinayet sahnelersek..."</p>

  <p>&nbsp;"Benim için bir cinayet sahnelemek mi?"</p>

  <p>&nbsp;Colin, "Yalnızca bir oyun, bir canlandırma," diye açıklamada bulundu. "Biliyorsunuz işte, kendinizi evinizde gibi hissetmenizi sağlayacak..."</p>

  <p>&nbsp;Poirot, "Aha," dedi. "Anlıyorum. Bu bir tür 1 Nisan şakası, değil mi? Ama bugün nisanın biri değil, yirmi altı aralık."</p>

  <p>&nbsp;Colin ürkmüştü.</p>

  <p>&nbsp;"Sanırım bunu yapmamamız gerekiyordu," dedi. "Ama... ama... yine de bize çok kızmadınız, değil mi Mösyö Poirot. Haydi, Bridget," diye seslendi. "Kalk artık. Yoksa neredeyse üşümekten donup öleceksin."</p>

  <p>&nbsp;Ancak karlar arasındaki beden kıpırdamadı.</p>

  <p>&nbsp;Poirot, "Bu ilginç!" dedi. "Sizi duymamışa benziyor." Düşünceli bir halde gençleri süzdü. "Bunun bir şaka olduğunu mu söylediniz? Şaka olduğundan emin misiniz?"</p>

  <p>&nbsp;"Neden ki, evet tabii." Colin pek de huzurlu görünmüyordu. "Bizim şey... hiçbir kötü niyetimiz yoktu."</p>

  <p>&nbsp;"Peki, öyleyse Matmazel Bridget neden kalkmıyor?"</p>

  <p>&nbsp;Colin, "Bilemiyorum," dedi.</p>

  <p>&nbsp;Sarah sabırsız bir tavırla, "Haydi Bridget," diye seslendi. "Daha fazla orada yatıp, aptalı oynamayı bırak."</p>

  <p>&nbsp;Colin mahcup ve pişman bir halde, "Gerçekten çok üzgünüz, çok affedersiniz Mösyö Poirot," dedi. "Gerçekten çok özür dileriz."</p>

  <p>&nbsp;Poirot tuhaf bir sesle, "Özür dilemenize hiç gerek yok," dedi.</p>

  <p>&nbsp;"Ne demek istiyorsunuz?" Colin gözlerini ona dikmişti. Yeniden seslendi. "Bridget! Bridget! Neler oluyor? Neden kalkmıyor? Neden orada yatıyor?"</p>

  <p>&nbsp;Poirot, Desmond'a seslendi.</p>

  <p>&nbsp;"Siz Bay Lee-Wortley. Buraya gelir misiniz?"</p>

  <p>&nbsp;Desmond da ona katıldı.</p>

  <p>&nbsp;"Nabzına bakın."</p>

  <p>&nbsp;Desmond Lee-Wortley, kıza doğru eğildi. Kolunu çekerek, bileğini tuttu.</p>

  <p>&nbsp;"Nabız yok..." Gözlerini Poirot'ya dikmişti. "Kolu kaskatı. Tanrım, gerçekten ölmüş."</p>

  <p>&nbsp;Poirot başıyla onayladı.</p>

  <p>&nbsp;"Evet, ölmüş," dedi. "Biri komediyi trajediye çevirmiş."</p>

  <p>&nbsp;"Biri mi... kim?"</p>

  <p>&nbsp;"Cinayet mahalline kadar gidip dönen bir dizi ayak izi var. Sizin şimdi bıraktıklarınıza çok benzeyen ayak izleri bunlar, Bay Lee-Wortley, yoldan bu noktaya kadar gelen izler."</p>

  <p>&nbsp;Desmond Lee-Wortley birden döndü. "Neler oluyor... beni neyle suçluyorsunuz? BENİ? Çıldırdınız mı siz? Tanrı aşkına neden bu zavallı kızı öldürmüş olayım ki?"</p>

  <p>&nbsp;"Ah... neden? Acaba... Bir düşünelim..."</p>

  <p>&nbsp;Eğildi ve yavaşça kızın sımsıkı kenetlenmiş parmaklarını açmaya çalıştı.</p>

  <p>&nbsp;Desmond derin bir soluk aldı. Gözlerine inanamıyordu. Ölü kızın avucunun ortasında büyük bir yakut vardı.</p>

  <p>&nbsp;"Bu kekten çıkan o cam parçası," diye bağırdı.</p>

  <p>&nbsp;Poirot, "Öyle mi?" diye sordu. "Emin misiniz?"</p>

  <p>&nbsp;"Elbette öyle."</p>

  <p>&nbsp;Desmond ani bir hareketle eğildi ve Bridget'in avucundaki taşı aldı.</p>

  <p>&nbsp;Poirot, onu kınayarak, "Bunu yapmamalıydınız," dedi. "Hiçbir şeye dokunulmamalı."</p>

  <p>&nbsp;"Cesede dokunmadım ki, öyle değil mi? Ama bu nesne kaybolabilirdi ve bu bir kanıt. Öyle değil mi? Şu anda yapılacak en önemli şey polisi çağırmak... hem de hemen, mümkün olduğunca çabuk. Hemen gidip telefon edeceğim."</p>

  <p>&nbsp;Arkasını dönüp eve doğru koşmaya başladı. Sarah hemen Poirot'nun yanına geldi.</p>

  <p>&nbsp;"Anlayamıyorum," diye fısıldadı. Yüzü kireç gibi beyazdı. "Anlayamıyorum." Poirot'nun kolunu tuttu. "Ne demek istediniz... yani ayak izleri hakkında?"</p>

  <p>&nbsp;"Kendiniz bakın matmazel."</p>

  <p>&nbsp;İki ayak izi de birbirini tutuyordu. Yani izler Desmond'un karda bıraktıklarıyla anıydı.</p>

  <p>&nbsp;"Yani siz... bunu yapanın Desmond olduğunu mu? Saçma!"</p>

  <p>&nbsp;Birden bir araba sesi duyuldu. Başlarını çevirdiler. Ve bir arabanın korkunç bir hızla evin önündeki yoldan bahçe kapısına doğru adeta fırladığını gördüler. Sarah arabayı hemen tanımıştı.</p>

  <p>&nbsp;"Bu Desmond," dedi. "Desmond'un arabası. O... hiç kuşkusuz o telefon edeceği yerde polisi getirmeye gidiyor."</p>

  <p>&nbsp;Diana Middleton koşarak evden çıkıp onlara katıldı.</p>

  <p>&nbsp;"Neler oluyor?" diye sordu soluk soluğa. "Desmond koşa koşa eve girdi. Bridget'in öldürüldüğünü söyledi ve sonra telefona sarıldı, ama çalışmıyordu. Yanıt alamadı. Hatların kesik olduğunu hemen arabasına atlayıp polisi getireceğini söyledi. Neden polis çağırıyor ki?"</p>

  <p>&nbsp;Poirot yerdeki cesedi işaret etti.</p>

  <p>&nbsp;"Bridget mi?" Diana donup kaldı. "Ama eminim... bu bir şaka, öyle değil mi? Dün akşam bir şeyler duydum. Size şaka yapacaklarını düşündüm Mösyö Poirot."</p>

  <p>&nbsp;"Evet," dedi Poirot. "Böyle düşünüyordu... bana şaka yapmak. Neyse şimdi hepiniz eve gidin. Yoksa burada soğuktan donacağız. Nasıl olsa Bay Desmond Lee-Wortley, polisle birlikte dönene kadar yapabileceğimiz hiçbir şey yok."</p>

  <p>&nbsp;"Ama bakın..." diye kekeledi Colin panik içinde. "Onu... Bridget'i burada yalnız bırakamayız."</p>

  <p>&nbsp;Poirot nazikçe, "Burada kalmakla ona bir yararınız olmaz," dedi. "Haydi gelin, bu üzücü bir olay, bir trajedi, ama artık hiçbirimizin Bayan Bridget için yapabileceğim bir şey yok. Haydi içeri girelim, ısınalım ve bir bardak sıcak çay ya da kahve içelim."</p>

  <p>&nbsp;Hepsi onun peşinden eve girdiler. O sırada Peverell de kahvaltının hazır olduğunu haber vermek üzereydi. Her ne kadar ev halkının böyle karlı bir sabahta dışarıda olmaları ve Poirot'nun pijaması ve robdöşambrı ile ortalıklarda dolaşması ona da çok tuhaf geldiyse de bunu belli etmedi. Peverell ileri yaşına rağmen hâlâ iyi bir uşaktı. Görmesi istenmeyeni görmüyor, duyması istenmeyeni duymuyordu. Yemek odasına gidip, oturdular. Hepsine kahveleri gelip de yudumlamaya başladıklarında Poirot da açıklamaya başladı. "Sizlere kısa bir öykü anlatmam gerekiyor. Gerçi ayrıntılara girmem olanaksız, ama ana hatlarıyla bunu açıklayabilirim. Öykü bu ülkeyi ziyarete gelen bir prensle ilgili. Prens buraya gelirken yanında evleneceği kadın için montürünü değiştirtmek istediği çok değerli bir mücevheri de getirmişti. Ne yazık ki bunu yapamadan güzel, genç bir bayanla tanıştı. Bu genç bayan, aslında prensle değil mücevherle ilgileniyordu o kadın günün birinde bu tarihi mücevherle ortadan kayboldu. Sizin de anlayacağınız gibi bu olay karşısında zavallı prens çok zor bir durumla karşı karşıya kaldı. Bir skandalı göze alamazdı. Polise gitmesi olanaksızdı. Bundan dolayı da bana, Hercule Poirot'ya geldi ve, "Beni kurtarın," dedi. "Tarihi değeri olan o mücevheri bulun." Eh bien, mücevherle birlikte ortadan kaybolan bu genç bayanın bir de erkek arkadaşı vardı ve bu erkek arkadaş karanlık biriydi. Yurtdışında bağlantıları olduğu, şantaj ve mücevher satışı olaylarına karıştığı biliniyordu. Ancak çok zekiydi. Ondan her zaman şüpheleniliyor, olayların ardında olduğu biliniyor, ama hiçbir şey kanıtlanamıyordu. Sonra bu çok zeki genç adamın, Noel'i burada bu evde geçireceğini öğrendim. Mücevheri çalan bu genç bayanın bir süre ortalıklardan kaybolması, böylece ona hiçbir baskı yapılamaması, soru sorulamaması çok önemliydi. Böylece o da Kings Lacey'e geldi... muhtemelen de bu zeki adamın kız kardeşi olarak...</p>

  <p>&nbsp;Sarah derin bir nefes aldı.</p>

  <p>&nbsp;"Hayır! Bu doğru olamaz! Beni kullanmış olamaz!"</p>

  <p>&nbsp;"Kesinlikle doğru! Gerçek! Basit bir ayarlamayla ben de kendimi buraya Noel yemeğine davet ettirmeyi başardım. Bu genç bayanın hastaneden yeni çıktığı söyleniyordu. Geldiği zaman iyi olduğunu düşünüyorum, ama daha sonra buraya benim, bir dedektifin... çok tanınmış, ünlü bir dedektifin de Noel için geleceği haberi ulaştı. Nasıl dersiniz -tabii- o anda çok korktu. Yakutu aklına gelen ilk, asla şüphelenilmeyecek yere sakladı. Sonra da kötüleştiğini ileri sürerek, yatak odasına çekildi ve bir daha ortaya çıkmadı. Onu görmemi göze alamazdı, çünkü elimde fotoğrafı olduğundan ve onu hemen tanıyacağımdan emindi. Tabii ki bir odaya kapanıp, kalmak onun açısından çok sıkıcıydı, hatta yemeklerini bile ağabeyi yukarı odasına götürüyordu.</p>

  <p>&nbsp;Michael, "Peki ya yakut?" diye sordu.</p>

  <p>&nbsp;"Sanırım," diye açıkladı Poirot. "Benim burada olduğum haberi verildiği anda bu genç bayan da sizlerle birlikte mutfaktaydı. Hep birlikte gülüyor, konuşuyor ve Noel kekini karıştırıyordunuz. Noel kekleri kaplarına boşaltıldı ve bu genç bayan yakutu keklerden birinin içine sokup sakladı. Tabii ki Noel günü yenilecek olanın içine değil. Ah evet, Noel keki için özel bir kâse olduğunu biliyordu. Yakutu diğer büyük keke, yılbaşı günü için ayarlananın içine sakladı. Nasıl olsa o günden önce buradan ayrılacak ve ayrılırken de hiç kuşkusuz bu keki de yanında götürecekti. Ancak kader ağlarını örüyordu. Noel sabahı bir kaza oldu. Noel kekinin konduğu özel kâse kazayla mutfağın zeminine düştü ve kırıldı. Bu durumda ne yapılabilirdi? Sevgili Bayan Ross hemen diğer keki çıkarıp gönderdi.</p>

  <p>&nbsp;Colin, "Aman Tanrım," diye haykırdı. "Yani Noel günü büyükbabam Noel kekini yerken ağzından çıkardığı gerçek yakut muydu?"</p>

  <p>&nbsp;Poirot, "Kesinlikle," dedi. "Bay Desmond Lee-Wortley bunu fark ettiğinde neler hissettiğini artık siz düşünün. Eh bien, sonra olanlara gelelim. Yakut elden ele dolaştı. Ben de inceledim ve kimse fark etmeden cebime atmayı başardım. Sanki hiç ilgilenmiyormuşçasına bir kayıtsızlıkla yaptım bunu. Tabii kimse fark etmedi, ama biri ne yaptığımı dikkatle izliyordu. Aynı kişi o akşam odama girdi ve üstümü, yatağımı aradı. Ama yakutu bulamadı. Neden mi?"</p>

  <p>&nbsp;"Çünkü," dedi Michael soluk soluğa. "Onu Bridget'e vermiştiniz. Demek istediğiniz bu. O zaman öldürülmesine de... tam olarak anlayamıyorum... yani... Bakın olanlara? Neler olduğunu anlamıyorum?"</p>

  <p>&nbsp;Poirot, ona bakarak gülümsedi.</p>

  <p>&nbsp;"Benimle kütüphaneye gelin," dedi. "Ve pencereden dışarı bakın, size gizemi çözmenizi sağlayacak bir şey göstereceğim."</p>

  <p>&nbsp;Poirot önden gitti, diğerleri de onu izlediler.</p>

  <p>&nbsp;"Gözünüzde bir kez daha olay yerini canlandırın."</p>

  <p>&nbsp;Pencereden dışarıyı işaret etti. Aynı anda hepsinin birden solukları kesildi. Ceset yoktu, birkaç tane ayak iziyle ezilmiş karın dışında trajedinin izi bile kalmamıştı.</p>

  <p>&nbsp;"Bu bir düş değildi, öyle değil mi?" dedi Colin şaşkınlık içinde. "Rüya görüyor olamayız, değil mi? Biri... biri cesedi götürmüş."</p>

  <p>&nbsp;Poirot, "Ah," dedi. "Kaybolan cesedin gizemi." Başını salladı, gözleri parlıyordu.</p>

  <p>&nbsp;Michael haykırdı.</p>

  <p>&nbsp;"Tanrım! Mösyö Poirot, yani bütün bu süre boyunca bizimle eğlendiniz mi?"</p>

  <p>&nbsp;Poirot daha da fazla sırıttı.</p>

  <p>&nbsp;"Bu doğru çocuklar, ben de size bir şaka yaptım. Yapacağınız küçük oyunun farkındaydım, dolayısıyla ben de karşı oyunumu organize ettim. Ah, voilâ, Matmazel Bridget! Umarım uzun süre karda kalmış olmaktan dolayı bir sorun yaşamaz. Eğer une fluxion de poitrine <span class="t6">(Gö</span><span class="t6">ğ</span><span class="t6">üs a</span><span class="t6">ğ</span><span class="t6">r</span><span class="t6">ı</span><span class="t6">s</span><span class="t6">ı</span><span class="t6">)</span>... pardon... eğer hastalanırsa kendimi asla bağışlamam."</p>

  <p>&nbsp;Tam o sırada odaya Bridget girdi. Kalın bir etek ve kazak giymişti. Gülüyordu.</p>

  <p>&nbsp;Poirot hemen, "Odanıza bir fincan bitki çayı göndermiştim," dedi. "Onu içtiniz mi?"</p>

  <p>&nbsp;Bridget, "Bir yudum yetti," dedi. "Çok iyiyim. Rolümü iyi yaptım, değil mi, Mösyö Poirot? Tanrım, kolum hâlâ yapmamda ısrar ettiğiniz sargılardan dolayı ağrıyor."</p>

  <p>&nbsp;"Muhteşemdin, yavrum. Tek kelimeyle olağanüstü. Neyse diğerleri hâlâ olanları tam olarak bilemiyorlar... Açıklayalım. Dün gece ben de Matmazel Bridget'i ziyaret ettim. Ona yaptığınız plandan haberim olduğunu söyledim ve benim için ufak bir rol üstlenip üstlenmeyeceğini sordum. Heyecan içinde yardımcı olabileceğini söyledi. Çok yetenekliydi. Ayak izleri için Bay Desmond Lee-Wortley'in ayakkabılarını kullandı."</p>

  <p>&nbsp;Sarah araya girerek sordu.</p>

  <p>&nbsp;"Bu ne demek oluyor, Mösyö Poirot? Bu durumda Desmond'u polis çağırmaya göndermenizin ne anlamı olabilir ki? Bütün bu olanların bir şakadan öteye gitmediğini öğrenince öfkeden kuduracak."</p>

  <p>&nbsp;Poirot hafifçe başım salladı.</p>

  <p>&nbsp;"Bay Lee-Wortley'in polisi getireceğine asla inanmıyorum. Cinayet Bay Lee-Wortley'in hiçbir şekilde karışmayı göze alamayacağı bir olay. Sinirleri çok bozuldu. Aklında olan tek şey yakutu almaktı, o kadar. Taşı aldı, telefon hatlarını bozdu ve polisi getirmek bahanesiyle hızla evden uzaklaştı. Onu en azından bir süre için bir daha göremeyeceğinizden eminim. Sanırım İngiltere'den çıkmak için kendine özgü yolları var. Kendisine ait bir uçağı vardı, değil mi, matmazel?"</p>

  <p>&nbsp;Sarah başıyla onayladı.</p>

  <p>&nbsp;"Evet," dedi. "Biz de düşünüyorduk ki..." Birden sustu.</p>

  <p>&nbsp;"Sizi onunla kaçıracaktı değil mi? Eh bien, çalıntı mücevherleri yurtdışına çıkarmanın en iyi yollarından biri. Eğer ünlü bir ailenin kızıyla evlenmek için kaçacak olursanız kamuoyunun tüm dikkati bu olay üzerinde yoğunlaşacağından hiçbir şekilde yurtdışına mücevher kaçırdığınızdan şüphelenilmeyecek: Ah evet, bu gerçekten çok iyi bir kamuflaj."</p>

  <p>&nbsp;"İnanmıyorum. Tek bir kelimesine bile inanmıyorum."</p>

  <p>&nbsp;Poirot, Sarah&rsquo;nın omzunun üstünden kızın gerisinde duran birini işaret ederek, "O zaman kız kardeşine sorun," dedi.</p>

  <p>&nbsp;Sarah hızla başını çevirdi.</p>

  <p>&nbsp;Kapının eşiğinde saçlarını platin sarısına boyamış biri duruyordu. Üzerinde kürk bir manto vardı, dikkatle etrafına bakmıyordu. Çok kızgın olduğu her halinden anlaşılıyordu.</p>

  <p>&nbsp;"Kardeşi mi? Haydi canım!" Bir kahkaha attı. "O domuz benim kardeşim falan olamaz! Her şeyi berbat etti ve pisliği temizlemeyi bana bıraktı değil mi? Bütün bunlar onun fikriydi. Beni bu işe o bulaştırdı. Çok para kazanacağımızı ve skandal olmasından korktukları için asla bunun üzerine gidemeyeceklerini söyledi. Prens Ali'yi eğer beni ele verirse, bu değerli taşı kendisinin hediye ettiğini açıklayacağımı söyleyerek tehdit edebilecektim. Paris'te ganimeti paylaşacaktık... ama işe bakın, pislik beni yarı yolda bıraktı! Onu öldürebilirim!" Ani bir hareketle arkasını döndü. "Bir an önce buradan uzaklaşmak istiyorum... Bana bir taksi çağırabilir misiniz?"</p>

  <p>&nbsp;"Ön kapıda bir taksi sizi istasyona götürmek için bekliyor, matmazel."</p>

  <p>&nbsp;"Siz her şeyi düşünürsünüz, değil mi?"</p>

  <p>&nbsp;Poirot gururla, "Her şeyi," dedi.</p>

  <p>&nbsp;Ancak Poirot bu işten öyle kolay kolay kurtulamayacaktı. Sözde Miss Lee-Wortley'ye onu bekleyen arabaya kadar eşlik ettikten sonra yeniden yemek odasına döndü. Colin heyecan içinde onu beklemekteydi.</p>

  <p>&nbsp;Çocuksu yüzünde büyük bir merak okunuyordu.</p>

  <p>&nbsp;"Peki, ama Mösyö Poirot," dedi. "Yakuta ne oldu? Yani o adamın yakutla kaçıp gitmesine izin mi verdiniz?"</p>

  <p>&nbsp;Poirot'nun yüzü ciddileşti. Bıyıklarını burdu. Pek huzurlu değildi ya da en azından öyle görünüyordu.</p>

  <p>&nbsp;"Onu geri alacağım," dedi. "Bunun da yolları var. Şimdilik..."</p>

  <p>&nbsp;"Bunu düşünemiyorum," diye bağırdı Michael. "O domuzun mücevherle birlikte kaçmasına izin vermek..."</p>

  <p>&nbsp;Bridget daha zekiydi.</p>

  <p>&nbsp;"Yine bizimle dalga geçiyor," dedi. "Bu arada sizi doğru anlamışım, değil mi Mösyö Poirot?"</p>

  <p>&nbsp;"Son bir numaraya daha ne dersiniz, matmazel? Elinizi sol cebime sokun."</p>

  <p>&nbsp;Bridget denileni yaptı. Ve tekrar bir sevinç çığlığıyla dışarı çıkardı. Parmaklarının arasında tuttuğu muhteşem yakut pırıl pırıl parlıyordu.</p>

  <p>&nbsp;Poirot gülerek, "İşte şimdi siz de oradayken avucunuzda sakladığınız yakutun gerçekte iyi bir kopyadan başka bir şey olmadığım biliyorsunuz," diye açıkladı. "Bu kopyayı bir değişim gereği doğabileceğini düşünerek Londra'dan getirmiştim. Anlıyorsunuz değil mi? Skandal çıkmasını istemiyoruz. Bay Desmond elindeki</p>

  <p>&nbsp;yakutu Paris ya da Belçika'daki bağlantılarıyla ilişkiye geçerek paraya çevirmek isteyecektir. İşte o zaman da elindeki taşın gerçek olmadığını anlayacak. Bundan daha hoş ne olabilir, o adamların karşısında düşeceği durumu düşünsenize! Böylece her şey mutlu sonla bitmiş oluyor. Skandal önlendi, prens değerli mücevherine kavuşacak, bu deneyimden aklı başına gelmiş olarak ülkesine dönecek ve umarım mutlu bir evlilik yapacak. Kısacası herkes için mutlu son!"</p>

  <p>&nbsp;Sarah bıyık altından, "Benim dışımda," diye mırıldandı.</p>

  <p>&nbsp;O kadar kısık bir sesle mırıldanmıştı ki Poirot dışında onu duyan olmadı.</p>

  <p>&nbsp;"Bu söylediğinizde kesinlikle yanılıyorsunuz, Matmazel Sarah. Deneyim kazandınız. Her deneyim değerlidir. Önünüzde mutlu günler var, bunu hissediyorum."</p>

  <p>&nbsp;"Bu sizin görüşünüz."</p>

  <p>&nbsp;Colin kaşlarını çatmış düşünüyordu.</p>

  <p>&nbsp;"Peki, ama Mösyö Poirot," dedi. "Sizin için düzenlediğimiz oyundan nasıl haberiniz oldu?"</p>

  <p>&nbsp;"Benim işim bu, her şeyi bilmek." Poirot keyifle bıyıklarını burdu.</p>

  <p>&nbsp;"Evet, ama bunu nasıl başardığınızı anlayamıyorum. Biri mi ispiyonladı... Bridget mi size haber verdi?"</p>

  <p>&nbsp;"Hayır, hayır, öyle değil."</p>

  <p>&nbsp;"Peki, ama öyleyse nasıl? Bize açıklayın."</p>

  <p>&nbsp;Hep bir ağızdan yinelediler.</p>

  <p>&nbsp;"Haydi, anlatın bize."</p>

  <p>&nbsp;"Ama hayır," dedi Poirot. "Hayır. Eğer bunu nasıl keşfettiğimi size anlatacak olursam bunun üzerinde düşünmeyeceksiniz bile, küçümseyeceksiniz. Bu bir sihirbazın numarasının sırrını açıklaması gibi bir şey."</p>

  <p>&nbsp;"Anlatın bize Mösyö Poirot! Haydi! Anlatın bize!"</p>

  <p>&nbsp;"Gerçekten de bu son gizemi de çözmemi istiyor musunuz?</p>

  <p>&nbsp;"Evet, haydi anlatın."</p>

  <p>&nbsp;"Ah, yapabileceğimi sanmıyorum. Hayal kırıklığına uğrayacaksınız."</p>

  <p>&nbsp;"Haydi, Mösyö Poirot, anlatın bize. Nasıl öğrendiniz?"</p>

  <p>&nbsp;"Neyse, anlatayım bari, bakın önceki gün çaydan sonra kütüphanede pencerenin önünde oturmuş, dinleniyordum. Bu arada uyuyakalmışım. Uyandığımda hemen pencerenin dibinde sizler planınızı konuşuyordunuz ve pencere de aralıktı."</p>

  <p>&nbsp;"Hepsi bu mu?" diye haykırdı Colin hayal kırıklığıyla. "Ne kadar basit!"</p>

  <p>&nbsp;Hercule Poirot gülümsedi.</p>

  <p>&nbsp;"Gerçekten de öyle, değil mi? Görüyorsunuz işte! Hayal kırıklığı yaşıyorsunuz."</p>

  <p>&nbsp;Michael, "Neyse," dedi. "Hiç değilse şimdi her şeyi biliyoruz."</p>

  <p>&nbsp;Poirot kendi kendine, "Acaba gerçekten de öyle mi?" diye mırıldandı. "Her şeyi bilmek görevim olduğu halde ben bile hâlâ her şeyi bildiğimi düşünmüyorum."</p>

  <p>&nbsp;Başını sallayarak antreye çıktı. Belki de yirminci kez kıvırıp cebine koyduğu kâğıdı çıkarıp baktı.</p>

  <p>&nbsp;Hercule Poirot düşünceli bir şekilde başını salladı. Her şeyi bilen adam olarak bu uyarıya bir açıklama getiremiyordu. Ne kadar aşağılayıcı bir durumdu bu! Kim yazmış olabilirdi? Neden yazmıştı? Bunu bulana dek rahat edemeyecekti. Birden tuhaf bir nefes sesi duyarak irkildi. Aşağı baktı. Yerde elinde süpürge, faraş olan çiçekli elbise giymiş sarışın bir kız bir yandan harıl harıl temizlik yaparken, bir yandan da korku dolu gözlerle Poirot'nun elindeki kâğıda bakıyordu. Gözleri faltaşı gibi açılmıştı.</p>

  <p>&nbsp;"Ah efendim," diye haykırdı. "Ah! Lütfen efendim!"</p>

  <p>&nbsp;Poirot sevecenlikle, "Siz de kimsiniz, mon enfant?<span class="t6">( Yavrum )</span>" diye sordu.</p>

  <p>&nbsp;"Annie Bates efendim, lütfen efendim. Buraya Bayan Ross'a yardımcı olmaya geldim. Asla... ama asla... yapmamam gereken bir şeyi, doğru olmayan bir şeyi yapmak istemezdim. Yalnızca iyi niyetimden yaptım. Sizin iyiliğinizi istiyordum."</p>

  <p>&nbsp;Poirot'nun kafasında birden bir şimşek çaktı. Kirli kâğıdı kıza doğru uzatarak sordu. "Bunu siz mi yazdınız, Annie?"</p>

  <p>&nbsp;"Kötü bir niyetim yoktu. İnanın bana, gerçekten yoktu."</p>

  <p>&nbsp;"Tabii ki yoktu," dedi Poirot gülümseyerek. "Haydi, bana bu mesajı niçin yazdığınızı anlatın."</p>

  <p>&nbsp;"Şey, o ikisi efendim. Bay Lee-Wortley ve kız kardeşi. O, onun kız kardeşi değildi, bundan eminim. Zaten hepimiz öyle düşünüyoruz. Ayrıca hasta filan da değildi. Bunu aramızdan kime sorsanız söyler. Düşündük ki... hepimiz böyle düşündük... ters bir şeyler oluyordu. Size açıkça anlatacağım, efendim. Kadının odasındaki banyoda havluları değiştiriyordum, konuşmalarını dinledim. Adam onun odasındaydı ve konuşuyorlardı. Söylediklerini kesin ve net olarak duydum. "Bu dedektif," dedi adam. "Poirot denilen adam buraya geliyormuş. Bu konuda bir şey yapmalıyız. Onun mümkün olduğunca çabuk ayakaltından çekilmesini sağlamalıyız. "Sonra sinsi ve kötü niyetli bir şekilde, "Onu nereye koydun?" diye sordu. Kadın da, "Kekin içine," dedi. "Ah efendim, o an kalbimin duracağını sandım. O ikisinin sizi Noel kekiyle zehirlemek istediklerini düşündüm. Ne yapacağımı bilemedim. Bayan Ross, benim gibi birine değer verip dinlemezdi. Bunun üzerine aklıma size bu mektubu yazıp, sizi uyarmak geldi. Mektubu yastığınızın üstüne bıraktım. Bulacağınızdan şüphem yoktu." Annie öylesine heyecanlanmıştı ki konuşmaya devam edemedi.</p>

  <p>&nbsp;Poirot, kızı birkaç dakika ciddi bir tavırla süzdü.</p>

  <p>&nbsp;"Sanırım çok fazla polisiye film seyretmişsin, Annie," dedi bir süre sonra. "Ya da televizyondan etkilenmişsin? Ama önemli olan çok iyi kalpli ve bir ölçüde de yaratıcı, pratik zekâsı olan bir kız olman. Londra'ya dönünce sana bir armağan göndereceğim."</p>

  <p>&nbsp;"Ah teşekkürler efendim. Çok çok teşekkür ederim."</p>

  <p>&nbsp;"Armağan olarak ne almak isterdin, Annie?"</p>

  <p>&nbsp;"Ne mi? Gerçekten de bir dilekte bulunabilir miyim? İstediğimi alabilir miyim?"</p>

  <p>&nbsp;Poirot temkinliydi.</p>

  <p>&nbsp;"Evet, tabii, sınırı aşmadığı sürece."</p>

  <p>&nbsp;"Bir makyaj çantası olabilir? Hani şu Bay Lee-Wortley'in kız kardeşinin, bu arada gerçek kardeşi değildi... bundan eminim, kullandığı tipte modern makyaj çantalarından?"</p>

  <p>&nbsp;"Evet," dedi Poirot. "Sanırım bu olabilir."</p>

  <p>&nbsp;Bu arada, işte bu çok ilginç, diye düşünüyordu. Bir süre önce müzeye gittiğimde Babil'den ya da aynı şekilde binlerce yıl öncesinden kalma tarihi eserleri incelerken, bunların arasında makyaj çantaları olduğunu görmüştüm. Kadının hiçbir zaman değişmediğini düşünüyorum."</p>

  <p>&nbsp;Annie sıkılarak, "Bir şey mi demiştiniz, efendim?" diye sordu.</p>

  <p>&nbsp;"Bir şey yok, önemli değil. Yalnızca düşünüyordum. Makyaj çantanızı alacaksınız, yavrum."</p>

  <p>&nbsp;"Ah teşekkürler efendim. Gerçekten çok teşekkür ederim."</p>

  <p>&nbsp;Annie sevinç içinde uzaklaştı. Poirot ardından baktı ve başını mutlulukla salladı.</p>

  <p>&nbsp;"Ah," dedi kendi kendine. "Ve şimdi artık gidiyorum. Buradaki görevim bitti. Yapacak başka bir işim kalmadı."</p>

  <p>&nbsp;O anda hiç beklemediği bir şekilde arkasından uzanan iki kol omzuna sarıldı. Bu Bridget'di.</p>

  <p>&nbsp;"Tam ökseotunun altında duruyorsunuz..." dedi neşeyle.</p>

  <p>&nbsp;Hercule Poirot mutluydu. Bu Noel'den hoşlanmıştı. Hem de çok hoşlanmıştı. Kendi kendine çok keyifli, iyi bir Noel geçirdiğini söylüyordu.</p>

  <p><span class="t10">&nbsp;</span></p>
</body>
</html>
