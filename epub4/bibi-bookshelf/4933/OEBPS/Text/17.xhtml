<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>17</h1>
<h2 id="sigil_toc_id_17">HUKUKUN ÜSTÜNLÜĞÜNÜN KÖKENLERİ</h2>

<div class="b">Avrupa farklılığının erken devlet oluşumunda hukukun rolü üzerindeki belirginliği; hukukun üstünlüğü hakkında tanımlar ve anlaşmazlıklar; hukukun yasama üzerindeki önceliğine dair Hayek teorileri; İngiliz Ortak Hukukunun kraliyet gücüne dayanması ve İngiliz devletinin meşruiyetini desteklemesi</div>

<p class="n">Avrupa’nın siyasi gelişimi, Avrupa toplumlarının kabile düzeyindeki örgütlenmeden erken çıkış yapması ve bunu tepeden inme siyasi güçten faydalanmadan başarması açısından istisnaidir. Avrupa, devlet oluşumunun ilk devlet kurucularının askeri gücü kullanma becerisinden ziyade adalet dağıtma becerisine dayanması açısından da istisna oluşturuyordu. Avrupa devletlerinin gücünün ve meşruiyetinin büyümesi, hukukun üstünlüğünün ortaya çıkması ile bir bütün oluşturmuştu.</p>

<p>Eski Avrupa devletlerinde adalet dağıtılıyordu ancak hukuk sayılmazdı. Hukukun kökenleri, dini kurallarda (son bölümde evliliği ve aileyi düzenleyen fermanlar gibi) veya kabilelerin ya da diğer yerel toplulukların geleneklerinde yatıyordu. Eski Avrupa devletleri bazen yeni kanunlar çıkarsa da, otoriteleri ve meşruiyetleri kendi kanunlarını yapma becerisinde değil, daha ziyade kanunları tarafsız bir şekilde uygulama becerisinde yatıyordu.</p>

<p>Hukuk ve yasama arasındaki ayrım, hukukun üstünlüğünü anlamak açısından büyük öneme sahiptir. “Demokrasi” gibi bir terimde olduğu gibi, bazen ne kadar çok hukuk alimi varsa “hukukun üstünlüğü” tanımı da o kadar fazla görünür.<a id="b3-17dn1" href="../Text/dipnot.xhtml#b3-17d1.">[1]</a> Ben bu terimi aşağıdaki bağlamda kullanıyorum ve Batı’daki fenomen açısından birkaç önemli akıma karşılık geliyor: <i>Hukuk</i>, toplumu bir arada tutan soyut adalet kurallarından oluşan bir bütündür. Modern öncesi toplumlarda, hukukun insan yasamacılardan daha yüksek bir otorite tarafından, örneğin kutsal bir otorite, eski bir gelenek ya da tabiat tarafından belirlendiğine inanılıyordu.<a id="b3-17dn2" href="../Text/dipnot.xhtml#b3-17d2.">[2]</a>  <i>Yasama</i> ise, bugün pozitif hukuk olarak bilinen kavrama karşılık gelir ve siyasi iktidarın bir işlevidir; yani bir kralın, baronun, başbakanın, yasama organının, başkanın veya savaş lordunun gücü ve otoritesi sayesinde yeni kurallar koyma ve uygulama yetisidir. Hukukun üstünlüğünün var olması için önceden mevcut hukukun yasamaya egemen olması, yani iktidarda olan bireyin hukuk çerçevesinden çıkmaması gereklidir. Bu, yasama gücüne sahip olanların yeni kanunlar yapamayacağı anlamına gelmez. Ancak hukukun üstünlüğü kapsamında görev yapacaklarsa kendi iradelerine göre değil, önceden var olan hukuka uygun kurallara göre yasa çıkarmaları şarttır.</p>

<p>Hukukun kutsal bir otorite, gelenek veya tabiat tarafından belirlenmiş olduğunu savunan asıl anlayışa göre hukukun insan eliyle değiştirilmesi mümkün değildir, ancak yeni durumlara uyabilmelidir ve uyabilecek şekilde yorumlanması şarttır. Modern çağda dini otoritenin ve tabiat kanununa inancın azalması ile, hukukun insanlar tarafından oluşturulduğunu, ancak yalnızca temel değerlere ilişkin geniş sosyal mutabakata uyacaklarını garanti eden katı bir dizi prosedür kuralları kapsamında olduğunu anlamış görünüyoruz. Hukuk ile yasama arasındaki ayrım bugün anayasa hukuku ve adi hukuk arasındaki ayrıma karşılık gelir; anayasa hukukunun örneğin nitelikli çoğunluk oylaması gibi hükümler için daha katı gereksinimleri mevcuttur. Günümüz Amerika Birleşik Devletlerinde bu durum kongre tarafından geçirilen yeni bir kanunun, yüce mahkeme tarafından yorumlandığı üzere, önceki ve üstün hukuk organı olan anayasa ile tutarlı olması gerektiği anlamına gelir.</p>

<p>Bu noktaya kadar, devlet inşası bağlamında siyasi gelişmeden ve devletlerin gücü elinde toplama ve kullanma yetisinden bahsettim. Hukukun üstünlüğü, devletin gücüne sınırlamalar getiren ayrı bir siyasi düzen bileşenidir. Yürütme yetkisi üzerindeki ilk denetimler, demokratik meclisler veya seçimler tarafından empoze edilenler değildi. Daha ziyade, liderlerin hukuk çerçevesinde görev yapmak zorunda olduğuna inanan toplumlar sonucunda ortaya çıkmıştı. Dolayısıyla, devlet inşası ve hukukun üstünlüğü arasında hep bir gerilim vardır. Bir yandan, liderler hukuk çerçevesinde ve hukuk adına hareket etmek suretiyle otoritelerini artırabilir. Öte yandan, hukuk onları yalnızca kendi özel çıkarları açısından değil, bir bütün olarak toplumun çıkarına da olsa istedikleri şeyi yapmaktan alıkoyabilir. Dolayısıyla hukukun üstünlüğü, daima gücü ele geçirme hırsının tehdidi altındadır. Bu durum örneğin on yedinci yüzyılda İngiliz hükümdarları meclise danışmadan vergileri yükseltmeye teşebbüs ettiğinde de, yirminci yüzyılda Latin Amerika hükümetleri terörle savaşmak için yasa dışı ölüm timlerini kullandığında da görülmüştür.</p>

<h4 class=" sigil_not_in_toc">HUKUKUN ÜSTÜNLÜĞÜNE İLİŞKİN ÇAĞDAŞ KARMAŞA</h4>

<p class="n">Günümüzün gelişmekte olan ülkelerinde en büyük siyasi zaaflardan biri, hukukun üstünlüğünün görece zayıf olmasında yatar. Çağdaş devletlerin tüm unsurları arasında belki de inşa etmesi en zor olanı etkin yasal kurumlardır. Askeri örgütlenme ve vergilendirme otoritesi, insanların temel yırtıcılık içgüdüleri nedeniyle doğal olarak ortaya çıkar. Bir savaş lordunun topladığı milisleri toplumu sömürmek için kullanması zor değildir. Madalyonun öbür yüzünde, demokratik seçimler düzenlemek (daha pahalı olsa da) görece daha kolaydır ve bugün seçimleri kolaylaştıran büyük bir uluslararası altyapı mevcuttur.<a id="b3-17dn3" href="../Text/dipnot.xhtml#b3-17d3.">[3]</a>  Adli kurumlar ise ülke geneline yayılmak ve devamlı korunmak zorundadır. Fiziki mekânların yanı sıra avukatların, hâkimlerin ve nihayetinde kanunları uygulamaya koyacak polisin de dahil olduğu diğer memurların eğitimi için büyük yatırımlar da gerekmektedir. Fakat en önemlisi, yasal kurumların yalnızca sıradan insanlar tarafından değil, aynı zamanda toplumun güçlü elitleri tarafından da meşru ve otoriter görünmesi gereklidir. Bunu gerçekleştirmek hiç kolay değildir. Bugün Latin Amerika son derece demokratik olmasına rağmen, hukukun üstünlüğü rüşvet alan polis memurundan tutun da vergi kaçıran hâkime kadar aşırı zayıftır. Rusya Federasyonu halen demokratik seçimler düzenlese de, özellikle Vladimir Putin’in yükselişinden beri devlet başkanından başlayarak tüm elitler kanunları cezalandırılmadan çiğneyebilmektedir.</p>

<p>Hukukun üstünlüğünün oluşumunu ekonomik kalkınmaya bağlayan çok geniş bir literatür vardır.<a id="b3-17dn4" href="../Text/dipnot.xhtml#b3-17d4.">[4]</a>  Bu literatür, kapitalist ekonominin ortaya çıkışı da dahil, modern dünyanın ortaya çıkışını hukukun üstünlüğünün önceden beri var olmasına bağlayan güçlü bir içgörüyü yansıtmaktadır. Güçlü bir hukukun üstünlüğü kavramının bulunmaması, yoksul ülkelerin neden daha yüksek büyüme kaydedemediğini işaret eden başlıca nedenlerden biridir.</p>

<p>Ancak bu literatür oldukça karışıktır ve hukukun üstünlüğünün temel tanımına ve varlığının ya da yokluğunun nasıl ölçüleceğine ilişkin tutarsızlıklar barındırmaktadır. Ayrıca, hukukun üstünlüğünün farklı unsurlarını ekonomik büyümeye bağlayan teori ampirik anlamda şüphelidir ve Malthus teorisindeki ekonomik koşullar altında varlığını sürdüren toplumlara yansıtıldığında şüphe uyandırmaktadır. Dolayısıyla, hukukun üstünlüğünün kökenlerine dair tarihi bir incelemeye geçmeden önce, bu konu hakkındaki çağdaş tartışmalardan kalan yükün bir kısmını temizlemeliyiz.</p>

<p>İktisatçılar hukukun üstünlüğünden bahsederken, genellikle modern mülkiyet haklarına ve sözleşmenin yaptırım gücüne atıfta bulunurlar.<a id="b3-17dn5" href="../Text/dipnot.xhtml#b3-17d5.">[5]</a>  Modern mülkiyet hakları; akraba grupları, dini otoriteler veya devlet tarafından empoze edilen kısıtlamalar olmaksızın mülklerini özgürce alıp satan bireylerin elindedir. Mülkiyet hakları ve sözleşmenin ekonomik büyümeyle ilişkili olduğu teorisi doğrudan haklıdır. Hiç kimse, mülkiyet haklarının güvencede olduğunu bilmediği sürece uzun vadeli yatırımlar yapmaz. 1990’ların başında Ukrayna’da cep telefonu altyapı sözleşmesi imzalandıktan sonra olduğu gibi, eğer hükümet aniden yatırım vergilerini yükseltirse yatırımcılar geri çekilebilir ve gelecekteki projelerde yer almak istemez. Benzer şekilde, ticarette sözleşmeleri yürürlüğe koymak ve sözleşme tarafları arasında kaçınılmaz olarak ortaya çıkan anlaşmazlıkları yatıştırmak için yasal bir mekanizma gereklidir. Sözleşme kuralları ne kadar şeffaf olursa ve ne kadar objektif uygulanırsa ticaret de o kadar canlanır. Pek çok iktisatçının devletin kurumsal gelişiminin odak noktası olarak “güvenilir taahhütlerin” önemini vurgulamasının nedeni budur.</p>

<p>Hukukun üstünlüğünün bu tanımı, bu bölümün başında sunulan tanımla kısmen de olsa çelişmektedir. Açıkçası, bir hükümet önceden var olan bir hukuk kuralına bağlı olduğunu düşünmüyorsa ve kendini her açıdan tamamıyla egemen hissediyorsa, hiçbir şey vatandaşlarının ya da kendisiyle iş yapan yabancıların mülkiyetini ellerinden almasını engelleyemez. Genel hukuk kuralları güçlü elitlere veya aralarındaki en güçlü aktör olan hükümete karşı uygulanmazsa, ne özel mülkiyetin ne de ticaretin güvenliği garantiye alınabilir. Siyaset bilimci Barry Weingast’ın belirttiği gibi, mülkiyet haklarını uygulayacak kadar güçlü bir devlet bu hakları geri de alabilir.<a id="b3-17dn6" href="../Text/dipnot.xhtml#b3-17d6.">[6]</a> </p>

<p>Öte yandan, hukukun en üstün olduğu düşünülüyorsa, gerçek anlamda hukukun üstünlüğü olmadan ekonomik gelişmeye izin veren “yeterince iyi” mülkiyet haklarına veya sözleşme icrasına sahip olmak da pekala mümkündür.<a id="b3-17dn7" href="../Text/dipnot.xhtml#b3-17d7.">[7]</a>  Bunun iyi bir örneği Çin Halk Cumhuriyeti’dir. Bugün Çin’de gerçek anlamda hukukun üstünlüğü yoktur: Çin Komünist Partisi, Çin’deki hiçbir kurumun otoritesinin kendisinden üstün olduğunu ve kararlarını geri çevirebileceğini kabul etmez. ÇHC’nin bir anayasası olsa da anayasa partiyi değil, parti anayasayı oluşturur. Mevcut Çin hükümeti tüm yabancı yatırımları kamulaştırmak ya da özel bireylerin sahip olduklarını yeniden kamulaştırmak ve ülkeyi Maoizm’e döndürmek isterse, bunu yapmasına engel olacak hiçbir yasal çerçeve yoktur. Çin hükümeti kişisel menfaat için bunu yapmamayı tercih etmekte, bu da pek çok parti tarafından gelecekteki iyi davranışın teminatını veren yeterince güvenilir bir söz olarak kabul edilmektedir. Ülkenin otuz yıldan uzun zamandır iki haneli büyüme oranlarına sahip olmayı başarması için “hukukun üstünlüğüne” soyut bir bağlılık sergilemesi gerekmemiştir. Hane Halkı Sorumluluğu kanunu çerçevesinde 1978’de partinin kolektif çiftlikleri yasaklaması ile, Çin köylüleri tamamen modern mülkiyet haklarına (yani bireylerin gayrimenkulü tamamen devredebilme hakkı) geri dönmemiştir. Bunun yerine, köylülere toprakları üzerinde miras bırakılabilir intifa hakları (uzun vadeli kiralama hakları) vermiştir. Bu uygulama, Osmanlı İmparatorluğunun merkez vilayetlerinde köylülerin sahip olduğu haklara benzemektedir. Ancak bu haklar, mülkiyet kurallarındaki değişimden yalnızca dört yıl sonra, tarımsal verimin iki katma çıkmasına yol açacak kadar “iyiydi”.</p>

<p>Hanedanlık dönemindeki Çin’de hukukun üstünlüğü, Komünist Çin dönemindekinden daha fazla değildi. Öte yandan, imparatorluk dönemindeki Çin’in yerel düzeydeki mülkiyet hakları, normal koşullarda tarımsal verimliliği en azından sonradan ortaya çıkan teknolojinin sınırına getirebilecek kadar “iyi” olabilirdi; bu haklar bugün Çin köylülerine verilenlerden çok da farklı değildi. Mülkiyet hakları üzerindeki sınırlamalar, açgözlü ve yırtıcı bir devlet tarafından değil de, daha çok mülkiyet ile akrabalık arasında süregelen bağ tarafından empoze ediliyordu. Mülkiyet, agnatik sülaleler tarafından empoze edilen çok sayıda hak ve görev içeriyordu ve bunlar yirminci yüzyılda Çin Cumhuriyetinde bile halen ailelere toprağın devredilmesini sınırlama hakları tanımaktadır.<a id="b3-17dn8" href="../Text/dipnot.xhtml#b3-17d8.">[8]</a> </p>

<p>Ayrıca en iyi şekilde belirlenen modern mülkiyet haklarının bile verimliliği büyük ölçüde artırmaya yeterli olup olmayacağı veya Malthus teorisini benimseyen bir toplumdan modern kapitalist ekonomik dünyayı yaratıp yaratamayacağı net değildir. Devamlı teknolojik ilerleme kaydetmesi gereken diğer kurumların (örneğin bilimsel yöntem, üniversiteler, insan sermayesi, araştırma laboratuvarları, risk almayı ve deney yapmayı teşvik eden kültürel bir ortam vb.) ortaya çıkmasından önce, mülkiyet haklarının iyi olması sayesinde bizzat ortaya çıkabilecek üretim kazançlarına sınırlama gelmişti ve dolayısıyla teknolojik gelişmelerin devamlı süreceğine dair bir öngörü yoktu.<a id="b3-17dn9" href="../Text/dipnot.xhtml#b3-17d9.">[9]</a> </p>

<p>Bu nedenle, iktisatçıların hukukun üstünlüğü çerçevesinde modern mülkiyet haklarına ve sözleşme icrasına yönelik vurgusu iki açıdan yanlış olabilir. Birincisi, devamlı teknolojik yeniliğin mümkün olduğu çağdaş dünyada, hukukun egemen üstünlüğü olmasa da bazen yüksek ekonomik büyüme oranlarını sağlamak için “yeterince iyi” mülkiyet hakları yeterli olmaktadır. İkincisi, Malthusyan bir dünyada modern mülkiyet hakları ve hukukun üstünlüğü varlığını devam ettirmesine rağmen bu tür büyüme oranlarına ulaşılamaz, çünkü büyüme üzerindeki bağlayıcı sınırlamanın kaynağı başkadır.</p>

<p>Hukukun üstünlüğünün, çağdaş zamanlarda olduğu kadar modern öncesi dönemde de ekonomik yaşam üzerinde büyük bir etkiye sahip olan bir tanımı daha vardır. Bu tanım basitçe halkın güvenliği, vahşi tabiat halinden çıkabilmesi ve öldürülme veya soyulma korkusu olmadan günlük yaşantısını sürdürebilmesidir. Hukukun üstünlüğünün bu yönünün kıymetini genellikle var olduğu zamandan ziyade yok olduğu zamanda biliyoruz ve kanıksayabiliyoruz.</p>

<p>Son olarak, hukukun <i>kimin</i> için geçerli olduğunu belirtmeden hukukun üstünlüğünden bahsetmek mümkün değildir. Burada, hukukun koruması altındaki tüzel kişiler olarak görülen insan topluluklarından bahsedilmektedir. Toplumlar temel toplum kurallarını evrensel olarak uygulamak ister, ancak vatandaşları devletin keyfi eylemlerine karşı koruyan hukukun üstünlüğü genellikle ilk başta ayrıcalıklı vatandaşlardan oluşan bir azınlık için geçerliymiş izlenimi yaratır. Diğer bir deyişle, hukuk devlete yakın olan veya devleti kontrol eden elitlerin çıkarlarını korur ve bu anlamda Platonun <i>Devlet</i> eserinde Sokrates’in “eşkıyalar çetesinin adaleti” olarak adlandırdığı duruma benzer.</p>

<p>Örneğin on yedinci yüzyılda Fransa’nın en büyük salon patronlarından biri olan Mme. de Sevigne’nin kızına yazdığı mektuba bakalım. Bu esprili ve duygusal kadın, Britanya’daki askerlerin yeni vergiyi zorla yürürlüğe sokarak ele geçirebilecekleri malların peşine düşüp yaşlı adamları ve çocukları nasıl evlerinden attığını anlatmaktadır. Altmış kadar kasabalı, ödeme yapmadığı için ertesi gün asılacaktı. De Sevigne şöyle yazmıştır: “Dansa ve damgalı kağıt hırsızlığına başlayan düzenbaz, çarka bağlanarak öldürüldü, cesedi dört parçaya bölündü ve her bir parçası kasabanın dört köşesinde sergilendi.”<a id="b3-17dn10" href="../Text/dipnot.xhtml#b3-17d10.">[10]</a> </p>

<p>Açıkça görüldüğü gibi, Fransız devleti Mme. de Sevigne ve çevresine bu tür korkunç cezalar uygulamıyordu. 23. bölümde göreceğimiz gibi, mülkiyet haklarına ve aristokratların kişisel güvenliğine çok saygılı olduğundan, sıradan halka itinayla ağır vergiler uyguluyordu. Dolayısıyla, on yedinci yüzyılda Fransa’da hukukun üstünlüğünün olmadığını söylemek doğru değildir, fakat kanunlar sıradan halkı aristokrasi ile aynı haklara sahip tüzel şahıslar olarak görmüyordu. Aynı durum, kuruluş döneminde Afrikalı Amerikalılara, kadınlara, Amerikan Yerlilerine -yani beyaz, erkek ve mülk sahibi olmayan hiç kimseye- oy hakkı tanımayan ABD için de geçerlidir. Demokratikleşme süreci, hukukun üstünlüğü herkesi kapsayacak şekilde kademeli olarak genişlemiştir.</p>

<p>Hukukun üstünlüğünün anlamı hakkındaki bu karmaşık fikirlerin sonuçlarından biri, yoksul ülkelerde hukukun üstünlüğünü empoze etmek için zengin ülkeler tarafından tasarlanan programların çok nadiren faydalı sonuçlar sağlamasıdır.<a id="b3-17dn11" href="../Text/dipnot.xhtml#b3-17d11.">[11]</a> Hukukun üstünlüğünün güçlü olduğu ülkelerde yaşama şansına sahip insanlar genellikle bunun nasıl ortaya çıktığını anlamaz ve hukukun üstünlüğünün dışa dönük biçimlerini bizzat hukukun üstünlüğü zanneder. Dolayısıyla örneğin “kuvvetler ayrılığı ilkesi” hukukun üstünlüğünün güçlü olduğu bir toplumun dönüm noktası olarak görülür, çünkü hükümetin kolları birbirinin davranışını kontrol eder. Fakat salt resmi bir kontrolün olması, güçlü demokratik yönetişim anlamına gelmez. Mahkemeler tıpkı uzun adli temyizlerin kritik altyapı projelerini çıkmaza soktuğu günümüz Hindistan’ında olduğu gibi kolektif eylemi engellemek için, veya çalışma saatlerini sınırlandırmaya yönelik bir yasama teşebbüsüne karşı ticari çıkarların korunduğu 1905 tarihli <i>Lochner ve New York</i> Yüce Mahkeme davasında olduğu gibi hükümet iradesinin karşısında elitlerin çıkarlarını korumak için kullanılabilir. Dolayısıyla, güçler ayrılığının kanunlara bağlı bir topluma gerektiği kadar hitap edemediği zamanlar vardır.</p>

<p>Birazdan gelecek tartışmada, hukukun üstünlüğünün gelişimine mümkün olduğunca geniş bir perspektifte bakacağız: Kanunun, ya da diğer bir deyişle ortak adalet kurallarının kökeni nerededir? Mülkiyet hakları, sözleşmenin uygulanması ve ticari kanun hakkındaki özel kurallar nasıl gelişmiştir? Ve en yüksek siyasi otoriteler hukukun egemenliğini nasıl kabul etmiştir?</p>

<h4 class=" sigil_not_in_toc">HUKUKUN YASAMADAN ÖNCE GELDİĞİNE DAİR HAYEK TEORİSİ</h4>

<p class="n">Avusturyalı büyük iktisatçı Friedrich A. Hayek, hukukun üstünlüğünün anlamına dair önemli görüşler sunan sofistike bir hukukun kökenleri teorisi geliştirmiştir ve bu teori pek çok insanın bugün hukuk hakkındaki düşüncelerinin temelini oluşturmaktadır. Hayek, çağdaş libertaryanizmin vaftiz babası olarak bilinir, ancak libertaryenler şunun gibi kurallara karşı değildir: Hayek’e göre, “Yalnızca ortak kuralların varlığı sayesinde toplumda bireylerin barış içinde yaşaması mümkün olabilir”.<a id="b3-17dn12" href="../Text/dipnot.xhtml#b3-17d12.">[12]</a> Hayek, hukukun kökenlerine ilişkin “rasyonalist” veya “konstrüktivist” anlayış olarak adlandırdığı kavramı hedef almıştır. Yani, toplumun sorunlarını rasyonel olarak inceleyerek daha iyi bir toplum düzeni olarak düşündüğü düzeni kurmak için kanun koyan yasamacının iradesinden ortaya çıkmıştır. Hayek’e göre, konstrüktivizm son üç yüz yılın, özellikle de insan aklının insan toplumunun çalışmalarını anlamaya yeteceğini düşünen Descartes ve Voltaire gibi Fransız düşünürlerin bir aldatmacasıydı. Bu da Hayek’in büyük hata olarak nitelendirdiği durumlara, örneğin Fransız ve Bolşevik ihtilallerine yol açtı. Bu ihtilallerde, eski bir toplumsal adalet nosyonuna dayanarak toplumun tamamını yeniden düzenlemek için tepeden inme bir siyasi düzen kullanılmıştı. Hayek’in zamanında (yirminci yüzyılın ortaları), bu hata yalnızca Sovyetler Birliği gibi sosyalist ülkeler tarafından değil, aynı zamanda rasyonel planlamaya ve merkezi otoriteye bağlı olan Avrupa’daki sosyal demokratik refah ülkeleri tarafından da tekrarlanmıştı.</p>

<p>Hayek’e göre bu birkaç nedenden ötürü yanlıştı, en önemlisi de hiçbir planlayıcının bir toplumu rasyonel olarak yeniden düzenlemek için o toplumun gerçek işleyişi hakkında tek başına yeterli bilgiye sahip olamayacağıydı. Bir toplumdaki bilgi birikimi doğası gereği yereldi ve tüm topluma yayılmıştı; hiçbir birey kanunlardaki veya kurallardaki planlı bir değişikliğin etkilerini kestirebilecek kadar bilgiye sahip olamazdı.<a id="b3-17dn13" href="../Text/dipnot.xhtml#b3-17d13.">[13]</a> </p>

<p>Hayek’e göre toplumsal düzen tepeden inme rasyonel planlamanın sonucunda gerçekleşmedi; kuralları deneyimleyen, işe yarayanları elinde tutan ve yaramayanları elinin tersiyle iten farklı yerlerdeki yüzlerce hatta binlerce bireyin etkileşimleri yoluyla gerçekleşti. Toplumsal düzen oluşturma süreci kademeli, evrimsel ve ademimerkeziyetçiydi. İşleyen bir “Büyük Toplum” ancak çok sayıda bireyin yerel bilgilerine başvurarak oluşturulabilirdi. Spontan düzenler Darwin’in biyolojik organizmalara yönelik varsayımı doğrultusunda bir yaratıcının kasıtlı tasarımı ile değil, merkezi olmayan adaptasyon ve seleksiyon yoluyla gelişmiştir.</p>

<p>Hayek’e göre hukuk bizzat spontan bir düzen oluşturmuştur ve “hukukun insanlar tarafından yapılmaya veya değiştirilmeye başlamadan önceki çağlar boyunca da var olduğuna şüphe yoktur.” Gerçekten de “bireyler davranış kurallarının sözlerle ifade edilmesinden uzun zaman önce bu kurallara uymayı (ve uygulamayı) öğrenmişti.” Yasama -bilinçli olarak yeni kuralların konulması- “insanlık tarihine nispeten daha geç tarihlidir” ve “tüm hukukun bir yasamacının özgür icadı olması, olabileceği ve olması gerektiği fikri ...aslında yanlıştır ve ...konstrüktivist rasyonalizmin hatalı bir sonucudur.”<a id="b3-17dn14" href="../Text/dipnot.xhtml#b3-17d14.">[14]</a> </p>

<p>Hayek’in aklındaki spontan düzen modeli, hukukun önlerine gelen özel davalarda genel kuralları uygulamaya çalışan çok sayıda yargıcın toplu kararlarının bir sonucu olarak geliştiği İngiliz Ortak Hukukuydu:</p>

<p class="ara">İngiltere’nin özgürlüğü, on sekizinci yüzyılda Avrupa’nın geri kalan kısmının da takdir ettiği üzere ... mahkemelerin kararma yön gösteren hukukun ortak hukuk olmasından kaynaklanıyordu. Bu hukuk herkesin iradesinden bağımsızdı ve bağımsız mahkemeler üzerinde bağlayıcı olup bunlar tarafından geliştiriliyordu. Nadiren de olsa yalnızca parlamento müdahale edebiliyordu ve bu müdahale temelde yalnızca belirli bir hukuk organı dahilindeki şüpheli noktaları netleştirme amaçlı oluyordu.<a id="b3-17dn15" href="../Text/dipnot.xhtml#b3-17d15.">[15]</a> </p>

<p>Dolayısıyla Hayek hukukun üstünlüğünün özüne odaklanmıştı: önceden var olan ve tüm toplumun iradesini temsil eden bir kanunlar bütünü vardır; toplumun iradesi mevcut hükümetin iradesinden daha üstündür ve bu kanunlar bütünü hükümetin yasama faaliyetlerinin kapsamını sınırlandırır. Hayek’in İngiliz Ortak Hukukunu tercih etmesiyle birlikte birkaç çağdaş iktisatçı da ona katılmıştır. Bu iktisatçılara göre, söz konusu hukuk kıtasal medeni kanun geleneğinden daha adaptif ve piyasa dostudur.<a id="b3-17dn16" href="../Text/dipnot.xhtml#b3-17d16.">[16]</a> </p>

<p>Bu hukukun kökenleri teorisini ortaya atan Hayek, hem ampirik hem de normatif bir çıkarım yapıyordu. Hukukun çoğu toplumda plansız, evrimsel bir şekilde geliştiğini ve spontan olarak gelişen bu tür hukukun bilinçli olarak uygulanan kurallardan üstün olması <i>gerektiğini</i> öne sürüyordu. Bu yorum, ortak hukukun ezelden beri devam ettiğini öne süren büyük İngiliz hukukçu Sör Edward Coke tarafından da desteklenmiş, aynı zamanda Edmund Burke tarafından artırımcılık savunmasında da benimsenmiştir.<a id="b3-17dn17" href="../Text/dipnot.xhtml#b3-17d17.">[17]</a>  Hayek, güçlü bir devletin büyük düşmanıydı ve yalnızca Sovyet tarzı komünist diktatörlüklere değil, aynı zamanda yeniden dağıtım ve düzenleme yoluyla “toplumsal adaleti” sağlamaya çalışan Avrupalı sosyal demokrasilere de karşıydı. Hukuk alimi Robert Ellickson’ın “yasal merkezciler” ve “yasal çevreselciler” olarak adlandırdığı uzun vadeli bir tartışmanın taraflarından biriydi. Merkezciler resmi olarak uygulanan kanunların ahlaki kuralları oluşturduğunu ve şekillendirdiğini düşünürken, çevreselciler mevcut gayriresmi normları yasaya dönüştürmekten öteye gitmediklerini savunuyordu.<a id="b3-17dn18" href="../Text/dipnot.xhtml#b3-17d18.">[18]</a> </p>

<p>Ancak Hayek’in normatif minimal devlet tercihi, görünüşe göre hukukun kökenleri hakkındaki ampirik görüşlerine renk katmıştır. Pek çok toplumda hukuk yasamadan önce gelse de, siyasi otoriteler eski toplumlarında bile sık sık bunu değiştirmek için adım atmıştı. Ve modern hukukun üstünlüğü kavramının ortaya çıkışı, özellikle güçlü bir merkeziyetçi devlet tarafından uygulanmasına bağlıydı. Bu durum, Hayek’in yücelttiği ortak hukukun en derinlerinde bile bariz görülmektedir.</p>

<h4 class=" sigil_not_in_toc">TEAMÜL HUKUKUNDAN ORTAK HUKUKA</h4>

<p class="n">Hayek’in temel görüşüne göre hukuk genellikle sosyal kuralların ademimerkeziyetçi gelişimine dayalı olarak gelişir. Bu görüş hem eski hem de modern zamanlarda geniş kapsamda doğrudur. Fakat hukukun gelişiminde yalnızca siyasi otoritenin müdahalesiyle açıklanabilecek ve “spontan düzen” sürecinin bir sonucu olarak açıklanamayacak büyük tutarsızlıklar olmuştur. Hayek bazı tarihi gerçeklerden emin olma konusunda yanılıyordu.<a id="b3-17dn19" href="../Text/dipnot.xhtml#b3-17d19.">[19]</a> </p>

<p>Bu geçişlerden biri, İngiltere’nin teamül hukukundan ortak hukuka geçişiydi. Ortak hukuk, teamül hukukunun resmiyete dökülmüş yazılı versiyonundan ibaret değildir. Temelde farklı türde bir hukuktur. 4. bölümde gördüğümüz gibi, hukukun anlamındaki büyük değişikliklerden biri, toplumların kabile düzeyinden devlet düzeyindeki örgütlenme biçimine geçişiyle meydana gelmektedir. Kabile toplumlarında bireyler arasındaki adalet günümüzdeki uluslararası ilişkileri andırıyordu ve kuralları uygulayan daha üstün bir üçüncü tarafın olmadığı dünyada rakip grupların kişisel gelişimine dayanıyordu. Devlet düzeyindeki toplumlar ise aksine bu tür bir üçüncü tarafın, yani devletin var olması nedeniyle büyük ölçüde farklıdır.<a id="b3-17dn20" href="../Text/dipnot.xhtml#b3-17d20.">[20]</a> </p>

<p>Roma İmparatorluğunun çöküşünden sonra İngiltere kabile olarak örgütlenmişti ve Angluslar, Batı Saksonlar, Jütler, Keltler gibi çeşitli gruplardan oluşuyordu. Devlet yoktu. Haneler birleşerek köyleri, köyler de yüzler (yüz aileyi barındırmaya yetecek kadar büyük bir arazi) veya kontluk adı verilen daha büyük birimleri oluşturuyordu. Bu düzeyin üstünde krallar vardı, ancak söz konusu eski krallar tekelleşmemişti ve kabile birimleri üzerinde kural uygulayamıyordu. Kendilerini toprağın hâkimi olarak değil, halkların kralları -örn. <i>Rex Anglorum</i> (Anglusların kralı)- olarak görüyordu. Son bölümde gördüğümüz gibi, altıncı yüzyılın sonunda Benediktli rahip Augustinus’un gelişiyle Hıristiyanlık Anglosakson kabile örgütlenmesini göz ardı etmeye başlamıştı. Fakat kabile hukukunun zayıflaması zamanla gelişmiş ve ilk milenyumun ikinci yarısındaki kaos dolu asırlar boyunca devam etmişti. Akraba grupları arasında güçlü güven bağları, rakip klanlar arasında ise düşmanlık ve karşılıklı savaş isteği vardı. Dolayısıyla adalet, akraba grupları arasındaki ilişkilerin düzenlenmesi etrafında dönüyordu.</p>

<p>Bilinen ilk Anglosakson kabile hukukunun derlenmiş hali, yaklaşık 600 yılına ait Ethelbert Kanunlarıydı. Çeşitli yaralanmalar için bir dizi wergeld (kan parası) cezası içermesi bakımından, Merovenj kralı Clovis’in biraz daha erken döneme ait <i>Lex Salica</i> adlı eserine de benziyordu:</p>

<p class="ara">Dört ön dişin değeri her bir diş için altı şilin, yanlarındaki dişler için dört, diğer dişler bir şilin; başparmaklar, başparmak tırnakları, işaret parmakları, orta parmaklar, yüzük parmakları, serçe parmaklar ve bunlara ait tırnakların tamamı farklıdır ve bunlardan her birinin dizisi için <i>hot</i> adı verilen ayrı bir fiyat uygulanır. İşitme kaybı yaşayan, kesilen, delinen, yırtılan kulaklar; eti ayrılan, zarar gören, kırılan kemikler; kırılan kafatasları, yerinden çıkan omuzlar, kırılan çeneler, kırılan köprücük kemikleri, kırılan kollar, kırılan kalça kemikleri ve kırılan kaburgalar; kıyafetin dışındaki hırpalanmalar, kıyafetin altındaki hırpalanmalar ve morarmaya sebep olmayan hırpalanmalar için de benzer ayrımlar yapılmıştır.<a id="b3-17dn21" href="../Text/dipnot.xhtml#b3-17d21.">[21]</a> </p>

<p>Wergeld cezalarının önemli bir özelliği eşitsizliğiydi. Farklı yaralanmalar için ödenen tazminat, zarar gören bireyin sosyal statüsüne göre değişiklik gösteriyordu. Dolayısıyla, özgür bir adamın öldürülmesi çoğu zaman bir kölenin veya uşağın fiyatına denk geliyordu.</p>

<p>Germen kabile hukuku, Nuerlerden Papua Yeni Gine’deki çağdaş wantoklara kadar diğer tüm kabile toplumlarının hukukuyla temelde aynıdır. Biri sizi veya akrabanızı yaralarsa grubun şerefini ve itibarını savunmak için klanınızın intikam alması gerekir. Hem yaralanmalar hem de intikam toplu gerçekleşir: genellikle zarar veren kişiden veya yakın bir akrabasından öç almak gerekir. Wergeld, sorunun büyüyüp uzun süreli düşmanlıklara veya kabile içi kan davalarına dönüşmeden önce çözülmesi için kullanılır.</p>

<p>Günümüzdeki mahkemelerin kökenleri, kan davalarını yatıştırmak için kullanılan klan içi heyetlerden geliyordu. Anglosakson kabilelerinde bunlara farazi dava (moot) adı veriliyordu. Moot davalarında davalı ve davacının yeminli ifadeleri dinleniyor ve uygun tazminat biçiminde karar veriliyordu. Ancak günümüzdeki gibi şahitleri tanıklık etmeye zorlayan mahkeme celbi yetkisine sahip değillerdi. Ayrıca kararları tarafların ortak rızası olmadan uygulanamıyordu. Yasal kanıt genellikle işkence ile sorgulamaya dayanıyordu; örneğin sanıklar yanan kömürlerin veya saban demirlerinin üzerinde çıplak ayakla yürümeye zorlanıyor ya da batıp batmayacaklarını görmek için sıcak ya da soğuk suya daldırılıyordu.<a id="b3-17dn22" href="../Text/dipnot.xhtml#b3-17d22.">[22]</a> </p>

<p>Friedrich Nietzsche’nin daha sonra gözlemlediği gibi, Hıristiyanlığın Germen kabileler arasında kabul edilmesinden sonra ahlak açısından kapsamlı anlatımlar içermesi şart olmuştu. Hıristiyan kahramanlar barış yanlısı azizler ve şehitlerdi, savaşçılar veya intikam dolu fatihler değil. Ayrıca din, şerefe dayalı kabile toplumunun hiyerarşisine zıt düşen bir evrensel eşitlik doktrinini öğütlüyordu. Evlilik ve miras hakkındaki yeni Hıristiyanlık kuralları, kabile dayanışmasına zarar vermenin yanı sıra, akraba sadakatinden ziyade ortak inanca dayanan evrensel bir toplum nosyonu da yarattı. Krallık kavramı, ortak bir atadan geldiğini iddia eden bir grup liderinden, çok daha geniş bir Hıristiyan cemaatinin lideri ve koruyucusuna dönüştü. Ancak bu dönüşüm oldukça kademeli gelişti.</p>

<p>Kabileciliğin Hıristiyan toplumunda çöküşü, patrimonyalizmin de öldüğü anlamına gelmiyordu. Rum Ortodoks kilisesinde olduğu gibi, rahipler ve papazlar bu dönemde evlenip çocuk sahibi olabiliyordu. Nikolaizm adı verilen rahiplere özgü bir nikahsız birliktelik biçimini benimsemişlerdi. Bağış yoluyla elde edilen kilise gelirlerinin artmasıyla, kilise liderlerinin kiliseye ait gelirleri çocuklarına bırakmanın yollarını araması ve yerel klan ve kabile siyasetinin içine çekilmesi kaçınılmazdı. Bu kadar fazla maddi zenginlik risk altında olunca, kilise makamları “kutsal sayılan güçlerin ticareti” olarak bilinen bir uygulama ile satılabilen veya satın alınabilen değerli varlıklar haline gelmişti.</p>

<p>Tıpkı Arap veya Türk kabile toplumunda kafirlerin İslama geçişi gibi, Germen paganların Hıristiyanlığa geçişi de Hayek’in spontane düzen teorisine yönelik ilginç bir çelişkiyi ortaya koymaktadır. Hayek’in dizinine göz atıldığında dine dair hiçbir referans görülmez, fakat din Yahudi, Hıristiyan, Hindu ve Müslüman toplumlarda oldukça önemli bir hukuki kurallar kaynağıdır. Hıristiyanlığın Avrupa’ya gelişi, kabile geleneğinden ortaya çıkması nedeniyle hukukun gelişimindeki ilk başlıca tutarsızlık olmuştur. Evlilik ve mülkiyet kurallarında kadınlara hak tanıyan değişim, yerel bir hâkimin veya toplumun başına gelen spontane bir deneyimden ziyade, güçlü bir kurum olan Katolik kilisesinin hiyerarşisi tarafından dikte edilen bir yenilikti. Kilise oldukça farklı görünen yerel değerleri hiç yansıtmıyordu; ne Rum Ortodoks kilisesi ne de Müslüman dini otoriteler toplumlarının mevcut akrabalık kurallarını benzer bir şekilde değiştirmenin yolunu aramıyordu. Kilisenin kendisi de işin teamül hukukunu tasdik etmekten ibaret olmadığını anlamıştı: Papa II. Urbanus’un 1092’de Flandre kontuna söylediği gibi, “Şimdiye dek yalnızca topraklardaki eski geleneğe uygun olanı yaptığınızı mı iddia ediyorsunuz? Şunu da bilmelisiniz ki, Yaradan şöyle buyurmuştur: Benim adım Gerçek. Şöyle buyurmamıştır: Benim adım Gelenek.”<a id="b3-17dn23" href="../Text/dipnot.xhtml#b3-17d23.">[23]</a> </p>

<p>İngiliz hukukunun gelişimindeki ikinci başlıca tutarsızlık, bizzat Ortak Hukuk’un gelişiydi: Ortak Hukuk, teamül hukukunun spontane olarak gelişmiş hali şeklinde ortaya çıkmadı. Eski İngiliz devletinin yükselişiyle yakından ilişkiliydi ve nihai egemenliği için devlet gücüne bağımlıydı. Aslında İngiliz kraliyeti genelinde tek tip bir Ortak Hukukun ilanı, Norman Fethinin ardından gelen dönemde devlet gücünün genişlemesi için başlıca araç görevini üstlenmiştir. Büyük hukuk alimleri Frederic Maitland ve Frederick Pollock, Ortak Hukukun kökenlerini şöyle tarif etmektedir:</p>

<p class="ara">Kral mahkemesinin geleneği İngiltere’nin geleneğidir ve Ortak Hukuk halini almıştır. Yerel geleneklere göre, kralın yargıçları genel ifadelerle krallara karşı duydukları saygıyı dile getirecektir. Onların kökünü kazımak için bilinçli olarak ortaya konulan herhangi bir arzu belirtisi görmüyoruz. Yine de, yok edilmeyeceklerse de daha fazla büyümeleri kontrol edilmektedir. Özellikle tüm prosedür konularında, artık diğer tüm mahkemelerin kapsamlı kontrolünü elinde tutan kral mahkemesi, kendi kurallarını tek haklı kural olarak görmeye meyillidir.<a id="b3-17dn24" href="../Text/dipnot.xhtml#b3-17d24.">[24]</a> </p>

<p>Bu süreç eski Avrupalı kralların rolünü anmadan anlaşılamaz. On birinci asırdaki krallar bölge liderleri değildi, daha ziyade ademimerkeziyetçi bir feodal düzende eşitlerin birincisiydi. I. William ve I. Henry gibi krallar hayatlarının büyük bir kısmını krallıklarının bir yerinden diğerine taşınarak geçirmişti, çünkü otoritelerini sergileyebilmenin ve yeniden köy ve manor düzeyindeki izole bir topluma dönüşmüş dünyada iletişimi korumanın tek yolu buydu. Kralın verebileceği başlıca hizmetlerden biri, halkın yerel derebeyi veya manor mahkemeleri tarafından sağlanan adaletten memnun olmadığı durumlarda temyiz mahkemesi görevi görmesiydi. Kral da mahkemelerinin yargı yetkisini genişletmeyi istiyordu, çünkü onların hizmetleri karşılığında kendisi ücret alıyordu. Fakat kraliyet mahkemelerine başvurmak kralın prestijini de arttırıyordu, çünkü kral yerel bir lordun verdiği yargılama kararlarından birini bozarak lordun otoritesini sarsabiliyordu.<a id="b3-17dn25" href="../Text/dipnot.xhtml#b3-17d25.">[25]</a> </p>

<p>Önceleri yargı sisteminde çeşitli mahkeme türleri arasında rekabet baş gösterse de, zamanla kralın mahkemeleri üstün geldi. Birkaç nedenden ötürü yerel mahkemelerden daha fazla tercih ediliyorlardı. Gezici saray mahkemeleri daha tarafsız görülüyordu, çünkü yerel davacılarla arasındaki bağ derebeylik mahkemelerine kıyasla daha kopuktu ve örneğin vatandaşların jüri hizmetini zorunlu kılabilme gibi prosedür avantajlarına da sahipti.<a id="b3-17dn26" href="../Text/dipnot.xhtml#b3-17d26.">[26]</a>  Zamanla ölçek ve kapsam ekonomisinden de faydalandılar. Adaletin idaresi insan gücü, uzmanlık ve eğitim gerektiriyordu. İlk milli bürokrasiler, geleneksel kuralları derlemeye ve önceki emsal davalardan oluşan bir sistem kurmaya başlayan saray mahkemeleri tarafından kurulmuştu ve bu sistemin yazılı olması kesinlikle gerekli bir ön koşuldu. Her on yılda, emsal olarak eğitilen ve ardından kraliyetin dört bir köşesinde yargıç olarak atanan hukuk uzmanlarının sayısı artıyordu.</p>

<p>Ortak Hukuka ortak adının verilmesi partikülaristik olmamasından kaynaklanır. Yani, İngiltere’nin farklı bölgelerini yöneten çok sayıda geleneksel kuralın yerini tek bir Ortak Hukuk almıştır ve bu hukukta kraliyetin bir bölümündeki bir emsal karar, kraliyetin geriye kalanı için de geçerlidir (alt mahkemenin emsal karara uyma zorunluluğu prensibi). Hukuk, daha önce hüküm süren farklı geleneksel kurallardan çok daha sistematik ve resmi olan tek tip bir hukuk sistemi dahilinde görevli bir hâkimler ağı tarafından uygulanmaktaydı. Ortak Hukukun geleneksel hukuk tarafından belirlenen emsaller üzerine inşa edildiği doğru olsa da, geleneksel kuralların yeterli olmadığı yerlerde devlet gücündeki artış yepyeni durumlar doğurmuştur. Örneğin daha önce failin akrabaları tarafından wergeld ödemesi ile telafi edilen suçlar, artık örneğin yerel manor lordu veya kral gibi daha yüksek bir üçüncü şahıs tarafından cezai olarak soruşturuluyordu. Kral mahkemeleri ayrıca mülkiyet tescilleri ve toprak devirleri gibi tartışmaya yol açmayan konuların kaydını da tutuyordu.<a id="b3-17dn27" href="../Text/dipnot.xhtml#b3-17d27.">[27]</a> </p>

<p>Dolayısıyla, Ortak Hukuk İngiliz hukukunun gelişiminde bir tutarsızlığı temsil ediyordu. Geçmiş emsallerden faydalanmakla birlikte, Norman Fethi olmasaydı hiçbir zaman ülkenin hukuku olmayacaktı. Bu fetihle eski Danimarka ve Anglosakson soyluluğu ortadan kaldırılarak tek ve gittikçe güçlenen bir merkezi otorite kaynağı kurulmuştu. Ortak Hukukun sonraki dönemde gelişimi spontane bir süreç olabilir, fakat hukuki kararların alınmasına dayanak olması için merkezi siyasi güç gerekiyordu.<a id="b3-17dn28" href="../Text/dipnot.xhtml#b3-17d28.">[28]</a> </p>

<p>Tarihçi Joseph Strayer’a göre, daha sonraki erken modern dönemde askeri seferberlik gereksinimleri devlet inşasını tetiklemesine rağmen, ortaçağ döneminde eski devletler askeri örgütlenmelerden ziyade hukuki ve finansal sistemler etrafında şekilleniyordu. Gerçekten de yasal kurumlar bir nevi finansal kurumların bile öncüsüydü, çünkü saray mahkemeleri kralın en önemli gelir kaynaklarından biriydi. Teamül hukuku gereğince bir suçun kurbanının sosyal statüsüne bağlı olarak değişen wergeld miktarının aksine, kral eşit düzeyde adalet gösterebiliyor ve böylece prestiji ve otoritesi artıyordu.<a id="b3-17dn29" href="../Text/dipnot.xhtml#b3-17d29.">[29]</a>  Ortadoğu’nun monarşi geleneğinde olduğu gibi, kral illa ki en büyük ve en yırtıcı savaş lordu olarak görülmüyordu. Aynı zamanda yerel derebeylerinin yırtıcılığına kurban gidebileceklerin haklarının koruyucusu ve adalet dağıtıcısıydı.</p>

<p>Merkezi devletin bu hukuki işlevi, İngiltere’de mülkiyet haklarının ve dolayısıyla İngiliz devletinin meşruiyetinin gelişimi açısından büyük önem taşımaktadır. Derebeylik mahkemeleri, yaklaşık 1400 yılına kadar yerel derebeylerinin özgür ve özgür olmayan kiracılarıyla anlaşmaları üzerinde münhasır karar yetkisine sahipti. Bu, mülkiyet hakkındaki tartışmalar konusunda kuzuyu kurda emanet etmek gibiydi. Ancak zamanla saray mahkemeleri bu konular üzerinde yetki sahibi oldu. On üçüncü yüzyılın başlarında, kralın kraliyetteki tüm maddi konularda yargılama yetkisine sahip olduğu ve daha alt mahkemelerin yalnızca delegasyon yoluyla yargılama yetkisine sahip olabileceği tartışması ortaya atıldı. Davacılar davalarına saray mahkemelerinin bakmasını tercih ediyordu ve zamanla derebeylik mahkemeleri arazi kullanım hakkı anlaşmazlıkları konusunda yargılama yetkisini kaybetti.<a id="b3-17dn30" href="../Text/dipnot.xhtml#b3-17d30.">[30]</a>  Bu piyasa odaklı tercihe bakılırsa, saray mahkemelerinin daha adil olduğu, yerel derebeylerinin lehine daha az önyargılı olduğu ve kararlarını daha iyi uygulayabildikleri düşünülüyor olmalıydı.</p>

<p>Diğer Avrupa ülkelerinde benzer bir geçiş görülmedi. Özellikle Fransa’da derebeylik mahkemeleri Fransız İhtilaline kadar arazi kullanım hakkı anlaşmazlıkları konusunda yargılama yetkisini elinde tuttu. Bu durum ironiktir, çünkü XIII. Louis ve XIV. Louis gibi on yedinci yüzyıl Fransız krallarının, İngiliz krallarının aksine mutlak güç iddiasında soyluluğun önemini zayıflattıkları düşünülmektedir. Fakat taşra soylularının elinde kalan tek güç, yerel mahkemeler üzerindeki yargılama yetkisiydi. Sör Henry Maine, “Fransa ve İngiltere” adlı makalesinde ihtilalin ardından Fransa’nın dört bir yanında şatoların yakıldığını ve alevlerin ilk hedefinin mülk tapularının saklandığı senet odası olduğunu belirtmiştir. İngiliz köylülerin aksine, Fransız köylüler yerel derebeyleri tarafından kontrol edilen mahkemelerin mutlak önyargılı tutumu nedeniyle, toprak sahiplerinin elinde tuttuğu toprak senetlerinin gayrimeşru olduğunu düşünüyordu.<a id="b3-17dn31" href="../Text/dipnot.xhtml#b3-17d31.">[31]</a> </p>

<p>Bu son örnek, hukukun üstünlüğünün doğası hakkında önemli bir noktayı vurgulamaktadır. Hukukun üstünlüğü, hukukun kendisinde ve hâkimler, avukatlar, mahkemeler gibi hukuku icra eden göz önündeki kurumlarda yatar. Ayrıca bu kurumların işlettiği resmi prosedürlere de dayanır. Fakat bir hukuk kuralının düzgün şekilde işleyişi, kurumsal veya usuli olduğu kadar normatiftir de. Tüm barışçıl toplumlardaki insanların çoğunun kanunlara uyma sebebi, kar ve zarar hakkında rasyonel bir hesaplama yapması ve cezadan korkması değildir. Hukukun temelinde adalet yattığına inanmaları ve ahlaki olarak hukuka uygun davranmaya alışkın olmalıdır. Adil olmadığına inandıkları hukuka uyma eğilimleri çok daha az olur.<a id="b3-17dn32" href="../Text/dipnot.xhtml#b3-17d32.">[32]</a> </p>

<p>Adil olarak kabul edilen bir kanun bile eşit şekilde uygulanmazsa ve zengin ve güçlü olanlar muaf tutulursa adil olmaktan çıkar. Bu durumda kurumlar ve prosedürler üzerine yük binecektir ve adaleti eşit bir şekilde dağıtmaları mümkün olmayabilir. Fakat yine de burada işin önemli bir normatif boyutu vardır. Eğer zengin ve güçlüler kendi kendini sınırlama ihtiyacı duyduklarına inanmıyorsa veya en azından kendileri gibi başkalarını sınırlama ihtiyacı duymuyorsa, bir kurum tek başına zengini ve güçlüyü nasıl sınırlayabilir? Hukukun üstünlüğünün zayıf olduğu pek çok ülkede görüldüğü üzere hâkimlere, davacılara ve polise rüşvet verilebiliyor veya gözleri korkutulabiliyorsa, resmi kurumun varlığı ne fark eder?</p>

<p>Din, hem sıradan insanlar hem de krallar tarafından kabul edilen normatif bir yasal düzenin kurulması için şarttır. Pollock ve Maitland, kralın hukuktan üstün olmadığını yazmıştır: “Her devlette hukuktan üstün bir adam veya bir heyet, görevleri ve hakları olmayan bir “egemen” bulunması gerektiği teorisi reddedilmişti... Hiç kimse, kralın İngiliz başrahipleri ve baronlarının rızasıyla bile Katolik kilisesinin Ortak Hukukunu değiştirebileceğini düşünmüyordu.”<a id="b3-17dn33" href="../Text/dipnot.xhtml#b3-17d33.">[33]</a>  Kral, halkının adil görmediği her türlü faaliyete karşı isyan edeceği gerçeğiyle sınırlandırılıyordu. Fakat adaletsiz olarak kabul edilen ve krala karşı seferberliğe yol açacak şey, aslında bu adaletsizliğin hukuk kapsamında olup olmadığına dair algılara bağlıydı.<a id="b3-17dn34" href="../Text/dipnot.xhtml#b3-17d34.">[34]</a> </p>

<p>Ne var ki, adil bir normatif düzen güç de gerektirmektedir. Kral ülkenin elitlerine karşı kanunları uygulamak istemezse veya bunu yapacak kapasiteye sahip değilse, kaynağı ister dini, geleneksel ya da örfe bağlı olsun hukukun meşruiyeti tehlikeye düşecektir. Hayek’in ve özgürlükçü takipçilerinin göremediği nokta budur: Ortak Hukuk farklı yargıçların eseri olabilir, ancak güçlü bir merkezi devlet olmadan varlığını sürdürmesi veya uygulanması mümkün değildir.</p>

<p>İngiltere teamül hukuku sisteminden modern hukuk sistemine erken ve etkileyici bir geçiş yapmıştır. Bu modern sistem, İngiliz devletinin meşruiyetinin temelini oluşturmaktadır. Diğer Avrupalı ülkeler de on üçüncü yüzyılda benzer bir geçiş yapmıştı, ancak bu geçiş tamamen farklı bir hukuk sistemi olan ve kökeni Jüstinyen Kanunundan gelen medeni kanuna dayanıyordu. Kıtadaki bu geçişin temel nedeni Katolik kilisesinin tutumuydu. Bu hikâye ve kilisenin Hindistan’daki ve Müslüman dünyasındaki dini kurumlardan nasıl farklılaştığı bir sonraki bölümde ele alınmaktadır.</p>
</body>
</html>