<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>29</h1>
<h2 id="sigil_toc_id_29">SİYASİ GELİŞME VE SİYASİ ÇÜRÜME</h2>

<div class="b">Siyasetin biyolojik temelleri; siyasi düzeni ortaya çıkaran mekanizmalar; siyaset nedir ve ekonomiden farkı nedir; kurumların tanımı; siyasi çürüme kaynakları; devlet, hukukun üstünlüğü, hesap sorulabilirlik ve aralarındaki ilişki; siyasi gelişme koşulları zamanla nasıl değişmiştir</div>

<p class="n">Bu kitap insan öncesi zamanlardan tam modern siyasetin ortaya çıktığı Fransız ve Amerikan ihtilallerinin arifesine kadar geçen dönemdeki siyasi gelişmeyi konu almaktadır. Bu noktadan itibaren, üç önemli siyasi kurum kategorisini kapsayan bir dizi politika ortaya çıkmıştır: devlet, hukukun üstünlüğü ve hesap sorulabilir hükümet.</p>

<p>Bazı okuyucular siyasi gelişme konusundaki yorumlarımı tarihi açıdan determinist bulabilir. Yani kurumların karmaşık ve bağlama özgü kökenlerini açıklayarak günümüzde bu tür kurumların <i>yalnızca</i> benzer koşullar altında ortaya çıkabileceğini ve ülkelerin kendi eşsiz tarihi geçmişleri tarafından tek bir gelişme yoluna tutsak edildiğini savunduğumu düşünebilir.</p>

<p>Ancak işin aslı kesinlikle başka. Toplumları için faydalı olan kurumlar başkaları tarafından düzenli olarak kopyalanıp geliştirilir; toplumların genelinde zamanla hem öğrenmeyle hem kurumlarla ilişkili yakınsama vardır.</p>

<p>Ayrıca bu ciltteki tarihi öykü, siyasi gelişmenin meydana gelmesine sebep olan koşulları büyük ölçüde değiştiren Sanayi Devrimi’nin hemen öncesinde sona ermektedir. Her iki nokta da sonuç bölümünde ayrıntılı olarak açıklanacaktır. Bu serinin ikinci cildi ise siyasi gelişmenin post-Malthusyan dünyada nasıl gerçekleştiğini açıklayacak ve analiz edecektir.</p>

<p>İnsan toplumları kurumlar açısından son derece tutucu olduğu için her kuşakta sil baştan hareket etmez. Yeni kurumlar genelde olağanüstü uzun süredir varlığını sürdüren mevcut kurumların üzerine inşa edilir. Örneğin segmenter sülaleler sosyal örgütlenmenin en eski biçimlerinden biri olmasına rağmen modern dünyanın pek çok bölgesinde varlığını sürdürmektedir. Bu mirası dikkate almadan günümüz dünyasındaki değişim olanaklarını ve günümüzün siyasi aktörlerinin önündeki seçenekleri nasıl kısıtladığını anlamak imkânsızdır.</p>

<p>Ayrıca, kurumların ilk başta hangi karmaşık tarihi şartlar altında ortaya çıktığını anlamak, bunların modern koşullarda bile aktarılmasının veya taklit edilmesinin neden zor olacağını görmemize yardımcı olur. Siyasi bir kurum genellikle siyasi olmayan sebeplerden ötürü oluşur (bir iktisatçıya göre bu faktörler siyasi sisteme <i>ekzojendir).</i> Bunun örneklerini daha önce görmüştük. Örneğin özel mülkiyet yalnızca ekonomik nedenlerle ortaya çıkmadı; sülalelerin atalarını gömecek ve ölülerin ruhunu huzura kavuşturacak bir yere de ihtiyaçları vardı. Benzer şekilde, hukukun üstünlüğü kavramının kutsallığı tarihi anlamda hukukun dini kökeninden kaynaklanmaktadır. Avrupa’da ve Çin’de devlet, durmaksızın devam eden savaşların neden olduğu ve çağdaş uluslararası sistemin bastırmaya çalıştığı koşullar sonucunda doğmuştur. Dolayısıyla bu kurumları dış faktörlerin yardımı olmadan yeniden oluşturmaya çalışmak genellikle zorlu bir mücadeledir.</p>

<p>Bu kitapta anlatılan kurumsal gelişmenin tarihinden bahseden bazı temaları özetleyerek, siyasi gelişme ve siyasi çürüme teorisinin ana hatlarından ayrıştırmaya çalışacağım. Bu gerçek bir öngörü teorisi olmayabilir, çünkü çıkarımlar birbirine kenetlenmiş pek çok faktörün sonucunda doğmuştur. Ayrıca bir de kaplumbağa sorunu mevcuttur: Açıklayıcı faktör olarak seçilen kaplumbağa daima daha aşağıdaki başka bir kaplumbağaya dayanır. Bu cilde tabiat hali ve insan biyolojisi ile başlamamın sebeplerinden biri bariz bir başlangıç noktası oluşturmasıdır. Bu başlangıç noktası bir Grund-Schildkröte’dir (tabandaki kaplumbağa) ve sonradan gelen kaplumbağalar bunun üzerine yerleştirilebilir.</p>

<h4 class=" sigil_not_in_toc">SİYASETİN BİYOLOJİK TEMELİ</h4>

<p class="n">İnsanoğlu kendi sosyal davranışını yapılandırmakta tamamen özgür değildir. Ortak bir biyolojik doğaya sahiptir. Bu doğa tüm dünyada şaşılacak derecede benzerlik gösterir, çünkü çağımızda Afrika dışında yaşayan insanların hepsi yaklaşık elli bin yıl önce Afrika’dan göç eden nispeten ufak bir grup bireyin torunlarıdır. Bu ortak doğa siyasi davranışı belirlemese de, mümkün olan kurumların doğasının çerçevesini ve sınırlarını belirler. Ayrıca insan siyasetinin çeşitli dönemler ve kültürler arasındaki tekrarlayan davranış kalıplarına tabi olduğu anlamına gelir. Bu ortak doğa aşağıdaki önermelerde açıklanabilir.</p>

<p><i>İnsanlar asla toplum öncesi bir durumda yaşamamıştır.</i> İnsanların bir zamanlar anarşik şiddet (Hobbes) veya birbirini pasif olarak göz ardı etme (Rousseau) yoluyla etkileşim kuran izole bireyler olarak yaşadığı fikri doğru değildir. İnsanlar ve primat ataları daima çeşitli boyutlardaki akrabaya dayalı gruplar halinde yaşamıştır. Bu sosyal birimlerde yaşamakla geçirdikleri süre, toplumsal işbirliğini teşvik etmek için gereken bilişsel ve duygusal benliklerin genlerine işlemesine yetmiştir. Yani bireylerin birbiriyle işbirliği kurarak daha iyi yaşadıklarını ölçüp biçtiği rasyonel seçimli kolektif eylem modeli, insan toplumlarında bulunan toplumsal işbirliği derecesini olduğundan düşük göstermekte ve altında yatan güdüleri yanlış anlamaktadır.<a id="b5-29dn1" href="../Text/dipnot.xhtml#b5-29d1.">[1]</a> </p>

<p><i>İnsanın doğal sosyalliği, akraba tercihi ve karşılıklı özgecilik şeklindeki iki prensip çerçevesinde şekillenmiştir.</i> Akraba tercihi veya kapsayıcı uyumluluk ilkesine göre, insanlar paylaştıkları genler oranında genetik akrabalarına (ya da genetik akrabaları olduğuna inandıkları bireylere) yakın davranır. Karşılıklı özgecilik ilkesine göre, insanlar diğer bireylerle etkileşime girdikçe zaman içinde karşılıklı fayda veya karşılıklı zarar verme ilişkileri geliştirir. Akraba seçiminin aksine, karşılıklı özgecilik genetik akrabalığa dayalı değildir; tekrarlı ve doğrudan <i>kişisel</i> etkileşime ve bu tür etkileşimlerden doğan güven ilişkilerine bağlıdır. Bu sosyal işbirliği biçimleri, akraba olmayan insanların bir araya gelerek gayrişahsi kurumlar oluşturmasının doğal yoludur. Söz konusu işbirliği biçimleri insanların yaradılışında olduğu için gayrişahsi kurumlar yozlaştığında daima yeniden ortaya çıkmıştır. Patrimonyalizm adını verdiğim kavram, bu iki prensipten birine dayanan siyasi istihdamdır. Dolayısıyla Çin’deki Han Hanedanı’nın son zamanlarında bürokratik makamlar yöneticilerin akrabalarıyla dolduğunda, Yeniçeriler oğullarının teşkilata girmesini istediğinde veya Fransa’daki eski rejim döneminde makamlar miras bırakabilir mülk olarak satıldığında doğal bir patrimonyal ilke kendini yeniden öne çıkarmıştır.</p>

<p><i>Normlar ve kurallar koyarak bunlara uymak insanın yaradılışında vardır.</i> Kurumlar esasen bireyin seçme özgürlüğünü kısıtlayan kurallar olduğuna göre, insanların kurum yaratmaya doğal eğilimleri olduğu söylenebilir. Kurallar bireylerin diğer bireylerle toplumsal sözleşme yapmak suretiyle kendi çıkarlarını nasıl maksimize edeceklerini hesaplamalarıyla makul biçimde ortaya çıkabilir. İnsanlar kendilerine toplumsal işbirliğinin tutsak ikilemi türündeki sorunlarını çözmesine imkân veren bir dizi bilişsel yetenekle doğar. Geçmişteki davranışlarını gelecekteki işbirliğine yönelik bir rehber olarak hatırlayabilir; dedikodu gibi bilgi paylaşma yöntemleriyle güvenilirlik konusunda bilgi aktarabilir; sesli ve görsel ipuçlarına göre yalanı ve güvenilir olmayan davranışı tespit etmeye yönelik akut perspektif yeteneklere sahiptir; dil ve sözlü olmayan iletişim biçimleri aracılığıyla bilgi paylaşımı için ortak yöntemleri vardır. Kural koyma ve kurallara uyma yetisi bir açıdan idareli bir davranıştır, çünkü sosyal etkileşimdeki işlem masraflarını büyük ölçüde azaltır ve verimli kolektif eylem imkânı sunar.</p>

<p>Ancak insandaki kurallara uyma içgüdüsü genellikle mantıktan ziyade duygulara dayanır. Suçluluk, utanç, gurur, öfke ve hayranlık gibi duygular, Locke’un düşünce yapısına göre doğumdan sonra bireyin dışındaki ampirik dünyayla etkileşim yoluyla elde edilen, öğrenilmiş davranışlar değildir. Daha ziyade küçük çocuklarda doğuştan gelir ve temeli genetik olarak atılan ama kültürel olarak aktarılan kurallara göre kişinin davranışını organize eder. Bu nedenle, kural koyma ve kurallara uyma kapasitemiz dil kapasitemizle oldukça benzerdir: Kuralların içeriği konvansiyonel olmasına ve toplumdan topluma değişmesine rağmen, kuralların “derin yapısı” ve kural edinme yetisi doğuştan gelir.</p>

<p>İnsanların kurallara içsel değer atfetme eğilimi, toplumların neden son derece tutucu olduğunu açıklamaya yardım eder. Kurallar başlangıçta bir dizi çevresel koşula daha iyi uyum sağlamak için kabul edilmiş olabilir, ancak bu koşullar değiştikten ve kurallar alakasız, hatta işlevsiz hale geldikten sonra bile toplumlar onlara sıkıca tutunur. Ateşli silahların Avrupa’da fayda sağladığı kanıtlanmış olmasına rağmen, Memlükler savaşta süvarilerle duygusal bir bağ kurduğundan bu silahları benimsemeyi reddetmiştir. Bu durum, söz konusu silahları çok daha büyük bir istekle benimseyen Osmanlı tarafından doğrudan mağlup edilmelerine sebep olmuştur. Dolayısıyla farklı insan toplumları arasında kurumların muhafaza edilmesine ilişkin genel bir ilke mevcuttur.</p>

<p><i>İnsanoğlunun şiddete doğal eğilimi vardır.</i> Var oldukları ilk andan itibaren, insanlar tıpkı primat ataları gibi diğer insanlara karşı şiddet uygulamıştır. Rousseau’nun deyişiyle şiddet eğilimi yalnızca insanlık tarihinin belirli bir noktasında ortaya çıkan öğrenilmiş bir davranış değildir. Aynı zamanda, şiddeti kontrol eden ve yönlendiren sosyal kurumlar da daima varlığını sürdürmüştür. Aslında siyasi kurumların en önemli işlevlerinden biri şiddetin başladığı düzeyi yükseltmek ve kontrol altına almaktır.</p>

<p><i>İnsanlar yalnızca maddi kaynakları değil, saygınlığı da doğal olarak ister.</i> Saygınlık (tanınma), kişinin şerefinin ve değerinin başkaları tarafından kabul görmesidir ve başka bir deyişle statü anlamına gelmektedir. Saygınlık veya statü için verilen mücadele genellikle kaynaklar için verilen mücadeleden çok farklıdır, çünkü mutlaktan ziyade görecelidir ve iktisatçı Robert Frank’in deyişiyle “konumsal fayda” sağlar.<a id="b5-29dn2" href="../Text/dipnot.xhtml#b5-29d2.">[2]</a>  Diğer bir deyişle, bir insanın statüsünün yüksek olabilmesi için bazılarının alçak statüde olması gerekir. Her iki tarafın da kazandığı işbirlikçi oyunların veya serbest ticaret kazançlarının aksine, göreceli statü mücadelelerinde bir tarafın kazanması için diğer tarafın kaybetmesi gerekir.</p>

<p>Beşeri siyaset genellikle saygınlık mücadeleleri etrafında döner. Bu yalnızca Göğün Emrinin peşinde koşan Çinli veliahtlar için değil, aynı zamanda Sarı Türban, Kırmızı Türban ve Fransız Bonnets Rouges gibi sancaklar altında adalet arayan mütevazı köylü isyanları için de geçerlidir. Arap kabileleri, aralarındaki farklarda uzlaşmaya vararak Kuzey Afrika ve Ortadoğu’nun büyük bir kısmını fethetmeyi başarmıştı; çünkü tıpkı Avrupalı savaşçıların Yeni Dünyayı Hıristiyan bayrağı altında fethetmesi gibi, kendi dinleri İslamiyet’in de saygınlık kazanmasını istiyorlardı. Daha yakın dönemde ise modern demokrasinin yükselişi, temelinde yatan eşit tanınma talebinden ayrı tutulduğunda anlaşılamaz. İngiltere’de tanınma taleplerinin doğasında kabile veya köy haklarından İngilizlerin haklarına ve oradan Locke’un insan haklarına kademeli bir geçiş yaşamıştır.</p>

<p>İnsanların ekonomik kaynak arzusuna yönelik motivasyonunu azaltmak için bu cazip teklife karşı çıkmak önemlidir. Tarihte şiddet genellikle maddi zenginlik değil, saygınlık peşinde koşan insanlar tarafından gerçekleştirilmiştir. Çatışmalar da ekonomik fayda sağladıkları noktanın çok ötesine geçerek devam etmiştir. Saygınlık bazen maddi zenginlikle ilişkili olsa bile, bazen de maddi zenginliği feda etmek gerekebilir ve saygınlığı bir “fayda” olarak kabul etmek bu tanımı aşırı basitleştirerek elverişsiz hale getirir.</p>

<h4 class=" sigil_not_in_toc">NEDEN OLARAK FİKİRLER</h4>

<p class="n">Toplumların niçin farklı olduğunu ve gelişme konusunda niçin farklı yol izlediğini açıklarken, fikirler esas neden olarak kabul edilmediği takdirde anlamlı bir siyasi gelişme teorisine ulaşmak mümkün değildir. Sosyal bilimlerde bunlar bağımsız değişkenlerdir; kaplumbağa terminolojisinde ise ekonomi veya fiziki çevre ile ilişkili olarak illa ki kaplumbağaların sırtında durmasına gerek olmayan kaplumbağalardır.</p>

<p>Tüm toplumlardaki insanlar zihinsel gerçeklik modelleri oluşturmuştur. Bu zihinsel modeller nedenselliği -genelde görünmez olan- çeşitli faktörlere atfeder ve işlevleri dünyayı daha anlaşılır, öngörülebilir ve manipülasyonu kolay bir hale getirir. Eski toplumlarda bu görünmez güçler ruhlar, şeytanlar, tanrılar veya tabiat iken, günümüzde yerçekimi, radyasyon, ekonomik şahsi çıkar, sosyal sınıflar gibi soyut kavramlardır. Bütün dini inançlar zihinsel bir gerçeklik modeli oluşturur ve bu modelde gözlemlenebilir olayların görünmeyen ya da belirsiz görünen güçler tarafından gerçekleştirildiği düşünülür. En azından David Hume zamanından beri, nedenselliğin yalnızca ampirik verilere dayanarak doğrulanamayacağını anlamıştık. Ancak modern doğa biliminin yükselişiyle birlikte en azından kontrollü deneylerle veya istatistiksel analizle çarpıtılabilecek nedensellik teorilerine doğru yol aldık. Nedensel teorileri test etmeye yönelik daha iyi yöntemler sayesinde insanlar çevrelerini daha etkili bir şekilde manipüle etmeyi başarmış, örneğin ürün hasadını artırmak için kurban kanı kullanmak yerine gübre ve sulamaya başvurmuştur. Ancak bilinen her insan topluluğu nedensel bir gerçeklik modeli üretmiştir, yani bu yetenek sonradan elde edilen bir yetenek olmaktan ziyade doğuştan gelmektedir.</p>

<p>Ortak zihinsel modeller -özellikle de din şeklinde ortaya çıkanlar- büyük ölçekli kolektif eylemi kolaylaştırmada önemli rol oynar. Rasyonel şahsi çıkara dayanan kolektif eylem, dünyada var olan toplumsal işbirliği ve özgecilik derecesini açıklamak için tek başına yeterli değildir.<a id="b5-29dn3" href="../Text/dipnot.xhtml#b5-29d3.">[3]</a>  Dini inanç insanların yalnızca kaynaklara ve maddi çıkara inanmaları durumunda yapmayacağı şeyleri yapmalarını motive eder; örneğin yedinci yüzyılda Arabistan’da İslamiyet’in yükselişi gibi. İnanç ve kültür paylaşımı, ortak hedefler belirlenmesini ve ortak sorunlara işbirliği yoluyla çözüm bulunmasını sağlar.<a id="b5-29dn4" href="../Text/dipnot.xhtml#b5-29d4.">[4]</a> </p>

<p>Çağdaş dünyadaki dini çatışmaları gözlemleyen çoğu insan dine düşman olmakta ve dini şiddet ve hoşgörüsüzlüğün kaynağı olarak görmektedir.<a id="b5-29dn5" href="../Text/dipnot.xhtml#b5-29d5.">[5]</a>  Bu durum çok çeşitli din çevrelerinin mevcut olduğu, birbiriyle iç içe geçmiş dünyamız için geçerli olabilir. Ancak bunlar dini daha geniş bir tarihi bağlamda değerlendirmeyi başaramamaktadır; din sosyal ilişkilerde akrabalığı ve arkadaşlığı aşan geniş sosyal işbirliğine imkân sağlayan çok önemli bir faktör olmuştur. Ayrıca bazı çağdaş toplumlarda dinin yerini alan Marksizm-Leninizm veya milliyetçilik gibi laik ideolojiler de tutkulu inançlar doğurması nedeniyle yıkıcılık konusunda dinden aşağı kalmamıştır.</p>

<p>Zihinsel modeller ve kurallar sıkıca iç içe geçmiştir, çünkü genellikle toplumun uyması gereken açık kurallar koyarlar. Dinler teoriden fazlasıdır; takipçileri üzerinde kurallar uygulamanın yolunu arayan kılavuz niteliğindeki ahlaki kanunlardan oluşur. Tıpkı emrettikleri kurallar gibi büyük bir duygusal anlam barındırdıklarından, insanlar bunlara yalnızca doğru ve faydalı oldukları için değil, aynı zamanda içsel nedenlerden ötürü inanır. Dini inançlar doğrulanamamakla birlikte yalanlanmaları da zordur. Bütün bunlar toplumların temelinde yatan muhafazakarlığı güçlendirir; çünkü zihinsel gerçeklik modelleri bir kez benimsendiğinde, işe yaramadıklarına ilişkin yeni kanıtlar doğsa bile değiştirilmeleri zordur.</p>

<p>Neredeyse bilinen tüm toplumlardaki dini inançların evrenselliği, bunların bir şekilde insan doğasından kaynaklandığını göstermektedir. Tıpkı dil ve kurallara uymak gibi dini inancın da içeriği gelenekseldir ve toplumdan topluma değişir, ancak dini doktrin oluşturma becerisi doğuştan gelir.<a id="b5-29dn6" href="../Text/dipnot.xhtml#b5-29d6.">[6]</a>  Fakat burada dinin siyasi etkisine ilişkin sözlerimin hiçbiri, bir “din geni” olup olmadığına dayanmamaktadır. Din öğrenilmiş bir davranış olsa bile siyasi davranış üzerinde büyük etkisi olacaktır.</p>

<p>Karl Marx ve Émile Durkheim gibi düşünürler, dini inançların toplumları (ister bir bütün olarak, ya da belirli bir sosyal sınıf olarak) bir arada tutmak açısından faydacı bir rol oynadığını görmüş olup, dolayısıyla dinin bu amaç için kasıtlı olarak ortaya çıkarıldığına inanmaktadır. Daha önce gördüğümüz gibi, dini görüşler siyasi ve ekonomik düzenlerle birlikte gelişmektedir; şamanizm ve büyüden başlayıp atalara tapmaya, hatta daha ileri doktrinlere sahip çok tanrılı ve tek tanrılı dinlere kadar değişim göstermiştir.<a id="b5-29dn7" href="../Text/dipnot.xhtml#b5-29d7.">[7]</a>  Dini inançlar mutlaka bu inançlara sahip grupların maddi varoluş koşullarıyla alakalı olmalıdır. Shaker’lar gibi üyeleri arasında üremeyi yasaklayan intihar tarikatları veya mezhepleri çok uzun süre yaşamamıştır. Dolayısıyla, dini bu maddi koşulların ürünü olarak görmek ve bu koşullarla tamamen açıklanabileceğini düşünmek oldukça cazip görünmektedir.</p>

<p>Ancak bu büyük bir hata olacaktır. Din hiçbir zaman önceki maddi koşullara atıfta bulunarak basitçe açıklanamaz. Bunun en belirgin örneği Çin ve Hindistan arasındaki tezattır. M.Ö. birinci yüzyılın sonuna kadar her iki toplum da agnatik sülalelere dayalı toplumsal yapısı ve ortaya çıkan siyaset biçimleri açısından benzerdi. Ancak daha sonra Hint toplumu keskin bir dönüş yaptı; bu dönüşün sebebi ancak Brahman dininin yükselişiyle açıklanabilir. Bu dinin temelinde yatan metafiziksel önermeler oldukça karmaşık ve sofistikedir; bunları o sırada Hindistan’ın kuzeyindeki spesifik ekonomik ve çevresel koşullarla ilişkilendirmeye çalışmak abes olacaktır.</p>

<p>Dini fikirlerin siyasi sonuçları şekillendirmede bağımsız rol oynamasına ilişkin başka örnekler de vardır. Örneğin Katolik kilisesi iki büyük Avrupa kurumunun şekillenmesinde başlıca rolü üstlenmiştir. Altıncı yüzyıldan itibaren Roma İmparatorluğu’nu ele geçiren barbar Germen kabileleri arasında akraba gruplarının mülkiyet hakları yapısını baltalama açısından büyük rol oynamış, bundan ötürü kabilecilik de zayıflamıştır. Dolayısıyla Çin, Hindistan ve Ortadoğu’nun tam tersine, Avrupa akrabalığa dayalı toplumsal örgütlenme sisteminden siyasi nedenlerden ziyade toplumsal nedenler sebebiyle çıkmıştır. Ardından on birinci yüzyılda Katolik kilisesi laik otoriteden bağımsızlığını ilan ederek kendini modern bir hiyerarşi olarak örgütlemiş, daha sonra Avrupa’ya ait uluslararası bir hukukun üstünlüğü sistemini hayata geçirmiştir. Hindistan, Ortadoğu ve Bizans İmparatorluğunda benzer bağımsız dini kurumlar mevcut olmakla birlikte, hiçbiri bağımsız bir hukuki düzenin kurumsallaştırılması açısından Batı kilisesi kadar başarılı olamamıştır. Atama kavgası ve sonuçları olmasaydı, hukukun üstünlüğü Batı’da hiçbir zaman bu derece kök salmazdı.</p>

<p>Bu örneklerden hiçbirinde dini değerler maddi çıkarları gölgede bırakmamaktadır. Tıpkı Hindistan’daki Brahman sınıfı veya Müslüman toplumlardaki ulema sınıfı gibi, Katolik kilisesi de kendi maddi çıkarları bulunan sosyal bir grup teşkil ediyordu. I. Gregorius tarafından emredilen miras kanunlarındaki değişiklikler, doktrine ilişkin nedenlerden ziyade şahsi çıkara dayalı nedenlerden ötürü yapılmış gibi görünmektedir; burada amaç toprakları akraba grubundaki sahiplerinden kopararak kiliseye yöneltmektir. Yine de kilise o dönemde Avrupa’ya hâkim olan diktatörler gibi siyasi bir rol oynamıyordu. Kaynaklarını askeri güce kolaylıkla dönüştüremiyor, laik otoritelerin yardımı olmadan yırtıcılık gösteremiyordu. Öte yandan, laik siyasi aktörlere kendi başlarına kazanamayacakları meşruiyeti verebiliyordu. İktisatçılar bazen siyasi aktörlerin meşruiyete “yatırım yaptığını” söyler; burada meşruiyet tıpkı toprak veya makine gibi bir üretim faktörü olarak görülmektedir.<a id="b5-29dn8" href="../Text/dipnot.xhtml#b5-29d8.">[8]</a>  Ancak meşruiyet insanların Tanrı, adalet, insan, toplum, refah, erdem gibi fikirleri açısından anlaşılmalıdır.</p>

<p>Modern dünyayı tanımlayan en önemli değer ve ideoloji değişikliklerinden biri olan saygınlık eşitliği fikri, bu ciltte işlenen dönemin hemen sonunda ortaya çıkmıştır. İnsan eşitliğinin kökeni oldukça eskiye dayanmaktadır; Hegel ve Tocqueville’den Nietzsche’ye kadar yazarlar modern eşitlik fikirlerini İncil’deki Tanrı suretinde yaratılmış insana ilişkin fikre dayandırmıştır. Eşit itibar tanınan insanların oluşturduğu bağışık grubun genişlemesi ise oldukça yavaş gerçekleşmiş, ancak on yedinci yüzyıldan sonra daha düşük toplumsal sınıfları, kadınları, ırksal, dini ve etnik azınlıkları kapsayacak şekle girmiştir.</p>

<p>Boy ve kabile düzeyindeki toplumlardan devlet düzeyinde toplumlara geçiş bir bakıma insan özgürlüğü açısından büyük bir yenilgidir. Devletler akrabalığa dayalı öncüllerinden daha zengin ve güçlüydü, ancak zenginlik ve gücün toplumda büyük bir katmanlaşma yaratmasından ötürü bazıları efendi olurken geriye kalan çok sayıda insan köleleşti. Hegel’e göre böylesine eşitliksiz bir toplumda lidere sunulan saygınlık kusurluydu ve nihayetinde liderleri bile tatmin etmiyordu, çünkü itibardan bizzat yoksun olan insanlar tarafından sunuluyordu. Modern demokrasinin yükselişiyle tüm insanlara diğer insanların itibarına ve haklarına karşılıklı olarak saygı duyma temelinde kendi kendini yönetme fırsatı verilmektedir. Dolayısıyla büyük ve karmaşık toplumlar bağlamında devlete geçiş sürecinde kaybolan bir özelliği geri kazanmanın yolunu aramaktadır.</p>

<p>Hesap sorulabilir hükümetin ortaya çıkış hikâyesi, bu fikirlerin yayılmasından bahsetmeden açıklanamaz. İngiliz Parlamentosu örneğinde parlamento dayanışmasının özellikle İngilizlerin hakları konusundaki inanca nasıl dayandığını ve Muhteşem Devrirnin doğuştan gelen evrensel hakları konu eden Locke prensibinin genişletilmiş kapsamlı hali tarafından nasıl şekillendirildiğini görmüştük. Bu fikirler daha sonraları Amerikan İhtilaline de hayat vermiştir. Hesap sorulabilirlik ilkesinin yükselişi hakkında sunduğum tarihi gerekçelerin kaynağını bu mücadelelerde yer alan aktörlerin maddi çıkarları oluşturuyor gibi görünüyorsa, aktörlerin kim olduğunu ve kolektif eylem kapsamlarının ne olduğunu belirleyen fikirlerin arka planına karşı da değerlendirilmeleri gereklidir.</p>

<h4 class=" sigil_not_in_toc">GENEL SİYASİ GELİŞME MEKANİZMASI</h4>

<p class="n">Siyasi sistemler biyolojik evrime benzer bir yolla gelişir. Darwin’in evrim teorisi iki basit prensibe dayalıdır: varyasyon ve seleksiyon. Organizmalar arasındaki varyasyonun sebebi rastgele genetik kombinasyonlardır; belirli ortamlara daha iyi adapte olan değişkenler daha büyük bir üreme başarısı göstermekte ve dolayısıyla yeterince adapte olamayanları harcamak pahasına kendilerini çoğaltmaktadır.</p>

<p>Oldukça uzun bir tarihi perspektifte siyasi gelişim de aynı genel modeli takip etmiştir: Farklı insan gruplarının benimsediği siyasi örgütlenme biçimleri değişkenlik göstermiş ve daha başarılı olan biçimler -yani daha fazla askeri ve ekonomik güç oluşturmayı başaranlar- daha az başarı gösteren biçimlerin yerini almıştır. Bu yüksek soyutlama düzeyinde siyasi gelişimin başka bir yolla nasıl ilerleyebileceğini görmek zordur. Ancak daha önemlisi siyasi evrimin biyolojik evrimden nasıl farklılık gösterdiği konusudur ve burada en az üç fark mevcuttur.</p>

<p>Birincisi, biyolojik evrimdeki genlere kıyasla siyasi evrimde seleksiyon birimleri kurallar ve kurum şeklinde somutlaşmış örnekleridir. İnsan biyolojisi kuralların formülasyonunu ve takibini kolaylaştırsa da içeriğini belirlemez ve bu içerik büyük fark gösterebilir. Kurallar kendilerini benimseyen toplumlara avantajlar sağlayan kurumların temelini oluşturur ve insan temsilcilerin daha az avantaj sağlayan kurumlar hakkındaki etkileşimi yoluyla seçilir.</p>

<p>İkincisi, insan toplumlarında kurumlar arasındaki varyasyon rastgele olmak yerine planlı ve kasıtlı olabilir. Hayek, insan toplumlarının kurumları kendini düşünerek tasarladığı fikrine şiddetle karşı çıkmakta ve konuyu Kartezyen sonrası rasyonalizmin kibirli tutumuna bağlamaktadır.<a id="b5-29dn9" href="../Text/dipnot.xhtml#b5-29d9.">[9]</a>  Hayek’e göre toplumlardaki bilgilerin büyük bir kısmı doğası gereği yereldir ve merkezleşmiş insan temsilcileri tarafından kavranması mümkün değildir.<a id="b5-29dn10" href="../Text/dipnot.xhtml#b5-29d10.">[10]</a>  Hayek’in argümanının zayıf yönü, insanların kurumları toplumun her düzeyinde devamlı olarak başarıyla tasarlamasıdır. Devletlerde yukarıdan aşağıya uzanan merkezi toplum mühendisliğini beğenmez ama insan tasarımına daha az tabi olan, aşağıdan yukarıya ademimerkeziyetçi kurumsal yeniliği kabullenmeye razıdır. Büyük ölçekli tasarım küçük ölçekli projelere kıyasla nadiren işe yarasa da, yine de periyodik olarak işe yaramaktadır. İnsanlar beklenmedik sonuçları ve eksik bilgileri nadiren öngörebilir. Fakat öngörebilecek olmaları, yarattıkları kurumsal biçimlerdeki değişkenliğin rastgele çözümlerden ziyade adapte edilebilir çözümler sağlama ihtimalinin daha yüksek olduğu anlamına gelir. Ancak Hayek evrimin insanların başarılı kurumlar tasarlama yetisine bağlı olmadığı konusunda haklıdır; rastgele varyasyon ve seleksiyon ilkesinin adapte edilebilir bir evrimsel sonuç üretmesi mümkündür.<a id="b5-29dn11" href="../Text/dipnot.xhtml#b5-29d11.">[11]</a> </p>

<p>Siyasi gelişimin biyolojik evrimden üçüncü farkı, seçilen özelliklerin -yani bir örnekte kurumlar, diğerinde genler- genetik olarak değil, daha ziyade kültürel olarak iletilmesidir. Bu durum sistemin adapte edilebilirliği açısından hem avantaj hem dezavantaj sağlamaktadır. Normlar, gelenekler, kanunlar, inançlar ve değerler gibi kültürel özellikler, teoride de olsa tek nesillik bir dönemde hiç zaman kaybetmeden değiştirilebilir; örneğin yedinci yüzyılda İslamiyet’in yayılması ya da on altıncı yüzyılda Danimarka köylülerinin okuryazarlık oranı gibi. Öte yandan, insanlar genellikle içsel değerle ortaya çıkardıkları kurumlara ve zihinsel modellere yatırım yaptığı için bu durum kurumların zamanla muhafazakarlaşmasına yol açmaktadır. Bir biyolojik organizma ise aksine kendi genlerine tapmaz ve onları somutlaştırmaz; yaratılanın hayata devam etmesine ve üremesine izin vermezlerse, seleksiyon prensibi onları acımasızca ortadan kaldırır. Dolayısıyla kurumsal evrim, biyolojik evrime kıyasla hem daha hızlı hem de daha yavaş gerçekleşebilir.</p>

<p>Biyolojik evrimin aksine, kurumlar imitasyon yoluyla yayılabilir. Zayıf kurumlara sahip bazı toplumlar bazı örneklerde güçlü toplumlar tarafından fethedilmekte veya ortadan kaldırılmakta, bazı örneklerde ise “defansif modernizasyon” adını verdikleri bir süreçte rakiplerinin kurumlarını benimseyebilmektedir.<a id="b5-29dn12" href="../Text/dipnot.xhtml#b5-29d12.">[12]</a>  Japonya’nın on yedinci yüzyıldan on dokuzuncu yüzyıla kadar süren Tokugawa şogunluğu döneminde, ülkeyi yöneten derebeyleri Portekizliler ve diğer gezginlerle iletişimleri sayesinde ateşli silahlardan haberdardı. Uzun vadeli bir silah denetim düzenlemesi yapsalar da aralarında ateşli silah kullanılmayacağı konusunda anlaştılar; bunun nedeni kılıç ve ok kullanımına dayalı geleneksel savaş yöntemlerini bırakmak istememeleriydi. Ancak Komodor Matthew Perry 1853’te Tokyo Körfezi’nde “kapkara gemileriyle” belirdiğinde, iktidardaki elitler bu rahat anlaşmaya bir son vermeleri ve Amerikalıların sahip olduğu askeri teknolojileri benimsemeleri gerektiğini, aksi halde Çin gibi Batı sömürgesine dönüşeceklerini fark etti. 1868’deki Meiji Restorasyonunun ardından, Japonya ateşli silahların yanı sıra yeni bir hükümet biçimi, merkezi bürokrasi, yeni bir eğitim sistemi ve Avrupa ile ABD’den ödünç alınan bir dizi başka kurumu hayata geçirdi.</p>

<p>Biyolojik evrim hem spesifik hem de genel kapsamlıdır. Spesifik evrim, örneğin Darwin’in meşhur ispinoz örneğinde olduğu gibi türlerin çok özel ortamlara adapte olması ve farklılaşması ile gerçekleşir. Genel evrim ise yerel ortamlarda başarılı organizma kategorilerinin çoğalmasıyla gerçekleşir. Dolayısıyla tek hücreli organizmalardan çok hücrelilere, eşeysiz üremeden eşeyli üremeye, dinozorlardan memelilere uzanan genel anlamda büyük bir geçiş yaşanmıştır. Bu durum siyasi gelişme için de geçerlidir: Davranışsal açıdan modern insanlar yaklaşık elli bin yıl önce Afrika’yı terk ederek dünyanın dört bir tarafına yayıldığında, karşılaştıkları farklı yerel ortamlara adapte olmuş ve farklı diller, kültürler ve kurumlar geliştirmiştir. Aynı zamanda, bazı toplumlar büyük avantaj sağlayan sosyal örgütlenme biçimlerini rastgele keşfetmiş ve dolayısıyla boy düzeyinden kabile düzeyindeki ve oradan devlet düzeyindeki toplumlara genel kapsamlı geçişler yaşanmıştır. Devlet düzeyindeki toplumlar arasından kendilerini daha etkili bir şekilde örgütleyenler yeterince örgütleyemeyenleri mağlup etmiş veya topraklarına katmış, böylece kendi sosyal örgütlenme modellerini çoğaltmıştır. Dolayısıyla siyasi kurumlar arasında hem farklılaşma hem de yakınsama doğmuştur.</p>

<p>Tıpkı biyolojik evrimde olduğu gibi siyasi gelişim sürecinde de rekabet büyük önem taşır. Rekabet yoksa kurumlar üzerinde seleksiyon baskısı da olmaz; dolayısıyla kurumsal yenilik, ödünç alma veya reform gibi teşvikler de ortaya çıkmaz. Kurumsal yeniliğe yol açan en önemli rekabetçi baskılardan biri savaş ve şiddettir. Boy düzeyinden kabile düzeyindeki toplumlara geçiş ekonomik verimliliğin artmasıyla mümkün olsa da, kabile toplumlarının insan gücünü mobilize etmeye dair üstün kabiliyetiyle motive edilmiştir. Kitaptaki bölümlerde ekonomik şahsi çıkar, sulama, nüfus yoğunluğu, fiziki coğrafya, dini otorite ve şiddet gibi çok sayıda saf devlet oluşum teorisinden bahsettim. Tüm bu faktörlerin rolü olsa da, özgür kabile toplumundan devlet düzeyindeki despot topluma zorlu geçiş süreci salt ekonomik çıkardan ziyade fiziki açıdan kendini koruma ihtiyacı nedeniyle ortaya çıkmış görünmektedir. Çin, Hindistan, Ortadoğu ve Avrupa’daki tarihi devlet oluşumu kayıtlarına baktığımızda, şiddet yalnızca devlet oluşumunu değil, aynı zamanda modern devletlerle ilişkilendirdiğimiz kurumların yaradılışını da teşvik etme konusunda temel rol oynamıştır. Aşağıda ayrıntılı olarak belirtilen nedenlerden ötürü, işbirliğiyle alakalı bazı sorunlar şiddete başvurmadan çözülememiştir.</p>

<h4 class=" sigil_not_in_toc">SPANDRELLER HER YERDE</h4>

<p class="n">Biyolog Stephen Jay Gould ve Richard Lewontin, 1979 yılında yayınlanan bir makalede biyolojik inovasyonun öngörülemez işleyişini açıklamak için spandrel benzetmesine başvurmuştur.<a id="b5-29dn13" href="../Text/dipnot.xhtml#b5-29d13.">[13]</a>  Spandrel, bir kubbeyi oluşturan kemerlerin kesişimiyle oluşan kavisli bir mimari bölmedir. Spandrel mimaride kasıtlı olarak tasarlanmamış olup, kasıtlı olarak yerleştirilen bazı bileşenlerin tesadüfen ortaya çıkan bir yan ürünüdür. Yine de spandrellerin dekoratif olduğu keşfedilmiş, zaman içinde karakter ve anlam kazanmıştır. Gould ve Lewontin’e göre organizmaların pek çok biyolojik özelliği tek bir nedenden ötürü evrim geçirir, ancak zaman geçtikçe tamamıyla farklı nedenlerle adaptif faydalar sağladığı kanıtlanır.</p>

<p>Siyasi evrimde spandrellerin birçok eşdeğerini gördük. Kendisini oluşturan bireylerden farklı bir kimliğe sahip olan ve kalıcı olarak varlığını sürdüren bir kurum olan “kuruluş (Corporation)” fikri, başlangıçta ticari amaçlardan ziyade dini bir organizasyon olarak ortaya çıkmıştır.<a id="b5-29dn14" href="../Text/dipnot.xhtml#b5-29d14.">[14]</a>  Katolik kilisesinin kadınlara mülkiyeti miras alma/verme hakkı tanımasının sebebi, kadınları güçlendirmekten ziyade (bu uygulama yedinci yüzyılda son derece çağdışıdır) güçlü klanların elindeki değerli gayrimenkullere göz dikmesi ve bu yolla ele geçirmek istemesidir. O dönemdeki kilise liderlerinin bu uygulamanın akrabalık ilişkileri üzerindeki nihai etkisini fark etmemiş olma ihtimali şüphelidir. Son olarak, atama kavgasına karışanların aklında hükümetleri bağımsız yargı sistemleriyle sınırlama fikri yoktu; bu aslında Katolik kilisesinin bağımsızlığına ilişkin ahlaki ve siyasi bir mücadeleydi. Yine de Batı’da dini bir örgütlenmenin kazandığı bağımsızlık zamanla yargı branşında bağımsızlığa dönüştü. Hukukun dini temelinin yerini laik kaynaklar alsa da hukuk yapısı aynı kaldı. Dolayısıyla hukukun üstünlüğü de bir çeşit spandreldir.</p>

<p>Farklı kurumların gerçek tarihi kökenleri genellikle önceden tahmin edilmesi mümkün olmayan uzun bir tarihi tesadüfler zincirinin sonuçlarıdır. Çağdaş toplumların benzer bir kuruma ulaşmak için birebir aynı olaylar dizisinden geçmesi beklenmeyeceğinden bu durum iç karartıcı görünebilir. Ancak siyasi gelişimde spandrellerin rolü unutulmaktadır. Bir kurumun tarihi kökeni, kurumun işlevselliğinden daha az önem taşımaktadır. Bir kez keşfedildiğinde diğer toplumlar tarafından tamamıyla beklenmedik biçimlerde taklit edilebilir ve kullanılabilir.</p>

<h4 class=" sigil_not_in_toc">KURUMLAR</h4>

<p class="n">Bu kitapta “kurum” terimini Samuel Huntington’ın “istikrarlı, değer verilen, tekrarlı davranış biçimi” tanımıyla kullandım.<a id="b5-29dn15" href="../Text/dipnot.xhtml#b5-29d15.">[15]</a> Devlet adı verilen kurum için de hem Max Weber’in devlet tanımını (sınırları belirlenmiş bir alanda meşru bir şiddet uygulama tekelini elinde bulunduran örgüt) hem de modern devlete yönelik kriterlerini (devletler teknik uzmanlık ve deneyime dayalı rasyonel bir işbirliğine tabi olmalı ve hem vatandaşlarını gözetirken hem de vatandaşlar üzerinde otoritelerini sergilerken gayrişahsi davranmalıdır) kullanıyorum. Gayrişahsi modern devletler hem kurulması, hem de sürdürülmesi zor kurumlardır; çünkü patrimonyalizm -akrabalarını veya şahsen tanıdıklarını gözetme yoluyla istihdam- başka tür normların ve teşviklerin bulunmadığı durumlarda insanların yöneleceği doğal sosyal ilişki şeklidir.</p>

<p>Modern organizasyonların başka özellikleri de vardır. Samuel Huntington, devleti oluşturan kurumların gelişim derecesini ölçen dört kriter sıralamaktadır: esneklik-katılık, karmaşıklık-basitlik, bağımsızlık-biat ve birleşiklik-dağımklık.<a id="b5-29dn16" href="../Text/dipnot.xhtml#b5-29d16.">[16]</a>  Buna göre bir kurum ne kadar esnek, karmaşık, bağımsız ve birleşik ise o kadar gelişmiş demektir. Esnek bir örgüt değişen bir dış çevreyi değerlendirerek kendi iç prosedürlerini bu çevreye göre değiştirebilir. Çevreler devamlı değiştiği için ancak esnek örgütler ayakta kalabilir. İngiltere’deki Ortak Hukuk sisteminde kanunlar yeni koşullar uyarınca hâkimler tarafından devamlı olarak yeniden yorumlanmakta ve genişletilmektedir; bu sistem bir esnek kurum prototipidir.</p>

<p>Gelişmiş kurumlar, iş bölümünün ve uzmanlaşmanın daha fazla olmasından ötürü daha karmaşıktır. Kabilede veya erken devlette lider aynı anda başkomutan, başrahip, vergi toplayıcı ve yüksek mahkeme yargıcı olabilir. Gelişmiş bir devlette tüm bu işlevler belirli misyonlara sahip olan ve bu misyonları yerine getirmek için yüksek teknik kapasitesi bulunan farklı kurumlar tarafından yürütülür. Han Hanedanında Çin bürokrasisi ulusal düzeyde, vilayet düzeyinde ve yerel düzeyde çok sayıda uzmanlaşmış temsilciliğe ve departmana bölünmüştü. Karmaşıklık düzeyi modern hükümetten çok daha az olmakla birlikte, imparatorluk hanesinin basit uzantıları olarak kullanılan erken dönem hükümetlerinden son derece farklıydı.</p>

<p>Huntington’ın belirttiği üzere, kurumlaşmanın son iki ölçütü olan bağımsızlık ve birleşiklik birbiriyle yakından ilişkilidir. Bağımsızlık, bir kurumun onu öteki sosyal güçlerden ayıran kendi tüzel kimliğini geliştirmiş olması demektir. Bölüm 17-19’da işlenen hukukun üstünlüğü konusunda, hukukun hükümet gücünü sınırlama derecesinin büyük ölçüde yargının kurumsal bağımsızlık derecesine bağlı olduğunu gördük. Bu durumda bağımsızlık, baro ve yargı üyelerinin siyasi müdahaleye maruz kalmadan eğitilmesi, istihdam edilmesi, terfisi ve disiplini anlamına gelir.<a id="b5-29dn17" href="../Text/dipnot.xhtml#b5-29d17.">[17]</a>  Bağımsızlık uzmanlaşma ile yakından ilişkili olduğundan genellikle daha gelişmiş kurumları karakterize eder. Kendi iç terfilerini kontrol etme yetkisi bulunan bir ordu, diğer koşulların eşit olması halinde, generallerin siyasi olarak tayin edildiği veya rütbelerini satın aldığı ordulardan daha başarılı olacaktır.</p>

<p>Birleşiklik ise, bir siyasi sistemdeki farklı organizasyonların rollerinin ve misyonlarının ne derece iyi tanımlanmış ve kabul edilir olduğunun sistemik bir ölçüsüdür. Dağınık bir siyasi sistemde vergi toplama veya kamu güvenliği gibi bir işten pek çok kurum sorumludur ama işin gerçek sahibinin kim olduğu belli değildir. Kendisine bağlı kurumlar yerine birçok bağımsız kurumdan oluşan devlet mekanizması genellikle çok daha birleştiricidir. Patrimonyal toplumlarda liderin aile veya kabile mensuplarına farklı devlet işlevleri için fazladan veya muğlak yetkiler verilir ya da bazı kişiler için özel yetki makamları yaratılır. Kamu yönetiminin organize edilmesinde sadakat yetenekten daha önemlidir; bu uygulama gelişmekte olan ülkelerin çoğunda (hatta bazı gelişmiş ülkelerde) geçerliliğini korumaktadır. Otoritenin bakanlıklar arasında resmi dağılımı da gücün gerçek dağılımı anlamına gelmez ve kurumsal dağınıklığa yol açar.</p>

<p>Bu dört kısımlı kurumlaşma tanımından ortaya çıkan kavrama göre, kurumlar onları herhangi bir dönemde yöneten kişilerin ötesinde varlığını sürdüren kurallar ve tekrarlı davranışlar bütünüdür. Peygamber Muhammed, yaşamı süresince Medineli kabileleri kendi karizmatik kişiliğinin gücüyle bir arada tutmuş, ancak kendisinden sonra kimin halife olacağını belirleyen bir sistem bırakmamıştı. Ardından gelen nesilde liderlik mücadelesinden ötürü bu körpe din neredeyse yok olacaktı. Üstelik zamanında kurumsallaşmamanın sıkıntıları bugün pek çok açıdan hâlâ Sünni-Şii ayrımı şeklinde varlığını sürdürmektedir. Müslüman dünyasında sonradan başarılı olan rejimler, Osmanlıların devşirme sistemi kapsamında bireylerin otoritesine bağlı olmayan askeri köleleri istihdam ettiği için başarı kazanmıştır. Çin’de ise imparator kendi bürokrasisinin ve ayrıntılı kurallarının tutsağı olmuştur. Bireysel liderler kurumları bizzat şekillendirebilir, ancak gelişmiş kurumlar zayıf liderlere rağmen varlığını sürdürmenin yanı sıra yeni ve daha iyi liderler istihdam edip eğitecek sisteme de sahiptir.</p>

<h4 class=" sigil_not_in_toc">SİYASİ ÇÜRÜME</h4>

<p class="n">Kurumlar arasındaki rekabetin siyasi gelişmeye yol açtığı dinamik bir süreç yaşanabildiği kadar, toplumların kurumsallığının azaldığı siyasi çürüme süreci de yaşanabilir. Siyasi çürümenin meydana geldiği iki süreç mevcuttur. Kurumlar başlangıçta belirli bir ortamın rekabetçi zorluklarıyla mücadele etmek için oluşturulur. Bu ortam toprak, kaynaklar, iklim ve coğrafya gibi fiziki veya rakipler, düşmanlar, müttefikler gibi toplumsal olabilir. Yukarıda belirtilen içsel öneme sahip kurallar ve zihinsel modellere yatırım yapmaya yönelten biyolojik eğilim nedeniyle kurumlar bir kez yerleştikten sonra genelde korunur. Kurumlar güçlü sosyal normlar, ritüeller ve benzer psikolojik unsurlarla takviye edilmeseydi “istikrarlı, değer verilen, tekrarlı davranış biçimleri” olmazdı. Kurumların muhafazakarlığı bariz bir esnek değere sahiptir: İnsanlar davranış kurallarına ve modellerine biyolojik olarak uyma eğilimi göstermeseydi, kuralların devamlı yeniden müzakere edilmesi gerekirdi ve bu da toplum istikrarını baltalardı. Öte yandan, kurumlar konusunda toplumların son derece muhafazakar davranması, bir kurumun yaratılmasına veya benimsenmesine yol açan ilk koşullar değiştiğinde o kurumun yeni şartlara çabuk uyum sağlayamamasına sebep olur. Kurumlar ile dış çevrenin değişim hızları arasındaki tutarsızlık, siyasi çürüme veya kurumsuzlaşmaya sebep olur.</p>

<p>Mevcut kurumlara körü körüne bağlanmak, demode kurumları değiştirmeye engel olmasının yanı sıra başarısızlığı fark edebilmeyi de önler. Sosyal psikologların “bilişsel tutarsızlık” adını verdiği bu hususun tarihte pek çok örneği mevcuttur.<a id="b5-29dn18" href="../Text/dipnot.xhtml#b5-29d18.">[18]</a>  Bir toplum üstün kurumları sayesinde daha zengin veya ordu bakımından daha güçlü hale geldiğinde, onunla boy ölçüşemeyecek durumda olan toplumların üyeleri varlıklarını sürdürmek için umut besliyorsa ileri toplumun bu üstünlüklere temel kurumları sayesinde ulaştığını doğru teşhis etmelidir. Sosyal sonuçlar çeşitli sebeplerden kaynaklanabileceği için, sosyal zaaf ve başarısızlıklara makul görünen ancak yanlış olan alternatif açıklamalar bulmak her zaman mümkündür. Roma’dan Çin’e kadar pek çok toplum askeri mağlubiyetlerini dini yükümlülükleri yeterince yerine getirmemeye bağlamıştı; bu toplumlar ordularını yeniden örgütlemeye ve donatmaya zaman harcamak yerine kaynaklarını yeni ibadet ve kurban şekilleri bulmaya adadı. Daha yakın zamanlı toplumlarda, sosyal başarısızlıkların açıklamasını yerli kurumlardan ziyade Yahudiler ya da Amerikan emperyalizmi gibi dış mihraklara bağlamak kolay bir yöntemdir.</p>

<p>Siyasi çürümenin ikinci türü yeniden patrimonyalleşmedir. Akrabalar veya arkadaşlar gibi karşılıklı fayda ilişkisi içinde olduğu kişileri kollamak doğal bir sosyalleşme biçimidir ve insan etkileşiminin en temel yoludur. İnsan siyasi etkileşiminin en evrensel biçimi olan patron-yanaşma ilişkisinde, lider olan kişi bir takipçi grubuna desteği karşılığında ayrıcalıklar tanımaktadır. Siyasi gelişimin belirli dönemlerinde siyasi örgütlenmenin <i>tek</i> şekli bu olsa da, kurumlar geliştikçe işlev veya yeteneğe dayanan istihdam için yeni kurallar belirlendi. Mandarin sınav sistemi, Türkiye’deki devşirme sistemi, Katolik papazlarındaki evlenme yasağı ve istihdamda kayırmayı önleyen çağdaş kanunlar bundan kaynaklanıyordu. Fakat bu sistemi yeniden patrimonyalleştirmek için devamlı baskı yapılmaktadır. Bir kurumda gayrişahsi olarak işe alınan bireyler bile mevkilerini çocuklarına veya arkadaşlarına devretmenin yollarını arar. Kurumlar baskı altına girdiğinde, liderler genelde siyasi üstünlüğü korumak veya mali ihtiyaçları karşılamak için bu baskılara teslim olması gerektiğini düşünür.</p>

<p>Siyasi çürümenin her iki şekline dair çok sayıda örnekle karşılaştık. On yedinci yüzyılın ilk kısmında, Çin’deki Ming Hanedanı kuzeye yönelen iyi örgütlenmiş Mançu kuvvetlerinden giderek daha fazla askeri baskı görmeye başlamıştı. Rejimin hayatta kalması için hükümetin kaynakları sıralaması, profesyonel bir ordu inşa etmesi ve bu orduyu kuzeydoğu sınırında konuşlandırması gerekiyordu. Hükümetin savunma masrafını karşılamak için yeterli vergi gelirlerini artırmaya isteksiz olması veya bunu başaramamasından ötürü bahsedilenlerin hiçbiri gerçekleşmedi. Hanedanın bu noktasında, rejim yüksek vergi yükünü sırtlaması gereken elitlerle rahat bir ilişki içerisine düşmüştü ve fincancı katırlarını ürkütmemek imparatorların işine geliyordu.</p>

<p>Yeniden patrimonyalleşme tekrarlayan bir olgudur. Eski Han Hanedanı döneminde kurulan gayrişahsi bürokratik sistem, kendileri ve sülaleleri için merkez hükümette ayrıcalıklı mevkileri garantilemenin yolunu arayan aristokrat aileler tarafından zamanla aşındırılmıştır. Bu aileler Sui ve Tang hanedanları döneminde de Çin bürokrasisine hâkim olmayı sürdürmüştür. Mısırlı Memlükler ve Türk Yeniçeriler öncelikle aile sahibi olmayı, ardından çocuklarının orduya girmesine izin verilmesini talep ederek gayrişahsi köle istihdam sistemini baltalamıştır. Memlüklerde ise on üçüncü yüzyılın sonundaki Moğol tehdidinden ötürü geri çekilmelerinin yanı sıra tekrarlayan veba salgınları ve ticaretin kötüye gitmesi nedeniyle bu durum ortaya çıkmıştır. Osmanlılarda fiyat enflasyonu ve bütçeyle alakalı ciddi baskılardan ötürü Yavuz Sultan Selim ve Kanuni Sultan Süleyman Yeniçerilere benzer tavizler vermek durumunda kalmıştır. Katolik kilisesi, rahiplerin ve piskoposların aile kurmasını yasaklayarak modern bürokrasiler yaratmış, ancak dini makam sahiplerinin officium’u beneficium’a yeniden dahil etmenin ve miras bırakılabilen mülk haline getirmenin yollarını aramaya başladıkça sistem çökmüştü. Fransa ve İspanya’da bu durum yolsuzluğun son derece yaygın olduğu paralı makam sistemine yol açmış ve kamu sektörü özelleştirilerek miras bırakılabilen mülk haline gelmişti.</p>

<p>İki tip siyasi çürüme -kurumsal katılık ve yeniden patrimonyalleşme- genelde iç içe geçmiştir, çünkü mevcut sistemden bir hayli yararlanan patrimonyal kamu görevlileri reforma da karşı çıkmaktadır. Bu durumda, sistem tümden çöktüğünde parçaları toplamak genelde patronaj ağlarına sahip patrimonyal aktörlere düşmektedir.</p>

<h4 class=" sigil_not_in_toc">ŞİDDET VE İŞLEVSİZ DENGE</h4>

<p class="n">Kurumların çevredeki değişen koşullara uyum sağlamakta neden bu kadar yavaş kaldığını, kurumları muhafazakarlığa iten doğal eğilime bağlamamız yeterli değildir. Siyasi sistem örneğin iç barış ve mülkiyet hakları gibi kamu yararına uygulamalar sağlasa bile, bir kurum veya kurumlar sistemi toplumdaki bir gruba fayda sağlarken bazılarının çıkarlarına zarar verir. Devletin kayırdığı gruplar kendilerini ve mülklerini daha güvende hissedebilir, güce imtiyazlı erişim imkânını elde etmeleri sonucunda rant sağlayabilir veya saygınlık ve sosyal statü elde edebilir. Bu elit gruplar mevcut kurumsal düzenlemelerden yarar sağladıkları için statükoyu mümkün olduğunca uzun süre savunacaktır. Örneğin dış tehdide karşı savunma maliyetini karşılamak için toprak vergisini yükseltmek gibi bir kurumsal değişim tüm toplumun yararına olsa bile, iyi örgütlenmiş gruplar net kazancın kendileri için olumsuz olduğunu düşünerek değişimi veto edebilir.</p>

<p>Bu tür kolektif eylem başarısızlıklarını iktisatçılar yakından tanımaktadır. Oyun teorisyenleri bu duruma işlevsiz denge adını verir, çünkü oyunculardan hiçbiri temeldeki kurumsal düzenlemelerin değişmesinden bireysel bir kazanç sağlamayacaktır. Ancak işlevsiz denge tüm toplum açısından da faydalı değildir. Mancur Olson a göre köklü çıkar grupları zaman içinde her toplumda bir araya gelerek kendi dar ayrıcalıklarını savunmak için rant arayışındaki koalisyonlara dönüşür.<a id="b5-29dn19" href="../Text/dipnot.xhtml#b5-29d19.">[19]</a>  Bir toplumda genellikle çıkarları siyasi sistemde temsil edilmeyen geniş kitlelerden çok daha iyi örgütlenmiştir. Demokrasi bu işlevsiz siyasi denge sorununu biraz hafifletebilir ve en azından teoride elit olmayanların siyasi güç dağıtımında daha büyük bir pay almasına müsaade edebilir. Ancak elitlerin ve elit olmayanların örgütlenme kapasitesinde genellikle büyük bir eşitsizlik olduğundan, bu durum elit olmayanların kararlı bir şekilde harekete geçmesini önlemektedir.</p>

<p>Gerekli kurumsal değişimi engelleyerek siyasi çürümeye yol açan rant arayışındaki koalisyonların pek çok örneğini gördük. Bu ifadenin kaynağını oluşturan en klasik örnek eski Fransa rejimidir; monarşi iki yüzyıl boyunca Fransız elitlerin büyük bir kısmına tavizler vererek güçlenmiştir. Bu tavizlerle birlikte devlet ufak parçalar halinde satılmış ve satın alan kişinin torunlarına miras bırakabileceği topraklara dönüşmüştür. Maupeou ve Turgot gibi reformcu bakanlar paralı makamı tamamen kaldırarak sistemi değiştirmek istese de, mevcut makam sahipleri her türlü eylemi engelleyebilecek güçteydi. Paralı makam sahibi olma sorunu, ihtilal sırasında ancak şiddet yoluyla çözülmüştü.</p>

<p>Ancak işlevsiz denge sorunu tarihin çok daha eski zamanlarına uzanmaktadır. Arkeolojik kanıtlara göre boy düzeyindeki toplumlar tarım teknolojisine erişim imkânına sahip olmasına rağmen nesiller boyunca avcılık ve toplayıcılıktan vazgeçmemiştir. Bunun nedeni de mevcut pay sahiplerinin kazanılmış haklarıydı. Boy düzeyindeki toplumlar eşitlikçiydi ve yiyeceklerini paylaşıyordu; tarım ve özel mülkiyetin benimsenmesiyle bu imkânsız hale gelmektedir. Bir aile yerleşik hale geçerek yiyeceklerini kendi yetiştirmeye başladığında ürünlerin diğer boy mensupları arasında paylaşılması gerekiyordu ve bu uygulama tarıma yatırım yapma isteğini köreltiyordu. Bir üretim biçiminden diğerine geçiş sonucunda toplum tarımın avcılık ve toplayıcılığa kıyasla daha verimli olması nedeniyle bütün olarak zenginleşse de, boyun belirli mensuplarının üretim fazlalığını özgürce kullanmasını engelliyordu. Arkeolog Steven LeBlanc’a göre, bazı avcı toplumların tarımı benimseme konusundaki yavaşlığının nedeni bu tür işbirliği sorununu çözme becerilerinin olmamasıydı.<a id="b5-29dn20" href="../Text/dipnot.xhtml#b5-29d20.">[20]</a> </p>

<p>Dolayısıyla toplumların kurumsal yenilik yapabilme yetisi, reformu veto eden mevcut siyasi çıkar gruplarını etkisiz hale getirme becerisine bağlıdır. Bazı durumlarda, ekonomik değişim mevcut elitlerin konumunu zayıflatarak yerine yeni kurumlar için baskı yapan yeni elitleri getirir. İngiltere’de ticaret veya üretime kıyasla toprak mülkiyetinden elde edilen getirinin nispeten azalması, on yedinci yüzyılda eski aristokrasinin zayıflamasını ve burjuvazinin siyasi kazançlar elde ederek güçlenmesini sağlamıştır. Tıpkı Hindistan’daki Budizm ve Jainizm örneklerinde olduğu gibi, bazen yeni toplumsal aktörler yeni bir dini ideolojinin yükselmesiyle güç kazanır. Reformdan sonra İskandinavya’da köylülerin okuma-yazma öğrenmesi ve İncile ulaşabilmesi sayesinde sosyal hayatta daha aktif olmaları sağlamıştır. Bazen de yalnızca liderliğin gücü ve daha geride kalmış gruplardan koalisyon kurma becerisi değişime yol açar, örneğin atama kavgası sırasında VII. Gregorius’un papalık partisini örgütlemesi gibi. Bu da siyasetin özünü teşkil etmektedir: liderlerin otorite, meşruiyet, gözdağı, pazarlık, karizma, fikirler ve örgütleme birleşiminden yararlanarak istediğini elde etmesi.</p>

<p>İşlevsiz dengenin istikrarı, kurumsal yenilik ve reformlarda şiddetin neden böylesine önemli bir rol oynadığını anlamamıza yardım eden unsurlardan biridir. Klasik anlamda şiddet siyasetin çözmeye çalıştığı bir sorun olarak görülse de, bazen kurumsal değişimi engelleyen yerleşik çıkar gruplarını yerinden etmenin tek yolu şiddettir.<a id="b5-29dn21" href="../Text/dipnot.xhtml#b5-29d21.">[21]</a>  Vahşi ölüm korkusu, maddi kazanç arzusundan daha güçlü bir duygu olduğu için davranışlarda daha geniş kapsamlı değişimlere yönlendirebilir. 5. bölümde belirttiğimiz gibi, büyük bir sulama sistemi kurma isteği gibi ekonomik dürtüler saf devlet oluşumunun son derece mantıksız nedenleriydi. Ardı arkası kesilmeyen kabile savaşları veya daha örgütlü gruplar tarafından fethedilme korkusu ise özgür ve gururlu kabile halklarının neden merkezi bir devlette yaşamayı kabul edebileceğine ilişkin son derece makul bir neden sunmaktadır.</p>

<p>Çin tarihinde patrimonyal elitler hem Qin devletinin yükselişi sırasında, hem de geri dönüş yaptıkları Sui ve Tang hanedanları döneminde modern devlet kurumlarının oluşmasına karşı çıkıyordu. Birinci örnekte, aristokratların yönettiği kesintisiz savaşlar nedeniyle çoğunluğunun öldürülmesi elit olmayanların askeriyeye girmesinin yolunu açtı. İkinci örnekte, Tang Hanedanında yönetime geçen imparatoriçe Wu’nun yükselişi nedeniyle geleneksel aristokrat ailelerde genel bir temizlik yapıldı ve dolayısıyla daha geniş bir elit sınıfı güçlendi. Almanya’nın girdiği iki dünya savaşı, kurumsal değişimi engelleyen aristokrat Junker sınıfını ortadan kaldırdığı için 1945’te demokratik Almanya’nın doğmasına sebep oldu.</p>

<p>Demokratik toplumların bu tür sorunları her zaman barışçıl yöntemlerle çözüp çözmediği de belirsizdir. ABD’de İç Savaş öncesi dönemde güneydeki Amerikalı azınlıklar “tuhaf kölelik kurumunu” tutkuyla savunmanın yollarını arıyordu.</p>

<p>Anayasa kapsamındaki mevcut kurumsal kurallar, ülkenin batıya doğru genişlemesi kendi veto haklarını geçersiz kılmaya yetecek sayıda özgür devletin ülkeye dahil olmasına yol açmadığı sürece bunu yapmalarına izin veriyordu. Bu sorun anayasa gereğince çözüme ulaştırılamadığından iç savaş gereksinimi doğdu ve bunun sonucunda altı yüz binden fazla Amerikalı hayatını kaybetti.</p>

<p>Pek çok açıdan, çağdaş dünyanın normları ve kurumları siyasi kördüğümleri çözmek için şiddete başvurmuştur. Hiç kimse Sahraaltı Afrika ülkelerinin güçlü, sağlam devletler oluşturmak adına Çin ve Avrupa’da olduğu gibi yüzyıllar boyunca devam eden bir süreçten geçeceğini beklememekte veya ümit etmemektedir. Yani ya kurumsal yenilik ve reform yükü yukarıda açıklananlar gibi şiddet içermeyen başka mekanizmaların üzerine binecek, ya da toplumlar siyasi çürüme yaşamaya devam edecektir. Neyse ki burada tarif edilen temel siyasi kurumlar olan devlet, hukukun üstünlüğü ve hesap sorulabilirlik ilkelerinin ortaya çıktığı dünya çağdaş dünyadan oldukça farklıdır. Amerikan ve Fransız ihtilallerinden bu yana geçen iki yüzyıldan uzun süredir dünya hem Sanayi Devrimi’ne, hem de toplumlar arasındaki bağı büyük ölçüde değiştiren teknolojik yeniliklere sahne olmuştur. Siyasi, ekonomik ve toplumsal kalkınma bileşenleri, 1806 yılına kıyasla birbiriyle son derece farklı bir etkileşime girmektedir. Bu etkileşim elinizdeki kitabın son bölümünde konu edilmektedir.</p>
</body>
</html>