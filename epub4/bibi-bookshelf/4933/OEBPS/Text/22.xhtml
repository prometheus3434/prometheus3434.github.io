<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>22</h1>
<h2 id="sigil_toc_id_22">SİYASİ HESAP SORULABİLİRLİĞİN YÜKSELİŞİ</h2>

<div class="b">Siyasi hesap sorulabilirlik nedir; Avrupa’da devlet inşasının gecikmesi özgürlüğe nasıl kaynak olmuştur; “Whig tarihi”nin sorunu nedir ve siyasi gelişme neden ülkeleri kıyaslamadan anlaşılamaz; Avrupa’dan alınan beş farklı sonuç</div>

<p class="n">Hesap sorulabilir hükümet, yöneticilerin yönettikleri halka karşı sorumlu olduklarına inanmaları ve halkın menfaatlerini kendi menfaatlerinden üstün tutmaları anlamına gelmektedir.</p>

<p>Hesap sorulabilirlik birden fazla yolla sağlanabilir. Çin’de ve Çin Konfüçyüsçülüğünden etkilenen ülkelerde görüldüğü gibi ahlaki eğitimden doğabilir. Prensler topluma karşı sorumluluk hissedecek şekilde eğitilmiş ve iyi devlet idaresi sanatında sofistike bir bürokrasinin danışmanlığından faydalanmıştır. Günümüzde Batıklar yöneticilerin halkı için endişelerini dile getirdiği, ancak hukukun üstünlüğü veya seçimler gibi prosedürel kısıtlamalarla gücünün denetlenmediği siyasi sistemleri genellikle küçümsemektedir. Ancak ahlaki hesap sorulabilirliğin gerçek anlamı yine de otoriter toplumların yönetim şeklinde yatmaktadır; bu konuda Haşemi Ürdün ile Saddam Hüseyin’in yönettiği Baasçı Irak arasındaki karşıtlık örnek gösterilebilir. Her iki ülke de demokratik değildir, ancak Irak zalim ve saldırgan bir diktatörlük uygulamış ve bu sistem özellikle Saddam’ın dostları ve akrabalarından oluşan küçük hizbin çıkarlarına hizmet etmiştir. Ürdün kralları ise aksine çok sınırlı güçlere sahip bir meclis haricinde halkına karşı resmi olarak hesap verebilir olmamasına karşın, Ürdün toplumunu oluşturan çeşitli grupların taleplerine yanıt verirken dikkatli davranmaktadır.</p>

<p>Resmi hesap sorulabilirlik prosedürlere bağlıdır: hükümet keyfi davranma gücünü sınırlayan belirli mekanizmalara bağlı olmayı kabul eder. Neticede, (genellikle anayasalarda belirtilen) bu prosedürler sayesinde toplumdaki vatandaşlar hükümetleri kötü yönetim, yetersizlik veya güç istismarı halinde topyekün değiştirebilir. Günümüzde prosedüre bağlı hesap sorulabilirliğin baskın şekli seçimler olup, tercihen evrensel olarak yetişkinlere oy hakkının verildiği çok partili seçimlerdir. Fakat prosedüre bağlı hesap sorulabilirlik seçimlerle sınırlı değildir. İngiltere’de hesap sorulabilir hükümete yönelik ilk talepler hukuk adına yapılıyor, vatandaşlar kralın bu sisteme itaat etmesi gerektiğine inanıyordu. En önemli hukuk biçimi Ortak Hukuk’tu ve ağırlıklı olarak seçimle göreve gelmeyen hâkimler tarafından, ayrıca sınırlı oy hakkına bağlı olarak seçilen bir meclisin çıkardığı kanunlarla şekillendiriliyordu. Dolayısıyla, siyasi hesap sorulabilirliğin ilk uygulamaları bir bütün olarak halka yönelik değil, toplumun fikir birliğini temsil ettiği düşünülen geleneksel bir kanunlar bütününe ve bir oligarşik yasama kuruluna yönelikti. Bundan ötürü, bu bölümde “demokrasi”den ziyade “hesap sorulabilir” terimini kullandım.</p>

<p>Demokratikleşmenin gerçekleşmesi zaman almıştır. Oy hakkı genişletilmiş ve mülk sahibi olmayan erkeklerin, kadınların, ırksal ve etnik azınlıkların dahil olduğu daha geniş halk sınıflarını kapsayacak hale getirilmiştir. Ayrıca hukukun artık dine dayalı olmadığı, uygulaması yine profesyonel hâkimlerin elinde olsa da demokratik olarak tasdik edilmesi gerektiği açık hale gelmiştir. Ancak İngiltere, ABD ve Batı Avrupa’da prosedüre bağlı hesap sorulabilirlik kavramının tamamen demokratikleştirilmesi yirminci yüzyıla kadar düzgün şekilde gerçekleşmemiştir.</p>

<h4 class=" sigil_not_in_toc">AVRUPA’NIN GEÇ DEVLET İNŞASI</h4>

<p class="n">İlk modern dönemlerde, Avrupalı devlet kurucular Çinliler ve Türklerle aynı projeye girişti: ülkenin tüm topraklarının yönetimini homojen hale getiren güçlü, merkezi bir devlet inşa etmek ve egemenliğini bu toprakların tamamı üzerinde uygulamak. Bu girişimler on beşinci yüzyılın sonlarına doğru başlamış ve ancak on yedinci yüzyılın sonunda tamamlanmıştır. Devlet egemenliği teorileri örneğin Hugo Grotius ve Thomas Hobbes gibi yazarların kaleminden çıkmış; bu yazarlar gerçek egemenin Tanrı değil kral olduğunu öne sürmüştür.</p>

<p>Ancak Avrupalı hükümdarlar bu projede büyük bir dirençle karşılaşmış, çünkü toplumlarındaki diğer siyasi aktörler Çinlilerin veya Türklerin kamışındakilerden çok daha iyi örgütlenmiştir. Devlet inşası devam etse de genellikle örgütlü ve bir muhalefet tarafından engellenmiş ve bu durum yöneticileri müttefik ve uzlaşma arayışına zorlamıştır. Toprak sahibi soyluların kökleri çok derindeydi; bağımsız gelir kaynaklarına ve kendi askeri kuvvetlerine sahip soylular, fiziken zaptedilmesi imkânsız kalelerde yaşıyorlardı. Çin aristokrasisi hiç böyle bir bağımsızlığa sahip olmamış ve Osmanlılar da gördüğümüz kadarıyla bu tür bir aristokrasinin ortaya çıkmasına en baştan izin vermemişti. Devlet inşa projesinin en hareketli döneminde Batı Avrupa’da kapitalist ekonominin işaretleri de görülmeye başlamıştı. Tüccarlar ve üreticiler devlet denetiminden bağımsız olarak büyük servetlerin sahibi oluyordu. Özellikle Batı Avrupa’da kendi kurallarına göre yaşayan ve kendi silahlı birliklerini konuşlandıran özerk şehirler ortaya çıkıyordu.</p>

<p>Avrupa’da hukukun ilk gelişimi de devlet gücünün sınırlarını belirlemek açısından oldukça önemliydi. Hükümdarlar halkın mülkiyet haklarına devamlı tecavüz etse de, çok az sayıda yönetici yasal sebep olmaksızın özel mülkiyete el koyma hakkını kendinde buluyordu. Sonuç olarak sınırsız bir vergi toplama otoritesine sahip değillerdi ve savaşları finanse etmek için bankacılardan borç almaları gerekiyordu. Avrupalı aristokratlar keyfi tutuklama ve idam konusunda da daha güvendeydi. Rusya haricinde, Avrupalı hükümdarlar toplumdaki elitlere karşı doğrudan terör ve gözdağı kampanyaları başlatmaktan kaçınıyordu.</p>

<p>Avrupa devlet inşa projesinin gecikmesi, Avrupalıların ilerleyen zamanlarda elde edeceği siyasi özgürlüğün kaynağını oluşturuyordu. Hukukun üstünlüğü ve hesap sorulabilirliğin görülmediği erken gelişmiş devlet inşası, devletlerin halka daha etkili bir şekilde zulmedebileceği anlamına gelmektedir. Maddi refah ve teknolojideki her gelişme, denetimsiz bir devletin ellerinde toplumu denetleme ve devletin kendi amaçları için kullanma kabiliyetinin arttığına işaret etmektedir.</p>

<h4 class=" sigil_not_in_toc">EŞİTLİKYÜRÜYÜŞÜ</h4>

<p class="n"><i>Amerika da Demokrasi</i> eserinin başında Alexis de Tocqueville insan eşitliği fikrinin son sekiz asırdır dünya genelinde mesafe kat ettiğine ilişkin “takdir-i ilahi” gerçekten bahsetmektedir.<a id="b4-22dn1" href="../Text/dipnot.xhtml#b4-22d1.">[1]</a>  Aristokrasinin meşruiyeti, yani belirli insanların doğuştan daha iyi olduğu fikri, artık dikkate alınmıyordu. Lordluk ile kölelik arasındaki ilişkinin, kölenin bilincinde değişim olmadan ve köle takdir görme talebinde bulunmadan alaşağı edilmesi mümkün değildi. Fikirlerdeki bu devrimin pek çok kökeni vardı. Tüm insanların bariz doğal ve sosyal farklılıklarına rağmen itibar ve değer anlamında eşit olduğu düşüncesi bir Hıristiyanlık inancıdır, ancak ortaçağ kilisesi bu düşüncenin bir an önce uygulamaya geçirilmesi gerektiğini düşünmemiştir. Matbaanın icadı ve Protestan Reformu, insanların İncil okumasına ve kilise gibi aracıların müdahalesi olmadan kendi inanç yollarını bulmasına imkân sağlamıştır. Bu sayede Avrupalıların ortaçağ dönemi ve Rönesans sırasında klasikleri yeniden diriltmesiyle başlayan yerleşik otoriteyi sorgulama isteği giderek büyümüştür. Modern doğa bilimleri -ampirik veri kitlesinden soyut genel kurallar çıkarma ve nedensel teorileri kontrollü deneylerle test etme yetisi- kısa sürede üniversitelerde kurumsallaştırılan yeni bir otoriteyi ortaya çıkarmıştır. İdareciler artık bilim ve teknolojiden faydalanabilecek, ancak hiçbir zaman tamamen kontrol edemeyecekti.</p>

<p>Köleler kendi değerleri hakkında bilinç kazandıkça güçleniyordu. Bu değişimin politikadaki göstergesi siyasi hak talebi, yani önceleri kabile toplumlarında var olan, ancak devletin yükselişiyle kaybolan ortak karar verme yetkisinde pay ısrarıydı. Bu talep, Fransız İhtilalindeki burjuvazi, köylü sınıfı ve şehirli “kitle” gibi önceden siyasi alanın pasif özneleri olan toplumsal grupların hareketliliğine yol açtı.</p>

<p>Modern hesap sorulabilir hükümetin yükselişinde bu talebin evrensel temellere oturması büyük önem taşıyordu. Bu temel, Thomas Jefferson’ın sonradan Bağımsızlık Bildirgesinde belirttiği “tüm insanlar eşit yaratılır” görüşüydü. İnsanlık tarihinin geçmişteki tüm aşamalarında farklı bireyler ve gruplar tanınma mücadelesi vermiştir. Ancak bu takdir talebi kendilerine ve akraba grupları ya da toplumsal sınıflarına yönelikti; kendilerinin hâkimi olmak istiyor ve lordluk ile kölelik arasındaki ilişkinin bütününü sorgulamayı hedeflemiyordu. Yeni evrensel hak anlayışı, yaklaşan siyasi ihtilallerin dar bir elit grubu yenisiyle değiştirmekten ziyade tüm halkın kademeli olarak oy verme hakkı kazanması için temel oluşturacağı anlamına geliyordu.</p>
<p>Bu entelektüel değişimlerin toplu etkisi muazzamdı. Fransa’da tüm ülkenin temsilcilerini bir araya getirerek ulusal anlamda büyük önem taşıyan sorulara karar veren Estates-General adında bir ortaçağ kurumu vardı. Bu kurum 1614’te Marie de Medicis hükümdarlığında toplandığında yolsuzluk ve vergiler hakkında şikayetler yükselmiş, ancak toplantının sonunda Hükümdarın otoritesini kabul etmişti. 1789’da Aydınlanma Çağı ve İnsan Hakları fikirlerinin etkisi altında yeniden toplandığında ise Fransız İhtilalini kışkırttı.<a id="b4-22dn2" href="../Text/dipnot.xhtml#b4-22d2.">[2]</a> </p>

<p>Fakat siyasi güç ve çıkarların dengesi olmadan bu fikirler başlı başına sağlam liberal demokrasiyi getirmek için yeterli değildir ve bu durumda tüm aktörlerin arasında kötülerin en iyisi haline gelmektedir. Güçlü devletlerin hukuku icra etme yetisinin yine hukukla ve yasama organlarıyla denetlendiği modern liberal demokrasi mucizesi, yalnızca toplumdaki farklı siyasi aktörler arasında kaba bir güç <i>dengesi</i> oluşması sonucunda ortaya çıkabildi. Bu aktörlerden hiçbiri baskın olmayınca uzlaşmaları gerekiyordu. Modern anayasal hükümetin bu istenmeyen ve planlanmamış uzlaşı sonucunda ortaya çıktığını anlıyoruz.</p>

<p>Bu dinamik açılımı komünizmin çöküşü ve Samuel Huntington’ın üçüncü demokratikleşme dalgası adını verdiği sürecin ortaya çıkışından beri görmekteyiz. Üçüncü dalga 1970’li yıllarda İspanya, Portekiz ve Türkiye’deki demokratik geçişlerle başlamış, 1970 ve 80’lerde Latin Amerika ve Doğu Asya’ya sıçramış, 1989’dan sonra Doğu Avrupa’da komünizmin çöküşüyle doruğa ulaşmıştır. Demokrasinin en ve hatta tek meşru hükümet biçimi olduğu fikri dünyanın her köşesinde yayılmıştır. Demokratik anayasalar Afrika, Asya, Latin Amerika ve eski Komünist dünyada yeniden veya ilk defa yazılmıştır. Fakat gerçek liberal demokrasi demokratik geçiş sürecindeki bu ülkelerin ancak bir kısmında sağlamlaşmış, çünkü her toplumun zaruri güç dengesi farklı aktörleri anayasal uzlaşıyı kabul etmeye zorlayamamıştır. Aktörlerden herhangi biri -genellikle miras olarak elde edilen yönetim otoritesine sahip olan aktör- diğerlerinden daha güçlü olmuş ve diğerlerine baskın çıkarak hâkimiyet alanını genişletmiştir.</p>

<p>Modern demokrasiyi destekleyen Aydınlanma Çağı fikirleri Avrupa genelinde yayılarak Rusya’ya kadar ilerlemiştir. Ancak kabul görmeleri, farklı siyasi aktörlerin bu fikirlerin kendi çıkarları üzerinde nasıl etkili olduğunu görmelerine bağlı olarak ülkeden ülkeye büyük değişiklik göstermiştir. Hesap sorulabilir yönetimin ortaya çıkışının anlaşılması, Avrupa’nın farklı kısımlarındaki belirli siyasi güçlerin ve neden bazı güç konstelasyonlarının hesap sorulabilirliği teşvik ederken diğerlerinin mutlakiyetin büyümesine ilişkin bir çıta görevi görmediğinin anlaşılmasını gerektirmektedir.</p>

<h4 class=" sigil_not_in_toc">YALNIZCA BİR ÜLKE TANIYAN HİÇBİR ÜLKE TANIMIYOR DEMEKTİR</h4>

<p class="n">Avrupa’yı Çin veya Ortadoğu’yla kıyaslarken tek bir toplum gibi bahsetsem de, aslında Avrupa bünyesinde birden fazla siyasi gelişme modeli vardı. Modern anayasal demokrasinin ortaya çıkma hikâyesi genellikle zafer kazananların bakış açısından anlatılmakta, yani Britanya ve sömürgeci şubesi ABD’nin deneyimine dayanmaktadır. “Whig tarihi” olarak bilinen özgürlük, refah ve temsili demokrasinin büyümesi, Yunan demokrasisi ve Roma hukukuyla başlayan, Magna Carta’da kutsallaştırılan, ardından Stuart Hanedanı döneminde tehdit altında olan, ancak İngiliz İç Savaşı ve Görkemli İhtilal sırasında savunularak korunan insan kurumlarındaki değişmez ilerleme olarak görülmektedir. Bu kurumlar daha sonra Britanya’nın Kuzey Amerika’yı sömürgeleştirmesiyle dünyanın geri kalanına sıçramıştır.<a id="b4-22dn3" href="../Text/dipnot.xhtml#b4-22d3.">[3]</a> </p>

<p>Whig tarihinin sorunu, temel sonuçlarının yanlış olması değildir. Aslında, hesap sorulabilirliğin başlıca etmeni olarak vergilendirmenin rolünü vurgulaması geniş anlamda doğrudur. Buradaki sorun daha ziyade, tüm tek ülkelik tarihlerde olduğu gibi, parlamenter kurumların neden İngiltere’de ortaya çıkıp benzer Avrupa ülkelerinde ortaya çıkmadığına açıklama getirememesidir. Bu tür bir tarih genellikle gözlemcilerin <i>olup bitenler olması gerekenlerdir</i> sonucuna varmasına neden olmaktadır, çünkü gözlemciler koşullar arasındaki belirli bir sonuca yol açan karmaşık bağlantıların farkında değillerdir.</p>

<p>Örnek vermek gerekirse, Runnymede’den yedi yıl sonra 1222’de Macar kralı II. Andrew saray uşakları tarafından Doğu Avrupa’nın Magna Cartası olarak bilinen Altın Ferman belgesini kabul etmeye zorlanmıştı. Altın Ferman, elitleri kralın keyfi eylemlerine karşı koruyor, papazlara ve nüfuzlu kişilere hükümdarın sözünde durmaması halinde direnme hakkı veriyordu. Ancak Altın Ferman hiçbir zaman Macarların özgürlük temelini oluşturmamıştır. Bu erken dönem anayasası Macar kralların gücünü öylesine iyi sınırlamıştır ki, yönetim yetkisi disiplinsiz aristokrasinin eline geçmiştir. Güçlü yönetim yetkisinin tutarlı yasama kuruluyla denge oluşturduğu bir siyasi sistem geliştirmek yerine, Macar soylu sınıfının hükümdarlığa empoze ettiği anayasa güçlü bir merkezi yönetimin ortaya çıkmasını engellemişti ve aslında ulus kendini dış güçlere karşı savunmak için hazırlıklı değildi. Memlekette Macar köylülerinin kendilerini açgözlü oligarşiye karşı koruyacak bir kralı yoktu ve ülke 1526’da Osmanlılara karşı savaştığı Mohaç Meydan Muharebesinde özgürlüğünü büsbütün yitirdi.</p>

<p>Dolayısıyla, hesap sorulabilir hükümetin yükselişini yorumlarken yalnızca başarılı vakaları değil, aynı zamanda başarısız vakaları da incelemek ve bu vakalara bakarak neden Avrupa’nın bir yerinde temsili kurumlar görülürken diğer kısımlarında mutlakiyetin hüküm sürdüğünü açıklamak gereklidir. Bunun için pek çok çalışma yürütülmüş, bu çalışmalar Alman tarihçi Otto Hintze ile başlayarak Charles Tilly ile devam etmiştir. Charles Tilly, dış askeri baskıyı ve vergi toplama kapasitesini başlıca açıklayıcı değişkenler olarak görmektedir.<a id="b4-22dn4" href="../Text/dipnot.xhtml#b4-22d4.">[4]</a>  Belki de yakın zamanlı en sofistike çalışma Thomas Ertman’a aittir. Ertman vakaları en karşılaştırmalı tarihlerden çok daha geniş bir kapsamda incelemekte ve gözlemlenen değişkenlerin büyük bir kısmına makul açıklamalar getirmektedir.<a id="b4-22dn5" href="../Text/dipnot.xhtml#b4-22d5.">[5]</a> </p>

<p>Ancak bu literatür gerçek bir siyasi gelişme teorisi olacak kadar kapsamlı değildir ve bu tür bir teoriyi oluşturmanın mümkün olup olmayacağı da açık değildir. Sosyal bilim terimleriyle açıklamak gerekirse, burada sorun çok sayıda değişken olması ve yeterince vaka bulunmamasıdır. Teorinin açıklamaya çalıştığı siyasi çıkarım, temsili hükümetle mutlakiyet arasından birinin seçilmesinden ibaret değildir. Aşağıda görüleceği gibi, Avrupa’da kökeninin açıklanması gereken en az beş farklı devlet tipi ortaya çıkmıştır. Örneğin Fransa ve İspanya’da ortaya çıkan mutlakiyet, Prusya ve Rusya’da ortaya çıkan modellerden oldukça farklıydı. Prusya ve Rusya’dakiler de birbirinden büyük farklılık gösteriyordu. Bu çıkarımların oluşmasında rol oynadığı ampirik olarak gösterilebilen açıklayıcı değişkenlerin sayısı daha da fazla olup, Tilly’nin kullandığı dış askeri tehdit ve vergilendirme kapasitesinden tutun da iç sınıf ilişkilerinin yapısına, uluslararası tahıl fiyatlarına, din ve fikirlere, bunların halk ve hükümdarlar tarafından nasıl karşılandığına kadar uzanmaktadır. Nedensel faktörler ve çıkarımlardan oluşan bu çorbadan tahmini bir genel teori üretme ihtimali oldukça zayıf görünmektedir.</p>

<p>Bunun yerine, ilerleyen bölümlerde Avrupa siyasi gelişiminin önemli rotalarını ve nedensel faktörlerin birbiriyle ilişkisini tarif etmeye çalışacağım. Bu vakalardan hangi faktörlerin en önemli ve önemsiz olduğu hakkında genelleme yapılabilir, ancak gerçek bir tahmini teori oluşturmak için yeterli değillerdir.</p>

<h4 class=" sigil_not_in_toc">AVRUPA’NIN DOĞU ZHOU DÖNEMİ</h4>

<p class="n">1100 yılında feodal Avrupa pek çok açıdan Zhou Hanedanı dönemindeki Çin’e benziyordu. Sözde bir hükümdar veya egemen hanedan olsa da, de facto güç çok sayıda merkezileşmemiş derebeyi arasında bölünmüştü. Kendi askeri kuvvetlerini besleyen, düzeni sağlayan, adalet dağıtan bu derebeyleri ekonomik açıdan büyük ölçüde kendi kendine yeterliydi. Çin’de olduğu gibi, belli başlı hanedanlar mükemmel örgütlenme kabiliyeti, acımasızlıkları veya şansları sayesinde diğerlerinden ayrılarak bölgesel devletlerini çok daha geniş topraklara yaymaya başlamıştı.</p>

<p>On beşinci ve on yedinci yüzyıl arasında Avrupa’da meydana gelen büyük siyasi dönüşüm güçlü ulus devletlerin yükselmesine yol açmıştı; bu durum M.Ö. beşinci yüzyıldan üçüncü yüzyıla kadar Çin’de meydana gelen devlet inşasına benziyordu. Söz konusu değişikliğin arka planındaki neden, özellikle on altıncı yüzyılda görülen büyük nüfus artışı ve kişi başı gelirin artmasıydı. Bu küresel olay daha önce gördüğümüz gibi Osmanlı İmparatorluğunu da etkilemiştir, ancak Avrupa’da etkileri muhtemelen Ortadoğu’dan daha yumuşaktır. Avrupa nüfusu 1500’de altmış dokuz milyonken 1600’de yaklaşık yüzde 30 artışla seksen dokuz milyona ulaşmıştır<a id="b4-22dn6" href="../Text/dipnot.xhtml#b4-22d6.">[6]</a>  Pazar ekonomisine geçişi hızlı olmuş ve İspanyanın sömürgelerinden Yeni Dünyaya büyük bir altın ve gümüş ihracatı yapılmıştır. Ticaret genel anlamda gayri safi milli hasıladan çok daha hızlı büyümeye başlamıştır; 1470 ile on dokuzuncu yüzyılın ilk dönemi arasında Batı Avrupa tüccar filosu on yedi kat artmıştır.<a id="b4-22dn7" href="../Text/dipnot.xhtml#b4-22d7.">[7]</a> </p>

<p>Bu dönemin başında, Avrupa’daki çoğu yönetim şekli “toprak devletleriydi”; bu devletlerde kral tüm gelirini kendi topraklarından, yani sözde yönettiği pek çok toprağın birinden elde ediyordu. İdari personel sayısı azdı ve kralın hanesinden çıkıyordu. Gerçek güç, özerk siyasi varlıklar olarak görev yapan feodal vasalların oluşturduğu ikincil katmanlar arasında dağılmıştı. Bunlar kendi ordularını besliyor, kendi halkından vergi topluyor ve adaleti yerel olarak uyguluyordu. Derebeyine hizmet ediyorlardı. Derebeyleri güçlü baronlar olmaları halinde kral olabiliyor veya düşük rütbeli vasallar için baron ya da daha düşük rütbeli bir derebeyi olabiliyordu. Bu yükümlülüğü kanla ödüyorlar, vergi ödemek yerine ya kendileri dövüşüyor ya da pay akçesi ödüyorlardı. Soyluların büyük bir kısmı bu nedenle vergiden muaftı. Kralın toprakları geniş bir alana yayılan uçsuz bucaksız topraklardan oluşabiliyor ve alt toprakların yama gibi birbirine eklenmesiyle oluşan krallıkta rakip krala hizmet eden bir derebeyinin toprakları araya girebiliyordu.</p>

<p>Bu dönemin sonunda, Avrupa siyasi düzeninin büyük bir kısmı devletler sistemine dönüştürülmüştü. Toprak devleti vergi devletine dönüşmüştü; hükümdarlığın gelirleri yalnızca kralın topraklarından değil, aynı zamanda tüm topraklardan vergi toplama yetisine de bağlı olarak elde ediliyordu. Bu sistemin idaresi çok daha büyük çaplı devlet bürokrasilerinin oluşturulmasını gerektiriyordu; öncelikle gelirin toplanmasını ve dağıtılmasını denetlemek için temyiz mahkemeleri ve maliye bakanlıkları gerekliydi. Yerel derebeylerinin özerkliği ciddi oranda azaltılmıştı. Artık hizmet borcu yerine vergi borçları doğmuştu ve merkezi hükümet vergileri doğrudan köylülerden toplayarak köylülerle derebeyleri arasındaki geleneksel ilişkiyi bozuyordu. Avrupa genelinde dini arazilere el konulduğu ve devlet toprağı olarak devralındıklarından beri doğrudan devlet denetiminde olan toprakların sayısı oldukça artmıştı. Devletlerin bölgesel yargı yetkisi, dağınık topraklardan oluşan yama sisteminden bitişik toprak bloklarına geçiş yapmış, örneğin Fransa bu dönemde altıgen şeklini almıştır. Devletler fetih, evlilik veya diplomasi yoluyla daha zayıf ve bağımsızlığı gelişmemiş siyasi birimleri absorbe ederek boyutunu da büyütmüştür. Ayrıca devletler toplumlarına çok daha geniş bir ölçüde nüfuz etmeye başlamış, yerel lehçelerin sayısını bire indirerek yalnızca sarayda kullanılan lehçeye izin vermiş, örf ve adetleri homojenleştirmiş ve git gide büyüyen yetki alanları üzerinde ortak yasal ve ticari standartlar oluşturmuştur.</p>

<p>Bu dönüşümün hızı ve kapsamı muazzamdı. Doğu Zhou Hanedanı döneminde Çin’in başına gelenlerle pek çok açıdan benzerlik gösterse de, bu sürecin sonunda hâlâ tek bir imparatorluktan ziyade birden fazla devlet ayakta kalmıştı. Örneğin vergilendirmeyi ele alalım. Habsburg İmparatorluğunda vergilendirme 1521-1556’da 4,3 milyon florinden 1556-1607’de 23,3 milyon florine yükselmişti. İngiltere’de ortalama yıllık gelir vergileri 1485-1490’da 52.000 £’den 1589-1600’de 382,000 £’e fırlamıştı. Kastilya 1515’te vergilerden 1,5 milyon dukat elde ederken bu rakam 1598’de 13 milyona yükselmişti.”<a id="b4-22dn8" href="../Text/dipnot.xhtml#b4-22d8.">[8]</a>  Bu genişletilmiş vergi aliminin sebebi daha büyük ve daha profesyonel bir kamu sektörünü desteklemekti. 1515’te Fransa’da krala hizmet eden yedi ila sekiz bin memur bulunuyordu; 1665’te ise kraliyete hizmet edenlerin sayısı seksen bindi. Bavyera hükümeti 1508’de 162 memura maaş öderken, bu rakam 1571’de 866’ya yükselmişti.<a id="b4-22dn9" href="../Text/dipnot.xhtml#b4-22d9.">[9]</a> </p>

<p>Ancak Avrupa devletlerinin erken gelişiminin kökeni adalet sağlama becerisinde yatıyordu; on altıncı yüzyıldan itibaren bu süreç neredeyse tamamen savaş finansmanı ihtiyacı ile yönlendirilmiştir. Bu dönemde savaşların kapsamı giderek genişliyordu ve neredeyse sürekli hale gelmişti. Büyük savaşlar arasında Fransa ve İspanya arasında İtalya’nın kontrolüne ilişkin uzun vadeli çatışma; İspanyanın yönettiği Hollanda vilayetlerini hizaya getirme çabası; İngiltere, İspanya, Portekiz, Hollanda ve Fransa arasındaki Yeni Dünya sömürgelerini ele geçirme mücadelesi; İspanyanın İngiltere’yi işgal etme teşebbüsü; reformun ardından Almanya’da süregelen ve Otuz Yıl Savaşında zirveye ulaşan çatışma; İsveç’in Orta ve Doğu Avrupa ile Rusya’ya genişlemesi; Osmanlı, Habsburg ve Rus imparatorlukları arasında devam eden çatışmalar bulunuyordu.</p>

<p>Erken modern dönemdeki devletler hizmet açısından temel kamu düzeni ve adaletten fazlasını sunmuyor, bütçelerinin büyük bir kısmı askeri harcamalara gidiyordu. Hollanda Cumhuriyeti bütçesinin yüzde doksanı İspanyol kralıyla aralarındaki uzun soluklu savaşa harcanmıştı; Habsburg İmparatorluğu bütçesinin yüzde 98’i on yedinci yüzyılda Türk ve Protestan güçlere karşı yaptıkları savaşın maliyetini karşılamaya ayrılmıştı. On yedinci yüzyılın başından sonuna kadar, Fransa bütçesi beş ila sekiz katma çıkmıştı. İngiltere’nin bütçesi ise 1590’dan 1670’e kadar on altı kat artmıştı.<a id="b4-22dn10" href="../Text/dipnot.xhtml#b4-22d10.">[10]</a>  Fransız ordusunun büyüklüğü de bu anlamda on üçüncü yüzyılda 12.000 askerden on altıncı yüzyılda 50.000, 1630’larda 150.000 ve XIV. Louis hükümdarlığının sonlarında 400.000’e yükselmişti.<a id="b4-22dn11" href="../Text/dipnot.xhtml#b4-22d11.">[11]</a> </p>

<h4 class=" sigil_not_in_toc">AVRUPA’NIN GELİŞİMİNDE HUKUKUN ROLÜ</h4>

<p class="n">M.Ö. birinci milenyumda Çin savaş arabalarına binen az sayıda aristokrata dayalı savaşlardan genel kapsamlı zorunlu askerliğe dayanan çok daha geniş kitleli piyade ordularına geçiş yapmıştır. On ikinci ve on üçüncü yüzyılda benzer bir teknolojik geçiş Avrupa’da da görülmüştür. Bu dönemde atları üzerindeki ağır zırhlı şövalyelerin yerini ok ve mızrak kullanan geniş piyade orduları almıştır. Çinli erken dönem devlet kurucularının aksine, ilk modern Avrupa hükümdarları bu orduları kendi topraklarında köylü kitlelerini askere alarak yetiştirmiyordu. İmparator V. Karl’ın sahaya sürdüğü büyük ordular <i>tercios</i> adı verilen Kastilyalı birliklerin oluşturduğu bir merkez etrafında inşa edilmiş olmakla birlikte, hem kendi topraklarından hem de yabancı topraklardan sözleşmeli olarak kiralanan çok sayıda asker içeriyordu.<a id="b4-22dn12" href="../Text/dipnot.xhtml#b4-22d12.">[12]</a> Kitleler halinde askere alınan kişilerden oluşan ordular Avrupa’da ancak on sekizinci yüzyılda görülmüş, fakat Fransız İhtilalinin toplu isyanına <i>(levee en masse) </i>dek devlet gücünün temelini oluşturduğu görülmemişti. Buna karşın, Qin gibi Çin devletleri ata binen aristokrat savaşçı sisteminden toplu askere çağırma sistemine doğrudan geçiş yapmış, paralı asker dönemi yaşanmamıştı.<a id="b4-22dn13" href="../Text/dipnot.xhtml#b4-22d13.">[13]</a> </p>

<p>Bu ilk modern Avrupa hükümdarları neden Çin’deki emsalleri gibi davranarak topraklarında yaşayan köylüleri toplu halde askere almamıştı? Ayrıca neden borçlara ve makamların satışına güvenmek yerine topraklarından gelen dolaysız vergileri yükselterek bu orduların parasını ödememişti?</p>

<p>Bunun başlıca nedenlerinden biri Avrupa’da hukukun üstünlüğünün var olmasıydı. Bölüm 18’de hukukun üstünlüğünün dini hukuktan doğarak geniş kapsamlı alanlara yayılmasını görmüştük. Egemenliği ve gücü bir dizi alt siyasi birime etkin biçimde dağıtan Avrupa feodalizminin tüm hiyerarşik yapısı hukuk mirasıyla korunuyordu. Köylüler başta derebeyi olmak üzere çok sayıda feodal kanuna ve yükümlülüğe bağlıydı. Kralın hukuken onları askere alma hakkı bulunmuyordu; aslında kralın doğrudan kendi topraklarında çalışanları askere alma hakkı bile olmayabilirdi, çünkü görevleri oldukça detaylı bir şekilde belirlenmişti ve askeri hizmeti kapsamıyor olma ihtimali vardı. Avrupalı hükümdarlar, feodal sözleşmeye dayanarak çok eski zamanlardan kalma haklar iddia eden elit tebaanın mülkiyetini ele geçirme yetkisine sahip olduklarını düşünmüyordu. Devletler vergi uygulayabilirdi ama öncelikle örgütlü meclislerin (örneğin Fransız Genel Meclisi gibi) onayını almak zorundaydı ve bu yolla vergi mükelleflerine yüklenen vergileri meşru kılarak izin almış oluyorlardı. Mutlakiyetçi hükümdarlar bu meclislerin gücünü eritmeyi denese de, bunu kendi meşruiyetlerinin dayandığı genel yasal çerçeve dahilinde yapıyorlardı. Krallar rakiplerini keyfi olarak tutuklayarak veya öldürerek rakiplerinin kişisel güvenliğini ihlal etme hakkına sahip olduklarını da düşünmüyorlardı. (Fakat bu kuralların tarihte çok sonraki bir döneme kadar köylüler ve diğer sıradan halk gibi elit olmayan sınıfa çok daha yumuşak bir şekilde uygulandığını da belirtmek gereklidir.)</p>

<p>Eski Çinli kralların uyguladığı zalim güce feodal veya erken dönem Avrupa’sında çok az sayıda hükümdar teşebbüs etmişti. Büyük çaplı toprak reformuna girişmiş, kendilerine hizmet eden yöneticileri keyfi olarak idam ettirmiş, insanları toplu olarak sürgün etmiş ve aristokrat rakiplerini çılgınca ortadan kaldırmaya kalkışmışlardı. Bu tür bir davranışın görüldüğü tek Avrupa sarayı Rusya’daydı. Bu tür sınırlanmamış şiddet ancak Fransız İhtilalinden sonra çok daha yaygın hale gelmişti; ihtilalin ardından modernleşme ile eski Avrupa düzeninin geçmişten miras kalan tüm yasal sınırlamaları ortadan kalkmıştı.</p>

<p>Bu durumda, Avrupa devlet gelişiminin fonunda devlet yetkisini sınırlayan iyi  gelişmiş bir hukuki arka plan bulunması gerektiğini anlamak önem taşımaktadır. Avrupalı hükümdarlar yasaları evirip çevirmek, çiğnemek ya da etrafında dolaşmak zorunda kalmıştır. Fakat yaptıkları seçimler ortaçağda geliştirilen hukuk mevzuatı tarafından yapılandırılmış ve denetlenmiştir.</p>

<h4 class=" sigil_not_in_toc">DEVLET İNŞASI İÇİN ÇERÇEVE</h4>

<p class="n">Bir devlet savaşta yer almak için kaynaklarını git gide daha büyük bir ölçekte seferber etmek zorundadır. Kaynak ihtiyacı, vergi düzeylerinde artışı ve vergi devletinin etki alanını nüfusun ve toplum kaynaklarının daha büyük bir kısmını kapsayacak şekilde genişletmenin yeni yollarını teşvik etmektedir. Mali kaynakların yönetimi de devlet bürokrasisinin boyutunda artışı ve bürokrasinin bu artıştan mümkün olan en yüksek değeri çıkarmasına yönelik rasyonalizasyon artışını desteklemektedir. Devletlerin gelir tabanını artırmak için geniş topraklara ve savunma amacıyla bitişik topraklara sahip olması gereklidir. Siyasi ihtilaf açıkları, dolayısıyla devletin tüm toprakları üzerinde tekdüze bir yönetim empoze etme ihtiyacı, düşmanlar tarafından istismar edilebilir.</p>

<p>Avrupa’nın belirli bölgeleri (Alman ve Doğu Avrupa topraklarının bir kısmı ve İsviçre gibi coğrafi açıdan izole bölgeler) erken dönemlerde askeri rekabetle karşılaşmadığı için modern devlet örgütlenmesi görece daha geç olmuştur. Fransa, İspanya, İngiltere, Hollanda, İsveç, Rusya, Habsburg İmparatorluğu, Polonya, Macaristan gibi diğer tüm büyük güçler ise on beşinci yüzyıldan beri giderek yükselen askeri harcama talepleriyle ve dolayısıyla merkezileşmeyle karşı karşıya kalmıştır.<a id="b4-22dn14" href="../Text/dipnot.xhtml#b4-22d14.">[14]</a> </p>

<p>Bu açıdan Avrupa tarihinde siyasi gelişim hikâyesi, bu merkezileşen devletler ve bunlara direnen toplumsal gruplar arasındaki etkileşim hikâyesidir. Direnen grupların zayıf olduğu ve yeterince örgütlenemediği veya oy birliği ile seçilmemiş olan diğer toplumsal gruplardan kaynak elde edilmesine yardımcı olmak üzere devlet tarafından oy birliğiyle seçildiği mutlakiyetçi hükümetler ortaya çıkmıştır. Direnen grupların son derece güçlü örgütlenmiş olması nedeniyle merkezi hükümetin bu gruplar üzerinde hâkimiyet kuramadığı yerlerde zayıf mutlakçı hükümetler baş göstermiştir. Devlet ve direnen gruplar arasındaki denge daha iyi kurulduğunda ise hesap sorulabilir hükümet ortaya çıkmıştır. Direnen gruplar devlet üzerinde “temsil yoksa vergi yok” prensibini dayatabiliyordu: zengin kaynaklarla vergileri tedarik edebilirlerdi, ancak bunun için söz konusu kaynakların kullanımı konusunda söz hakkına sahip olmayı şart koşuyorlardı.</p>

<p>Bu mücadelelerin sonucu, devlet ile toplumu karşı karşıya getiren topyekün bir hak savaşı değildi. Detaylı anlatmak gerekirse, genellikle merkezi hükümdarlık, üst soylular, daha geniş kapsamlı alt soylular (yani küçük toprak sahipleri, şövalyeler ve diğer özgür bireyler) ve şehir sakinlerini içeren Üçüncü Sınıf (yeni filizlenen burjuvazi) arasında geçen dört ayaklı bir mücadele ortaya çıkıyordu. Bu toplumlarda nüfusun çoğunluğunu oluşturan köylüler henüz belirgin aktörler değildi, çünkü toplumsal seferberlikle kendi çıkarlarını temsil edebilecek tüzel kişilere dönüşmemişlerdi.</p>

<p>Devletin merkezileşmesine gösterilen direnç, devlet dışındaki üç grubun (üst soylular, alt soylular ve Üçüncü Sınıf) kraliyet gücüne karşı koymak için ne düzeyde işbirliği yapabildiğine bağlıydı. Ayrıca her birinin kendi içinde gösterdiği tutarlılığa da dayanıyordu. Son olarak, bizzat devletin bütünlüğüne ve amaçlarına bağlılığına dayanıyordu.</p>

<p class="bosluk1"></p>

<div><img alt="kodolma" src="../Images/kodolma.jpg"/></div>


<p class="bosluk1"></p>

<p>İlerleyen bölümlerde, Avrupa devlet inşasının dört sonucunun hikâyesini ve sonuçların birbirinden ayrılmasına ilişkin bazı nedenleri sunacağım. Bu seçki, en temsilci örnekten en mutlakçı örneğe uzanan çok geniş bir örnek yelpazesini kapsamaktadır. Bunlar:</p>

  <blockquote>
<p style="text-indent:-1em"><b>1.</b>    <i>Zayıf mutlakiyet.</i> On altıncı ve on yedinci yüzyıldaki Fransız ve İspanyol monarşileri yeni mutlakçı devlet örneğini teşkil ediyordu; ayrıca Hollandalı ve İngiliz emsallerine kıyasla belli açılardan daha merkezileşmiş ve diktatör bir yönetim sergiliyorlardı. Öte yandan, hiçbiri toplumundaki güçlü elitler üzerinde tam anlamıyla hâkimiyet kuramıyordu ve ağır vergi yükü en az direnme gücüne sahip olanların sırtına biniyordu. Merkezileşmiş yönetimleri patrimonyal olarak kalıyor ve patrimonyalizm düzeyi zamanla artıyordu.</p>

<p style="text-indent:-1em"><b>2.</b>    <i>Başarılı mutlakiyet.</i> Rus monarşisi hem üst soyluları hem de alt soyluları ikna etmeyi başararak bunları tamamen devlete bağlı bir soylu hizmet sınıfı haline getirmeyi başarmıştı. Bunu başarmak için üç grubun ortak çıkarı doğrultusunda köylü sınıfını toprağa bağımlı hale getirmiş ve en ağır vergi yükünü acımasızca köylü sınıfına yüklemişlerdi. Hükümet geç bir döneme kadar patrimonyal olarak kalmış, ancak bu durum Rus hükümdarının soylu sınıfına Fransız ve İspanyol krallara kıyasla çok daha fazla zulmetmesine ve kontrol altında tutmasına engel olamamıştı.</p>

<p style="text-indent:-1em"><b>3.</b>    <i>Başarısız oligarşi.</i> Hem Macaristan hem de Polonya’da aristokrat sınıfı kralın gücüne anayasal denetim koymayı başarmış ve kral zayıflayarak modern devlet inşasında başarılı olamamıştı. Zayıf monarşi, köylülerin çıkarlarını kendilerini acımasızca sömüren soylu sınıfından korumayı başaramamıştı. Dışarıdan gelen saldırılara direnç gösterebilecek kadar sağlam bir devlet mekanizması için yeterli kaynak da elde edememişti. Bu devletlerin hiçbiri modern, patrimonyal olmayan bir hükümet kurmayı başaramadı.</p>

<p style="text-indent:-1em"><b>4.</b>    <i>Hesap sorulabilir hükümet.</i> Nihayet, İngiltere ve Danimarka güçlü bir hukukun üstünlüğü sistemi ve hesap sorulabilir hükümet kurmayı, aynı zamanda milli seferberlik ve savunma yetilerine sahip güçlü merkezi devletler oluşturmayı başarmıştı. İngiltere’nin parlamenter kurumlar geliştirmesi en bilindik hikâye olmakla birlikte, İskandinavya’da da farklı bir siyasi sürecin ardından aynı sonuca varılmıştır. On dokuzuncu yüzyılın sonunda bu ülkelerden birinde liberal devlet vardı ve diğerinde sosyal-demokrat devletin temelleri atılmıştı; ancak hukuk prensipleri ve hesap sorulabilirlik her iki ülkede de oldukça sağlam şekilde kök salmıştı.</p>
  </blockquote>


<p>Bunların yanında başka önemli değişkenler ve sonuçlar da mevcuttu. Hollanda Cumhuriyeti ve İsviçre konfederasyonu, hesap sorulabilir hükümet ve hukukun üstünlüğü kavramlarına yönelik alternatif bir cumhuriyetçi yolu temsil ederken, Prusya monarşisi hesap sorulabilirlik kavramının yer almadığı güçlü bir modern devlet ve hukukun üstünlüğü sistemi geliştirmişti. Bunlara ve diğer uzak örneklere burada değinmem mümkün değil. Ancak önemli olan, hesap sorulabilir hükümetin veya farklı mutlakiyet türlerinin ortaya çıkmasını destekleyen geniş koşulları anlamaktır.</p>
</body>
</html>