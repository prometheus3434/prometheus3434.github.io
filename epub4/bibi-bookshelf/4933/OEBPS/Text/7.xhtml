<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>7</h1>
<h2 id="sigil_toc_id_7">SAVAŞ VE ÇİN DEVLETİNİN YÜKSELİŞİ</h2>

<div class="b">Çin devleti askeri rekabet ortamında nasıl doğdu; Shang Yang’ın modernleştirici reformları; Legalizm doktrini ve Konfüçyüsçü ailecilik eleştirisi; siyasi gelişmeye neden iktisadi veya sosyal gelişme eşlik etmedi</div>

<p class="n">Doğu Zhou Hanedanı döneminde (M.Ö. 770-256), Çin’de gerçek devletler birleşmeye başladı. Bunlar belirli bir bölgede kuralları icra etme yetisine sahip olan kalıcı ordular kurdu; vergi toplamak ve adaleti yerine getirmek için bürokrasiler oluşturdu; tek tip ağırlık ve ölçü birimlerini şart koştu; yollar, kanallar ve sulama sistemleri şeklinde kamusal altyapı oluşturdu. Özellikle bir devlet -Qin krallığı- büyük ölçüde modernleştirici bir projeye girişti. Bu projenin doğrudan hedefi, erken Zhou dönemindeki akrabalığa dayalı, patrimonyal toplum düzeniydi. Qin krallığı, savaşçı aristokratları bertaraf ederek ve doğrudan köylü kitlelerini askere alarak orduyu demokratikleştirdi, patrimonyal toprak sahiplerinin malına el koyarak ve toprağı doğrudan köylü ailelere vererek büyük ölçekli toprak reformu gerçekleştirdi ve miras yoluyla geçen soyluluğun gücünü ve prestijini görmezden gelerek sosyal hareketliliği teşvik etti. Bu reformlar kulağa “demokratik” gelse de, aslında tek amacı Qin devletinin gücünü artırmak ve böylece amansız bir diktatörlük yaratmaktı. Bu modern siyasi kurumların gücü Qin’in diğer tüm savaşan devletleri yenmesine ve Çin’i birleştirmesine olanak verdi.</p>

<h4 class=" sigil_not_in_toc">SAVAŞ VE DEVLET İNŞASI</h4>

<p class="n">Siyaset bilimci Charles Tilly’nin ünlü savma göre, Avrupa devlet inşasını Avrupalı hükümdarların savaşa girme ihtiyacı tetiklemişti.<a id="b2-7dn1" href="../Text/dipnot.xhtml#b2-7d1.">[1]</a>  Savaş ve devlet inşası arasındaki korelasyon evrensel değildir; bu süreç Latin Amerika genelinde yaşanmamıştır.<a id="b2-7dn2" href="../Text/dipnot.xhtml#b2-7d2.">[2]</a> Ancak Çin’in Doğu Zhou Hanedanı döneminde savaş kuşkusuz ki devlet inşasının en önemli faktörüydü. Çin, M.Ö. 770’te Doğu Zhou’nun başlangıcı ile M.Ö. 221’de Qin Hanedanı’nın birleşmesi arasındaki dönemde boyutu, masrafları ve sebep olduğu ölüm sayısı giderek artan ve bitmek bilmeyen bir savaş süreci yaşadı. Çin’in merkezi olmayan feodal devletten birleşik imparatorluğa geçişi tamamen fetihler sayesinde oldu. Bu dönemde kurulan neredeyse tüm modern devlet kurumları doğrudan ya da dolaylı olarak savaşa girme ihtiyacıyla bağdaştırılabilir.</p>

<p>Diğer savaşçı toplumlarla kıyaslandığında, Çin’in Doğu Zhou dönemindeki kanlı tarihi öne çıkmaktadır. Bir alimin hesaplamasına göre, 294 yıllık İlkbahar-Sonbahar dönemi boyunca Çinli “devletler” arasında 1.211’den fazla savaş yapılmıştır. Tüm bu dönem boyunca barış yalnızca 38 yıl sürmüştür. Bu süreçte 110’dan fazla siyasi birim yok olmuştur. Daha sonra gelen 254 yıllık Savaşan Devletler döneminde, 468 savaş yaşanmış ve yalnızca 89 yıl barış içinde geçirilmiştir. Toplam savaş sayısının azalmasının tek sebebi, fetih ve birleşme nedeniyle devletlerin sayısının büyük ölçüde azalmış olmasıdır. Savaşan Devletler döneminde, on altı devlet ayakta kalan yedi devlet tarafından yok edilmiştir. Ancak yapılan savaşlar ölçek ve zaman açısından büyük ölçüde artış göstermiştir.</p>

<p>İlkbahar-Sonbahar döneminde bazı savaşlar tek bir çatışmadan oluşuyor ve bir günde bitiyordu. Savaşan Devletler döneminin sonuna doğru ise yapılan kuşatmalar aylarca ve savaşlar yıllarca sürebiliyor, beş yüz bin kişilik büyük ordular mücadele ediyordu.<a id="b2-7dn3" href="../Text/dipnot.xhtml#b2-7d3.">[3]</a> </p>

<p>Diğer askeri toplumlara kıyasla, Zhou dönemindeki Çin olağanüstü zalimdi. Bir tahmine göre, Qin devleti toplam nüfusunun yüzde 8 ila 20’sini silah altına almayı başarmıştı; bu rakam Roma Cumhuriyetinde yalnızca yüzde 1, Yunan Attik Delos Birliğinde ise yüzde 5,2’ydi. Seferberlik oranları erken modern Avrupa’da daha da düşüktü.<a id="b2-7dn4" href="../Text/dipnot.xhtml#b2-7d4.">[4]</a>  Ölü sayıları da eşi benzeri görülmemiş rakamlara ulaşıyordu. Livy’nin bildirdiği üzere, Roma Cumhuriyeti Trasimene Gölü ve Cannae’deki mağlubiyetlerinde yaklaşık 50.000 askerini yitirdi. Bir Çinli anı yazarının iddiasına göre, M.Ö. 293’te yaşanan bir çatışmada 240.000, M.Ö. 260 yılındaki çatışmada ise 450.000 asker ölmüştür. Neticede, Qin devletinin M.Ö. 356 ile 236 yılları arasında başka devletlerin 1,5 milyon askerinden fazlasını öldürdüğü söylenmiştir. Tarihçiler tüm bu rakamların epeyce şişirilmiş ve güvenilmez olduğunu düşünse de, Çinlilerin Batı’daki muadillerinden çok daha yüksek rakamlara erişmesi dikkate değerdir.<a id="b2-7dn5" href="../Text/dipnot.xhtml#b2-7d5.">[5]</a> </p>

<h4 class=" sigil_not_in_toc">DEVAMLI SAVAŞ HALİNİN YOL AÇTIĞI KURUMSAL YENİLİKLER</h4>

<p class="n">Yoğun savaşlar, eski kurumların bertaraf edilmesi ve yerine yenilerinin oluşturulmasına yol açacak kadar güçlü teşvikler yarattı. Bu yeni kurumlar askeri örgütlenme, vergilendirme, bürokrasi, sivil teknolojik yenilik ve fikir alanlarında inşa edildi.</p>

<p class="arab">Askeri Örgütlenme</p>

<p>Şaşırtıcı olmasa da, bu yüksek düzeyli savaş halinin ilk sonucu, savaşan devletlerin askeri örgütlenmelerinde yaşanan evrimdi.</p>

<p>Daha önce belirtildiği üzere, İlkbahar-Sonbahar döneminin ilk zamanlarında savaşlar iki tekerlekli savaş arabalara binen aristokratlar tarafından yapılıyordu. Her arabanın bir sürücüye ve en az iki savaşçıya ihtiyacı vardı; üstelik bunlara yetmiş kadar askerden oluşan yoğun bir lojistik kafilesi eşlik ediyordu. Arabayı sürmek ve araba üzerinde savaşmak zordu, kapsamlı bir eğitim gerektiriyordu ve dolayısıyla aristokratik meslekler olmaya uygundu.<a id="b2-7dn6" href="../Text/dipnot.xhtml#b2-7d6.">[6]</a>  Bu dönemde piyadeler yalnızca destek kuvvetleri olarak hizmet veriyordu.</p>

<p>Arabadan piyadeli/süvarili savaşa geçiş, İlkbahar-Sonbahar döneminin sonunda kademeli olarak gerçekleşti. Göllerin ve bataklıkların bol olduğu güneydeki Wu ve Yue devletlerinde arabalar sınırlı olarak kullanılıyordu ve dağlık bölgelerde de etkili değillerdi. Süvari sınıfı, dağlık batı steplerdeki barbarlarla yaşanan deneyimden ötürü ilk kez Savaşan Devletler döneminin başında ortaya çıktı. Piyade sınıfı demir silahların, okların ve pullu (kaplama) zırhların çoğalmasıyla daha faydalı hale geldi. Batı Qin devleti, ordusunu yeniden organize eden ve arabaları devre dışı bırakarak piyadeler ve süvarilerden oluşan karma bir askeri birlik kuran ilk devletlerden biriydi; bunun sebebi kısmen toprak yapısı, kısmen de barbarların bitmek bilmeyen baskısıydı. Chu devleti, Chen’i yenerek buradaki çiftçileri zorla orduya soktuğunda, başka bir devletin halkını askere alan ilk devlet oldu. Bu birlikler akraba grubu tarafından değil, belirli sayıda alt birimi bulunan hiyerarşik düzenli idari birimler tarafından organize edilmişti.<a id="b2-7dn7" href="../Text/dipnot.xhtml#b2-7d7.">[7]</a>  Tamamen piyadelerden oluşan ilk ordu M.Ö. altıncı yüzyılın ortasında konuşlandırıldı ve piyadeler sonraki iki asır boyunca arabalı orduların yerini tamamen aldı. Köylülerin topluca askere alınması, Savaşan Devletler döneminin başında yaygın bir uygulama haline geldi.<a id="b2-7dn8" href="../Text/dipnot.xhtml#b2-7d8.">[8]</a> </p>

<p>Çin ordusunun çarpıcı gücünün temeli olan savaş arabalarından piyadelere geçiş ile Avrupa’da ağır zırhlı ve atlı şövalyelerden okçulara ve mızraklı askere geçiş arasında bariz paralellikler mevcuttur. Her iki gelişme de arabalılardan ve şövalyelerden oluşan aristokrasinin sosyal konumunu genişletmemiştir. Her iki medeniyette de, kendilerini eski savaş stiline göre donatmak için gereken parayı ödeyebilenler ve bu görevler için zorunlu görülen uzmanlık eğitimine sahip olanlar yalnızca aristokratik elitlerdi. Bu geçişin temel faktörü teknolojideki değişimler olarak görülse de, aristokrasi sınıflarının Çin’de git gide zayıflamasından ötürü, geriye yüksek eğitim görmüş az sayıda askeri uzmanın kalması da olabilir.</p>

<p>Aristokrasi sınıflarındaki fiziksel kayıplar, liyakate dayalı ordu içerisinde terfiye özendirme etkisine de sahipti. Erken Zhou döneminde, askeri liderlik pozisyonları tamamen akrabalığa ve klan içindeki statüye dayanıyordu. Fakat zaman ilerledikçe, giderek daha fazla sayıda aristokrat olmayan lider, savaştaki kahramanlıklarına bakılarak terfi edildi. Devletler askerlerine teşvik amacıyla toprak, unvan ve serf gibi özel ödüller sunmaya başladı ve kısa süre içinde sıradan kişilerin general pozisyonuna yükselmesi yaygınlaştı.<a id="b2-7dn9" href="../Text/dipnot.xhtml#b2-7d9.">[9]</a>  Savaştaki bir orduda meritokrasi kültürel bir normdan ziyade hayatta kalma koşuludur ve liyakate dayalı teşvik prensibinin henüz sivil bürokrasiye girmeden önce askeri hiyerarşilerde başlamış olma ihtimali oldukça yüksektir.</p>

<p class="arab">Vergilendirme ve Nüfus Kaydı</p>

<p>Askere alınan köylülerden oluşan büyük orduların seferberliğinde, bu askerleri beslemek ve donanım sağlamak için kaynak gerekiyordu. M.Ö. 594 ile 590 yılları arasında, Lu devleti tarım topraklarından vergi almaya başladı; vergilendirme toprakların bir akraba grubunun malı olarak değil, <i>qiu</i> olarak bilinen münferit köylü ailelerden oluşan gruplara tahsis edilmesine dayanıyordu. Bunun sebebi komşu Qi devletinden gelen akınlardı ve Lu’nun ordusunu derhal büyütmesi gerekiyordu. Zi Chan, 543 ile 539 yılları arasında Zheng devletinin tarlalarını yeniden organize ederek sulama kanallarının bulunduğu düzenli bir şebeke oluşturdu, kırsal haneleri beş aileden oluşan gruplara ayırarak yeniden yapılandırdı ve onlar için yeni bir vergi koydu. 548’de, Chu devleti toprakları üzerinde kadastro ölçümü gerçekleştirerek tuz göletlerini, balık göletlerini, bataklıkları, ormanları ve ayrıca nüfusu kayıt altına aldı. Bu ölçüm, vergi tabanının yeniden organize edilmesini ve ayrıca kırsal nüfusun askere alınmasını sağlamak için yapılmıştı.<a id="b2-7dn10" href="../Text/dipnot.xhtml#b2-7d10.">[10]</a> </p>

<p class="arab">Bürokrasinin Büyümesi</p>

<p>Çin’in modern bürokrasiyi, yani akrabalık ya da patrimonyal bağlantıdan ziyade yeteneklerine göre seçilen daimi idari kadroyu icat ettiği rahatlıkla söylenebilir. Zhou döneminde Çin’de yaşanan kaos nedeniyle, bürokrasi savaş için acilen vergi toplama ihtiyacı karşısında planlanmadan ortaya çıkmıştır.</p>

<p>Zhou’nun ilk yıllarındaki yönetim; Mısır, Sümer, İran, Yunanistan ve Roma gibi diğer erken devletlerdeki yönetimde de görüldüğü üzere patrimonyaldi. İdari pozisyonlara hükümdarın akrabaları getiriliyor ve bu pozisyonlar hükümdarın hanesinin bir parçası olarak görülüyordu. Karar alma tamamıyla hiyerarşik olmasa da, danışmaya ve şahsi sadakate dayanıyordu. Dolayısıyla hükümdar bakanlarını daima kontrol edemiyor ya da aynı fikirde olmadıkları zaman kovamıyordu. Tıpkı wantok’taki Büyük Adam gibi, Zhou derebeyi de yerine başkasının geçirilmesi gerektiği konusunda güçlü bir fikir birliğiyle karşı karşıya kaldığında bunun gerçekleşmesini genellikle önleyemiyordu. M.Ö. 669 yılında Qin’deki Xian Dükü gibi, tek alternatifi kendisine kumpas kuran tüm akrabalarını katletmekti. Saray entrikaları bireylerden ziyade sülaleler tarafından yapıldığından, “soy ipinin” kesilmesi için tüm ailelerin öldürülmesi gerekiyordu.<a id="b2-7dn11" href="../Text/dipnot.xhtml#b2-7d11.">[11]</a> </p>

<p>Bürokratikleşmenin ordudaki başlangıcı, hizmetin aristokratlardan halka genişlemesi ile gerçekleşmiştir. Ordu hiyerarşisinin çok sayıda insanı askere alması, donatması ve yetiştirmesi gerekiyordu; bunun için de kayıt tutma ve lojistik hizmetlerine ihtiyaç vardı. Ardından orduya fon sağlama ihtiyacı, vergi toplamak ve büyük ölçekli seferberlik koşullarında sürekliliği sağlamak için sivil bürokrasiye yönelik talebi arttırdı. Askeri bürokrasi ayrıca sivil bürokratlar için bir eğitim zemini de teşkil ediyordu ve komuta-kontrol altyapısının büyümesini kolaylaştırıyordu.<a id="b2-7dn12" href="../Text/dipnot.xhtml#b2-7d12.">[12]</a>  Bu sırada, her iki tarafa da zarar veren uzlaşmazlıklar içindeki Zhou aristokrasisinin intiharı, bakanlığa bağlı ailelerin yükselen sosyal seferberliği için büyük fırsatlar yarattı. Bakanlar geleneksel olarak soylu sınıfından seçilse de, genellikle hükümdarın ve akrabalarının çok uzağındaki sosyal çevrelerden geliyorlardı. <i>Shi</i> sınıfı, soylu sınıfının altında yer alan ve askerlerle diğer saygıdeğer halk mensuplarını içeren bir tabakaydı ve sorumluluk gerektiren makamlara patrimonyal bakanların yerine terfi edilebiliyordu. Dolayısıyla, doğuştan kazanılmaktan ziyade liyakate göre kazanılan terfi prensibi, soyluluk mertebelerinin tükenmesi ile yavaş yavaş etkili olmaya başladı.<a id="b2-7dn13" href="../Text/dipnot.xhtml#b2-7d13.">[13]</a> </p>

<p class="arab">Sivil Teknolojik Yenilikler</p>

<p>M.Ö. dördüncü yüzyıldan üçüncü yüzyıla kadar Çin’in hem içinde hem dışında yoğun bir ekonomik büyüme yaşandı. İçerideki yoğun büyüme, bronz aletlerden demir aletlere geçişle başlayıp çift etkili pistonlu körüklere dayalı demir-döküm tekniklerinin geliştirilmesine, hayvanları pullukla sürmeye yönelik daha iyi tekniklere, ve geliştirilmiş toprak ve su yönetimine uzanan bir dizi teknolojik yenilikle desteklendi.</p>

<p>Çin’in farklı kesimlerinde ticari etkileşimler arttı ve nüfus önemli ölçüde artmaya başladı. Dışarıdaki yoğun büyümeyi nüfus artışı ve Siçuan gibi yeni sınır bölgelerindeki yerleşim teşvik etti.</p>

<p>İktisatçılar bu ekonomik büyümeyi “dış kaynaklı” olarak adlandırıyordu; yani ekonomik sistemin kendi iç mantığı tarafından tetiklenmemiş, tesadüfi teknolojik yenilikler sonucunda ortaya çıkmıştı. En önemli dış faktörlerden biri askeri emniyetsizlikti. Savaşan Devletler dönemindeki tüm devletlerin üzerinde vergilendirme düzeylerini ve dolayısıyla tarımsal verimlilik düzeylerini artırma konusunda büyük bir baskı vardı; hepsi yenilikleri kopyalıyor ve kendi gücünü artırmak için kullanıyordu.<a id="b2-7dn14" href="../Text/dipnot.xhtml#b2-7d14.">[14]</a> </p>

<p class="arab">Fikirler</p>

<p>İlkbahar-Sonbahar döneminin son zamanlarında ve Savaşan Devletler çağında hüküm süren inanılmaz şiddetli asırların, Çin tarihindeki en büyük kültürel sonuçlardan birini doğurduğu unutulmamalıdır. Bitmek bilmeyen savaşlar nedeniyle toplumda oluşan aşırı düzensizlik siyasi ve ahlaki meselelere de yansımış; ayrıca yetenekli öğretmenler, yazarlar ve danışmanların ün kazanması için fırsat yaratmıştı. Bu dönemde öğrencileri cezbeden gezici öğretmenlerden biri, üst tabakadan gelmesine rağmen alim ve öğretmen olmayı seçmek durumunda kalan Konfüçyüs’tü. Erken Savaşan Devletler çağının Yüz Düşünce Okulu adı verilen döneminde Mozi, Mensiyüs, Sun Tzu, Han Fei ve Xun Zi gibi pek çok başka yazar da ortaya çıkmış ve bu yazarların her biri sonraki yüzyıllar boyunca Çin siyasetini etkileyen eserler bırakmıştı. Bu dönemdeki siyasi dengesizlik, görünüşe göre bir tür entelektüel köksüzlük durumu yarattı. Bu durum, öğretilerine hangi siyasi otorite ilgi gösteriyorsa ona hizmet sunmak için bir yetki alanından diğerine taşman entelektüellerin fiziksel hareketliliğine yansıyordu.<a id="b2-7dn15" href="../Text/dipnot.xhtml#b2-7d15.">[15]</a> </p>

<p>Bu entelektüel karışıklığın siyasi önemi iki yönlüydü. Birincisi, ideoloji benzeri bir sistem yaratmıştı; düzgün bir hükümet yönetimi için kabul görmüş fikirlere dayanan bu sistem, Çin’in sonraki nesillerinin siyasi liderlerinin performansını değerlendirmesine imkân vermişti. En iyi bilinen ideoloji Konfüçyüsçü doktrin olsa da, Konfüçyüsçüler ile Legalizm gibi diğer düşünce okulları acı entelektüel tartışmalara giriyordu. Aralarındaki çatışma, gösterilen siyasi mücadeleleri yansıtıyordu. Alimler ve edipler en yüksek insan tipi olarak kutsal sayılıyordu; statüleri savaşçılardan ve din adamlarından bile yüksekti. Aslında entelektüel ve bürokrat rolleri, diğer medeniyetlerde net bir benzeri bulunmayan şekilde iç içe geçmişti.</p>

<p>İkincisi, entelektüellerin Çin genelindeki hareketliliği, giderek ulusal kültüre benzeyen bir oluşumun büyümesini teşvik ediyordu. Bu dönemde oluşturulan büyük Çin klasikleri, seçkin eğitimin ve ilerleyen dönemlerdeki Çin kültürünün kuruluşunun temelini oluşturdu. Ulusal kimlik, klasiklerde yer alan bilgilere sıkı sıkıya bağlı olmaya başladı; prestijleri öylesine yüksekti ki, imparatorluğun en uzak köşelerine ve hatta imparatorluk sınırlarının çok ötesine nüfuz ediyorlardı. O dönemde sınırdaki göçebe krallıklar zaman zaman askeri anlamda Çin’den daha güçlü olsa da, hiçbiri bu entelektüel gelenekle boy ölçüşemiyordu. Çinli olmayıp Çin’e saldıran ve Çin’in bazı kısımlarında periyodik olarak hüküm süren halklar kendi kurumlarını nadiren empoze edebiliyordu; Çin’in yönetiminde genellikle Çin kurumlarını ve tekniklerini kullanıyorlardı.</p>

<h4 class=" sigil_not_in_toc">SHANG YANG’IN AİLE KARŞITI KAMPANYASI</h4>

<p class="n">Modern devlet kurumları, Zhou Hanedanı’nın ilerleyen yıllarında Çin genelinde kademeli olarak uygulamaya geçmiş, ancak en büyük etkisi batıdaki Qin devletinde görülmüştür. Yeni kurumların benimsenmesi genellikle tesadüfi olarak, deneme-yanılma sonucunda ve farklı hükümetlere yönelik acil ihtiyaç doğrultusunda ortaya çıkıyordu. Qin ise aksine bir devlet inşa ideolojisi formüle etmişti. Bu ideoloji, yeni merkezi devletin mantığını açıkça ortaya koyuyordu. Qin’in devlet kurucuları, eski dönemlerdeki akrabalık ağlarının iktidarın bütünlüğüne engel olduğunu açıkça gördüğünden, bu düzenin yerine bireyleri doğrudan devlete bağlayan bir sistem getirmeyi amaçlayan politikalar uyguladı. Bu doktrinin adı Legalizm’di.</p>

<p>Shang Yang kariyerine Wei devletinde bakan olarak başlayıp, ardından görece geri kalmış Qin devletine taşınarak lider Dük Xiao’nun baş danışmanı oldu. Gelişinin ardından, mevcut patrimonyal yönetimle mücadele etti. Bu yönetimin miras yoluyla geçen ayrıcalıklarına savaş açtı ve nihayet miras yoluyla geçen makamları liyakate göre verilen yirmi rütbeli bir sistemle değiştirmeyi başardı. Söz konusu sınır devletinde bunun anlamı askeri liyakat demekti.<a id="b2-7dn16" href="../Text/dipnot.xhtml#b2-7d16.">[16]</a>  Toprak, uşaklar, kadın köleler ve kıyafetler devlet tarafından performansa göre tahsis edilecekti. Aynı şekilde, devletin kanunlarına uymayanları zalim cezalar bekliyor olacaktı. En önemlisi, bu sistemde verilen makamlar patrimonyal aristokrasi makamları gibi mirasla devredilebilen mülkiyete dönüştürülemiyor, bunun yerine devlet tarafından periyodik olarak yeniden dağıtılıyordu.<a id="b2-7dn17" href="../Text/dipnot.xhtml#b2-7d17.">[17]</a> </p>

<p>Shang Yang’ın en önemli reformlarından biri, iyi tarla sisteminin kaldırılması ve devletin doğrudan vesayeti altında toprağın münferit ailelere yeniden dağıtılmasıydı. İyi tarla sisteminde, tarım toprakları Çincede “iyi” anlamına gelen karaktere benzer dokuz kareden oluşan bloklara ayrılıyordu; bu düzende sekiz karenin her birinde bir aile çalışıyordu ve ortalarındaki kare umumi arsaydı. Her soylu aile birden fazla iyi tarlaya sahipti ve bu tarlalarda çalışan köylüler -tıpkı feodal Avrupa’daki köylüler gibi- soylu ailelere vergi ödüyor, zorunlu hizmeti ve diğer görevleri yerine getiriyordu. Kareler, çeşitli yolları ve sulama kanallarını içerecek şekilde doğru açılarla çiziliyor, böylece denetim kolaylaşıyordu. Sekiz aile, toprak sahibinin koruması altında bir çeşit komün oluşturuyordu.<a id="b2-7dn18" href="../Text/dipnot.xhtml#b2-7d18.">[18]</a>  İyi tarla sisteminin ortadan kaldırılmasıyla, köylüler derebeylerine karşı geleneksel sosyal yükümlülüklerinden kurtuldu ve böylece başka toprak sahiplerinin açtığı yeni topraklara yerleşme ya da kendi topraklarına sahip olma imkânı buldu. Bu da devletin tüm mülkiyet sahipleri tarafından aynı şekilde ödenecek yeni ve tek tip bir toprak vergisini doğrudan empoze ederek aristokrasiyi atlatmasına olanak verdi.</p>

<p>Ayrıca, Shang Yang askeri operasyonlara maddi kaynak sağlama amacıyla tüm yetişkin erkeklerden kelle vergisi almaya başladı. Devletin kararma göre, bir hanede birden fazla erkek çocuk bulunuyorsa bu çocuklar belirli bir yaşa geldiğinde ya ayrı yaşamak ya da iki katı vergi ödemek zorundaydı. Yani Shang Yang doğrudan Konfüçyüs’ün geleneksel ortak aile idealini hedef almış ve çekirdek aileleri teşvik etmişti. Sistem, bölünecek büyük miraslara sahip olmayan fakir aileler için ciddi zorluklar yarattı. Söz konusu değişimin amacı teşvikleri bireyselleştirmek olabilirdi, ancak aynı zamanda devletin bireyler üzerindeki kontrolünü de artırmaya hizmet ediyordu.</p>

<p>Bu reform, yeni bir aile kayıt sistemiyle bağlantılıydı. Geleneksel Çin’deki geniş akraba ağlarının yerine, Shang Yang aileleri beş ve on kişilik gruplara ayırdı ve bu grupların karşılıklı olarak birbirini denetlemesi istendi. Benzer reformlar <i>qiu</i> sistemi altında örneğin Lu gibi başka devletlerde de uygulanmasına rağmen, Qin’de kendine özgü bir vahşetle uygulanmıştı. Bu grup içinde suç faaliyeti bildirilmezse cezası ikiye bölünmekti, suçları bildirenler ise savaşta rakibinin kellesini almış gibi ödüllendiriliyordu. Bu sistemin benzeri, Ming Hanedanında bao-jia sistemi olarak yeniden canlanacaktı.</p>

<p>Siyaset bilimci James Scott, <i>Devlet Gibi Görmek</i> kitabında tüm devletlerin ortak özelliklere sahip olduğunu öne sürmüştür: Kendi toplumlarını kontrol etmeye çalışırlar, yani ilk önce toplumlarını “meşrulaştırmak” isterler.<a id="b2-7dn19" href="../Text/dipnot.xhtml#b2-7d19.">[19]</a>  Kendiliğinden kargacık burgacık sokaklarla ve geçitlerle dolu kalabalık semtlere dönüşen eski mahalleleri yıkarak, ızgara sistemiyle planlanmış geometrik, intizamlı sokaklar oluşturmalarının nedeni budur. Baron Haussmann’ın on dokuzuncu yüzyılda ortaçağ Paris’inden kalma harabelerin üzerine inşa ettiği geniş bulvarlar, yalnızca estetik nedenlerden ötürü değil, aynı zamanda nüfus kontrolü göz önünde bulundurularak yapılmıştı.</p>

<p>Shang Yang döneminde Qin’de de oldukça benzer bir durum söz konusuydu. Bakan, iyi tarla sistemini kaldırmanın yanı sıra valilik sistemini krallık geneline yaydı. Mevcut kasabaların, semtlerin ve köylerin birleştirilmesiyle kırk bir yeni vilayet oluşturuldu ve başlarına yerel yetkililer tarafından değil, merkez hükümet tarafından atanan bir vali getirildi. Bu vilayetler önceleri sınır bölgelerinde yer alıyor, bu da askeri bölge kökenli olduklarını gösteriyordu. İyi tarla sisteminin yerini doğu-batı/kuzey-güney ekseninde yönelen çok daha büyük ve eşit aralıklara sahip dikdörtgen bloklar almıştı. Modern topografik çalışmalarda, Qin devletinin bulunduğu toprakların tamamının bu düz çizgili planlarla kaplı olduğu görülmektedir.<a id="b2-7dn20" href="../Text/dipnot.xhtml#b2-7d20.">[20]</a> Shang Yang ayrıca Qin genelinde tek tip ağırlık ve ölçü sisteminin kullanılmasını emretmiş, böylece feodal sistemde kullanılan çeşitli standartlar değiştirilmişti.<a id="b2-7dn21" href="../Text/dipnot.xhtml#b2-7d21.">[21]</a> </p>

<p>Shang Yang’ın toplum mühendisliği alanındaki yoğun çabası sayesinde geleneksel akrabalığa dayalı otorite ve toprak sahipliği sisteminin yerine devleti merkez alan çok daha gayrişahsi bir kural biçimi geçti. Bu durum, Qin devletindeki patrimonyal aristokrasi cephesinde açıkça büyük bir muhalefet oluşturdu. Shang Yang’ın koruyucusu Dük Xiao öldüğünde, halefi Shang Yang’a sırtını döndü ve Shang Yang saklanmak zorunda kaldı. Shang Yang, suçlulara yataklık edenlere şiddetli cezalar verilmesini bizzat teşvik etmişti ama kendisi bu yasaya göre hareket eden bir vatandaş tarafından ihbar edilmekten kurtulamadı. Söylentiye göre dört atlı araba tarafından çekilerek parçalara ayrılmak suretiyle idam edildi ve sülalesinin geriye kalan kısmı da onunla birlikte öldürüldü.</p>

<p>Doğu Zhou döneminde Çin’de yapılan tüm kurumsal yenilikler, doğrudan savaş gereksinimleriyle bağlantılı olabilir. Askerlik hizmetinin genel erkek nüfusu kapsayacak şekilde genişlemesi, önce askeri ve ardından sivil kalıcı bürokrasinin yükselişi, patrimonyal makam sahiplerinin çöküşü ve yerlerine liyakate dayalı olarak seçilen yeni makam sahiplerinin getirilmesi, nüfus kaydı, toprak reformu ve mülkiyet haklarının patrimonyal elitlerin elinden alınarak yeniden düzenlenmesi, iletişim ve altyapının gelişmesi, idari yetkililerden oluşan yeni, gayrişahsi bir hiyerarşinin uygulanması, tek tip ağırlık ve ölçü birimleri gibi tüm yeniliklerin kökeni askeri gereksinimlere dayanıyordu. Çin’de devlet inşasının tek lokomotifi savaş olmasa da, Çin’deki ilk modern devletlerin büyümesinin arkasında yatan başlıca güç olduğu kesindi.</p>

<h4 class=" sigil_not_in_toc">KONFÜÇYÜSÇÜLÜK VE LEGALİZM</h4>

<p class="n">Qin’de Shang Yang tarafından uygulanan politikalar gerekçelendirildi ve Han Fei gibi sonraki dönem yazarları tarafından Legalizm olarak bilinen tamamen gelişmiş bir ideolojiye dönüştürüldü. Bundan sonra Çin’in 1949’daki Komünist zafere kadar uzanan tarihinin büyük bir kısmı, Legalizm ile Konfüçyüsçülük arasındaki gerilimlere bakarak anlaşılabilir. Söz konusu gerilim, ailenin siyasetteki uygun rolü etrafında şekilleniyordu.<a id="b2-7dn22" href="../Text/dipnot.xhtml#b2-7d22.">[22]</a> </p>

<p>Konfüçyüsçülük, meşruiyeti eski uygulamalara dayandıran, son derece geçmişe dönük bir doktrindi. Konfüçyüs, klasiklerini İlkbahar-Sonbahar döneminin sonunda derlemişti ve Zhou’nun geçmişteki sosyal düzenine özlem duyuyordu. Bu düzen, Çin’deki aralıksız savaşlar sonucunda hızla bozuluyordu. Patrimonyal düzenin merkezinde aile ve akrabalık yer alıyordu; Konfüçyüsçülük pek çok açıdan aileye dayalı bir modelden yola çıkarak geniş bir ahlaki devlet doktrini oluşturan bir ideoloji olarak görülebilir.</p>

<p>Tüm kabile toplumları bir şekilde atalara tapıyordu, ancak Konfüçyüsçülük Çin’deki tapınma modeline özel bir ahlaki anlam kazandırmıştı. Konfüçyüsçü ahlak kuralları, bir kişinin başta babası olmak üzere ebeveynlerine karşı yükümlülüklerinin karısına ve çocuklarına kıyasla çok daha güçlü olduğunu emrediyordu. Ebeveynlere saygılı davranmamanın ya da ekonomik ihtiyaçlarını karşılamamanın cezası büyüktü. Aynı şekilde, kendi çekirdek ailesine ebeveynlerinden daha fazla ilgi gösteren bir erkek evlat da büyük cezalara maruz kalıyordu. Ve eğer bir kişinin ebeveynlerine karşı görevi ile -örneğin babası bir suçla itham ediliyorsa- devlete karşı görevi arasında bir çelişki varsa, babanın çıkarı açıkça devletin çıkarından önce geliyordu.<a id="b2-7dn23" href="../Text/dipnot.xhtml#b2-7d23.">[23]</a> </p>

<p>Aile ve devlet arasındaki bu gerginlik ve Konfüçyüsçülüğün aile yükümlülüklerine siyasi yükümlülüklerden daha fazla ahlaki meşruiyet tanıması Çin tarihi boyunca devam etmiştir. Bugün bile, Çinli aileler özerkliğini siyasi otoriteye karşı kıskançlıkla savunan güçlü bir kurum olmaya devam etmektedir. Ailenin gücü ile devletin gücü arasında ters bir ilinti vardır. On dokuzuncu yüzyılda Qing Hanedanı’nın gücünün azaldığı dönemde, Güney Çin’deki güçlü sülaleler pek çok yerel konuda kontrolü ele geçirdi.<a id="b2-7dn24" href="../Text/dipnot.xhtml#b2-7d24.">[24]</a>  Çin, 1978 yılında Deng Şiaoping’in hane halkı sorumluluk reformları kapsamında kolektif uygulamaları durdurduğunda, köylü aileler yeniden yaşama döndü ve sonraki dönemlerde Çin Halk Cumhuriyetinde ortaya çıkan ekonomik mucizenin başlıca mimarlarından biri oldu.<a id="b2-7dn25" href="../Text/dipnot.xhtml#b2-7d25.">[25]</a> </p>

<p>Legalistler aksine ileri görüşlüydü; Konfüçyüsçülüğü ve aileyi yüceltmesini siyasi gücün konsolidasyonuna yönelik engeller olarak görüyordu. Konfüçyüsçülüğün hassas ahlaki emirlerine ve yükümlülüklerine neredeyse hiç başvurmuyorlardı. Halkın uyacağı birtakım kesin ödüller ve cezalar -özellikle de cezalar- uygulamanın yollarını arıyorlardı. Legalist ideolojist Han Fei’nin sözleriyle,</p>

<p class="ara">Şefkatli annelerin hovarda oğulları vardır, ancak katı disiplinin sağlandığı bir evde itaatsiz köleler bulunmaz ... Lord Shang’ın kanunlarına göre, yollara kül saçanlar fiziksel cezaya tabi tutuluyordu. Artık kül dökmek ufak bir suç ve fiziksel ceza ağır bir yöntem. Yalnızca akıllı hükümdarlar ufak suç işleyenlere karşı şiddet gösterme yetisine sahiptir, [açıkça anlaşılmalıdır ki] ufak suçlar bile şiddetle cezalandırılır ve büyük suç işleyenlere bundan çok daha şiddetli cezalar uygulanacaktır. Sonuç olarak, insanlar kuralları ihlal etmeye cesaret edemez ... Akıllı ve bilgili hükümdarların tahtta uzun süre oturabilmesinin, imparatorluk otoritesini sağlayabilmesinin ve imparatorluğun çıkarlarından münhasır olarak yararlanabilmesinin tek yolu, kasıtlı olarak despot bir yönetimi benimsemesi, gözaltı ve kınama politikalarını istisnasız ağır cezalar uygulamak suretiyle icra etmesidir.<a id="b2-7dn26" href="../Text/dipnot.xhtml#b2-7d26.">[26]</a> </p>

<p>Legalistler, halka eğitimle yetiştirilecek ahlaki varlıklar olarak değil, olumlu ve olumsuz tepkilere -özellikle de cezalara- tepki verecek çıkarcı bireyler <i>(Homo economicus)</i> olarak davranılmasını öneriyordu. Dolayısıyla Legalist devlet gelenekleri zayıflatmaya, ailenin ahlaki yükümlülükleriyle bağını koparmaya ve vatandaşları yeni bir temelde devlete tekrar bağlamaya çalışıyordu.</p>

<p>Legalizm ile 1949’dan sonra Çin Komünist Partisinin giriştiği toplum mühendisliği arasında bariz paralellikler vardır. Mao, tıpkı kendisinden önceki Shang Yang gibi, geleneksel Konfüçyüs ahlakını ve Çin ailesini toplumsal ilerlemenin karşısındaki engeller olarak görüyordu. Konfüçyüsçülük karşıtı kampanyası, ailesel ahlak anlayışını gayrimeşru kılmaya uğraşıyordu; artık Çin vatandaşlarını birbirine bağlayacak yeni yapılar parti, devlet ve komündü. Dolayısıyla, Shang Yang ve Legalizm mirasının Maocu dönemde canlanması ve pek çok komünist alim tarafından modern Çin’in öncüsü olarak görülmesi şaşırtıcı değildir.</p>

<p>Bir alimin deyişiyle, “Bilge-kral idealine sahip Konfüçyüs felsefesi, ahlaki değerlerle dolu mutlakiyet olarak açıklanabilir; Legalizm ise aksine insan yönetimiyle ahlak arasındaki ilişkiyi reddeden salt mutlakçılık olarak karakterize edilebilir.”<a id="b2-7dn27" href="../Text/dipnot.xhtml#b2-7d27.">[27]</a> Konfüçyüsçülük, imparatorun gücü üzerinde herhangi bir kurumsal denetim öngörmüyordu; prensi eğiterek tutkularını yatıştırmanın ve halkına karşı sorumluluk hissetmesini sağlamanın yolunu arıyordu. Prense uygun bir eğitim verilmesiyle sağlanan iyi yönetim anlayışı Batı geleneğinde de bilinmektedir; bu sistem aslında Platonun <i>Devlet</i> eserinde Sokrates tarafından yapılan adil şehir tanımında özetlenen sistemdir. Çin imparatorlarının yönetimde kişisel çıkarlarını meşrulaştırmak için Konfüçyüsçü ahlak anlayışını kullanmaktan ziyade, kendilerini halka karşı gerçekten ne düzeyde sorumlu hissettiklerini ilerleyen bölümlerde ele alacağım. Fakat Legalistler ahlaki hükümetin sahtesine bile izin vermiyor, yönetilenlerin yönetenler için var olduğunu ve başka bir yolun mümkün olmadığını açıkça savunuyordu.</p>

<p>Legalistlerin hukuku özellikle vurgulamasına bakarak, doktrinlerinin bu kitapta kullandığım hukukun üstünlüğü kavramıyla uzaktan yakından alakalı olduğu yanılgısına düşmemeliyiz. Devletten önce ve devletten bağımsız olarak Batı’da, Hindistan’da ve İslam dünyasında önceden beri var olan, din yoluyla kutsallaştırılan ve din adamlarıyla papazların yer aldığı bir hiyerarşiyle korunan bir hukuk düzeni mevcuttu. Bu hukuk mevcut hükümdardan daha eski, daha üstün ve daha meşru sayılıyor, dolayısıyla hükümdar üzerinde bağlayıcılığı bulunuyordu. Yani hukukun üstünlüğü şu anlama gelmektedir: Kral veya hükümdar bile hukuka tabidir ve canının istediğini yapma özgürlüğüne sahip değildir.</p>

<p>Bu bağlamda, hukukun üstünlüğü başta Legalistler için olmak üzere Çin’de asla var olmamıştır. Legalistlere göre, hukuk Friedrich Hayek’in anlattığından ziyade, kralın veya hükümdarın dikte ettiği emirlerin kanunlaştırılmış halinden ibaretti. Yalnızca hükümdarın çıkarlarını yansıtmaya yönelikti ve toplumu bir bütün olarak yöneten ahlaki kurallar birliği anlamına gelmiyorlardı.<a id="b2-7dn28" href="../Text/dipnot.xhtml#b2-7d28.">[28]</a>  Legalizm yönetmeliklerinin modern hukukun üstünlüğü kavramıyla tek ortak noktası, Shang Yang’ın bir ceza verildikten sonra toplumun tüm üyelerine fark gözetmeksizin uygulanması gerektiğine dair görüşüydü. Aristokratların kendilerini genel geçerliliği olan kanunlardan muaf tutmaları mümkün değildi.<a id="b2-7dn29" href="../Text/dipnot.xhtml#b2-7d29.">[29]</a> </p>

<p>Shang Yang tarafından oluşturulan yeni devlet kurumları, Qin’in kaynakları öncekinden çok daha yüksek düzeyde ve komşulardan daha verimli bir şekilde seferber etmesini sağlamıştı. Ancak nihai zafer kaçınılmaz değildi, çünkü savaşan devletler yoğun rekabet nedeniyle birbirlerinin kurumlarını derhal kopyalıyorlardı. Bu nedenle, Qin devletinin Çin genelindeki hâkimiyetinin yükseliş hikâyesi, kalkınma alanından ziyade uluslararası ilişkiler alanına aittir.</p>

<p>Qin aslında İlkbahar-Sonbahar döneminin sonlarında konsolide olan devlet sisteminde ufak bir aktördü ve güçlü rakipler arasında dengeleyici görevi görüyordu. Savaşan devletlerin en batısında yer alıyordu ve bu sayçde coğrafi açıdan bir nebze korunmuştu (bkz. harita). Qin, M.Ö. 656 ile 357 yılları arasında diğer büyük devletleri de içeren 160 savaştan yalnızca 11’ini başlatmıştı. Bu durum Dük Xiao döneminde Shang Yang’ın devlet reformunun ardından değişmeye başladı. 356 ile 221 yılları arasında, Qin 96 büyük güç savaşından 52’sini başlattı ve 48’inde galip geldi. Qin, M.Ö. dördüncü yüzyılın son on yılında güneydeki büyük Chu devletini bozguna uğrattı ve doğudaki sınır komşularından ikisi olan Wei ve Han’ı 293’te mağlup etti. En büyük rakip güç olarak kalan doğudaki Qi devleti ise 284’te yenildi. 257 yılına kadar diğer tüm devletler epeyce güç kaybetti ve 236’da gerçekleşen son birleşme savaşları M.Ö. 221’de Çin genelinde tek bir Qin Hanedanı’nın ortaya çıkmasına yol açtı.<a id="b2-7dn30" href="../Text/dipnot.xhtml#b2-7d30.">[30]</a> </p>

<p>Savaşan devletlerin savaş sebebi neydi? Bir dereceye kadar, Doğu Zhou’daki uzlaşmazlıkların arka planında yatan sorun, eski aristokratik düzenin düşüşe geçmesi ve elitlerin yerine yetki makamlarına yükselmek için yeni fırsatlar bulan sıradan kişilerin getirilmesiydi. Konfüçyüsçüler ile Legalistler arasında tartışılan ideolojik sorun buydu. Yine de bu uzlaşmazlık her devletin içinde meydana gelmesinin yanı sıra devletler arasında da vuku buldu ve savaşın nedeni olduğu kadar sonucu da sayılıyordu. Qin kendini Legalizm’in hamili olarak görmüş olabilir ama bu doktrin derin prensip meselesinden ziyade faydacı nedenlerden ötürü kabul görmüştü.<a id="b2-7dn31" href="../Text/dipnot.xhtml#b2-7d31.">[31]</a> </p>

<p>Buradaki ana fikir farklıydı, tüm Çin’i birleştiren eski Shang-Zhou krallık konsepti etrafında şekilleniyordu. Çin’in birleşmesi öteden beri hakikatten ziyade efsane olsa da; Doğu Zhou Hanedanı’nın iç kesimleri her zaman Göğün Emrini taşıyan sülalenin ortaya çıkıp düzeltmesi gereken uzun vadeli bir anormallik olarak görülmüştü. Dolayısıyla, bu itibar mücadelesi aslında sülalelerin tek bir Çin’i yöneten onur listesine adını ekleme konusundaki uzlaşmazlığıydı.</p>
<div><img alt="harita" src="../Images/harita.jpg"/></div>

<h4 class=" sigil_not_in_toc">ÇİN’İN GELİŞME YOLU NEDEN AVRUPA’DAN FARKLIYDI</h4>

<p class="n">Victoria Hui gibi alimler tarafından yöneltilen en önemli metatarih sorularından biri, M.Ö. üçüncü yüzyılda çok kutuplu Çin devlet sistemi nihayet tek bir büyük imparatorluğa dönüşürken, Avrupa’daki devlet sisteminin neden dönüşmediği sorusuydu. Avrupa devlet sistemi de aslında birleşmişti; Ortaçağ’ın sonunda yaklaşık dört yüz bağımsız oluşum mevcutken, bu rakam I. Dünya Savaşının başında yaklaşık yirmi beşe düşmüştü. Ancak Habsburg Kralı V. Karl, XIV. Louis, Napolyon ve Hitler gibi fatihlerin çabalarına rağmen tek bir dominant Avrupa devleti hiçbir zaman ortaya çıkmadı.</p>

<p>Bunun birkaç olası açıklaması vardır. Listenin ilk sırasında coğrafya yer almaktadır. Avrupa geniş nehirler, ormanlar, denizler ve yüksek dağlık kesimler aracılığıyla birden fazla bölgeye ayrılmıştır: Alpler, Pireneler, Ren, Tuna, Baltık, Karpatlar vb. En önemli faktörlerden biri, kıyıdan uzakta bulunan büyük Britanya adasının varlığıdır. Britanya, Avrupa tarihinin genelinde hegemonik koalisyonları bozmaya çalışan ihtiyatlı bir dengeleyici görevi görmüştür. İlk Çin imparatorluğu ise aksine bugünkü Çin’in yalnızca bir kesiminde ortaya çıkmıştır. Söz konusu kesim, kuzey yönünde Wei Nehri vadisinden Shandong yarımadasına kadar uzanan bir batı-doğu ekseni boyunca sürmektedir. Bu bölgenin tamamı, özellikle de Savaşan Devletler döneminde çeşitli yolların ve kanalların inşasından sonra, o zamanki ordular tarafından kolaylıkla geçilmişti. Ancak bu kilit bölgenin tek bir güçlü devlete dönüştürülmesinden sonra güneye, kuzeye ve güneybatıya genişleme başladı.</p>

<p>İkinci bir faktör de kültürle ilişkilidir. Shang ve Zhou kabileleri arasında etnik farklılıklar vardı, ancak Zhou Hanedanı döneminde ortaya çıkan devletler etnisite ve dil açısından Romalılar, Germenler, Keltler, Frenkler, Vikingler, Slavlar ve Hunlar kadar bariz bir farklılık göstermiyordu. Kuzey Çin genelinde farklı Çince lehçeleri konuşuluyordu, ancak Shang Yang ve Konfüçyüs gibi isimlerin bu lehçeleri bir yetki bölgesinden diğerine taşımasının verdiği rahatlık ve aralarındaki fikir sirkülasyonu sayesinde kültürel homojenlik düzeyinin arttığını doğrulamaktadır.</p>

<p>Üçüncü bir faktör de liderlik ya da yoksunluğudur. Victoria Hui’nin belirttiği gibi, çok kutuplu bir sistem, hegemonik gücün ortaya çıkmasını önlemek için devamlı denge sağlayan mekanik ve otomatik bir makine değildir. Devletler kendi şahsi çıkarlarına göre hareket eden bireysel liderler tarafından yönetilmektedir. Qin liderleri, düşman koalisyonları bölmek için böl ve yönet taktiklerini kullanarak güçlü bir devlet idaresi yürütüyor ve rakipleri genellikle Qin’in temsil ettiği tehlikenin farkına varmadan kendi aralarında intihar savaşları yapıyordu.</p>

<p>Ancak son neden, siyasi gelişmenin Çin’de ve Avrupa’da yöneldiği farklı yollarla doğrudan ilişkilidir. Geç dönemde gelişen ve on sekizinci yüzyılın ikinci yarısına dek Avrupa siyasetinin uzağında olan Moskova Knezliği dışında, Avrupa’da Qin gibi güçlü bir mutlakçı devlet hiçbir zaman ortaya çıkmamıştır. (Rusya Avrupa devlet sistemine girdiğinde, hem 1814’te I. Aleksandr hem de 1945’te Stalin yönetiminde Avrupa’nın büyük bir kısmını kısa sürede istila etmeyi başardı.) On yedinci yüzyılın sonunda, yaygın kanıya göre “mutlakçı” olan Fransa ve İspanya gibi devletler, toplumlarını vergilendirme ve seferber etme gücü açısından M.Ö. üçüncü yüzyıldaki Qin devletine kıyasla çok daha zayıftı. Mutlakçı olacak monarşiler devlet inşa projelerini başlattığında, iyi örgütlenmiş diğer sosyal gruplar tarafından denetleniyorlardı: yerleşik bir miras aristokrasi, Katolik kilisesi, bazen iyi örgütlenmiş köylüler ve bağımsız, kendi kendini yöneten şehirler. Tüm bunlar, hanedan sınırları arasında esnek bir şekilde faaliyet gösterebiliyordu.</p>

<p>Çin’de ise durum çok farklıydı. Çin’in feodal aristokrasisi geniş akrabalık sistemine dayandığından, Avrupalı lordların kurduğu türden bir yerel otoriteyi asla kuramamıştı. Avrupa feodalizmi kapsamında gelişen güçlü hiyerarşik yerel siyasi egemenliklerin aksine, Çinli soyluların bir sülaledeki güç tabanı coğrafi olarak yayılmış ve başka akraba gruplarıyla karışmıştı. Ayrıca, Avrupa’nın aksine kanunlar, kadim haklar ve ayrıcalıklarla korunmuyorlardı. Aristokrat sınıfları yüzyıllar süren kabile savaşlarıyla tükenmiş, böylece siyasi girişimcilere köylüleri ve halkı örgütleyerek önceki yüzyıllardan kalma, soyluluğa dayalı oluşumları alt edebilecek güçlü ordular kurmak için gün doğmuştu. Dolayısıyla, Zhou Hanedanı döneminde Çin hiçbir zaman Avrupa’dakiyle kıyaslanabilecek güçlü, kalıtsal temele dayanan bir aristokrasi geliştirememişti. Monarşi, aristokrasi ve Üçüncü Sınıf arasında geçen ve modern Avrupa siyasi kurumlarının gelişiminde önemli rol oynayan üç yönlü mücadele Çin’de asla yaşanmamıştı. Bunun yerine, tüm potansiyel rakiplerini önceden mağlup eden, erken gelişmiş bir modern merkezi devlet vardı.</p>

<p>Qin devletinde Max Weber’in tamı tamına modern olarak tanımladığı tüm özellikler olmasa da çoğunluğu mevcuttu. Dolayısıyla, Çin hakkında epeyce bilgi sahibi olan Weber’in Çin İmparatorluğunu neden patrimonyal devlet olarak tanımladığı hâlâ gizemini korumaktadır.<a id="b2-7dn32" href="../Text/dipnot.xhtml#b2-7d32.">[32]</a>  Belki de Weber’in yanılgısının nedenlerinden biri, siyasi modernliğin Çin’e ekonomik modernizasyonla, yani kapitalist piyasa ekonomisinin yükselişiyle birlikte gelmemesiydi. Sosyal modernizasyon eşliğinde de gelmemişti: Akrabalık yerini modern bireyselciliğe bırakmamış, günümüze dek gayrişahsi yönetimle birlikte varlığını sürdürmüştür. Tıpkı diğer modernizasyon teorisyenleri gibi, Weber de gelişmenin farklı boyutlarının -ekonomik, siyasi, sosyal ve ideolojik- sıkı sıkıya birbirine bağlı olduğuna inanıyordu. Belki de Weber’in modern bir siyasi düzenin var olduğunu kabul etmemesinin sebebi, Çin’de diğer modernizasyon boyutlarının görülmemesiydi. Siyasi, ekonomik ve sosyal modernizasyon aslında geçici bir süreliğine Avrupa’nın gelişiminde de yakından bağlantılı değildi; ama sıralaması farklıydı ve modern bir devletin büyümesinden önce sosyal modernizasyon görülmüştü. Bu nedenle Avrupa’nın deneyimi, diğer toplumlarda kopyalanması şart olmayan benzersiz bir deneyimdi.</p>

<h4 class=" sigil_not_in_toc">MODERNİZASYON TÜRLERİ</h4>

<p class="n">Qin’in tek bir devlet altında birleşmesinden sonra, siyasi modernizasyon neden ekonomide ve toplumda da modernizasyona yol açmadı? Modern devletin ortaya çıkışı, yoğun ekonomik kalkınma için gerekli bir koşul olsa da yeterli değildir. Kapitalizmin ortaya çıkması için diğer kurumların da mevcut olması gerekir. Batı’daki kapitalist devrimden önce modern çağdaki kognitif devrim gerçekleşmiş; bu dönemde bilimsel yöntemler, modern üniversiteler, teknolojik yenilikler sayesinde büyük zenginlik yaratılmış ve insanları bizzat yenilik yapmaya teşvik eden bir mülkiyet hakları sistemi ortaya çıkmıştır. Qin dönemindeki Çin pek çok açıdan entelektüel verimliliğe sahipti, ancak başlıca bilimsel gelenekleri genellikle geçmişe dönüktü ve modern doğa biliminin ihtiyaç duyduğu soyutluktan yoksundu.</p>

<p>Ayrıca, Savaşan Devletler döneminde Çin’de hiçbir bağımsız ticari burjuvazi gelişmemişti. Şehirler siyasi ve idari merkezlerdi ama ticari merkez değillerdi; bağımsızlık ve özerklik gelenekleri yoktu. Tüccar veya zanaatkar olmanın toplumda prestiji yoktu; unvanın toprak sahipliğiyle ilişkisi vardı.<a id="b2-7dn33" href="../Text/dipnot.xhtml#b2-7d33.">[33]</a>  Mülkiyet hakları var olsa da, modern piyasa ekonomisinin gelişmesini destekleyecek şekilde yapılandırılmamıştı. Qin diktatörlüğü, çok sayıda patrimonyal toprak sahibini güçlerini kırmak adına mülksüzleştirmiş ve askeri hedeflerine destek sağlamak için yeni toprak sahiplerine oldukça ağır vergiler koymuştu. Özel bireylerin topraklarını daha verimli işletmesine yönelik teşvikler yaratmak yerine devlet ürün kotaları koymuştu (tıpkı iki milenyum sonra aynısını yapan Komünistler gibi) ve bu kotaları karşılayamayan köylüleri cezalandırıyordu. İlk Qin toprak reformu, devredilemez mülkleri ortadan kaldırarak bir toprak piyasası yaratırken, küçük toprak sahiplerinden oluşan bir sınıf ortaya çıkmamış ve toprak varlıklı ailelerden oluşan yeni bir sınıf tarafından sömürülmüştü.<a id="b2-7dn34" href="../Text/dipnot.xhtml#b2-7d34.">[34]</a>  Üstelik, hükümdarın mülkiyeti daha fazla kamulaştırmasını sınırlayan hiçbir kanun yoktu.<a id="b2-7dn35" href="../Text/dipnot.xhtml#b2-7d35.">[35]</a> </p>

<p>Sosyal modernizasyon, akrabalığa dayalı ilişkileri sona erdirmiş ve yerine daha gönüllü, bireysel işbirliği biçimleri getirmişti. Bu durum, Qin’in birleşmesinden sonra iki nedenden ötürü meydana gelmedi. Öncelikle, kapitalist piyasa ekonomisinin gelişmemesi, yeni sosyal gruplar ve kimlikleri harekete geçirecek yoğun bir iş bölümü olmadığı anlamına geliyordu. İkincisi, Çin toplumunda akrabalığı zayıflatma çabası, diktatör bir devletin yukarıdan aşağıya projesi olarak uygulanıyordu. Batı’da ise aksine akrabalık, Hıristiyanlık tarafından hem doktrin düzeyinde hem de kilisenin aile meseleleri ve veraset üzerindeki gücü sayesinde zayıflatıldı (bkz. Bölüm 16). Dolayısıyla, Batı’daki sosyal modernizasyonunun kökenleri modern devletin ve kapitalist piyasa ekonomisinin yükselişinden birkaç yüzyıl öncesine dayanıyordu.</p>

<p>Yukarıdan aşağıya toplum mühendisliği çoğunlukla hedeflerini gerçekleştiremez. Çin’de ise buna dayanan agnatik sülale ve patrimonyal hükümet kurumları büyük bir yara almasına rağmen ölmedi. Göreceğimiz üzere, kısa ömürlü Qin Hanedanı’nın ardından büyük bir geri dönüş gerçekleştirdi ve sonraki yüzyıllarda bir otorite ve duygusal bağ kaynağı olarak devletle rekabete devam etti.</p>
</body>
</html>