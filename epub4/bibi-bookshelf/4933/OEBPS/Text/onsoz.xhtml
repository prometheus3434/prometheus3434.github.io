<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h2>ÖNSÖZ</h2>

<p class="n">Bu kitabın iki kökeni bulunmaktadır. Birincisi Harvard Üniversitesi’nden akıl hocam Samuel Huntington 1968 tarihli klasiği <i>Değişen Toplumlarda Siyasi Düzen</i>’in<a id="dn1" href="../Text/dipnot.xhtml#d1.">[1] </a> yeni baskısı için önsöz yazmamı istediğinde ortaya çıkmıştı. Huntington’ın çalışması, siyasi gelişme üzerine kapsamlı bir inceleme yazmaya yönelik son girişimlerden birini temsil ediyordu ve kendi öğretilerimde de sık sık bu çalışmaya başvuruyordum. Bu çalışma, karşılaştırmalı siyasette bir siyasi çürüme teorisi, otoriteryen modernleşme kavramı ve siyasi gelişmenin diğer modernleşme unsurlarından farklı bir olgu olduğuna yönelik anlayış dahil pek çok temel fikri ortaya koymuştu.</p>

<p>Önsözde ilerlerken, <i>Siyasi Düzen</i> aydınlatıcı olmakla birlikte kitabın bazı ciddi güncellemelere ihtiyacı olduğunu düşündüm. Kitap, II. Dünya Savaşı sonrası dünyayı kasıp kavuran büyük bağımsızlık dalgasının başlangıcından yalnızca on yıl kadar sonra yazılmıştı ve sonuçlarının büyük bir kısmı yaşanan tüm darbelerle, iç savaşlarla o dönemin dengesizliğini yansıtıyordu. Yayınlanmasından bu yana geçen yıllarda pek çok tarihi değişim yaşandı: örneğin Doğu Asya’nın ekonomik yükselişi, küresel komünizmin çöküşü, küreselleşmenin hızlanması ve 1970’lerde başlayan, Huntington’ın bizzat “üçüncü dalga” adını verdiği demokratikleşme hareketi. Siyasi düzen henüz pek çok yerde sağlanamasa da, gelişmekte olan dünyanın büyük bir kısmında başarıya ulaştı. Bahsettiğim kitabın temalarına geri dönerek bunları şimdiki dünya üzerinde uygulamayı denemek makul görünüyordu.</p>

<p>Huntington’ın fikirlerinin nasıl gözden geçirilebileceğini düşünürken, siyasi gelişme ve siyasi çürümenin kökenlerini açıklarken daha fazla temel çalışmanın yapılması gerektiğini de fark ettim. <i>Değişen Toplumlarda Siyasi Düzen</i>, insanlık tarihindeki oldukça geç bir dönemin siyasi dünyasını kanıksamıştı; söz konusu dönemde devlet, siyasi partiler, hukuk, askeri örgütler ve benzeri kurumların tamamı mevcuttu. Gelişmekte olan ülkelerin siyasi sistemlerini modernleştirme çabalarından doğan sorunla yüzleşiyor, ancak bu sistemlerin uzun zamandır yerleşik olduğu toplumlarda ilk nereden kaynaklandığını belirtmiyordu. Ülkeler geçmişlerinin tuzağına düşmüş değildir. Pek çok durumda, yüzlerce ve hatta binlerce yıl önce gerçekleşen olaylar siyasetin doğasında büyük bir etki yaratmaya devam eder. Çağdaş kurumların işleyişini anlamayı amaçlıyorsak, kökenlerine ve bunlara neden olan genellikle tesadüfi ve kasti güçlere bakmamız gereklidir.</p>

<p>Kurumların kökeni hakkındaki tartışma, zayıf ve başarısız devletlerin gerçek dünya sorunlarını teşkil eden ikinci bir meşguliyet konusu ile iç içe geçmiştir. 11 Eylül 2001’den bu yana süregelen dönemin büyük bir kısmında, çökmüş veya dengesiz hükümetlerin bulunduğu ülkelerde devlet ve ulus inşası sorunları üzerinde çalışıyorum; bu sorun hakkındaki fikirlerimi daha önce 2004 yılında yayınladığım <i>Devlet İnşası: Yirmi Birinci Yüzyılda Yönetişim ve Dünya Düzeni<a id="dn2" href="../Text/dipnot.xhtml#d2.">[2] </a> isimli kitabımda açıklamaya gayret etmiştim.</i> ABD ve daha genel olarak uluslararası bağış camiası Afganistan, Irak, Somali, Haiti, Doğu Timor, Sierra Leone ve Liberya gibi dünyanın dört bir yanındaki ülkelerde ulus inşa projelerine büyük meblağlar yatırmıştır. Modern devletler inşa etmeye çalışırken ciddi zorluklarla karşılaşan Doğu Timor, Papua Yeni Gine, Endonezya’daki Papua ve Solomon Adaları gibi Melanezya toplumlarında devlet inşa sorunlarını ele alırken Dünya Bankasına ve Avustralyalı yardım kuruluşu AusAid’e danıştım.</p>

<p>Örneğin Papua Yeni Gine ve Solomon Adaları gibi Melanezya toplumlarına modern kurumları yerleştirme sorununu düşünün. Melanezya toplumu kabile şeklinde örgütlenmiştir; antropologlar kökenleri ortak bir ataya bağlı olan bu insan gruplarına segmenter sülaleler adını vermektedir. Sayıları birkaç düzineden binlerce akrabaya kadar uzanan bu kabileler, yerel olarak <i>wantoklar</i> adıyla bilinmektedir; wantok sözcüğü İngilizcedeki “one talk” (tek ağız) sözcüklerinin kırma dilde yozlaşması ile ortaya çıkmıştır ve aynı dili konuşan insanlar için de kullanılmaktadır. Melanezya’da var olan toplumsal fragmentasyon sıra dışıdır. Papua Yeni Gine’de karşılıklı olarak anlaşılamayacak dokuz yüzden fazla dil vardır ve bu rakam dünyadaki tüm mevcut dillerin yaklaşık altıda birine karşılık gelmektedir. Yalnızca beş yüz bin nüfuslu Solomon Adalarında nüfus oranına rağmen yetmişi aşkın farklı dil bulunmaktadır. PYG dağlık arazilerinde yaşayan halkın büyük bir kısmı doğdukları küçük dağlık vadilerden hiç ayrılmamış olup yaşamlarını wantok içinde, komşu wantoklarla rekabet halinde sürdürmektedir.</p>

<div><img alt="malenezya" src="../Images/malenezya.jpg"/></div>

<p>Wantoklar bir Büyük Adam tarafından yönetilir. Kimse Büyük Adam olarak doğmaz, Büyük Adam da bu unvanı oğluna geçiremez. Bu unvanın her nesilde hakkıyla elde edilmesi gereklidir. Fiziksel açıdan baskın olanlara verilme şartı yoktur; daha ziyade domuz, kabuk para ve diğer kaynakları kabile üyelerine dağıtma yetisine göre camianın güvenini kazanmış olanlara bahşedilir. Geleneksel Melanezya toplumunda Büyük Adam’ın sürekli arkasını kollaması gereklidir, çünkü hemen arkasında koltuğuna göz dikmiş bir rakip bulunabilir. Dağıtılacak kaynak yoksa liderlik statüsünü kaybeder.<a id="dn3" href="../Text/dipnot.xhtml#d3.">[3] </a></p>

<p>1970’lerde Avustralya tarafından Papua Yeni Gine’ye ve İngiltere tarafından Solomon Adalarına bağımsızlık verildiğinde, bu ülkeler vatandaşların düzenli aralıklarla yapılan çok partili seçimlerde meclis üyelerine oy verdikleri modern “West-minster” tarzı hükümetler kurdu. Avustralya ve İngiltere’de siyasi seçenekler merkez sol İşçi Partisi ile bir muhafazakar parti (Avustralya’da Liberal Parti, İngiltere’de Tory’ler) arasında dönmektedir. Seçmenler genellikle ideolojiye ve politikaya dayanarak (örneğin hükümet himayeleri mi, yoksa daha piyasa odaklı politikalar mı istediklerine göre) karar vermektedir.</p>

<p>Ancak bu siyasi sistem Melanezya’ya aktarıldığında sonuç kaos oldu. Bunun sebebi, Melanezya’daki çoğu seçmenin siyasi programlara oy vermek yerine Büyük Adam’larını ve wantoklarını desteklemesiydi. Büyük Adam (nadiren de olsa Büyük Kadın) meclise seçilebilirse, yeni milletvekili olarak destekçilerine okul ücretleri, cenaze masrafları ve inşaat projeleri gibi hususlarda yardımcı olmak için hükümet kaynaklarını yeniden wantok’a yönlendirmek üzere nüfuzunu kullanacaktı. Bayrak ve ordu gibi tüm önemli egemenlik unsurlarına sahip olan bir ulusal hükümetin varlığına rağmen, Melanezya’nın çok az sayıda sakini daha büyük bir ulusa ait olma veya wantoklarının çok daha ötesine uzanan bir toplumsal dünyanın parçası olma hissine sahipti. PYG ve Solomon Adalarının meclislerinde birleştirici siyasi partiler yoktur; tüm partiler bireysel liderlerle doludur ve her lider kendi küçük destekçi kitlesine mümkün olduğunca çok domuz eti götürmeye çabalamaktadır.<a id="dn4" href="../Text/dipnot.xhtml#d4.">[4]</a> </p>

<p>Melanezya’nın kabile toplum sistemi, modern mülkiyet haklarının doğuşunu engellediğinden ekonomik kalkınmayı sınırlandırmaktadır. Hem Papua Yeni Gine, hem de Solomon Adalarında tüm toprakların %95’e yakın kısmı geleneksel toprak zilyetliğine tabi tutulmaktadır. Geleneksel kurallara göre mülkiyet özeldir, ancak farklı toprak şeritleri üzerinde bireysel ve toplu haklara sahip olan akraba grupları tarafından gayrimeşru olarak (yani yasal belgeler bulunmaksızın) elde tutulur. Mülkiyet yalnızca ekonomik değil, aynı zamanda ruhani bir öneme sahiptir; çünkü ölen akrabalar wantok toprağının belirli noktalarına gömülür ve ruhları gömüldükleri yerde yaşamaya devam eder. Büyük Adam da dahil wantok’taki hiç kimsenin bir yabancıya münhasır olarak tapu devretme hakkı yoktur.<a id="dn5" href="../Text/dipnot.xhtml#d5.">[5]</a>  İmtiyaz almak isteyen bir maden veya palm yağı şirketinin yüzlerce, hatta bazen binlerce toprak sahibiyle uzlaşması gerekir ve geleneksel kurallar çerçevesinde toprak iddiaları üzerinde herhangi bir sınırlandırma hükmü yoktur.<a id="dn6" href="../Text/dipnot.xhtml#d6.">[6]</a> </p>

<p>Pek çok yabancının bakış açısıyla, Melanezyalı siyasetçilerin tutumu siyasi yozlaşma gibi görünmektedir. Ancak adaların geleneksel kabile toplum sisteminin bakış açısına göre, Büyük Adamlar alt tarafı her zamanki gibi hareket etmekte, yani kaynakları akrabalarına yeniden dağıtmaktadır. Tek fark, artık yalnızca domuzlara ve kabuk paraya değil, aynı zamanda madencilik ve tomrukçuluk imtiyazlarından gelecek gelire de erişmeleri mümkündür.</p>

<p>Papua Yeni Gine’nin başkenti Port Moresby’den Avustralya’daki Cairns ya da Brisbane kentlerine uçuş yalnızca birkaç saat sürmektedir, ancak bu uçuş sırasında siyasi gelişme açısından binlerce yıl geriye gittiğinizi hissedebilirsiniz. Melanezya’nın siyasi gelişme açısından yaşadığı zorlukları düşününce, toplumların kabile düzeyinden devlet düzeyinde bir topluma nasıl geçiş yapmış olduğunu, modern mülkiyet haklarının geleneksel haklardan nasıl evrildiğini ve geleneksel Melanezya’da var olmayan, üçüncü tarafın yaptırımına bağlı meşru hukuk sistemlerinin ilk kez nasıl ortaya çıktığını merak etmeye başladım. Ancak konuyu irdelediğimde, modern toplumların Melanezya’dan çok daha öteye ilerlediğini düşünmenin yanıltıcı olabileceğini fark ettim; çünkü Büyük Adamlar -yani kaynakları akrabalarına ve destekçilerine dağıtan siyasetçiler- günümüz dünyasında ABD Kongresi dahil her yerde hazır ve nazırdı. Siyasi gelişme, patrimonyal ilişkilerin ve kişiye dayalı siyasetin ötesinde bir hareketlenme anlamına geliyorsa, bu uygulamaların pek çok yerde neden hâlâ varlığını sürdürdüğü ve modern sistemlerin neden hâlâ bunlara başvurduğunu açıklamak da mecburiydi.</p>

<p>Bu tür soruların cevaplarını <i>Değişen Toplumlarda Siyasi Düzen de</i> bulmak mümkün değildi; Huntington’ın başlığına geri dönecek olursak, bu tarih öncesi bilgilerin dikkatle aydınlatılması gerekiyordu.</p>

<p>Aynı durum, siyasi kurumların tarihi kökenlerini ve siyasi çürüme sürecini inceleyen bu kitap için de geçerlidir. İki cildin ilki olan bu kitap, insan öncesi zamanlardan yaklaşık olarak Fransız ve Amerikan ihtilallerinin arifesine değin yaşanan siyasi gelişmeyi ele almaktadır. Bu cilt geçmişle ilgilidir ve kayıt altındaki insanlık tarihiyle değil, insanoğlunun primat atalarıyla başlamaktadır. İlk dört bölümde insanoğlunun tarih öncesi döneminden, devletin kökenlerinden, hukukun üstünlüğünden ve son olarak hesap sorulabilir hükümetten bahsedilmektedir. Hikâyenin günümüze taşındığı ikinci ciltte ise özellikle Batılı kurumların modernleştirme amacıyla Batılı olmayan toplumlardaki kurumlar üzerindeki etkisine odaklanılacaktır. Ardından siyasi gelişmenin günümüz dünyasında nasıl gerçekleştiği açıklanacaktır.</p>

<p>Bir sonraki ciltte neler olacağını tahmin etmek açısından bu cildi okumak son derece önemlidir. Bu kitabın son bölümünde açığa kavuşturduğum üzere, modern dünyada siyasi gelişme on sekizinci yüzyılın son dönemine kadar yaşanan gelişmelerden büyük ölçüde farklı koşullar altında gerçekleşmektedir. Sanayi Devrimi gerçekleştiğinde ve insan toplumları o zamana dek içinde yaşamış oldukları Malthusyan koşullardan çıktığında, toplumsal değişim sürecine büyük siyasi sonuçlar doğuracak yeni bir dinamik eklendi. Bu cildi okuyanlar, burada açıklanan uzun tarihi sürekliliklerden bazılarının kendi tarihleri tarafından kapana kıstırılan toplumları işaret ettiğini düşünebilir; ancak aslında günümüzde çok farklı ve daha dinamik koşullar altında yaşıyoruz.</p>

<p>Bu kitap çok sayıda toplumu ve tarihi dönemi ele alıyor; kendi disiplinim haricinde antropoloji, iktisat ve biyoloji gibi disiplinlerden materyaller de kullanıyorum. Açıkçası, bu kadar kapsamlı bir araştırma için özellikle ikincil kaynaklara güvenmek durumunda kaldım. Bu materyali mümkün olduğunca fazla uzmanın süzgecinden geçirmeye çalıştım, ancak yine de gerçeklerle ve yorumlarla ilişkili hatalar yapmış olabilirim. Çoğu bölüm, belirli toplumları ve tarihi dönemleri derinlikli olarak araştırmakla görevli kişilerin bilgisini geride bırakmayacak olsa da, zaman ve mekân arasında karşılaştırmalı bir inceleme yapmanın faydalı olacağını düşünüyorum. Siyasi gelişmenin bazı geniş kalıpları, belirli konulara sınırlı bir bakış açısıyla odaklananlar tarafından görülmeyecektir.</p>
</body>
</html>