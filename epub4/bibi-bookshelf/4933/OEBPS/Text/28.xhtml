<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>28</h1>
<h2 id="sigil_toc_id_28">NEDEN HESAP SORULABİLİRLİK? NEDEN MUTLAKİYET?</h2>

<div class="b">Önceki örneklerin kıyaslaması; İngiltere’nin temsilci hükümete giden yolu neden tek olası yol değildi; Danimarka’ya ulaşma; tarihi tartışmanın günümüzdeki demokratik mücadelelerle ilişkisi</div>

<p class="n">Şimdiye kadar hesap sorulabilirlik ve temsilci kurumlar açısından dört farklı sonuca yol açan beş Avrupa örneğini inceledik. Fransa ve İspanya’da parlamenter hesap sorulabilirlik prensibinin oluşmadığı zayıf bir mutlakiyet ortaya çıkmıştı. Her iki devletin de bu sonuca varmasının sebebi, kendilerini geniş bir elit kesime ufak ufak satması ve elitlere keyfi devlet gücüne karşı koruma sağlayan ayrıcalıklar ve muafiyetler vermesi, ancak bu ayrıcalıkları toplumun geri kalanına sunmamasıydı. Rusya’da Çin tarzında daha esaslı bir mutlakiyet kurulmuştu; bu sistemde monarşi elitleri devlet hizmetinde kullanarak üzerlerinde hâkimiyet kurabiliyordu. Macaristan’da güçlü ve birbirine bağlı elit sınıfı hükümdarın gücü üzerinde anayasal denetimler koymayı ve hesap sorulabilirlik prensibini yerleştirmeyi başarmıştı. Ancak bu denetimler öylesine güçlüydü ki, devletin düzgün işleme kapasitesine engel oluyordu. Son olarak, yalnızca İngiltere’de güçlü bir parlamento kral üzerinde hesap sorulabilirlik prensibini hayata geçirmeyi başarmış, üstelik bunu yaparken güçlü ve birleştirici egemenlik düzeninden ödün vermemişti. Dolayısıyla şu soru doğmaktadır: Ortaya çıkan sonuçlar neden farklılık göstermiştir?</p>

<p>Bu fark çok basit bir modelle açıklanabilir ve bu model daha önce işlediğimiz tarım toplumlarındaki dört siyasi aktör grubu arasındaki güç dengesiyle ilgilidir. Bunlar kral tarafından temsil edilen devlet; üst soylular; alt soylular ve Üçüncü Sınıf adını verdiğim sınıftır. Bu dört katmanlı ayrım oldukça basit bir açıklama sunmakla birlikte, sonuçların anlaşılmasına da yardımcı olmaktadır.</p>

<p>Avrupa’da devlet, bazı soylu ailelerin diğerlerini alt edip daha güçlü hale gelmeyi başarmasıyla ortaya çıkmıştır: Fransa’da Kapetler, Macaristan’da Árpádlar, Rusya’da Rurik hanedanı ve İngiltere’de fetihten sonra Normanlar. Bunların yükselişi elverişli coğrafya, iyi liderlik, organizasyon becerisi ve meşruiyeti yönetim yetisi gibi karmaşık nedenlere bağlı olmuştur. Örneğin István’ın Magyarları Hıristiyanlığa yöneltmesi örneğinde görüldüğü gibi, meşruiyet yöneticinin başlıca avantajının kaynağı olabilir; veya prensin rakip diktatörleri yenerek toplum genelinde barış ve güvenliği sağladığı askeri başarısı sonucunda ortaya çıkabilir.</p>

<p>Üst soylular kendi topraklarına, hizmetkar ordularına ve kaynaklarına sahip savaş lordlarının kalıntıları olarak tanımlanabilir. Bu grup kendi topraklarını verimli bir şekilde yönetiyor, toprak torunlarına miras olarak bırakılabiliyor veya başka varlıklarla takas edilebiliyordu.</p>

<p>Alt soylular sosyal statü sahibi olan, ancak önemli toprak veya kaynaklara sahip olması gerekmeyen düşük mevkili elitlerdi. Üst soylulardan sayıca daha kalabalıktı ve onlara tabiydi.</p>

<p>Üçüncü Sınıf ise manor ekonomisinin ve feodal hukuk sisteminin dışında, kasabalarda ve şehirlerde yaşayan tüccarlar, esnaflar, özgür serfler vb.den oluşuyordu.</p>

<p>Bu dört grubun dışında bir de köylüler vardı ve nüfusun büyük bir kısmını teşkil ediyordu. Ancak köylüler on sekizinci yüzyılda Kuzey Avrupa’nın belirli bölgelerinde ortaya çıkana dek önemli bir siyasi aktör değildi. Dağınık bir yerleşime sahip olan yerli ve eğitimsiz köylülerin önemli bir kolektif eyleme geçmeyi başarması nadir görülüyordu. Çin’den Türkiye’ye ve Fransa’ya kadar tarım toplumları periyodik olarak şiddetli köylü isyanlarına maruz kalsa da genellikle vahşet uygulamak suretiyle hepsi bastırılmıştır. Bu isyanlar diğer aktörlerin tutumu ve hesaplarını da etkilemiş, örneğin tarım vergilerini artırmayı düşünen devleti temkinli davranmaya sevk etmiştir. Bazen de köylü ayaklanmaları bir Çin hanedanını devirmeye yardımcı olmuştur. Ancak köylüler tüzel bir grup olarak hareket etmeyi ya da çıkarlarının gözetilmesini sağlayacak uzun vadeli kurumsal değişim için baskı yapmayı nadiren başarmıştır.</p>

<p>Bu beş grup arasındaki ilişkiler daha önceki Şekil 1’de gösterilmiştir. Köylüler haricindeki bu sosyal gruplar daha yüksek veya düşük bir düzeyde seferber olduğundan siyasi aktörler olarak rol alabiliyor ve güç mücadelesine katılabiliyordu. Devlet egemenlik alanını genişletmeye çalışırken devlet dışındaki gruplar da devlete ve birbirine karşı mevcut ayrıcalıklarını korumanın ve artırmanın yollarını arıyordu. Bu çatışmanın sonucu özellikle hangi aktörün kolektif eylemi başarabileceğine bağlıydı. Dayanışma ihtiyacı devletin kendisine kadar uzanıyordu. Devletin zayıflığına iktidar sahibi hanedanın içindeki ayrılıklar, örgütlenmeyle ilişkili başarısızlıklar, iktidardaki hanedanın maiyetinde hanedanın meşruiyetine ilişkin inancın kaybolması, hatta kralın bir varis verememesi neden olabiliyordu. Ayrıca bu farklı gruplar arasında ittifaklar görülebiliyor; kralla alt soylular, kralla Üçüncü Sınıf, üst soylularla alt soylular, alt soylularla Üçüncü Sınıf vb. müttefik olabiliyordu.</p>

<p>Zayıf ya da güçlü olması fark etmeksizin sonuçta ortaya mutlakiyet çıkmışsa, devlete direnen gruplar kolektif eylemi başaramamışlar demekti (bkz. Şekil 6). Hesap sorulabilirliğin yerleşik olduğu durumlarda, devlet diğer siyasi gruplarla ilişkisinde görece daha zayıf demekti. Uyumlu bir devlet ile aynı ölçüde kendi çıkarlarını koruyabilen, iyi örgütlenmiş bir toplum arasında sağlam bir güç dengesinin mevcut olduğu durumlarda parlamenter hükümet kuruluyordu.</p>

<p class="bosluk1"></p>

<p>ŞEKİL 6. KOLEKTİF EYLEM BAŞARISIZLIKLARI</p>
<div><img alt="sekil4" src="../Images/sekil4.JPG"/></div>

<p class="bosluk1"></p>

<h4 class=" sigil_not_in_toc">ZAYIF MUTLAKİYET</h4>

<p class="n">Şimdi önceki bölümlerde açıklanan sonuçları özetleyeceğiz.</p>

<p>Nispeten zayıf bir devletin iyi örgütlenmiş bir toplumla karşılaştığı, ancak onu yine de egemenliği altında tutmayı başardığı Fransa ve İspanya’da zayıf bir mutlakiyet kurulmuştu. Her iki örnekte de devletin güç tabanı sarayın sınırlı düzeydeki kraliyet topraklarından ve devletin doğrudan vergilendirme otoritesine sahip olduğu bağlı topraklardan oluşuyordu: Fransız monarşisinde Paris civarındaki bölgelerde bulunan pays d’états ve İspanyol Habsburg hanedanında Kastilya. Devlet yine de yeni toprakları bünyesine katma, hanedanlık entrikaları ve doğrudan fetihler yoluyla otoritesini çok daha geniş bir bölgeye yaymak istiyordu. On altıncı yüzyıl sonu ve on yedinci yüzyıl başında Batı Avrupa coğrafyası ve askeri teknolojiler hızlı bir askeri genişleme sağlamaya yardımcı olmasa da -hatırlanacağı üzere trace italienne adlı yıldız kaleler nedeniyle savaşta kuşatma gerekli ve maliyetli bir hale gelmişti- hem Fransız hem de İspanyol monarkları kısa sürede kendilerini askeri harcamalar ve imparatorluğun aşırı genişlemesinden kaynaklanan derin bir finansal çıkmazın içinde buldu.</p>

<p>Her iki ülkede de, devletin dışında kalan ve merkezileştirme projesine direnmeye çalışan güçlü yerel aktörler vardı. Bunlar arasında toprak ve kaynaklara sahip olan köklü üst soylular, geniş bir alt soylular sınıfı ve resmi meclisler (Fransa’da parlamentolar ve İspanya’da Cortés) halinde örgütlenen kentli burjuvazi yer alıyordu. Hem Fransız hem İspanyol devleti bu grupları parçalar halinde bünyesine katmayı başarmıştı. Görünüşe göre bu eylem kasıtlı bir devlet inşa stratejisi olarak değil, daha ziyade iflastan kurtulmaya yönelik çaresiz bir yenilik girişimi olarak başlatılmıştı. Fransız devleti başlangıçta pays d’élection’lardaki elitlere özel vergi muafiyetleri ve imtiyazlar vererek karşılığında onların sadakatini satın aldı. 1557’de iflastan ve borçların Grand Parti’ye temlik edilmesinden sonra devlet dairelerini zengin bireylere satmaya başladı; on yedinci yüzyılın başında miras yoluyla devredilebilen devlet daireleri, yüzyılın sonunda XIV. Louis dönemine kadar devamlı olarak tekrar tekrar satılıyordu. İspanyol devleti, İtalya ve Aşağı Ülkeler ile giriştiği uzun vadeli hanedan savaşları nedeniyle iflas etti. Yeni Dünya’dan gelen gelirlerle on altıncı yüzyılın sonuna kadar idare etse de, on yedinci yüzyılda devlet topraklarının bir bölümünü toptan açık arttırmayla satmak zorunda kaldı.</p>

<p>Fransa ve İspanya monarklarının sahip oldukları gücü artırma imkânı, her iki ülkede de önceden beri mevcut olan hukukun üstünlüğü sistemiyle katı bir şekilde kısıtlanmıştı. Monarklar halkın feodal hak ve imtiyazlarına saygı göstermek zorunda olduğunu hissediyordu. Her fırsatta vergilendirme ve savaşa çağırma yetkilerini genişletmeye uğraşıyor ve kanunları kendi isteklerine göre eğip bükerek düzenlemeye çalışıyorlardı. Nihai hukuk kaynağı olduklarına dair iddialarını desteklemek için entelektüelleri mutlakiyet ve egemenlik doktrinleri ilan etmeye teşvik ediyorlardı. Ancak hukuku ortadan kaldırmaya veya görmezden gelmeye kalkışmıyorlardı. Nihayetinde, aristokrat rakiplerini kanlı bir şekilde temizleyen imparatoriçe Wu ya da önde gelen aristokrat ailelerin topraklarını ele geçiren ilk Ming imparatoru gibi bazı Çin monarklarının aksine, keyfi eylemlerde bulunmaları normatif olarak engellenmişti.</p>

<p>Elitlerin ufak ufak devlet bünyesine dahil edilmesi, öncelikle geleneksel aristokrat ailelerin ve ardından yeni hareketlenen kentli burjuvazi gibi toplumsal aktörlerin rant arayışındaki koalisyona dahil olmasıyla koalisyon kapsamının genişlemesi anlamına geliyordu. Bir sınıf olarak çıkarlarını korumak için birlikte hareket etmek yerine, bu elitler sosyal statü kazanmak ve devletten pay almak için siyasi güç takasında bulunuyor, bunu parlamentoda temsilden ziyade devletin vergi otoritesinde hak iddia ederek yapıyorlardı. Tocqueville’in deyişiyle, özgürlük gerçek bir özerklik olarak değil de bir ayrıcalık olarak anlaşılmıştı. Bu da mutlakiyetin zayıf bir şekilde ortaya çıkmasına yol açtı; çünkü devlet bir yandan yetkisine ilişkin resmi anayasal sınırlamalarla karşılaşmazken, öte yandan geleceğini bir dizi güç sahibi bireye kiralıyordu ve bu bireyler karşısında yetkisi sınırlıydı.</p>

<p>Devletin zayıflığı hem Fransa hem İspanya için ölümcül oldu Devlet inşası elitlere vergi muafiyeti tanınmasına dayandığından yük tamamen köylünün ve sıradan esnafın sırtına binmişti. Her iki ülke de liderlerinin emperyalist hırslarını karşılamaya yetecek kadar gelir üretemiyordu. Fransa, vergi tabanı parlamenter hesap sorulabilirlik prensibiyle güvence altına alınmış olan, daha ufak boyuttaki İngiltere’yle rekabet edemiyordu. İspanya ise yüzyıllar süren askeri ve ekonomik bir düşüşe geçmişti. Her iki ülkenin devleti ilk başta ortaya koydukları yolsuzluk nedeniyle meşruiyetini kaybetti ve Fransa’nın kendini yenileme çabalarının başarısız olması sonucunda ihtilal yolu açıldı.</p>

<h4 class=" sigil_not_in_toc">GÜÇLÜ MUTLAKİYET</h4>

<p class="n">Rusya, gelişimi Fransa ve İspanyayla kıyaslandığında bariz bir şekilde görülen nedenlerden ötürü Çin’deki mutlakiyet sistemine yakından benzeyen güçlü bir mutlakiyet sistemi kurmayı başarmıştı. Bu farklılığa neden olan en az beş önemli nokta vardı.</p>

<p>Öncelikle, Rusya süvarilere dayalı ordulara hiçbir fiziksel engel çıkarmayan dümdüz açık steplerin bulunduğu fiziki coğrafyası nedeniyle güneybatı, güneydoğu ve kuzeybatıdan gelen ve genellikle aynı anda yapılan saldırılara maruz kalıyordu. Bu durum askeri seferberliği teşvik etmenin yanı sıra askeri baskı kurmak için harekete geçen ilk diktatörün rakiplerine karşı büyük avantajlara sahip olduğu anlamına da geliyordu. Moskof devletinin gücü orta hizmet sınıfını -Rusya’daki alt soylular sınıfının eşdeğeri- doğrudan askeri hizmete sokmak üzerine kuruluydu. Bunu yapabilmesinin sebebi, sınırları düzgün şekilde tanımlanmamış bir sınır devleti olmasıydı. Tıpkı Osmanlı sipahileri gibi, orta hizmet sınıfının mensupları da süvarilerin kraliyete doğrudan bağlı olarak yeni topraklara yerleştirilmesiyle ödüllendiriliyordu. (Bu uygulamanın Batı Avrupa’daki en yakın örneği, İspanyol krallığının Yeni Dünyadaki büyük encomienda’ları fethedenlere hizmet karşılığında ödül olarak vermesiydi ve benzer bir hiyerarşik siyasi sisteme yol açıyordu.) Moskova Knezliği, Tatarlara karşı gösterdiği başarılarla birinciliğin verdiği önemli avantajları elde ederek diğer apanaj prenslere karşı büyük bir meşruiyet kazandı.</p>

<p>İkincisi, Moğol istilasının sona ermesiyle Moskova tarafından yürütülen devlet inşa projesi arasında çok kısa bir zaman vardı. Batı Avrupa’da feodalizm sekiz yüz yıldır kök salmış ve belirli noktalardaki zapt edilemez kalelere yerleşen köklü bir üst soylular sınıfı oluşturmuştu. Rusya’nın apanaj dönemi ise aksine birkaç yüzyıl sürdü. Soylu boyar sınıfının üyeleri, merkezileşen monarkın gücüne direnecek kadar iyi örgütlenmemişti ve kalelerde yaşamıyordu. Novgorod gibi bağımsız şehirlerle birlikte, fiziki coğrafyadan ötürü Batı Avrupa’daki emsallerine kıyasla daha korunaksız bir konuma sahipti.</p>

<p>Üçüncüsü, Rusya’da hukukun üstünlüğü geleneği Batı Avrupa’daki gibi değildi. Rus patriği göreve getiren Bizans’taki doğu kilisesi, atama anlaşmazlığı gibi bir durumla hiç karşılaşmamış ve Konstantinopolis’in fethine kadar sezaropapacı olarak kalmıştı. Bizans İmparatorluğunda hukuk, Batının aksine özerk bir hukuk mesleğiyle korunan bütüncül bir kuruma dönüşmemişti. Bizans kilisesinin manevi varisi olan Rus Ortodoks kilisesi zaman zaman Moskova’daki yöneticilerden siyasi olarak bağımsız görünse de devlet patronajından büyük kazanç sağlıyordu. Katolik kilisesinin parçalara ayrılmış siyasi bir tabloda liderler arasında gidip geldiği Batı Avrupa’nın aksine, Rus kilisesinin Moskova’dan başka gidecek yeri yoktu ve genellikle devletin uysal bir destekçisi oluyordu. Kilise hukukunu koruyan bağımsız bir kilise otoritesi olmadığından, kendi kurumsal aidiyet hissine sahip olan hukuk eğitimi görmüş uzmanlar için kurumsal bir yuva yoktu. Kilise bürokratları Batı Avrupa devletlerinde idari kadroda görev yaparken, Rusya’da devlet ordu mensuplarını ve patrimonyal olarak atanan görevlileri (genellikle tek ve aynı kişi) istihdam ediyordu. Son olarak, genellikle Rusların karşısına çıkan lider modeli, kanunlarla yönetilen prensten ziyade tamamıyla yırtıcı olan Moğol fatihlerdi.</p>

<p>Dördüncüsü, fiziki coğrafya nedeniyle serflere sahip bir kartelin oluşması gerekiyordu ve bu coğrafya tüm elit, üst soylu ve alt soylu sınıflarını monarşinin çıkarlarına sıkıca bağlıyordu. Fiziksel bir sınır olmadığından, serflik gibi bir kurum yalnızca serf sahiplerinin kaçan serfleri büyük bir disiplinle cezalandırması ve iade etmesi yoluyla sağlanabiliyordu. Çar, serfler üzerindeki git gide sertleşen sınırlamaları destekleyerek elitleri devlete bağlayabiliyordu. Batı Avrupa’da ise tersine özgür şehirler kaçak serflerin derebeylerinden ve feodal ekonomiden kaçarak özgürlük aradığı sığınaklardı. Şehir, Rusya’da -nihayetinde kapanan- işlevsel bir sınır görevi görüyordu. Rus monarkının ve Doğu Avrupa’daki diğer liderlerin aksine, Batı Avrupa kralları derebeylerine karşı mücadele vermelerinden ötürü özgür şehirleri faydalı görüyor ve koruyordu.</p>

<p>Son olarak, batının daha uzak yerlerindeki bazı fikirler Rusya’ya nüfuz etmeyi başaramamıştı. Bu fikirler hukukun üstünlüğü fikriyle başlıyor, Reform ve Aydınlanma Çağıyla ortaya çıkan karmaşık fikirlere kadar ulaşıyordu. Danimarkalı dul kraliçe Sophie Magdalene kendi topraklarındaki serfleri özgür bırakırken, aynı dönemde Voltaire’in eski dostu Çariçe II. Katerina Rusya’daki serflerin hareket hakkını giderek kısıtlıyordu. Elbette Büyük Petro gibi modernizm yanlısı Rus monarklar tarafından benimsenen çok sayıda Aydınlanma Çağı fikri de vardı ve üç nesil sonra Çar II. Aleksandr serfleri özgür bırakmıştı. Ancak modern fikirlerin etkisi Avrupa’nın diğer kesimlerine kıyasla halen daha yavaş ve zayıftı.</p>

<h4 class=" sigil_not_in_toc">İNGİLTERE’NİN SONU NEDEN MACARİSTAN’A BENZEMEDİ?</h4>

<p class="n">Mutlakçı devlete direnme yolundaki başarısız teşebbüsler İngiltere’nin başarısını daha da çarpıcı kılmaktadır. İngiltere’de krala karşı haklarını korumak için kilit sosyal gruplar arasında hiçbir yerde olmadığı kadar çok dayanışma vardı. İngiliz Parlamentosu, üst soylulardan yeoman çiftçilere kadar ülkenin bütün mülk sahibi sınıflarının temsilcilerini kapsıyordu. Bunlar arasında iki grup özellikle önem taşıyordu: alt soylular ve Üçüncü Sınıf. Alt soylular Rusya’nın aksine bir sınıf olarak devlet hizmetine sokulmamıştı; Üçüncü Sınıf ise Fransa’nın aksine siyasi haklarını unvan ve bireysel imtiyazlarla takas etmeye genel olarak sıcak bakmıyordu. Fransız, İspanyol ve Rus monarşiler elit sınıfındaki bireylere erişim hakkı ve unvan satarak elitler arasındaki bütünlüğü engellemeyi başarmıştı. Soyluların hiyerarşik sınıflarını belirleyen bir tablo niteliğindeki Rus mestniçestvo, bu anlamda Fransa ve İspanyanın paralı devlet dairelerine çok benzer bir amaca hizmet ediyordu. İngiliz monarkları devlet dairelerinin satışı gibi benzer hilelere başvururken, Parlamento yerel hükümete ortak bağlılık, Ortak Hukuk ve din gibi önceki bölümde sunulan gerekçelerden ötürü bütüncül bir kurum olarak kaldı.</p>

<p>Ancak, İngiliz Parlamentosunun neden monarşiyi anayasal bir düzene zorlayacak kadar güçlü olduğu sorusuna açıklama getirmek için bu yeterli değildir. Macaristan’daki Diet’te temsil edilen soylular da çok güçlüydü ve iyi örgütlenmişti. Tıpkı Runnymede’deki İngiliz baronlar gibi, Macar alt soyluları on üçüncü yüzyılda monarkı Altın Ferman adlı anayasal bir uzlaşmaya zorladı ve ilerleyen yıllarda merkezi devletin dizginlerini elinde tuttu.<a id="b4-28dn1" href="../Text/dipnot.xhtml#b4-28d1.">[1]</a>  1490’da Mátyás Hunyadi’nin ölümünün ardından, soylular monarşinin önceki nesilde yürürlüğe koyduğu merkezi devlet reformlarını tersine çevirerek gücü yeniden ele geçirdi.</p>

<p>Ancak Macar soylu meclisi gücünü ülkeyi kalkındırmak için kullanmadı; ülkenin kendini savunma yetisini kaybetmesi pahasına kendi vergilerini düşürmenin ve sınırlı ayrıcalıklarını korumanın yolunu aradı. İngiltere’de ise 1688-1689 yılları arasındaki Muhteşem Devrimde ortaya çıkan anayasal düzen sayesinde devlet büyük güç kazandı ve bir sonraki yüzyılda Avrupa’nın en güçlü devleti haline geldi. Dolayısıyla İngiliz Parlamentosu yırtıcı bir monarkı engelleyebilecek kadar güçlüyse, Parlamentonun neden rant peşinde bir koalisyona dönüşmediğini ve Macar Diet’i gibi kendine düşman olmadığını sormalıyız.</p>

<p>İngiltere’deki hesap sorulabilir hükümetin açgözlü bir oligarşiye dönüşmemesinin en az iki nedeni vardır. Birincisi, Macaristan’a kıyasla İngiltere’nin toplumsal yapısıdır. İngiliz Parlamentosunda temsil edilen gruplar oligarşi olmakla birlikte, Macaristan’ın aksine çok daha hareketli ve elit olmayanlara açık bir toplumun tepesinde oturuyorlardı. Macaristan’da alt soylular dar bir aristokrasiye hapsedilirken, İngiltere’de büyük ve birleştirici bir toplumsal grubu temsil ediyorlardı ve belirli açılardan aristokrasiden daha güçlülerdi. Macaristan’ın aksine, İngiltere’de yüzlük ve kontluk mahkemeleri ve diğer yerel yönetişim kurumları aracılığıyla orta sınıfın siyasi katılımına yönelik bir gelenek vardı. İngiliz lordlar, ortak menfaati ilgilendiren konularda karar almak için vasallarıyla ve kiracılarıyla eşit koşullarda mecliste oturmaya alışkındı. Ayrıca kendi topraklarına sahip olan ve yerel siyasi yaşamda yer alabilen nispeten varlıklı çiftçilerin oluşturduğu İngiliz çiftçi sınıfının eşdeğeri Macaristan’da yoktu. Macaristan’daki şehirler de soylu meclisinin katı denetimi altındaydı ve İngilizler gibi zengin ve güçlü bir burjuvazi oluşturmamıştı.</p>

<p>İkincisi, İngilizlerin bireysel özgürlük geleneklerine rağmen merkezileşmiş İngiliz devleti toplumun büyük bir kesiminde hem güçlü hem de itibarlıydı. Tek bir adalet sistemi geliştiren ilk devletlerden biriydi, mülkiyet haklarını koruyordu ve çeşitli kıtasal güçlerle mücadelelerinde muazzam donanma kapasitelerine sahipti. İngiltere’de 1649 yılında I. Charles’ın başının kesilmesinin ve Cromwell Protektorası’nın kurulmasının ardından gelen cumhuriyetçi hükümet deneyi mutlu sonla bitmemişti. Kralın katledilmesi, parlamento destekçileri tarafından bile adaletsiz ve yasa dışı görülmüştü. İngiliz İç Savaşı da Fransız, Bolşevik ve Çin ihtilalleri sırasında yaşanan kademeli radikalleşmeye tanıklık etmişti. Levellerlar (Düzleyiciler) ve Diggerlar (Kazıcılar) gibi kraliyet karşıtı aşırı gruplar, siyasi hesap sorulabilirliğin yanı sıra çok daha geniş kapsamlı bir toplumsal ihtilal istiyordu ve bu da Parlamento’da temsil edilen mülkiyet sahibi sınıfları korkutuyordu. Dolayısıyla, 1660 yılında II. Charles’ın tahta geçmesiyle rahat bir nefes aldılar.<a id="b4-28dn2" href="../Text/dipnot.xhtml#b4-28d2.">[2]</a>  Restorasyonun ardından, siyasi hesap sorulabilirlik meseleleri Katolik II. James döneminde yeniden ortaya çıktı; II. James’in entrikaları yeniden parlamentonun şüpheleri ve itirazıyla karşı karşıya kaldı ve nihayetinde Muhteşem Devrime yol açtı. Ancak bu kez hiç kimse monarşiyi ya da devleti baltalamak istemiyordu; yalnızca kralın kendilerine karşı hesap verebilir olmasını istiyorlardı. Oranjlı William ile bu istekleri yerine geldi.</p>

<p>Fikirler yeniden önem kazandı. On yedinci yüzyılın sonlarında Hobbes ve Locke gibi düşünürler, sınıflara ve servetlere dayalı feodal toplum düzeni kavramına karşı çıkarak devletle vatandaş arasında toplumsal sözleşme olması gerektiğini öne sürdü. Hobbes, <i>Leviathan</i> adlı eserinde insanların temelde hem tutkularında, hem şiddet eğilimlerinde eşit olduğunu ve sırf insan olmalarından ötürü haklara sahip olduğunu savunuyordu. Locke da bu önermeleri kabul ederek yönetilenin rızası olmadan meşru yönetimin mümkün olamayacağı kavramını ekledi. Kral ancak rıza prensibi adına devrilebilirdi. Bu erken liberallere göre haklar soyut ve evrenseldi; güçlü bireyler tarafından meşru olarak el konulamazdı. Fakat bu tür fikirler yayılıncaya kadar Macaristan çoktan Türkler ve Avusturyalılar arasında paylaşılmıştı.</p>

<p>Bu karşılaştırmadan çıkarılabilecek basit bir ders vardır. Siyasi özgürlük -yani toplumların kendi kendini yönetme kabiliyeti- toplumun merkezi güce ne kadar karşı çıkabildiğine ve devlet üzerinde ne ölçüde anayasal kısıtlamalar koyabildiğine bağlı değildir. Eylem gerektiğinde eyleme geçecek kadar güçlü bir devlete de sahip olmalıdır. Hesap sorulabilirlik devletten topluma olmak üzere tek bir yönde ilerlemez. Hükümet birleştirici şekilde hareket edemezse ve geniş kapsamlı bir kamusal amaç yoksa gerçek siyasi özgürlüğün temeli atılamaz. Mátyás Hunyadi’nin ölümünün ardından Macaristan’daki koşulların aksine, İngiliz devleti 1689 yılından sonra Parlamentonun kendini vergilendirmeye ve on sekizinci yüzyıldaki uzun süren dış mücadelelerde fedakarlık yapmaya istekli olması nedeniyle güçlü ve birleştirici kalmayı başardı. Tamamen kuvvetler ayrılığı ilkesine dayanan bir siyasi sistem potansiyel olarak ancak denetimsiz bir siyasi sistem kadar başarılıdır, çünkü hükümetlerin periyodik olarak güçlü ve kararlı eyleme ihtiyacı vardır. Dolayısıyla, hesap sorulabilir bir siyasi sistemin istikrarı devletle toplum arasındaki geniş kapsamlı güç dengesine dayalıdır.</p>

<h4 class=" sigil_not_in_toc">DANİMARKA’YA ULAŞMA</h4>

<p class="n">Whig tarihinin sorunlarından biri, İngiltere’nin hikâyesini anayasal demokrasinin yükselişi açısından paradigmatik kılmasıdır. Fakat Avrupa’daki devletlerin İngiltere ile aynı noktaya gelmek için kullandığı başka yollar da vardı. Bu uzun siyasi gelişme konusuna Danimarka’nın nasıl Danimarka olduğu, yani kanunlara uyan, demokratik, varlıklı, iyi yönetilen ve dünyanın en düşük siyasi yolsuzluk düzeylerinden birine sahip bir ülke haline geldiği sorusunu sorarak başladığımıza göre şimdi bu çıkarımı açıklamaya zaman ayırmamız gerekiyor.</p>

<p>1500 yılında diğer İskandinav ülkeleri gibi Danimarka’nın da Avrupa’daki geç ortaçağ toplumlarından bir farkı yoktu. Birtakım gözlemciler Danimarka’nın mevcut halini aslen İskandinavya’ya yerleşen Vikingler’e dayandırmaya çalışsa da, kabile düzenine sahip bu yağmacılar grubunun ata binmekten ziyade uzun gemilerle yolculuk yapmaları haricinde kendilerini Roma İmparatorluğundan sonra Avrupa’ya yerleşen diğer Germen barbarlardan temelde neyin ayırdığını anlamak güçtür.<a id="b4-28dn3" href="../Text/dipnot.xhtml#b4-28d3.">[3]</a> </p>

<p>Soyu çok eskilere dayanan Danimarka monarşisi, kralın soylu bir parlamentoya danışmasını ve kiliseye özel ayrıcalıklar tanımasını gerektiren Büyük Antlaşma’yı imzalamak zorunda kaldığı on üçüncü yüzyıldan beri nispeten güçsüzdü.<a id="b4-28dn4" href="../Text/dipnot.xhtml#b4-28d4.">[4]</a> Avrupa’nın geri kalanında olduğu gibi, Danimarka ekonomisi de toprak sahiplerine dayanıyordu. Fakat Baltık Denizi girişindeki konumu ve Hansa Birliği şehirlerine yakınlığı sayesinde, ekonomik gelişiminde dış ticaret görece önemli bir faktör haline geldi.<a id="b4-28dn5" href="../Text/dipnot.xhtml#b4-28d5.">[5]</a>  Danimarka, on beşinci yüzyılın ortasında İskandinavya’nın büyük bir kısmını bir arada tutan Kalmar Birliğinin dağılmasıyla Norveç, İzlanda, Almanca konuşan Schleswig ve Holstein bölgeleri ve günümüzde İsveç’in batısını oluşturan Sound civarındaki vilayetleri kontrol altına alan önemli bir uluslararası bir güç olarak varlığını sürdürdü.</p>

<p>Protestan Reformu, Danimarka’yı ve diğer İskandinav ülkelerini müthiş bir gelişme yoluna soktu. Avrupa’nın diğer kesimlerinde olduğu gibi, Martin Luther’in fikirleri uzun süredir Katolik kilisesine duyulan yaygın öfkeyi körükleyerek tüm dengeleri bozdu. Danimarka’da kısa süren bir iç savaş Protestanların zaferiyle sonuçlandı ve 1536 yılında Lutheran Danimarka ulusal kilisesi kuruldu.<a id="b4-28dn6" href="../Text/dipnot.xhtml#b4-28d6.">[6]</a>  Bu sonuca hem maddi hem de ahlaki faktörler neden olmuştu: Danimarka kralı fırsattan istifade ederek ülkenin yaklaşık %30’unu kaplayan kilise topraklarına el koydu.<a id="b4-28dn7" href="../Text/dipnot.xhtml#b4-28d7.">[7]</a> </p>

<p>Reformun Danimarka siyaseti üzerindeki uzun vadeli asıl siyasi etkisi ise köylülerin okuma-yazma öğrenmeye teşvik edilmesinde yatıyordu. Lutheranlar sıradan insanların İncil okuyarak, eğer bunu başaramazlarsa Luther’in ilmihalini okuyarak Tanrıya doğrudan ulaşması gerektiğine şiddetle inanıyorlardı. On altıncı yüzyıldan itibaren Lutheran kilisesi Danimarka’nın her köyünde okullar açmaya başladı; papazlar bu okullarda köylülere okuma-yazmanın temel kurallarını öğretiyordu. Bunun sonucunda, on sekizinci yüzyıla gelindiğinde Danimarka’da (ve diğer İskandinav ülkelerinde) köylüler nispeten iyi eğitimli ve giderek iyi örgütlenmiş bir sosyal sınıf olarak ortaya çıktı.<a id="b4-28dn8" href="../Text/dipnot.xhtml#b4-28d8.">[8]</a> </p>

<p>Çağdaş toplumlarda sosyal hareketlilik genellikle ekonomik gelişme sonucunda gerçekleşir. Ortaçağ döneminde İngiltere de bu yolu takip etmişti; İngiltere’de Ortak Hukuk kapsamında mülkiyet haklarının artırılmasıyla İngiliz köylülerin üst katmanının siyasi olarak aktif çiftçilere dönüşmesi kolaylaşmıştı. On altıncı yüzyıldaki modern öncesi Danimarka’da ise aksine sosyal hareketliliği teşvik eden unsur dindi. Okuryazarlık sayesinde köylüler ekonomik durumlarını geliştirmenin yanı sıra kendi aralarında iletişim kurarak örgütlenmek suretiyle siyasi temsilcilere dönüştüler. On dokuzuncu yüzyılın başındaki kırsal İskandinavya ile Rusya arasında coğrafi yakınlığa ve iklim açısından benzerliklere rağmen ancak bu kadar büyük bir fark olabilirdi.</p>

<p>İngiltere’nin aksine, temsilci demokrasi merkezi devlete direnecek kadar iyi örgütlenmiş bir feodal kurumun (parlamento) hayatta kalmasıyla ortaya çıkmadı. Danimarka’nın İsveç’le yapılan bir savaşta mağlup olmasının ardından, 1660 yılında ülkede giderek daha sofistike hale gelen bir bürokrasiye sahip mutlakçı bir devlet kuruldu.<a id="b4-28dn9" href="../Text/dipnot.xhtml#b4-28d9.">[9]</a>  Danimarka Diet’i kaldırıldı ve monarkın vergileri yükseltmek için izin almak zorunda olduğu meclise dayalı siyasi yapı ortadan kalktı.</p>

<p>1760-1792 yıllarında aydınlanmış Danimarka monarşisinin Stavnsbånd adlı serfliği önce kraliyet topraklarında, ardından tüm toprak sahipleri için kademeli olarak kaldırması ve derebeylerinin köylülere karşı örneğin tahta bir at üzerinde kırbaçlanma gibi onur kırıcı cezalar uygulama hakkını sınırlamasıyla birlikte kritik öneme sahip siyasi devrim başladı.<a id="b4-28dn10" href="../Text/dipnot.xhtml#b4-28d10.">[10]</a>  Köylülere oy hakkı verilmese de, kendi topraklarına sahip olma ve eşit bir ortamda özgürce ticaret yapma hakkı verildi.<a id="b4-28dn11" href="../Text/dipnot.xhtml#b4-28d11.">[11]</a> </p>

<p>Danimarka monarkı, köylülerin özgürleşmesini reformlara şiddetle karşı çıkan soylu toprak sahiplerinin gücünü baltalama fırsatı olarak görmüştü. Monark, köylüleri özgür bırakarak doğrudan milli orduda göreve başlatma imkânına sahip oldu. Fikirler de önem taşıyordu: Adam Smith, 1776’da yayımlanan <i>Ulusların Zenginliği </i>adlı eserinde toprak sahibi çiftçilerin özgür olmayan serflerden çok daha üretken olduğunu savunuyordu. Eşit derecede önem taşıyan bir başka husus da köylülerin giderek daha eğitimli ve seferber olması, gıda işleme gibi daha yüksek katma değerli faaliyetlere geçerek ekonomik özgürlük fırsatlarını kullanmaya hazır hale gelmesiydi.</p>

<p>Modern Danimarka demokrasisini mümkün kılan ikinci büyük olay dış kaynaklıydı. Danimarka on sekizinci yüzyılın sonunda halen orta ölçekli, çok uluslu bir Avrupa gücüydü. Napolyon Savaşları sonucunda 1814’te Norveç’i kaybetti. On dokuzuncu yüzyılın ilk on yıllarında Fransız İhtilali fikirlerinin yayılması karmaşık siyasi sonuçlar doğurdu, çünkü hem burjuvazi ve köylü sınıfına dayalı siyasi katılım talepleri hem de Danimarka’nın hatırı sayılır büyüklükteki Almanca konuşan azınlığının ulusal mecrada kabul görme talepleri tetiklenmişti.</p>

<p>Prusyalılar 1864’te gerçekleşen kısa ama etkili bir savaş sonucunda çoğunluğu Almanca konuşan Schleswig ve Holstein düklüklerini Danimarka’dan ayırarak bu sorunu çözdü. Danimarka bir gecede ufak, homojen, genel olarak Danca konuşan bir ülkeye dönüştü ve çok daha küçük bir devletin sınırları içinde yaşamak zorunda olduğunu fark etti.</p>

<p>Bu durum on dokuzuncu yüzyılın sonunda demokrasinin, yirminci yüzyılın başında ise sosyal demokrasinin ortaya çıkış hikâyesinin bağlamını oluşturmaktadır. Rahip ve eğitimci N.F.S. Grundtvig’ten ilham alan, çiftçilere dayalı bir siyasi hareket, öncelikle resmi Lutheran kilisesinden ayrılarak ülke genelinde okullar kuran bir dini uyanış hareketi kisvesi altında şekillendi.<a id="b4-28dn12" href="../Text/dipnot.xhtml#b4-28d12.">[12]</a>  1848 yılında anayasal monarşi iktidara geçtikten sonra, çiftçi hareketi ve burjuvaziyi temsil eden ulusal liberaller doğrudan siyasi katılım hakkı için bastırmaya başladı ve ertesi yıl oy verme hakkını elde etti. Yirminci yüzyılda zengin Danimarka devletinin ortaya çıkışı bu cildin kapsamına dahil değildir. Ancak nihayet ortaya çıktığında, yalnızca gelişen işçi sınıfıyla kalmayıp aynı zamanda ekonomik büyümeden ziyade din yoluyla hareketliliği kolaylaştırılan çiftçi sınıfına da dayanıyordu.</p>

<p>Fransa, İspanya ve Almanya’yı bir kenara bırakırsak, Danimarka’da demokrasi ve modern piyasa tabanlı ekonomi İngiltere’ye kıyasla daha az şiddet ve çekişme sonucunda gelişmiştir. Aslında modern Danimarka’ya ulaşmak için Danimarkalılar İsveç ve Prusya gibi komşularla bir dizi savaşa girmiş, on yedinci ve on dokuzuncu yüzyılda şiddetli iç çatışmalar yaşanmıştır. Ancak uzun süreli bir iç savaş, çitleme hareketi, mutlakçı tiranlık, erken sanayileşmeden kaynaklanan ezici yoksulluk ya da sınıf çatışmasının sebep olduğu zayıf meşruiyet gibi unsurlar yoktu. Danimarka’nın geçmişinde fikirler hem Luther ve Grundtvig ideolojisi açısından, hem de haklar ve anayasalcılık hakkındaki Aydınlanma görüşlerinin on sekizinci ve on dokuzuncu yüzyılda Danimarkalı monarklar tarafından kabul görmesi açısından büyük önem taşımaktadır.</p>

<p>Danimarka’da demokrasinin yükseliş hikâyesi başka hiçbir yerde kopyalanamayacak tarihi tesadüfler ve zincirleme koşullarla doludur. Danimarkalılar İngilizlere kıyasla modern liberal demokrasiye ulaşmak için çok daha farklı bir yol benimsemiş olsa da, nihayetinde yolun sonu oldukça benzer bir yere çıkmıştır. Her iki ülkede de güçlü devlet, hukukun üstünlüğü ve hesap sorulabilir hükümet gelişmiştir. Bu durumda “Danimarka’ya ulaşmak” için bir dizi farklı yol vardır.</p>
</body>
</html>