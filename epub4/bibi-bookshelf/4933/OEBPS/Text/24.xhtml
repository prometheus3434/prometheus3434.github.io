<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>24</h1>
<h2 id="sigil_toc_id_24">PATRİMONYALİZMİN SINIRLARI ATLANTİK’İ AŞIYOR</h2>

<div class="b">Latin Amerika’daki hükümetin dünyanın geri kalanında bulunmayan karakteristik özelliklere sahip olmasının nedeni; ilk modern İspanya ve Fransa’nın yöntemine oldukça benzer bir yolla patrimonyal mutlakiyeti geliştirmesi; İspanyol kurumları ve Yeni Dünya’daki sömürgelere aktarılmaları</div>

<p class="n">Latin Amerika coğrafi, etnik, kültürel ve ekonomik açıdan büyük çeşitliliğe sahip bir kıtadır. Ancak bölgedeki ülkeler de ortak özelliklere sahiptir ve Latin Amerika’yı Güney ve Doğu Asya, Ortadoğu ve Afrika’dan ayıran bir hükümet şekli sergilemektedir.</p>

<p>Yirmi birinci yüzyılın başlarında, Latin Amerika nüfusunun çoğunluğu Dünya Bankasının “üst orta gelir” statüsüne erişmeyi başaran ülkelerde yaşıyordu. Kişi başına yıllık gelir 4.000 $ ila 12.000 $ arasındaydı ve bu gelirle yalnızca Afrika’nın toplamının değil, Hindistan ve Çin gibi hızla büyüyen ülkelerin de önüne geçiyorlardı.<a id="b4-24dn1" href="../Text/dipnot.xhtml#b4-24d1.">[1]</a>  Ancak ekonomik büyüme genelde fasılalıydı ve ortalaması Doğu Asya’da yirminci yüzyılın ortalarından beri süregelen büyümeden çok daha düşüktü.<a id="b4-24dn2" href="../Text/dipnot.xhtml#b4-24d2.">[2]</a>  Üçüncü dalgadan beri tüm bölge dünyanın en demokratik bölgelerinden biri haline gelmiş olsa da, Venezuela gibi ülkelerde popülist hükümetlerin yükselişiyle gerileme baş göstermiştir.<a id="b4-24dn3" href="../Text/dipnot.xhtml#b4-24d3.">[3]</a> </p>

<p>Latin Amerika’nın pek başarı gösteremediği iki alan vardır. Birincisi eşitliktir; bölge hem gelir hem de varlık eşitsizliği düzeylerinde dünya birincisidir. Yirmi birinci yüzyılın ilk on yılında bazı ülkelerde eşitsizlik seviyeleri az da olsa azalmış, ancak yine de büyük ölçüde sabit kaldıkları kanıtlanmıştır.<a id="b4-24dn4" href="../Text/dipnot.xhtml#b4-24d4.">[4]</a>  İkinci zayıf alan ise hukukun üstünlüğüdür. Latin Amerika ülkeleri rağbet görmeyen liderlerden kurtulmak için seçim düzenleme ve demokratik hesap sorulabilirlik mekanizmalarını kullanma konusunda nispeten başarılı olsa da, rutin adalet uygulaması çok geride kalmaktadır. Bu durum yetersiz güvenlikten yüksek suç düzeylerine, yığılmış mahkeme dosyalarına, zayıf veya emniyetsiz mülkiyet haklarına, zengin ve güçlülerin cezalardan muaf tutulmasına kadar her alanda kendini göstermektedir.</p>

<p>Eşitsizlik ve yetersiz düzeydeki hukukun üstünlüğü birbiriyle ilişkilidir. Hukukun üstünlüğü, Latin Amerika’da yalnızca büyük işletmeleri yöneten veya sendikalara üye olan küçük bir azınlığı korumaktadır. Peru, Bolivya ve Meksika’da halkın %60 ila 70’i kayıt dışı ekonomide yaşamını sürdürmektedir. Genellikle bu kişilerin yaşadıkları ev üzerinde yasal bir hakları yoktur; lisanssız işletmelerde çalışmaktadır; işsizlerse sendika üyesi olmadıkları için işçilere yönelik resmi korumalardan faydalanamamaktadır. Pek çok yoksul Brezilyalı uçsuz bucaksız favela’larda yaşamaktadır. Bu varoş bölgelerde resmi otoritelerin nüfuzu işlememekte, adalet genellikle özel olarak ve bazı durumlarda suç çeteleri tarafından sağlanmaktadır. Hukukun eşit uygulanmamasından ötürü ekonomik eşitsizlik artmaktadır, çünkü yoksullar kendilerini neredeyse hiç korumayan bir dünyada yaşamaktadır. Evlerine yatırım yapmalarının hiçbir mantığı yoktur, çünkü ne resmi bir hakları vardır ne de suç kurbanı olduklarında polise güvenebilirler.<a id="b4-24dn5" href="../Text/dipnot.xhtml#b4-24d5.">[5]</a> </p>

<p>Bu eşitsizliğin kaynaklarını bulmak güçtür. Çoğunluğu geçmişten kalmıştır. Eski elit kesimin pek çok varlıklı ailesi büyük topraklara sahiptir ve büyük latifundiya çiftlikleri kurarak varlıklarını bir sonraki nesle aktarmayı başaran insanların torunlarıdır. Çoğu Latin Amerika ülkesinde mali sistemler eşitsizliği giderek derinlere yerleştirmektedir. Ekonomik İşbirliği ve Kalkınma Örgütünü oluşturan zengin ülkeler grubunda mali sistemler çoğunlukla gelirlerin zenginden alınıp yoksula dağıtılması için kullanılmaktadır. Bunu başarmanın yolu kademeli bir vergi sistemi (örneğin ABD’deki sistem) veya yoksullara gelir desteği ve toplumsal hizmetler sağlayan yeniden dağıtım politikalarıdır (Avrupa’daki sistem). Latin Amerika’daki mali sistem ise aksine neredeyse hiç yeniden dağıtım yapmamakta, bazı durumlarda geliri örneğin sendikalaşmış kamu sektörü çalışanları veya üniversite öğrencileri gibi görece ayrıcalıklı gruplara yeniden dağıtmayı başarmaktadır. Resmi sektör çalışanları ve her türden elitler kendi çıkarlarını ve sübvansiyonlarını koruyabilmekte olup, gerçekten de çoğunluğu vergilerden yakasını sıyırma konusunda çok başarılıdır. Keskin sınırlarla kademelendirilmiş gelir vergisinin uygulandığı ABD’nin aksine, Latin Amerika ülkeleri bireylerden yalnızca ufak bir gelir toplamaktadır. Zengin Latin Amerikalılar gerçek gelirlerini son derece başarıyla saklamakta veya vergi tahsildarının erişemeyeceği denizaşırı yerlere nakletmektedir. Bu nedenle tüketim vergisi, gümrük vergisi ve katma değerli vergilerden doğan vergilendirme yükü orantısız şekilde yoksulların omzuna binmektedir.</p>

<p>Latin Amerikalı hükümetler yirmi birinci yüzyılın başında makroekonomik politika yönetiminde ilerleme kaydetmiştir. Ancak bu son derece yakın tarihli bir gelişmedir. Tarihlerinin büyük bir kısmında, Latin Amerikalı hükümetler bütçe açıkları, ağır kamu sektörü borçlanması, yüksek enflasyon oranları ve nihayetinde devletin borcunu ödeyememesi ile meşhurdu.<a id="b4-24dn6" href="../Text/dipnot.xhtml#b4-24d6.">[6]</a>  Bunun bölge bazındaki son örneği, 1980’lerin başında Meksika, Brezilya, Arjantin, Peru, Bolivya ve diğer ülkelerin borç ödemeleri konusunda moratoryum ilan etmeleri ve enflasyon rakamlarının ok gibi fırlamasıydı.</p>

<p>1980’lerin sonunda Arjantin gerçek bir hiperenflasyon yaşadı ve bu dönemde yıllık olarak hesaplanan oranlar %1.000’in üzerindeydi. Ayrıca ülke 2001’de yeni bir mali çöküş ve borç temerrüdüyle de karşılaştı.</p>

<p>Latin Amerika’da siyasi yönetişim de kendine özgüdür. Daha önce belirtildiği gibi, bölge son yıllarda demokratik açıdan iyiye gitmektedir. Ancak tüm büyük ülkeler Küba Devrimi’nin arifesinde 1960’lar ve 70’ler boyunca askeri diktatörlüğe karşı koyamamıştır. Demokrasinin kökenleri 1800’lerin başındaki ilk bağımsızlık sonrası rejimlere dayansa da, Latin Amerika’da tek bir rejim dahi demokratik yönetim anlamında tutarlı bir geçmişe sahip değildir. Bölgedeki diktatörlükler de özel bir niteliğe sahiptir. Fidel Castro yönetimindeki Küba haricinde Latin Amerika’daki hiçbir diktatörlük totaliter olarak adlandırılmaya yetecek kadar güçlü bir devlet kurmayı başaramamıştır. Örneğin hiçbiri zengin elitlerin elindeki varlıkları ve geliri alarak gerçek bir toplumsal devrimi hayata geçirmeye yetecek kadar zorlayıcı kapasite oluşturamamıştır. Bölgenin otoriter rejimleri (neyse ki) hiçbir zaman Komünist rejimlerle yönetilen Rusya ve Çin’deki kolektivizasyona veya Mao’nun Kültürel Devrimi’nin başlıca özelliği olan toplu cinayetlere benzer bir sistem yaratmayı başaramamıştır. Bu durum Hugo Chavez yönetimindeki Venezuela gibi “seçimli otoriter” rejimler için de geçerlidir; bu ülkelerde rejimin bizzat içindeki suç ve yolsuzluğu kontrol etmek mümkün değildir.<a id="b4-24dn7" href="../Text/dipnot.xhtml#b4-24d7.">[7]</a>  Devlet gücünün darbesi genellikle elit olmayanların üzerine inmiştir; örneğin Guatemala hükümetinin 1980’lerde gerilla hareketine karşı yerli nüfusu üzerinde uyguladığı korkunç kontrgerilla harekatında olduğu gibi. Zengin elitler demokratik olmayan hükümetlerle yaşamayı ve kendilerini devlet otoritesinden korumayı, çoğunlukla da kurumsallaşmış yolsuzluktan kazanç sağlamayı öğrenmiştir.</p>

<p>Bunlar size tanıdık geliyorsa, bunun nedeni Fransa’da antik rejim döneminde ortaya çıkan yönetişim modelinin kalıntıları olmasıdır. Latin Amerika’da bu örnekler oldukça benzer bir patrimonyal rejim olan İspanya’nın ilk modern döneminden gelmektedir. Tıpkı Fransa gibi, mutlakçı İspanyol devleti de 1492’den sonra ne bant ne de yapıştırıcı kullanılmadan inşa edilmiştir. İspanyol monarşisi bitmek bilmeyen savaşlar sonucunda devamlı kırılıp durmuştur. Bütçe açıklarını borç alarak kapatmayı denemiş, ancak kısa sürede borç verenlere karşı itibarını kaybederek en nihayetinde Fransız monarşisi gibi aynı kurnazlıklara başvurmuştur; bu kurnazlıklar arasında borç ödeme tarihlerinin devamlı yeniden düzenlenmesi, para biriminin değerinin azaltılması ve sermayeyi yükseltmek için paralı makamların satışı bulunmaktadır. Gerçekten de, görünüşte güçlü olan bu devlet ordunun büyük bir kısmı dahil olmak üzere kamu sektöründen giderek daha büyük parçaları özel girişimcilere satmak suretiyle nakit para sağlamaya çalışmıştır. Sonuç iç finans sistemiyle aynı olmuş, özel bireyler devlet tarafından oluşturulan rant haklarını ele geçirmeyi başarmıştır. Paralı makam sahibi olma sistemiyle kamu ile özel sektör arasındaki ayrım silindiği için yolsuzluk yaygınlaşmıştır.</p>

<p>Aynı zamanda, Tocqueville’in Fransa’da geçerli olduğunu belirttiği aynı faktörler nedeniyle İspanya’da da mutlakiyete karşı direnç zayıflamıştır. Kraliyet gücüne karşı koymak üzere birleşmesi gereken aristokratlar, alt soylular ve Üçüncü Sınıf, devletin bireylere sunduğu rant pastasından dilim kapma fırsatları nedeniyle bölünmüştür. Ortaçağ’da yeni vergileri onaylaması gereken İspanyol Cortés mahkemeleri (Fransız yüce mahkemelerine ve İngiliz Parlamentosuna benzemektedir) devlet gücü üzerinde güçlü bir denetim uygulama işlevini bırakmıştır. Makam sahibi olmakla ilgili endişeler ve sınıflar arasındaki yok denecek kadar ufak ayrımlar, İspanyol toplumunun kolektif eylemde bulunmasını önlemiştir.</p>

<p>Bu siyasi sistem, Yeni İspanya (Meksika) ve Peru naiplikleri aracılığıyla Yeni Dünyaya da aktarılmıştı. Ayrıca eşitsizliğin Avrupa’nın her yerinden daha baskın olduğu bir sosyal sistemin tepesinde oturuyordu. Tıpkı Reconquista sonrası İspanya gibi, Yeni Dünya da askeri fetih yoluyla ele geçirilmişti; ancak Moor topraklarının aksine çok sayıda yerli halkla doluydu. 1540’larda Potosı (Bolivya) ve Zacatecas (Meksika) şehirlerinde önemli gümüş kaynaklarının keşfedilmesi büyük bir madencilik imparatorluğunun doğmasına yol açmıştı; bu imparatorlukta Avrupalı liderler maden kiralarıyla geçimini sürdürürken tüm işleri yerli köle işçiler yapıyordu. O zamanın tarihçilerine göre, Yeni Dünyaya gemiyle seyahat eden İspanyollar buraya çalışmak için değil efendi olmak için gitmişti: “Yerlilerin emeğiyle ve el işçiliğiyle geçimlerini sağlıyor ve onların döktüğü terler sayesinde yaşamlarını idame ettiriyorlardı.”<a id="b4-24dn8" href="../Text/dipnot.xhtml#b4-24d8.">[8]</a>  Dolayısıyla, İspanyol Amerika’sının ahlaki iktisadı New England kolonilerini kuzeye yerleştiren toprak sahibi çiftçilerden en başından beri farklıydı. Latin Amerika’daki sömürgeci hükümet öyle bir yapılandırılmıştı ki, sanki ABD siyasi kurumları yalnızca siyahi köleliğinin yerleşik olduğu Güney eyaletleri etrafında inşa edilmiş gibiydi.</p>

<h4 class=" sigil_not_in_toc">İFLAS BAYRAĞINI ÇEKEN İSPANYOL DEVLETİ</h4>

<p class="n">1469’da Ferdinand ve Isabella’nın evlenmesi ile Aragón ve Kastilya krallıkları Katalonya, Napoli ve Sicilya gibi Aragon topraklarını kapsayacak şekilde birleşmiş ve bunun ardından modern İspanyol devleti dünya sahnesinde olağanüstü bir hızla yükselmişti. Ortak monarşi 1492’de Grenada’da son Moor kalesini fethetmeyi başarmış, aynı yıl Kolomb da Yeni Dünyaya doğru yola koyulmuş ve İspanya için Doğu Hint Adalarının denetimini ele geçirdiğini ilan etmişti. Torunları V. Karl bu İspanyol topraklarına Burgonya’yı da eklemiş (Aşağı Ülkeler ve Franche-Comte dahil) ve 1519’da Kutsal Roma İmparatoru seçilmesiyle Avusturya’nın Habsburg topraklarını da ele geçirmişti.</p>

<p>1520’lerde V. Karl dünyanın o zamanki en büyük imparatorluğunu yönetiyordu. Ancak bu imparatorluğun fetihten ziyade hanedan ittifaklarıyla elde edilmesi sonucunda, gelişmekte olan devlet kurumlarının karakterini şekillendiren mali kısıtlamalar ortaya çıktı. Karl ve oğlu II. Felipe, vergi matrahını yalnızca Kastilya’da güvence altına almıştı (Kastilya’nın değerli Yeni Dünya toprakları dahil) ve İspanyol hükümdar imparatorluğun geriye kalan kısımlarını kendi amaçları için sömüremiyordu.<a id="b4-24dn9" href="../Text/dipnot.xhtml#b4-24d9.">[9]</a>  Bununla birlikte, Habsburg monarşisi yarımada dışında pahalı taahhütlerde bulunmuştu. Bunlardan biri on altıncı yüzyılda İtalya’nın ve özellikle de Milano Dükalığı’nın denetimi için Fransa’yla yapılan uzun süreli savaştı. Bir diğeri ise Hollanda’yla seksen yıldır devam eden savaştı. Son olarak, Alman topraklarında süren yıkıcı Otuz Yıllık Savaş, Richelieu’nun önderliği altında Protestanların Fransa’ya destek vermesi sonucunda pan-Avrupa savaşına dönüşmüştü. Bu dönemde savaşlar kuşatmada kullanılan ağır silahlara karşı daha dayanıklı olan yıldız şeklindeki <i>trace italienne</i> kalesinin geliştirilmesiyle iyiden iyiye pahalı hale gelmişti ve şehirlerin yatırımını uzun vadeli, zorlu meselelere dönüştürüyordu.<a id="b4-24dn10" href="../Text/dipnot.xhtml#b4-24d10.">[10]</a>  Bu savaşların maliyetinin yüzde sekseni Kastilya’daki vergi mükelleflerinin omuzlarındaydı.<a id="b4-24dn11" href="../Text/dipnot.xhtml#b4-24d11.">[11]</a></p>

<p>Yeni Dünya’dan gelen değerli maden akınına rağmen, bu pahalı dış politika taahhütlerinin hepsi İspanya’nın mali sistemini muazzam derecede zorluyordu. Hükümet masrafları on altıncı ve on yedinci yüzyılda Amerikan sömürgelerinden gönderilen paralardan kat kat daha fazlaydı. 1530’lar ve 40’larda altın ve gümüş ithalatı 200.000 ila 300.000 dukat iken, yüzyılın sonunda maksimum 2,2 milyon dukata ulaşmıştı. Ancak bu rakamlar aynı dönemde 1,2 milyondan 6 milyon dukata yükselen borçların gölgesinde kalıyordu.<a id="b4-24dn12" href="../Text/dipnot.xhtml#b4-24d12.">[12]</a> </p>

<p>On altıncı yüzyılın başlarında İspanyol Krallığı vergi toplamaktansa borçlanmaya hevesliydi ve kısa süre içinde borçlu olarak itibarını zedelediğini fark etti. Henüz 1520’lerde borç hizmeti gelirlerin üçte birinden fazlaydı ve 1560’da Fransa’yla yapılan uzun savaş neticesinde 100 katından fazlasına yükselmişti.<a id="b4-24dn13" href="../Text/dipnot.xhtml#b4-24d13.">[13]</a>  İspanyol Krallığı açıkları finanse etmeye yetecek kadar fon bulamadığından 1557, 1560, 1575, 1596, 1607, 1627, 1647, 1652, 1660 ve 1662’de iflasını ilan etti.<a id="b4-24dn14" href="../Text/dipnot.xhtml#b4-24d14.">[14]</a>  Bu iflaslar borcun tamamen inkar edilmesi anlamına gelmiyordu, daha ziyade günümüzde borçların yeniden planlanmasına veya üzerinde çalışılmasına eşdeğerdi. Kısa vadeli ve dalgalı borç üzerindeki faizin yüksek olması halinde krallık bu borcun ödenmesi için moratoryum ilan ediyor, ardından alacaklılarla uzun soluklu ve kin dolu bir müzakereye giriyordu. Eski borcun yerine alacaklılar <i>juro al quitar</i> adı verilen yeni bir kağıt parçası almaya zorlanıyordu. Gelecekteki vergi gelirleri üzerinde hak iddia eden bu belge Fransa’daki ranta benziyordu. Tarihsiz ve müzakereye açık tahviller olan juro’lar başlangıçta yüzde 7 oranında faiz ödese de, faiz oranlarında ve sermaye geri ödemesinde periyodik olarak keyfi düzenlemelere tabiydi. Monarşi, juro aracılığıyla Kastilya toplumundaki papazlar, üst soylular, alt soylular, bürokratlar gibi elitlerin kazançlarından faydalanıyordu. Daha güçlü olan alacaklılar genellikle daha iyi şartlarda uzlaşma sağlayarak kendilerini ödeme moratoryumlarından muaf tutuyor ya da yeniden planlama yükünü daha zayıf ortakların üstüne atıyorlardı. Vitoria firması hükümetten ödeme alamayınca kendi alacaklılarını zor durumda bırakmıştı ve bu alacaklılar arasında “keşişler, manastırlar, darülacezeler, öksüzler, yetimler gibi ticaretle uğraşmayan insanlar” vardı.<a id="b4-24dn15" href="../Text/dipnot.xhtml#b4-24d15.">[15]</a>  Elitlerden doğrudan vergi almak rejim için siyasi anlamda çok daha zor olduğundan, hükümetin diğer alternatifi borç yükümlülüklerini bir türlü yerine getirememekti. Bu gelenek, günümüzde Latin Amerika’daki Arjantin gibi hükümetler tarafından sürdürülmektedir. Arjantin, 2001 yılındaki ekonomik krizin ardından yalnızca yabancı yatırımcıları değil, kendi emeklilerini ve tasarruf sahiplerini de devletin muazzam borç yükünü taşımak zorunda bırakmıştı.</p>

<h4 class=" sigil_not_in_toc">VERGİ VAR TEMSİL YOK</h4>

<p class="n">O dönemde İspanyol güçlerinin tehdidi altında olan pek çok Avrupalı (özellikle de İngilizler), İspanyol Krallığının sözde mutlakçı güçlerini hayranlıkla karşılıyor, kralın vergilendirme ve imtiyaz konusunda “Türkler kadar” güçlü olduğuna inanıyordu. Ancak İspanyol gücünün kökeni son derece istikrarsız bir mali temele dayanıyordu ve kralın kendi elitleri üzerindeki otoritesi hem kanunlar hem de geleneklerle sınırlanmıştı. Çin ve Rusya örneklerine kıyasla, İspanyol mutlakiyeti kendi elitleri üzerinde doğrudan eyleme geçemeyecek kadar zayıftı; üstelik İngilizler gibi rızaya dayanan meşru bir vergilendirme sistemi de geliştiremiyordu. Tıpkı diğer Avrupalı ülkeler gibi, İspanyayı oluşturan krallıklar da Cortés adı verilen ortaçağa özgü bir meclis kurumuna sahipti. León krallığı Avrupa’nın ilk meclislerinden birine sahipti, Aragón krallığının meclisi ise en örgütlü ve güçlü meclislerden biriydi.<a id="b4-24dn16" href="../Text/dipnot.xhtml#b4-24d16.">[16]</a>  León’u da içine alan Kastilya Cortés’i, İngiliz Parlamentosundan ve Fransa’daki Estates-General’den daha az temsilci ve daha sınırlıydı, çünkü avamların da yer aldığı tek bir mecliste rahipler sınıfını ya da soylular sınıfını kurumsal organlar olarak düzenli aralıklarla meclise dahil etmiyordu. On dördüncü yüzyıla kadar yalnızca yüz kasabanın <i>procurador</i> adı verilen gözetmenleri Cortés’e çağrılırken, on beşinci yüzyılda bu sayı on sekiz şehri temsil eden ikişer kişiye düşmüştü. Bu otuz altı kişi tüm kraliyet adına konuştuğunu iddia etse de, aslında İspanyanın başlıca bölgelerinin her birinde hüküm süren oligarşik niziplerin temsilcileriydi.<a id="b4-24dn17" href="../Text/dipnot.xhtml#b4-24d17.">[17]</a> </p>

<p class="bosluk1"></p>

<div>

<img alt="habsburgtoprak" src="../Images/habsburgtoprak.jpg"/>

</div>

<p class="bosluk1"></p>

<p>Geleneksel Cortés güçleri de sınırlıydı. Yasama üzerinde yetkisi yoktu, bu yetki kralın ayrıcalığındaydı. 1567’de II. Felipe tarafından çıkarılan kanunlar bütünü Nueva Recopilación’da (Yeni Derleme) “Krallık genelinde hiçbir empozisyon, katkı veya başka türlü vergi Cortés toplanmadan ve gözetmenler tarafından onaylanmadan uygulanamaz” deniyordu. Fakat bu otorite yalnızca yeni ve olağanüstü vergiler üzerinde geçerliydi; <i>alcabala</i> (genel bir tüketim vergisi), <i>regalias</i> (gümrük vergileri) ve <i>quintos</i> (maden, tuz vb. vergileri) gibi mevcut vergilerin onaylanmasına gerek yoktu. Ayrıca kral, talebin haklı görülmesi halinde Cortés’in yeni vergileri onaylamaktan vazgeçme hakkı bulunmadığına karar vermişti ve burada “haklı” kelimesinin tanımı krala bağlıydı.</p>

<p>Kralın ve Cortés’in nispi gücü gökten zembille inmemiş, siyasi mücadele sonucunda ortaya çıkmıştı. Alcabala merkezi otoriteler tarafından kiraya verilmiş, bu uygulama vergilerin toplanması ve bölüştürülmesinden sorumlu olan <i>ericabezamiento</i> adlı sistemi tercih eden şehirlerin itirazına uğramıştı. Encabezamiento sistemi Isabella tarafından yürürlüğe konmuş, ancak 1519’da V. Şarl tarafından kaldırılmış ve bu durum <i>comunero</i> adlı bir halk isyanını teşvik etmişti. Şarl, Cortés’i kendi yandaşlarıyla doldurmuş ve itiraz üzerine yeni vergi sistemini zorla yürürlüğe koymuştu; itirazın bir kısmı yabancı kral olarak algılanmasından (Flandre’de doğmuştu) ve Kastilya’nın vergi paralarını Kastilya halkını neredeyse hiç ilgilendirmeyen yabancı savaşlar için kullanmasından kaynaklanıyordu. Kastilya’nın dört bir yanındaki şehirler buna tepki göstererek halkın katılımıyla milis kuvvetleri örgütlemiş ve bir yandan yeni hükümdar olarak Kraliçe Joanna’nın adaylığını teşvik ederken öte yandan seçime tabi olan alternatif bir Cortés kurmaya yönelmişti. Şarl krallığının kontrolünü kaybetmiş olabilirdi ama comunero’lar da soyluları düşman ilan etmişti. Soylular fikir değiştirip krala destek verince, Şarl nihayet askeri denetimi yeniden ele geçirmeyi başardı.<a id="b4-24dn18" href="../Text/dipnot.xhtml#b4-24d18.">[18]</a> </p>

<p>Comunero isyanının ardından gelenler, belirli açılardan 130 yıl sonra Fransa’da gerçekleşen Fronde ayaklanmasının sonuçlarına benziyordu. Kral şehirler üzerindeki otoritesini kesin bir askeri zaferle kanıtladı. Seçimle başa gelecek ve İspanya’daki özgürlüklerin koruyucusu olacak bağımsız Cortés fikri öldü. Aynı zamanda, kral bu memnuniyetsizliğin asıl sebebi olan kaynaklarla uğraşması gerektiğini fark ederek potansiyel rakiplerini aşamalı ve yavaş adımlarla rüşvet karşılığında satın aldı. Kaldırılması nedeniyle isyanı fitilleyen encabezamiento sistemini yeniden eski haline getirdi ve <i>servicios, millones</i> gibi yeni vergileri yerel otoritelerin ellerine bıraktı. Yerel otoriteler genellikle kral adına topladığı gelirlerden belirli bir yüzdeyi elinde tutmasına izin verilen patrimonyal makam sahipleriydi.<a id="b4-24dn19" href="../Text/dipnot.xhtml#b4-24d19.">[19]</a>  İlerleyen yıllarda Cortés toplanarak fikri alındı, ancak parasal konularda hiçbir güç talebinde bulunmadı ve güce sahip olmadı. Yine de tercihleri kamu mâliyesini etkileyebiliyordu. Emlak vergilerini ödemek istemedikleri için yeni vergiler ticarete ilişkin olan, genellikle yoksulların sırtına binen ve İspanyanın ekonomik büyümesini engelleyen vergilendirme biçimlerine dönüştü.</p>

<p>İspanyol devletinin patrimonyalleşmesi 1560’larda başladı ve IV. Felipe zamanında (1621-1665) zirveye ulaştı. Tıpkı Fransa’da olduğu gibi, bu süreç İspanyanın katıldığı bitmek bilmeyen savaşlarla ve uçsuz bucaksız bütçe açıklarıyla körükleniyordu. Söz konusu süreç 1557’de İspanyanın ilk iflasıyla başladı ve kral bu dönemde dostu ve saray görevlisi olan Ruy Gömez’i mümkün olduğunca çok belediye makamını satmaya yolladı.<a id="b4-24dn20" href="../Text/dipnot.xhtml#b4-24d20.">[20]</a>  Fransa’nın aksine, İspanya’da ilk paralı makamlar şehirlere ve bölgelere ait makamlardı. Bu uygulama yaygın bir şekilde kınanmış, satılan makamların doğrudan yolsuzluğa kapı açmak dışında yeterli kazanç sağlayamayacağı anlaşılmıştı.<a id="b4-24dn21" href="../Text/dipnot.xhtml#b4-24d21.">[21]</a>  Ancak buna rağmen devlet mali darboğaz nedeniyle makamları satmaya devam etmek zorunda kaldı. Hükümet tahminlere göre 1650 yılına kadar otuz bin tescilli makam sahibi yaratmıştı; bu sayı o dönemde Fransa’ya kıyasla kişi başına iki kat daha yüksekti.<a id="b4-24dn22" href="../Text/dipnot.xhtml#b4-24d22.">[22]</a>  Ayrıca Kastilya topraklarının yaklaşık yüzde 30’u yeniden derebeylik yetkisine devredildi; bunun sebebi siyasi amaçlardan ziyade monarşinin hazır nakit paraya ihtiyaç duymasıydı. Tüm kasabalar ve şehirler üzerindeki otorite, vergi toplama ve adalet dağıtma hakkı dahil olmak üzere özel bireylere satılmıştı. İspanyol devletinin inşası belirli bir açıdan tersine işliyor, merkezi hükümet mali ihtiyatsızlık sonucunda topraklarının büyük bir kısmı üzerindeki kontrolünü giderek yitiriyordu.</p>

<p>Patrimonyalizm de askeri örgütlenmeyi etkilemişti. İspanya yüzyıllarca süren bir mücadelenin ardından Moorlardan kurtularak özgürleşmiş, Kastilya ve Aragon krallığı birleştiği zaman ordu önce mızraklarla ve daha sonra arkebüzlerle savaşan tercio adlı piyade birliklerine dönüşmüştü.<a id="b4-24dn23" href="../Text/dipnot.xhtml#b4-24d23.">[23]</a>  Bu yönde eğitim alan ve söz konusu ekipmanlara sahip olan İspanyol askerleri, Cortés ve Pizarro yönetimi altında Yeni Dünyanın yerli imparatorluklarını fethetti. Ayrıca imparatorluğun pek çok başka bölgesinde, özellikle İspanyol Yolu adı verilen ve Aşağı Ülkelere erişim imkânı sağlayan Kuzey İtalya üslerinden de hizmet verdiler.<a id="b4-24dn24" href="../Text/dipnot.xhtml#b4-24d24.">[24]</a>  Kastilyalı askerlerin 1533’te Osmanlılara karşı Viyana savunmasında yer almasının yanı sıra İspanyol denizciler de 1535’te Tunus’taki saldırıda, 1538’de Cezayir’i fethetmeye yönelik başarısız teşebbüste ve 1571’de büyük İnebahtı Deniz Muharebesinde az sayıda gemiden sorumluydu. Ancak on yedinci yüzyılda orduların ve donanmaların yetiştirilmesi için birlikleri kendi kaynaklarını kullanarak yetiştiren özel bireylere veya kendi kadırgalarını ve gemilerini donatan kıyı şehirlerine giderek daha fazla başvurulur olmuştu. Bu kuvvetlerin masraflarını karşılayan lojistik altyapı Cenevizli finansörlerin kontrolü altına girmişti. Yani 1600’lerin ortalarında İspanyol monarşisi kendi silahlı kuvvetleri üzerinde yok denecek kadar az denetime sahipti.<a id="b4-24dn25" href="../Text/dipnot.xhtml#b4-24d25.">[25]</a> </p>

<p>Tıpkı diğer batılı Avrupa ülkelerinde olduğu gibi, İspanyol kralının mülkiyet hakları ve ortak özgürlükler hakkında istediğini yapma otoritesini sınırlamada hukukun üstünlüğü önemli bir rol oynuyordu. İspanya’da Roma hukuku geleneği Kuzey Avrupa’daki gibi tamamıyla tükenmemiş ve on birinci yüzyılda Jüstinyen Kanunu’nun dirilişiyle çok güçlü bir medeni hukuk geleneği geliştirmişti. Medeni hukuk, kutsal ve doğal hukukun kanunlaştırılmış hali olarak görülüyordu. Kral pozitif hukuk yetkisine sahip olsa da, Recopilación uyarınca mevcut hukuki öncüllere tabiydi ve bu kanunlarla çelişen hiçbir hükmün geçerliliği yoktu. Katolik kilisesi eklesiyastik hukukun koruyucusu olarak kaldı ve kraliyetin ayrıcalıklarıyla sık sık anlaşmazlığa düştü. Geleneksel haklara veya ayrıcalıklara ters düşen kraliyet emirlerine “<i>Obedezcase, pero no se cumpla”</i> (uyum göster ama yürürlüğe koyma) bölüm başlığında karşı çıkılıyor, kraliyet naibinden beğenmedikleri bir emir aldıklarında bu bölüm Yeni Dünya daki konkistadorlar tarafından sıklıkla anımsatılıyordu. Kraliyet emirlerine karşı çıkan bireylerin Kraliyet Konseyine başvurma hakkı vardı; bu konsey tıpkı İngiliz emsali gibi memleketin en yüksek adli otoritesini teşkil ediyordu. Tarihçi I.A.A. Thompson’a göre “Kastilya Konseyi, yasalara saygıyı ve keyfi davranışlara karşı yasal hakları, aynı zamanda hükümetin bir idari veya yönetimsel biçimine karşı durarak olağanüstü veya nizamsız prosedürlere başvurulmasına etkin olarak direnen ve mütemadiyen yerleşik hakları ve sözleşmeden doğan yükümlülükleri savunan hukukçuları temsil ediyordu.”<a id="b4-24dn26" href="../Text/dipnot.xhtml#b4-24d26.">[26]</a> </p>

<p>Bu hukuki geleneğin etkisi, İspanyol krallarının ülke içindeki düşmanlarla ve halkının mülkiyet haklarıyla nasıl ilgilendiğine bakarak görülebilir. Kendi mahkemelerinin üyelerini tüm ailesiyle birlikte keyfine göre idam eden Çin Şi Huang veya Korkunç İvan’la mukayese edilebilecek hiçbir İspanyol yoktu. Tıpkı bu dönemdeki Fransız krallar gibi, İspanyol krallar da nakit arayışında mülkiyet haklarından devamlı bir parça koparıyor, ancak bunu mevcut kanunlar çerçevesinde yapıyordu. Varlıkları keyfi olarak kamulaştırmak yerine faiz oranlarını ve sermaye geri ödeme planlarını yeniden düzenliyordu. Yüksek düzeylere varan dolaysız vergiler üzerinde riskle yüzleşmek yerine para biriminin değerini düşürüyor ve enflasyon oranının yükselmesine göz yumuyordu. Gevşek para politikasından kaynaklanan enflasyon da aslında bir vergidir, ancak kanunlaştırılmasına gerek yoktur ve genellikle parasal varlıklardan ziyade gayrimenkullerle elitlere nazaran sıradan halkın canını yakar.</p>

<h4 class=" sigil_not_in_toc">KURUMLARIN YENİ DÜNYAYA AKTARILMASI</h4>

<p class="n">Fetih toplumları kurumsal gelişme ve reform açısından eski gelenekleri ve uzun yerleşim örüntüleri olan toplumlardan farklı fırsatlara sahiptir. Fetih toplumları çağdaş kurumsal dilde “sıfırdan gelişme” adı verilen ve kurumların derin kökenlere sahip paydaşlar ve davranış modelleri tarafından engellenmeden yeniden oluşturulması anlamına gelen kavrama tabi olabilir. Osmanlılar, sipahilerine (süvariler) tek nesillik bir soylu unvanı vererek tımarlara (araziler) yerleştirebiliyor, çünkü bu topraklar yakın bir zamanda önceki sahiplerinden alınmış oluyordu. İspanyolların</p>

<p>Yeni Dünyayı keşfettiğinde mevcut kurumlarını da yanlarında getirmeleri şaşırtıcı değildir. Ancak Avrupa’ya kıyasla burada yerleşik çıkar gruplarının çok daha az kısıtlamasıyla karşılaşmış, ayrıca karşılarına farklı ekonomik fırsatlar ve kaynak bağışları çıkmıştır. Dolayısıyla eğer Latin Amerika’da yönetişim İspanya’nın eski rejim dönemindeki yönetişime benziyorsa, kurumları aktarma sürecinin doğrudan veya hemen gerçekleşmesi gerekmiyordu. İspanyolların Amerika’yı fethi, yarımadadaki nihai Reconquista faaliyetlerinden hemen sonra gerçekleşti: Kristof Kolomb, Ferdinand ve Isabella’nın zaferle Grenada’ya girişine, Cortés’in amcası ve babasının Moorlara karşı askeri seferberliğe katılmasına şahitlik etmişti. Cortés, Azteklere karşı mücadelesinde Moorlarla savaşırken kullandığı “böl ve fethet” stratejilerinden faydalandı.<a id="b4-24dn27" href="../Text/dipnot.xhtml#b4-24d27.">[27]</a>  Güney İspanya’yı sömürgeleştirme deneyiminde kullandığı yerleşim, sömürgeleştirme ve siyasi örgütlenmeyle alakalı pek çok aynı tekniği yeniden hayata geçirdi. Öyle ki, konkistadorlar yerlilerin tapınaklarına “cami” adını verme alışkanlığına sahipti.</p>

<p>Bu ilk seferlerin masrafları İspanyol kralı tarafından karşılanıyor, ancak seferleri organize eden özel bireylerin girişimcilik enerjisiyle hayata geçiriliyordu. Latin Amerika kurumlarının gelişimi, yeni topraklardaki bireylerle Madrid’de giderek güçlenen ve sömürgeleri üzerindeki sıkı denetimi korumaya çalışan hükümet arasındaki karşılıklı etkileşimin sonucunda ortaya çıkmıştı. Keşfedilen altın ve gümüş çıkarma hakları özellikle ilgi çekiyordu; özel bireylere tanınan toprak hakları arasında yeraltı kaynaklarına dair haklar bulunmuyordu ve tüm bu haklar devletin elinde kalmıştı. Ancak Peru ve Meksika’daki yeni yerleşimciler topluluğu madenlerin çıkarılmasında görev almıyor, daha ziyade toprağın ve topraktan çıkan tarımsal kaynakların derebeyi olarak kabul görmek istiyordu. Yeni bir durumla karşı karşıya kalmışlardı: Fethettikleri topraklar Güney İspanya’ya kıyasla yoğun bir nüfusa sahipti ve bu nedenle farklı bir şekilde sömürülmeye müsaitti.</p>

<p>İspanyol otoriteler tarafından konkistadorları hem ödüllendirmek hem de denetlemek için icat edilen <i>encomienda</i> kurumu topraktan ziyade insana dayalı bir hibeydi. Tıpkı Osmanlı’daki tımarda olduğu gibi, kraliyetin niyeti yerleşik bir yerel soylu sınıfının ortaya çıkmasını önlemekti; encomienda koşullu olarak veriliyor ve miras bırakılamıyordu.<a id="b4-24dn28" href="../Text/dipnot.xhtml#b4-24d28.">[28]</a>  Cortés’in Aztek başkenti Tenochtitlán’ı fethinden hayatta kalanların yaklaşık yüzde 40’ına, ayrıca Peru’daki muazzam sayıda Pizarras yanlısına encomienda verilmişti. Encomienda teknik olarak hediye edilen yerli halkın köleleştirilmesi anlamına gelmiyordu, ancak Hıristiyanlık dininde onlara yol gösteren ve iyi davranan <i>encomendero</i>’lara karşılık ödemek için çalışmaları gerekiyordu. İspanyol Krallığı tıpkı bir baba gibi davranarak, yerli işçilerin yeni derebeyleri tarafından kötü muamele gördüklerinden endişeleniyordu; üstelik Kızılderili nüfusunun çiçek hastalığı ve özellikle yatkın oldukları diğer hastalıklar sonucunda sayıları büyük ölçüde azalmıştı. Dolayısıyla erken dönemdeki Latin Amerikalı kurumlarda ırka bağlı hiyerarşik lordluk ve serflik ilişkisi inşa edilmişti.</p>

<p>İspanyollar, Amerikan sömürgelerini yönetmek için hızla modern ve o döneme göre verimli bir idari sistem kurdu. İspanyol Yeni Dünya imparatorluğunun meşruiyeti 1493’te Papa VI. Alexander’ın fermanına dayanıyordu. Alexander, (coğrafi sınırları bilinmeyen) Doğu Hint Adalarını ebediyen Kastilya ve León Krallığına vermişti. Otorite, İspanyol kral ve Madrid’deki Doğu Hint Adaları Konseyinin elindeydi ve Meksika ile Peru’da kurulan naiplikler aracılığıyla iletiliyordu. Yeni Dünya’daki pek çok konkistador ve yerleşimci başka yerlerde doğmuş olmasına rağmen, imparatorluğun diğer bölgelerine ait kanunlar değil, yalnızca Kastilya kanunları uygulanıyordu. Cortés büyük comunero isyanının patlamasından bir yıl önce, 1519’da Meksika’nın fethine başladı. Bu mücadelenin sonucu nedeniyle, Amerika’ya aktarılan siyasi kurumlar arasında güçlü bir Cortés ya da diğer türden temsil organları yoktu. Siyasi bağımsızlığa yönelik tek erken girişim, Francisco Pizarras’ın kardeşi Gonzalo’nun başlattığı isyandı. Gonzalo kendini Peru’nun bağımsız kralı olarak ilan etmeye kalkışmıştı. 1548’de kraliyet birlikleri tarafından yenilerek idam edilmesi üzerine, on dokuzuncu yüzyılın başındaki bağımsızlık savaşlarına kadar Yeni Dünya’daki İspanyollardan merkezi otoriteye yönelik başka bir isyan görülmedi.</p>

<p>İspanyol otoriteler Romanın hukuk sistemini de aktarmış; Santo Domingo, Meksika, Peru, Guatemala ve Bogotá’nın dahil olduğu on yerde yüksek mahkemeler (<i>audiencia</i>) kurmuştu. Sömürgelerin yönetimine yardım etmek için gönderilen çok sayıda idareci, medeni hukukta uzun süredir deneyimli olan avukatlar ve hâkimlerdi. Tıpkı Çin’deki valiler ve Osmanlı’daki sancak beyleri gibi burada da idarecilerin yerel halktan kadınlarla evlenmeleri ve topraklarında aile bağları kurmaları yasaktı. Sömürgeci yönetim sistemi, tarihçi J. H. Elliott’a göre bir bütün olarak şöyle ifade edilmiştir: “Modern devletin ‘modernitesi’ merkezi otoritenin emirlerini uzaktaki yerel birimlere aktarmayı başaran kurumsal yapılara sahip olması şeklinde tanımlanıyorsa, sömürgeci İspanyol Amerika hükümeti İspanyol hükümetinden ve aslında hemen hemen tüm Erken Modern Avrupa devletlerinden daha ‘modern’di.”<a id="b4-24dn29" href="../Text/dipnot.xhtml#b4-24d29.">[29]</a>  Bu açıdan söz konusu sistem İngiliz monarşisinin Kuzey Amerika’daki yeni sömürgelerine karşı takındığı “bırakınız yapsınlar” tutumuyla zıt düşmektedir.</p>

<h4 class=" sigil_not_in_toc">LATİFUNDİYA DEMİR KANUNU</h4>

<p class="n">İspanyanın Yeni Dünya’daki idari sistemi 1570’de o dönemin Avrupalı sistemlerinden daha modern görünse de bu durum uzun sürmeyecekti. İspanyanın kendi siyasi sisteminin patrimonyalleşmesi ancak on yedinci yüzyılda vites yükseltmişti ve paralı makam gibi kurumların Amerika’ya aktarılması kaçınılmazdı. Ancak bu süreci tetikleyen asıl dinamik, sömürgelerde rantlarını ve ayrıcalıklarını artırmaya çalışan yerel aktörlerin girişimleri ve Madrid’deki merkezi yönetimin bu aktörleri engelleyemeyecek kadar zayıf ve güçsüz olmasıydı.</p>

<p>Büyük toprak (latifundiya) demir kanunu -zenginler devlet müdahalesi olmadığında daha da zenginleşir- Çin ve Türkiye gibi diğer tarım toplumları kadar Latin Amerika için de geçerliydi.</p>

<p>Yerleşimci sınıfı, tek nesillik encomienda’lara ısrarla karşı çıkıyordu. Yerleşimciler elbette yetkilerini çocuklarına devretmek istiyordu ve 1540’larda yetkilerinin otomatik olarak kraliyete dönmesini emreden yasaya karşı isyan çıkarmıştı. İnsanlar üzerindeki hakkı sayesinde bazı encomendero’lar işçilerini komuta ederek zenginleşti ve büyük toprak parçaları satın almaya başladı. Encomienda’nın aksine toprak miras bırakılabiliyordu. On altıncı yüzyılın sonunda Amerikalılar yerli halkların kente göç kriziyle karşı karşıya kaldı; Meksika’nın nüfusu bu dönemde 20 milyondan 1,6 milyona düşmüştü.<a id="b4-24dn30" href="../Text/dipnot.xhtml#b4-24d30.">[30]</a>  Böylece nüfusun seyrek olduğu pek çok arazi birden kullanıma açılmış oldu.</p>

<p>Bu yeni creóle elitleri genellikle şehirlerde yaşıyordu ve topraklarını kiralık işgücü kullanarak uzaktan toprak sahibi olarak yönetiyordu. Latin Amerika’da geleneksel toprak zilyetliği diğer kabile toplumlarından farklı değildi; umuma açıktı ve geniş akraba gruplarına bağlıydı.</p>

<p>Geriye kalan yerliler ya kandırılarak topraklarını satmış ya da topraklarından zorla kovulmuştu. Umuma açık topraklar özel mülkiyetlere dönüştürülmüştü ve mısır, manyok gibi yerli ürünlerin yerini Avrupa’da para eden ürünlerin almasıyla çevre büyük ölçüde değişmişti. Tarım topraklarının büyük bir kısmı otlak olarak ayrılmıştı ve genellikle toprak verimliliği üzerinde korkunç etkiler yaratıyordu. Madrid’deki hükümet kendini yerli toprak sahiplerinin haklarını korumaya adamış olsa da buradan çok uzaktaydı ve olup bitenleri kontrol edemiyordu. Genellikle yerel İspanyol otoriteler yeni toprak sahipleri sınıfıyla işbirliği yaparak düzenlemeden kurtulmalarına yardımcı oluyordu. Bu uygulama, Latin Amerika’daki latifundiyanın kökenini oluşturan hacienda’ydı ve sonraki nesillerde hem eşitsizliğin hem de bitmek bilmeyen iç kargaşanın kaynağı olacaktı.<a id="b4-24dn31" href="../Text/dipnot.xhtml#b4-24d31.">[31]</a> </p>

<p>Büyük hacienda’ların bölünerek parça parça satılmasını önleyen primogenitur sistemi niteliğindeki İspanyol <i>mayorazgo</i> uygulaması, toprağın küçük bir elit topluluğun elinde toplanmasını teşvik ediyordu. On yedinci yüzyılda tüm kasabalar ve köyler dahil büyük topraklar zengin bireylerin elinde toplanmış, zenginler daha sonra toprağın sayısız çocuğa bölünerek aile kontrolünden çıkmasını önlemek için mayorazgo uygulamasını başlatmıştı. Bu uygulama Yeni Dünyaya da geçmişti. İspanyol otoriteler mayorazgo’lara verilen lisans sayısını sınırlamayı deneyerek bu teoriyle yeniden encomienda’lara yöneldi. Yerel yerleşimci nüfusu (Creóle) buna <i>mejora</i> uygulamasından faydalanarak yanıt verdi; bu uygulamayla ebeveynler sülalenin gücünü ve statüsünü korumak için bir çocuğa diğerlerinden daha fazla hak verebiliyordu.<a id="b4-24dn32" href="../Text/dipnot.xhtml#b4-24d32.">[32]</a> </p>

<p>Toprak sahibi güçlü ailelerden oluşan bir sınıf ortaya çıksa da, birleştirici bir siyasi aktör olarak işlev görmeyi başaramadılar. Fransa’nın antik rejim döneminde, vergi sistemi bireysel yerleşimcilerin devlete bağlanmasına ve Avrupalı olmayan diğer hemşehrileriyle hissedebilecekleri dayanışmayı bozmaya yardımcı oldu. İlk yerleşimci dalgasını oluşturan çok sayıda bekar erkek yerli kadınlarla evlenerek veya çocuk sahibi olarak mestizo sınıfını oluşturdu. Yeni Dünyaya git gide daha fazla sayıda nakledilen beyazların ve siyahi kölelerin mulatto çocukları da başka bir kast oluşturuyordu. Hispanik yerleşimcilerin Creóle çocukları, bu gruplara karşı kendileri için vergi muafiyeti talebinde bulundu. Aslında bu muafiyet statüsü İspanya’da yalnızca soylulara ve hidalgolara (alt soylular) veriliyordu. Kuzey Amerika’da ise beyaz olmak insanlara statü kazandırıyor ve onları saygıyla karşılayan Kızılderililer ve siyahilerden ayrılmalarını sağlıyordu.<a id="b4-24dn33" href="../Text/dipnot.xhtml#b4-24d33.">[33]</a> </p>

<p>Madrid’deki krallığın vahim mali durumuna bakılırsa, Avrupa’nın paralı ofis kurumunun Atlantik sınırlarını aşması belki de kaçınılmazdı. İspanyol Amerika’sındaki mali yönetim on altıncı yüzyılın büyük bir kısmında makul denebilecek kadar iyiydi, çünkü sömürgeler değerli madenlerin ve giderek daha fazla tarımsal ürünün başlıca kaynağını oluşturuyordu. Ancak madenlerden elde edilen gelir yüzyılın sonunda azalmaya başladı ve Otuz Yıllık Savaş’ın kapıya dayanmasıyla İspanyol kralın gelir ihtiyacı arttı. Böylece monarşinin Yeni Dünya aristokrasisi oluşturma çabaları söndü. J. H. Elliott bu dönüşümü şöyle açıklamaktadır:</p>

<p class="ara">Önde gelen kentli aileler saray idaresindeki özel bağlantılarından faydalanarak kaynaklarını çoğalttı, kendi amaçlarına uygun meşrutalar kurdu, şehirler ve iç bölgelerdeki hâkimiyetini pekiştirdi. Kralın giderek büyüyen finansal zorluklarından da faydalanarak kendilerine kamu makamlarına giden yollar satın aldı. Şehir konseylerindeki <i>regimiento</i> -belediye meclisi üyeliği- makamlarında özel trafik uzun zamandır standart bir uygulamaydı ve 1591’den itibaren satışı kamuya açıldı. 1559’dan itibaren noterlik makamları piyasaya sürüldü; 1606 yılına gelindiğinde neredeyse tüm yerel devlet daireleri satışa çıkmıştı. II. Felipe ve III. Felipe hazine dairelerinin satışını engellese de, 1633’te IV. Felipe bunları da satışa sürmeye başladı. Nihayet on yedinci yüzyılın ikinci yarısında en yüksek makamlar bile satışa çıkmış, Audiencia’lardaki makamlar 1687’den itibaren sistematik olarak satılmaya başlamıştı.<a id="b4-24dn34" href="../Text/dipnot.xhtml#b4-24d34.">[34]</a> </p>

<p>Fransa ve İspanya’da olduğu gibi burada da devlet dairelerinin satışı tüccar sınıfı için yukarı yönde hareketlenme anlamına geliyordu; artık kendilerini caballero olarak düşünebilir ve statülerini çocuklarına devredebilirlerdi. Köklü aileler, İspanyol soylu sınıfına giden yolu satın alarak statülerini korumaya devam edebilirdi. On yedinci yüzyılda İspanyol hükümdarlar baraj kapaklarını açarak yüzlerce creóle’nin prestijli İspanyol ordularında görev yapmasına izin verdi; bir kısmına da markiz ve kont unvanı dağıttı.</p>

<p>On sekizinci yüzyılda eşitlik ve İnsan Hakları doktrinlerinin Yeni Dünya sömürgelerine nüfuz etmeye başlamasıyla, İspanyol siyasi ve toplumsal sistemi kendini Latin Amerika olarak şekillendirmeyi başardı. Burada ironik olan şu ki, patrimonyal kurumların aktarılması Madrid’deki sömürgeci yöneticilerin isteklerine <i>rağmen</i> gerçekleşmişti. 1500’lerin büyük bir kısmında sömürgelerde daha modern ve gayrişahsi bir siyasi düzen oluşturmaya çalışsalar da, kraliyetin mali durumunun bozulması nedeniyle denetimi güçlendirmeleri mümkün olmamış ve bu planlar gerçekleşmemişti. Yarımadadaki kamusal ve özel menfaat arasındaki sınırların erozyonu Amerika’da da kendini göstermişti.</p>

<p>Fransa’da devletin rantçılar ve paralı makam sahiplerinin eline geçmesiyle devlet gücü zayıfladı ve nihayet Fransız İhtilali yoluyla toplumsal bir patlamaya dönüştü. Aynı siyasi evrim İspanya’daki İspanyolların gücünde de uzun vadeli bir azalmaya yol açmış ama eşdeğer siyasi ihtilal ne metropolde ne de sömürgelerde kendini göstermemişti. On dokuzuncu yüzyılın başında gerçekleşen İspanya’dan bağımsızlık alma savaşları, Fransız ve Amerikan ihtilallerinden doğan özgürlük ve eşitlik fikirlerini de beraberinde getirdi. Ancak bu fikirler eski rejimin patrimonyal siyasi sisteminde yer alan bir creóle elit sınıfı (örneğin Simón Bolívar gibi bireyler) tarafından yönlendiriliyordu.</p>

<p>Fransız İhtilali tüm eski paralı makam sahiplerinin babadan kalma miraslarını kamulaştırarak ve inatçıların başını kesip atarak kamusal menfaat ile özel menfaat arasında yeniden kesin bir çizgi çekmeyi başarmıştı. Ardından at sırtında bir adam tarafından Avrupa’nın geri kalanına devlet dairesinde işe alınmanın liyakate ve gayrişahsiliğe dayandığı, Çinlilerin iki milenyum önce keşfettiğine benzer yeni bir siyasi sistem getirildi. Napolyon’un 1806’da Jena-Auerstadt’ta patrimonyal Prusya ordusunu mağlup etmesiyle, Baron vom Stein ve Karl August von Hardenberg gibi reformculardan oluşan yeni bir nesil Prusya devletinin modern prensipler üzerine yeniden inşa edilmesi gerektiğine ikna oldu.<a id="b4-24dn35" href="../Text/dipnot.xhtml#b4-24d35.">[35]</a>  Max Weber’in modern, rasyonel kamu idaresi modeli olarak gördüğü on dokuzuncu yüzyıldaki Alman bürokrasisi patrimonyal makam sahipliğinden doğmamış, bu gelenekle bağını kopararak kendini yeniden şekillendirmişti.<a id="b4-24dn36" href="../Text/dipnot.xhtml#b4-24d36.">[36]</a> </p>

<p>Latin Amerika’da sosyal devrim hiçbir zaman bağımsızlığın kazanılmasından önce gerçekleşmedi. Patrimonyalizm bağımsızlık sonrası birçok rejimde gömülü kaldı. Makamların ve aristokratik unvanların satılması gibi uygulamalar kaldırılsa ve resmi demokratik kurumlar kurulsa da, aynı düşünce biçimi yaşamaya devam etti. On dokuzuncu yüzyılda Latin Amerika’daki yeni devletlerden çok azı kendi elitleriyle yüzleşecek, onları vergilendirecek veya düzene sokabilecek güce sahipti. Bu elitler devlete sızmayı ve bizzat devleti kontrol etmeyi başarmış, toplumsal ve siyasi ayrıcalıklarını çocuklarına devretmenin yollarını bulmuştu. Yirminci yüzyılın sonlarına kadar, eski rejim İspanya’sının bitmek bilmeyen bütçe açıkları, aşırı borçlanma, borçları yeniden planlama ve enflasyon yoluyla vergilendirme gibi kötü mali alışkanlıkları Arjantin, Meksika, Peru ve Bolivya’da yaşamını sürdürdü. Resmi demokrasi ve meşrutiyet, sosyal sınıflar arasındaki yüzleşmeye ve uzlaşılmış fikir birliğine dayalı değildi; daha ziyade yukarıdaki elitler tarafından bağışlanmıştı ve elitler çıkarlarına uygun görmediği takdirde geri alabilirdi. Bu durum yirminci yüzyılda son derece eşitliksiz ve kutuplaşmış toplumların doğmasına yol açtı ve gerçek bir devrim yaratan Meksika ve Küba ihtilalleri gibi sosyal kuvvetleri beraberinde getirdi. Latin Amerika devletleri, geçtiğimiz yüzyıl boyunca periyodik olarak toplumsal sözleşmenin temelinin yeniden müzakere edilmesi talebinden rahatsızlık duymuştur.</p>

<p>Son birkaç nesilde, sömürgeleştirme yoluyla ellerinden alınan statüyü ve gücü yeniden kazanmak isteyen ticari sendikalar, güçlü uluslararası bağlara sahip iş grupları, şehirli entelektüeller ve yeni mobilize olan yerli gruplar gibi pek çok yeni toplumsal aktör ortaya çıkmıştır. Latin Amerika’nın siyasi sistemleri (hem demokratik hem otoriteryen) siyasi gücün en baştan düzenlenmesi aracılığıyla değil, devlete açılan yoldan bir parça satın alarak yerlerini sağlamlaştırıyordu. Örneğin Arjantin’de yirminci yüzyılın ilk on yıllarında işçi sınıfının yükselişi, tarımla uğraşan geleneksel toprak sahibi elitlerden büyük bir itiraz görmüştü. Avrupa’da işçi sınıfı, modern refah devletlerinin temelini oluşturan yeniden dağıtım gündemleri için baskı yapan liberal sosyal demokrat partilerin oluşumu yoluyla oyuna dahil olmuştu. Arjantin’de ise tam aksine işçi sınıfı askeri bir caudillo olan Juan Perón tarafından temsil ediliyor, Perón’un siyasi partisi (Partido Justicialista) destekçilerine seçkin avantajlar sunuyordu. Ülke popülist hararet dönemlerinden askeri diktatörlüğe sıçramış ve Avrupa tarzında bir refah devleti oluşturamamıştı. Meksika’da da Kurumsal Devrimci Partinin (Partido Revolucionario Institucional, kısaca PRI) uzun iktidarında benzer bir durum söz konusuydu; parti örgütlü destekçilerden oluşan seçili gruplara patronaj dağıtıyordu. Meksika Arjantin’den daha istikrarlı olsa da, sosyal dışlanma ve yoksulluk gibi derin sorunları çözememiştir. Dolayısıyla, eski rejim İspanyasının patrimonyal mirası yirmi birinci yüzyılda da ayakta kalmıştır.</p>
</body>
</html>