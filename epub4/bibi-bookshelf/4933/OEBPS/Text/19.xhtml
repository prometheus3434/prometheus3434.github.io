<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>19</h1>
<h2 id="sigil_toc_id_19">DEVLET KİLİSELEŞİYOR</h2>

<div class="b">Hukukun üstünlüğü Hindistan ve Ortadoğu’da gelişirken Çin’de neden gelişmedi; Ortadoğu’da otorite, laik ve dini otoriteler arasında nasıl etkili bir biçimde ayrıldı; modern öncesi Ortadoğu rejimleri mülkiyet haklarına nasıl uyum sağladı; Müslüman ulema neden hiçbir zaman Hıristiyan kilisesi gibi devletin gücünü denetleyemedi; günümüzdeki Arap dünyasında neden hukukun üstünlüğü mevcut değil; modern hukuk kuralları kıyaslaması</div>

<p class="n">Çin’de din sosyal ve kültürel mutabakatı temsil etmekten ziyade, bir toplumsal protesto kaynağı olarak görülüyordu. Bu durum, Han Hanedanındaki Daoizm’den ve Tang Hanedanındaki Budizm’den başlayıp on dokuzuncu yüzyıldaki Hıristiyanlık etkileri taşıyan Taipinglere ve günümüzde Falun Gonga kadar uzanmaktadır. Çin devleti, dini otorite kaynağını hiçbir zaman kendisinden üstün görmemiş ve var olan tüm ruhbanlıkları kolayca kontrol etmiştir.</p>

<p>Dolayısıyla, Çin’de dini temellere dayanan hukukun üstünlüğü için hiçbir tarihi dayanak yoktu. Temelleri Legalizm ile atılan bir gelenekte, Çinliler hukuku öncelikle pozitif hukuk olarak düşünüyordu. İmparator ne emrederse hukuk oydu. Başlıca kanunnameler Qin, Han, Sui, Tang ve Min hanedanlarında yayınlanmıştı ve pek çoğu yalnızca çeşitli kanun ihlallerine yönelik ceza listelerinden ibaretti. Yedinci ve sekizinci yüzyılda farklı versiyonları yayınlanan Tang Kanunnamesi, hukuk için kutsal bir kaynağa atıfta bulunmamakta; aksine kanunların yanlış davranışlarıyla doğanın ve toplumun dengesini bozan insanları kontrol etmek için dünyevi liderler tarafından hazırlandığını açıkça belirtmektedir.<a id="b3-19dn1" href="../Text/dipnot.xhtml#b3-19d1.">[1]</a> </p>

<p>Hindistan’da ise her şey tamamen farklıydı. Burada, Hint devlet oluşumuyla birlikte veya bu dönemden çok kısa bir süre önce gelişen Brahman dini gereğince siyasi/savaşçı sınıf olan Kşatriyalar, ruhban sınıfı Brahmanlardan daha aşağı düzeydeydi. Hint dini, rahipleri zirveye yerleştiren dört katmanlı varna hiyerarşisi etrafında şekilleniyordu ve tüm Hint liderlerin meşruiyet ve toplumsal yaptırım konularında Brahmanların görüşünü alması şarttı. Dolayısıyla kanunların kökeni siyasetten ziyade dine dayanıyordu. En eski kanun kitapçığı Dharmaşastra’lar, Çin’deki gibi imparatorların fermanlarından oluşmuyordu; belgeler dini otoriteler tarafından yazılmıştı.<a id="b3-19dn2" href="../Text/dipnot.xhtml#b3-19d2.">[2]</a>  Daha sonra gelen Hint hukukunun gelişimi ise biraz İngiliz Ortak Hukukunu andırıyordu; yalnızca bu yasal metinlere değil, aynı zamanda içtihat hukukuna dayanıyor ve dini hukuk uzmanları olan panditalar tarafından oluşturulan önceki kanunlarla ilişkilendiriliyordu.<a id="b3-19dn3" href="../Text/dipnot.xhtml#b3-19d3.">[3]</a>  Kararları siyasi otoritelerden ziyade Brahmanlar tarafından uygulanmakla kalmıyor, aynı zamanda ayrı bir laik kural belirleme organına da izin vermiyorlardı. Hukukun Hayek tarafından belirtilen pek çok kendine özgü özelliği vardı: Genellikle değiştirilemiyor veya ancak mevcut kanunun dejenerasyona uğramış halinden önceki haline atıfta bulunmak suretiyle değiştirilebiliyordu.<a id="b3-19dn4" href="../Text/dipnot.xhtml#b3-19d4.">[4]</a>  Muhafazakar bir Hindu’nun bağımsızlık sonrası Hint meclisinin evlilik ve boşanma kanunlarını değiştirmeye yönelik gayretine yanıt olarak belirttiği gibi, “Meclisin otoritesi, her şeyi gören Rişiler tarafından bizim hayrımız için yazılan Tanrının Sözleri Şastraların buyruklarını hükümsüz kılamaz. Hiçbir Hindu, Şastralardan başkasının otoritesini kabul edemez.”<a id="b3-19dn5" href="../Text/dipnot.xhtml#b3-19d5.">[5]</a> </p>

<p>Ancak Brahman sınıfı, krallara ve imparatorlara emir verebilecek tek bir hiyerarşi şeklinde örgütlenmemişti. Hindu papa ve Hindu kilisesi yoktu. Brahman sınıfı, üyelerinin birbiriyle yaşadıkları göçebe köylerden ve şehirlerden yatay olarak iletişim kurduğu bir ağı temsil ediyordu. Fakat Brahmanlar da bölünmüş oldukları jatilerle tanımlanan sınıf farklılıklarının etkisiyle bizzat zedeleniyordu. Kraliyet törenlerine başkanlık eden bir Brahman, cenaze törenlerine başkanlık eden biriyle arkadaşlık etmek istemeyebilirdi. Dolayısıyla dini otoriteler, neredeyse tüm toplumsal olaylarda hizmetlerinin gerektiği yerel düzeyde büyük ölçüde nüfuza sahipti. Asla devlete bağlı olmamış veya devlet çalışanlarına dönüştürülmemişlerdi. Fakat aynı zamanda kurumsal hiyerarşide toplu eylem gücüne sahip değillerdi. Jatilerin başlattığı otorite bölünmesi, yalnızca siyasi kuvveti değil dini kuvveti de etkilemişti.</p>

<h4 class=" sigil_not_in_toc">ORTADOĞU’DA HUKUKUN ÜSTÜNLÜĞÜ</h4>

<p class="n">Hindistan ve Avrupa’ya ek olarak, hukukun üstünlüğünün doğduğu diğer dünya medeniyetlerinden biri de Müslüman Ortadoğu’ydu. Günümüzde bölgenin içinden ve dışından pek çok kişi, özellikle Arap dünyasındaki pek çok rejimin hiçbir yüce hukuk veya adalet tanımayan zalim diktatörlükler olduğunun farkındadır.<a id="b3-19dn6" href="../Text/dipnot.xhtml#b3-19d6.">[6]</a>  Batıklar genellikle kilise ve devletin iç içe olmasının İslam’a özgü, Hıristiyan Avrupa’ya ise yabancı olduğunu ve İran’da 1979 devrimi sonrasında kurulan bu tür bir teokratik rejimin İslam yönetiminin geleneksel bir biçimine dönüşü temsil ettiğini düşünmektedir. Fakat bunların hiçbiri doğru değildir.</p>

<p>Modern Müslüman diktatörlüklerinin ortaya çıkışı, bölgenin Batı ile temasları ve modernliğe geçişi sonucu meydana gelen tesadüflerin bir sonucudur. Siyasi ve dini otorite Hıristiyan Avrupa’da genellikle bir bütün halindeydi. Müslüman dünyasında ise uzun tarihi dönemler boyunca etkin bir şekilde ayrılmışlardı.</p>

<p>Hukuk, Müslüman topraklarda Hıristiyan topraklardakiyle aynı işlevi görüyordu: siyasi liderlerin istediklerini yapma gücünü -daha zayıf olsa da- denetleme. Hukukun üstünlüğü, İslam medeniyetinin temelini oluşturmakta ve aslında bu medeniyeti pek çok açıdan tanımlamaktadır.</p>

<p>Öncelikle toplumda hukukun rolü açısından Müslüman ve Hıristiyan dünyalar arasındaki benzerlikleri kategorilere ayıralım. Hukukun kökeni her iki gelenekte de dindir; tek Tanrı vardır, evrensel bir karar yetkisine sahiptir, tüm gerçekliğin ve adaletin kaynağıdır. Judaizm’le birlikte, her iki gelenek de kutsal kitaba derinden bağlıdır. Temel toplumsal kurallar çok erken bir noktadan itibaren kodlanmıştır. İslamiyet’te bu kurallar yalnızca Kuran-ı Kerim değil, aynı zamanda hikâyeleri ve Muhammed’in yaşamından gelen sözleri içeren, davranış kılavuzu niteliğindeki sünnet ve hadislerdir. Ancak bu kurallar genellikle kesin bir şekilde yorumlanmamış ve bu görev din adamlarından oluşan özel bir sınıfa verilmek zorunda kalmıştır. Hıristiyanlıkta bu görev ruhban sınıfına, İslam’da ise alim ulemalara verilmiştir. Her iki durumda da, hukuk Çin’de olduğu gibi siyasi güçten değil, siyasi otoriteler üzerinde hâkimiyeti bulunan Tanrı’dan gelmiştir. Muhammed yaşamı boyunca kabile reisi olsa da, o dönemde Araplar üzerindeki otoritesi yalnızca gücü yönetebilmesine değil, aynı zamanda Tanrının elçisi olmasına da bağlıydı.</p>

<p>Muhammed ve onu izleyen ilk halifeler dini otoriteyi ve siyasi gücü kendilerinde toplamış, bu gelenek Emevi hanedanı boyunca devam etmişti. Fakat hanedan sona erdiğinde Emevi prensinin Abbasilerden kaçarak İspanya’da ayrı bir batı halifeliği kurmasıyla siyasi güç ve halifelik gücü yollarını ayırmaya başlamıştı. İmparatorluğun farklı vilayetleri zamanla imparatorluktan kopmuş, halifenin otoritesi Bağdat’ta başkent civarındaki bölgeye kadar düşmüş ve burada bile halife gerçek gücü elinde tutan ordu komutanının kuklası olmuştu.<a id="b3-19dn7" href="../Text/dipnot.xhtml#b3-19d7.">[7]</a>  Tunus’ta ve daha sonra Mısır’da yaşayan Fatimiler, kendi hizipçi halifeliğini kurmuş ve Bağdat halifesinin otoritesi, Şiiler ve Hariciler tarafından asla tanınmamıştı. Halifeler evrensel ruhani otorite sahibi olduğunu iddia etse de, gerçekte karar yetkileri bu sıfatla boy ölçüşemiyordu.</p>

<p>On birinci yüzyılda, güç bir bölgenin halifesi ile o bölgede siyasi gücün kontrolünü elinde bulunduran kişi arasında ayrışmaya başladı. Gücün gerçek sahibi olan laik prens, “emirlerin emiri” unvanını taşıyordu. Hukuki bir hile yoluyla halife ona yetki izni veriyor ve bunun karşılığında dini konularda çok daha dar bir alanda kendi otoritesini güvenceye almış oluyordu.<a id="b3-19dn8" href="../Text/dipnot.xhtml#b3-19d8.">[8]</a>  Hukuk alimi Ebu’l Hasan el-Maverdi bunun meşru olduğunu çünkü halifenin vekili üzerinde geçici otoriteye sahip olmaya devam ettiğini açıklasa da gerçek aslında tam tersiydi: halife, emirin kuklası olmuştu.<a id="b3-19dn9" href="../Text/dipnot.xhtml#b3-19d9.">[9]</a>  İslam dünyası teokratik değil, sezaropapacıydı: laik liderler gücü elinde tutuyor ve bölgelerinde şeriatı uygulayan bir halife ve ulema barındırıyordu.<a id="b3-19dn10" href="../Text/dipnot.xhtml#b3-19d10.">[10]</a> </p>

<p>Sünni Müslüman dünyasında halife ve ulema hiçbir zaman resmi olarak devletten kopmadı ve devlette kendi hiyerarşisi,yetki alanı ve kendi personeli üzerinde denetimi bulunan tek ve ayrı bir kurum haline gelmedi. Yani bugüne dek hiç kimse Gregoryen reformundan sonra ortaya çıkan Katolik kilisesine benzer bir Müslüman “kilise” kuramadı. Tıpkı atama tartışmasından önceki Katolik kilisesi gibi, Müslüman entelektüel sınıfı da din adamlarından, hâkimlerden ve Müslüman içtihat hukukunu okuyan ve uygulayan alim yorumculardan oluşan bir ağa sahipti. Sünni geleneğinde heterojen bir felsefeye sahip olan ve yükselişi ile düşüşü siyasi kayırmaya dayanan başlıca dört İslam hukuku ekolü vardı ve birbiriyle rekabet halindeydi. Ulema hiçbir zaman kendini hiyerarşi etrafında kurumsallaştırmadığından, tek bir hukuk geleneğinin ortaya çıkması mümkün değildi. Müslüman hiyerarşisinin Romalı papalar gibi siyasi güce karşı koyması da mümkün değildi.</p>

<h4 class=" sigil_not_in_toc">CAMİ VE DEVLET AYRIMI</h4>

<p class="n">Ancak bu durum dini ve laik otorite arasında <i>hiçbir</i> işlevsel ayrılık bulunmadığı anlamına gelmiyordu. On beşinci yüzyıl Osmanlı İmparatorluğunda Tursun Bey sultanın şeriattan bağımsız olarak kendi inisiyatifiyle pozitif hukuk çıkarabileceğini yazmıştı. Bu laik kanunlar bütünü <i>kanunname</i> (Avrupa’da kullanılan “kanon hukuku” teriminden türemiştir) olarak biliniyordu ve geleneksel İslami fıkhın yeterince kural koymayı başaramadığı kamu hukuku ve idari hukuk gibi alanlarda kullanılıyordu. Yeni fethedilen topraklarda vergilendirme ve mülkiyet hakları gibi kurallar ve aynı zamanda para basımı ve ticareti düzenleyen kurallar kanunname kapsamına giriyordu.<a id="b3-19dn11" href="../Text/dipnot.xhtml#b3-19d11.">[11]</a>  Geleneksel şeriat ise öncelikle evlilik, aile, miras gibi kişisel mevzulara odaklanıyordu ve İslam klasiklerini öğrenerek bu karmaşık kanunları belirli vakalara uygulayabilen (Hindu panditalar gibi) <i>kadılardan</i> ve hukuk danışmanlığı yapan <i>müçtehitlerden</i> oluşan bir ağ tarafından icra ediliyordu.<a id="b3-19dn12" href="../Text/dipnot.xhtml#b3-19d12.">[12]</a>  Bu da biri laik ve diğeri dini olmak üzere iki paralel yargı kurumunun kurulmasını gerektirmişti. Kadılar şeriatı uygulamakla birlikte, kararlarını yürürlüğe sokmak için laik otoritelere bel bağlamak durumundaydı.<a id="b3-19dn13" href="../Text/dipnot.xhtml#b3-19d13.">[13]</a> </p>

<p>Teoride, Osmanlı Devletinde gittikçe artan laik kanunlar şeriatın altında yer alıyordu ve dini otoriteler tarafından incelenmesi mümkündü. Fakat halifenin sultan üzerindeki teorik otoritesi gerçek bir bağlılık ilişkisi anlamına gelmediğinden, dini hukuk da gittikçe büyüyen ticaret toplumunun düzenlenmesine yönelik gereksinimlerin artmasıyla kısıtlanıyordu. Osmanlı sarayının başmüftülük makamını kurmasıyla dini otoritelerin bağımsızlığı iyice kısıtlandı. Eskiden hükümet kadıları alimler topluluğundan atıyor, ancak kanunun içeriğine ilişkin kararı onlara bırakıyordu. Yeni müftü ve ona bağlı olan bürokrasinin şeriatın içeriğine yönelik bağlayıcı olmayan görüş, yani fetva verme yetkisi vardı. Türkiye, Avrupa’nın tam ters yönünde giderek siyasetin din üzerindeki baskısını ve denetimini gittikçe artırmıştı.<a id="b3-19dn14" href="../Text/dipnot.xhtml#b3-19d14.">[14]</a>  Roma kilisesi devlet gibi davranıyorsa, Türkiye devleti de kilise gibi davranıyordu.</p>

<p>Hukukun üstünlüğü modern öncesi Ortadoğu’da gerçekten ne ölçüde gözetildi? 17. bölümde belirtildiği gibi, günümüzde yaygın olarak kullanılan en az iki ayrı hukukun üstünlüğü kavramı vardır; birincisi mülkiyet haklarına ve ticaret ile yatırımın gerçekleşmesine izin veren sözleşme hukukuna her gün riayet edilmesi, İkincisi ise liderin ve lider sınıfının hukuk tarafından belirlenen sınırları gözetmeye razı gelmesi ile ilişkilidir. İkinci anlam, birinci anlamla bağlantılıdır; çünkü bir toplumun elitleri hukukun üstünlüğüne uymazsa, kendilerinden daha zayıf insanların mülkiyetlerini keyfi olarak ellerinden almak için güçlerini kullanmak isteyeceklerdir. Fakat aynı zamanda, liderlerin mülkiyet haklarını keyfi olarak ihlal etmeye ve buna rağmen gündelik hukukun üstünlüğü kavramına pratikte saygı duyacak kadar geniş teorik güçlere sahip olmaları da mümkündür.</p>

<p>Derinden incelediğimiz iki Ortadoğu rejimi olan Mısırlı Memlükler ve Türk Osmanlılar açısından, hukukun üstünlüğü öncelikle kendiliğinden gelen bir durumdu. Yani hem uzun vadeli yatırıma hem de öngörülebilir ticari işlemlere izin veren, yerleşik mülkiyet ve miras kuralları mevcuttu. İkinci açıdan hukukun üstünlüğü de mevcuttu, çünkü hem Memlük hem de Osmanlı sultanları güçlerinin Tanrı tarafından konulan yasalarla sınırlandığı prensibini kabullenmişti. Ancak pratikte bu kanunları kendi lehlerine yorumlama özgürlüğüne sahiptiler; özellikle de gelir arayışları nedeniyle kendilerini uzun zamandır süregelen hukuk normlarını ihlal etmeye iten mali darboğaz dönemlerinde.</p>

<p>Her iki durumda da tam kapsamlı, modern mülkiyet hakları var olmasa da, yokluklarının Müslüman dünyasındaki ekonomik gelişme üzerinde bağlayıcı bir sınırlama oluşturup oluşturmadığı net değildir.<a id="b3-19dn15" href="../Text/dipnot.xhtml#b3-19d15.">[15]</a>  Osmanlı İmparatorluğu’ndaki toprakların büyük kısmı devletindi ve sipahilere yalnızca aktif askerlik görevini yerine getirdikleri sırada veriliyordu. Sipahilerin topraklarında çalışan köylüler ise çocuklarına devredebilecekleri intifa haklarına sahipti. Zanaatkar ve tüccar gibi diğer reayanın özel mülkiyet hakları vardı; şanslı ve becerikli olmaları halinde büyük servet kazanabiliyorlardı. Tüm geleneksel Ortadoğu liderleri, aşırı derecede yüksek ve ağır yük yaratan vergilerin tehlikelerinin son derece farkındaydı ve “adalet” adı altında bunlardan kaçınmanın yollarını arıyorlardı. Ayrıca tıpkı diğer hükümdarlar gibi, kendilerini sıradan halkı soylu elitlerin yırtıcı güdülerinden koruyan muhafızlar olarak görüyorlardı. Sultan bile yasalardan kaçmanın yolunu bulamıyordu. Sultanın sipahileri sultanın emri üzerine bir cezayı ifa edecekse, öncelikle suçlanan kişiyi kadının karşısına getirmeleri ve onun hükmünü almaları gerekiyordu. Bir bireyin vasiyet bırakmadan ölmesi halinde, mülkiyet devletin eline geçmeden önce vasiyet hükümlerini gerçekleştiren kişinin ellerinde kalıyordu. Ölen gayrimüslim yabancıların mülkiyeti de benzer şekilde kadı tarafından kayda geçiriliyor ve bir vasi ortaya çıkana dek bekletiliyordu.<a id="b3-19dn16" href="../Text/dipnot.xhtml#b3-19d16.">[16]</a> </p>

<p>Hayır vakıflarının rolü, hukukun geleneksel İslam devletlerinin gücünü nasıl sınırlandırdığına dair açık bir kanıt teşkil ediyordu. Daha önce gördüğümüz gibi, rejimi yürüten elit köle askerlerin çocuk sahibi olması ve mülk biriktirmesi önceleri yasaktı. Hem Memlükler hem de Türk yeniçeriler bu kuralları öncelikle aile sahibi olarak, ardından da çocukları ve diğer vasileri tarafından yönetilen ve geliri çocuklarının geçimini garanti eden hayır kurumları kurarak alt etmeyi başarmıştı. Arap ve Türk yöneticiler bu vakıflardan bir çoğuna nesiller boyunca dokunmasa da, vasiyeti değiştirme konusundaki katı kısıtlamalarla bu vakıfların ekonomik faydaları sınırlandı.<a id="b3-19dn17" href="../Text/dipnot.xhtml#b3-19d17.">[17]</a> </p>

<p>Fakat vakıf devletin özel mülkiyete sahip olabilmesinin sınırlarını belirliyorsa, varlıklar için sığınak olarak kullanılması, din çatısı altında daha az korunan mülkiyet biçimlerinin keyfi vergilendirmeye tabi olduğunu göstermektedir. Her devlet yırtıcı olarak adlandırılmayı hak etmese de, tüm devletler koşulların gerektirmesi halinde yırtıcı olmak isteyecektir. On beşinci yüzyıldaki Çerkez Memlük rejimi zamanla gittikçe mali darboğaza girmiş ve sultanları gelirleri artırmak için çaresiz stratejilere başvurmak zorunda kalmıştı. Sıradan vergi oranları keyfi olarak yükseltilmiş, servetlere el konmuş, bunun sonucunda varlıklı bireyler servetlerini yatırım yapmak yerine saklamak için çok daha yaratıcı yollar aramaya koyulmuştu. Benzer şekilde, Osmanlıların on altıncı yüzyılın ikinci yarısında karşılaştıkları mali kriz sonucunda vergi oranları artmış ve geleneksel mülkiyet hakları üzerindeki tehdit de çoğalmıştı. Yeniçeri istihdamı ve ailelere karşı konulan yasakla ilişkili uzun zamandır süregelen kurumsal kurallar gevşetilmişti ve devlet tımarları cemiyet üyelerinin yolsuzluğu sonucunda askeri hizmet karşılığında ödül olarak verilmiyor, en yüksek teklifi verene gidiyordu. Hatta Memlükler fon arayışında vakıfları bile yağmalamıştı; tıpkı Hıristiyan yöneticilerin devamlı zengin manastır varlıklarına ve diğer kilise varlıklarına el uzatma çabaları gibi.</p>

<p class="arab">Papanın Taburları</p>

<p>Josef Stalin’in aşağılayıcı bir üslupla “Papanın kaç tabur askeri var ki?” diye sorduğu söylenir. Bana göre hukukun üstünlüğünün kökeni dine dayandığı için, benzer bir soruyu hâkimler ve avukatlar için de sorabiliriz: Hukukla yönetilen bir devlette kaç taburu göreve sürerler? Liderlerin kendi yorumlamalarına göre kanunlara uymasını sağlamak için hangi icra kuvvetlerine sahipler?</p>

<p>Cevap elbette sıfırdır. Yürütme ve yargı erki arasındaki kuvvetler ayrılığı yalnızca metaforiktir. Yürütme erki gerçek zorlayıcı kuvvetlere sahiptir; orduları ve polisi kendi isteğini yaptırmak üzere göreve çağırabilir. VII. Gregorius, Henrich’i Canossa’ya gelmek zorunda bırakmayı başarsa da, onu imparatorluk tahtından bilfiil uzaklaştırmayı başaramamıştı. Bu nedenle, Henrich’i kıskanan Alman prensler ve Güney İtalya’nın Norman kralları gibi askeri müttefiklere bel bağlamak zorunda kalmıştı. Atama anlaşmazlığının sonucu hem maddi hem de ahlaki faktörlerin karışımından doğmuştu. Sonuçta askeri ve ekonomik kaynaklara erişimi bulunan dünyevi bir yönetici, ekonomik kaynaklara sahip olan ancak zorlayıcı kuvveti bulunmayan ruhani bir liderle uzlaşmak zorunda kalmıştı. Dolayısıyla papanın otoritesi gerçekti, ama taburlarına dayalı değildi.</p>

<p>Bu güç genellikle veraset mücadelelerinde işe yarıyordu. Müslüman topraklarda, hem Müslüman hem de Türk kabile geleneği, hanedanlık verasetinde primogenitur gibi net kuralların koyulmasına engel oluyordu. Sultanlar varis tayin edebiliyor, ancak gerçek veraset süreci genellikle sultanın oğulları ya da Memlüklerde olduğu gibi, başlıca niziplerin liderleri arasında meydan kavgasına dönüşüyordu. Bu durumda, ulemanın destek verme veya desteğini çekme gücü muazzam bir avantaj sağlıyordu. Fakat güç mücadelesine yapılan müdahale gereğinden aşikar olursa (Çerkez Memlükler dönemindeki halifelerde olduğu gibi), kendi konumlarını baltalayabiliyorlardı.</p>

<p>Yine de modern öncesi Müslüman toplumlarda hukukun üstünlüğünün gücünü abartmamalıyız. Hukuk, mülkiyet haklarının ve ticaretin korunması açısından “yeterince iyi” uygulansa da, kanunları ihlal etmeye kararlı olan liderlere karşı hakların anayasal garantisini teşkil etmiyordu. Başmüftü ve kadılar heyetinin devlet tarafından seçilmesi ve istihdam edilmesi tarafsızlıklarını büyük ölçüde azaltıyordu. On ikinci yüzyıldan sonra Katolik kilisesi tarafından istihdam edilen bağımsız hukukçulardan epeyce farklıydılar. Osmanlı devleti sonuna kadar sezaropapacı kaldı ve gerçekten de zamanla Müslüman alimler üzerindeki kontrolünü arttırdı.</p>

<h4 class=" sigil_not_in_toc">HUKUKUN ÜSTÜNLÜĞÜ HEM HİNDİSTAN’DA HEM İSLAMİYET’TE BATIYLA TEMASI NASIL SÜRDÜREMEDİ</h4>

<p class="n">Hindistan ve Ortadoğu arasında, sömürgeleşmeden veya batının yoğun etkisi altında kalmadan önce hukukun üstünlüğü açısından pek çok benzerlik vardı. Her ikisinde de dini otoriteler tarafından korunan geleneksel bir yazılı hukuk ile dini hâkimler (Hindular için panditalar ve Müslümanlar için kadılar) tarafından yüzyıllardır oluşturulan ve temel alınan karmaşık bir içtihat hukuku sistemi vardı. Her ikisinde de dini hukuk adaletin nihai kaynağıydı. Siyasi liderler, teoride de olsa, yalnızca bu hukuku uygulamakla yetkili veya yükümlüydüler. Bu anlamda, Hindistan da Ortadoğu da Hıristiyan Avrupa’ya Çin’den çok daha yakındı. Hindistan ve Ortadoğu’nun Avrupa’dan ayrıldığı nokta, dini kurumlarının kendilerini siyasi düzenden özütleyememiş olmasıydı. Brahman papa diye bir şey yoktu. Müslüman halife vardı ama Emeviler döneminden sonra Müslüman topraklardaki hâkim siyasi liderin esiri konumuna düşmüştü. Hükümetlerden bağımsız olmayan hiçbir dini kurum, kadrolar ve terfiler üzerinde özerk kontrolün bulunduğu hiyerarşik, modern bir bürokrasi olarak ayakta duramıyordu. Ve özerklik olmadığında, dini-hukuki yapının devlet üzerinde güçlü bir denetim organı olarak görev yapması zordu. Dini yapıyla devlet iç içe geçtiğinden ötürü, devlet de ayrı bir laik kurum olarak evrilemiyordu.</p>

<p>Modernleşme sonucunda geleneksel hukukun üstünlüğü kavramı Hindistan’da ve Müslüman dünyada varlığını sürdüremedi; bu başarısızlık özellikle Müslüman dünyasında trajiktir. Hindistan’da Warren Hastings’in liderliğindeki Doğu Hindistan Şirketi, 1772’de Hindulara karşı Dharmaşastra, Müslümanlara karşı İslam hukuku ve diğer tüm davalarda İngilizce “Adalet, Eşitlik ve Temiz Vicdan” hükmünü uygulamaya karar verdi.<a id="b3-19dn18" href="../Text/dipnot.xhtml#b3-19d18.">[18]</a>  Fakat “Hindu” kanununu uygularken, İngilizler hukukun Hint toplumundaki rolünü yanlış anlamıştı. Dharmaşastra’nın Avrupa eklesiyastik hukukuyla eşdeğer olduğuna, yani laik hukukun aksine dini olduğuna, yazılı metinlerde kodlandığına ve tüm Hindular için geçerli olduğuna inanıyorlardı. Daha önce gördüğümüz gibi, Avrupa’da uzun bir gelişme döneminin ardından kanon hukuku bu hali almıştı, ancak Hint hukuku hiçbir zaman benzer bir evrimden geçmedi. Dharmaşastra, panditalar tarafından gözetilen ve Hindistan’ın farklı bölgelerinde sözün gelişine göre uygulanan, canlı ve gelişen bir kurallar sisteminden ziyade metinlere dayanan bir hukuktu.<a id="b3-19dn19" href="../Text/dipnot.xhtml#b3-19d19.">[19]</a>  Her şey bir yana, İngiliz yöneticiler Sanskritçeyi okuyabilme yeteneklerinin sınırlı olması nedeniyle de bocalıyordu. İngilizler panditaları Dharmaşastra konusunda uzman alimler gibi görse de, onlardan şüphe duymuş ve İngilizceye tercüme edilen Sanskritçe metinlerin sayısı arttıkça panditaları engellemeye çalışmışlardı. Panditaların kullanımı 1864’te tamamen yürürlükten kaldırıldı ve yerini geleneksel Hindu hukukunu kendilerince yorumlamanın yollarını arayan İngiliz yargıçlara bıraktı. (Şeriatın Hint Müslümanlar tarafından kullanımında da paralel bir kırılma meydana geldi.<a id="b3-19dn20" href="../Text/dipnot.xhtml#b3-19d20.">[20]</a> ) Bu noktada, yaşayan bir gelenek olan geleneksel Hindu hukuku çöküşe uğradı. Hindistan Cumhuriyeti’nde yeniden canlandırılsa da geleneğin devamlılığı bozulmuştu.</p>

<p>İslamiyet’te hukukun üstünlüğü geleneğinde daha da radikal bir kırılma meydana geldi. Osmanlı hükümeti İngilizlerin Hint hukukuna yaptıklarını yapmaya çalışarak, Mecelle adı verilen ve 1869-1876 yılları arasında derlenen bir reform getirdi. Amaç 1140 yılında Gratianus’un kanon hukukuyla yaptığını başarmak için şeriat kanunlarını kodlayarak tek ve tutarlı bir kanunlar bütünü şeklinde sistematize etmekti. Bu süreçte ulemanın toplumdaki geleneksel rolünü azalttılar, çünkü katı kurallarla kodlanmış hukuk sisteminde yargıcın rolü daha amorf bir sistemden çok farklıydı ve daha az öneme sahipti. 1877 tarihli Osmanlı anayasası ile şeriat pek çok model arasından tek bir modele indirgendi; artık siyasi iktidarı meşrulaştıran bir çatı görevi görmüyordu. Geleneksel alim sınıfının yerini zamanla batıda hukuk eğitimi görmüş yargıçlar aldı. I. Dünya Savaşının ardından Kemal Atatürk ve Türkiye Cumhuriyetinin yükselişiyle halifelik kaldırıldı ve Türk devletinin İslami temelinin yerini laik milliyetçilik aldı.<a id="b3-19dn21" href="../Text/dipnot.xhtml#b3-19d21.">[21]</a>  Araplar ise Mecellenin meşruiyetini asla tamamen kabul etmeyip, Osmanlı ve Jön Türk hareketlerinin ortaya çıkmasıyla git gide daha ayrıksı bir kimlik duygusu geliştirdi. Bağımsızlığın ardından, kendilerini kırpılıp biçilmiş geleneksel şeriat sistemi ile sömürge güçlerinin dayattığı Batı hukuk sistemi arasında sıkışmış halde buldular.</p>

<p>Hintler ve Arapların yolları, sömürgecilikten bağımsızlığa geçiş sonrasında büyük ölçüde ayrılmıştır. Hindistan Cumhuriyeti, idari otoritenin hem hukuk hem de meşru seçimlerle sınırlandığı anayasal bir düzen kurdu. Bağımsızlık sonrası Hindistan hukuku hiçbir zaman mükemmel olmadı. Modern ve geleneksel hukuk modellerinin yamalanması ile oluşan hukuk sistemi, aşırı derecede prosedürlere bağlı ve yavaş olması nedeniyle kötü bir şöhrete sahiptir. Ancak en azından hukuktur ve 1970’lerde İndira Gandhi tarafından ilan edilen olağanüstü hal haricinde Hindistan liderleri bu sınırlar içinde çalışmaya razı olmuştur.</p>

<p>Arap dünyası ise bambaşka bir yol çizmiştir. Mısır, Libya, Suriye ve Irak gibi ülkelerde İngiliz, Fransız ve İtalyan sömürge otoriteleri tarafından göreve getirilen geleneksel kralların yerini hemen laik milliyetçi subaylar almıştır. Bu subaylar, otoriteyi yasalarla ve mahkemelerle sınırlanmayan güçlü iktidarda merkezileştirmenin yolunu arıyordu. Ulemanın geleneksel rolü bu rejimlerin tamamında ortadan kaldırılmış ve yerini yalnızca iktidardan doğan “modernleştirilmiş” bir hukuk almıştı. Bu konuda tek istisna, hiç sömürgeleştirilmemiş olan ve idari otoritesinin dini Vahhabi ekolü ile dengelendiği neo-kökten dinci rejimi devam ettiren Suudi Arabistan’dı. Devrimci yönetimin baskın olduğu pek çok Arap rejimi, halkına ekonomik büyüme ve kişisel özgürlük sağlamayan baskıcı diktatörlüklere dönüştü.</p>

<p>Hukuk alimi Noah Feldman’a göre, yirmi birinci yüzyılın başında İslamiyet’in yükselişi ve Arap dünyası genelinde şeriata dönme talebinin yayılması, bölgedeki kanun tanımayan otoriter rejimlere karşı büyük memnuniyetsizliği ve yöneticilerin yasalara karşı saygılı olduğu zamanlara duyulan özlemi yansıtmaktadır. Şeriat talebinin yalnızca ortaçağ İslamiyet dönemine yönelik tepkisel bir geriye dönüş talebi olarak değil, daha ziyade siyasi yetkinin öngörülebilir kurallar dahilinde varlığını sürdürdüğü daha dengeli bir rejim isteği olarak görülmesi gerektiğini savunmaktadır. Pek çok İslamcı partinin isminde kullanılan ve devamlı tekrar edilen “adalet” talebi, toplumsal eşitlik talebinden ziyade hukuk karşısında eşit muamele talebini yansıtmaktadır. Hukukun üstünlüğü veya hesap sorulabilirlik ilkeleri ile dengelenmeyen güçlü, modern devletler daha mükemmel tiranlıklar olmayı başarmıştır.<a id="b3-19dn22" href="../Text/dipnot.xhtml#b3-19d22.">[22]</a> </p>

<p>Modern İslamcıların hukukun üstünlüğü ile sınırlanan demokratik bir rejim kurmayı başarıp başaramadığı sorusu hassas bir sorudur. 1979 devriminin ardından yaşanan İran İslam Cumhuriyeti deneyimi pek iç açıcı değildir. On dokuzuncu yüzyıldan beri, Şii İran Sünni dünyada var olan tüm toplumlara nazaran daha iyi örgütlenmiş bir ruhani hiyerarşiye sahiptir. Ayetullah Humeyni’nin liderliğindeki bu hiyerarşi, İran devletinin kontrolünü ele geçirerek devleti ruhani hiyerarşinin devlet mekanizmasını kontrol ettiği gerçek bir teokrasiye dönüştürmüştür. Bu devlet, muhalifleri devamlı cezaevine gönderen ve öldüren ruhani bir diktatörlük geliştirmiş ve zamanla hukuku kendi amaçları doğrultusunda şekillendirme eğilimi göstermiştir.</p>

<p>Teoride, İran Cumhuriyetinin 1979 tarihli anayasası ılımlı, demokratik, hukukla yönetilen bir devletin temeli olabilirdi. Bu anayasanın izin verdiği milletvekili ve başkanlık seçimleri, seçilerek başa gelmeyen bir yüce liderin ve Tanrının insan temsilcileri olan üst düzey vaizlerin oluşturduğu bir Muhafız Konseyinin kararları ile sınırlanmıştır. Bu tür bir düzenlemenin “ortaçağa ait” veya modern öncesi olması şart değildir. Max Weber’in modern, rasyonel bir devletin özü olarak benimsediği Wilhelm Almanyası’nda seçimle göreve gelen ve yetkileri seçilmemiş bir kaiser tarafından sınırlanan bir meclis vardı. Yüce lider veya Muhafız Konseyi, görevini demokratik olarak seçilen meclisin (Majlis) onayladığı İslami olmayan kanunları tıpkı Yüce Mahkeme gibi periyodik olarak ilan etme gücüne sahip, aşırı güçlü bir geleneksel ulema olarak görseydi, İslami hukukun üstünlüğü kavramının güncellenmiş bir biçimi olduğu iddiası daha makul görünebilirdi. Ancak 1979 anayasası yüce lidere yalnızca yargı yetkileri değil, aynı zamanda büyük idari yetkiler de tanıyordu. İslami Devrim Muhafızları Ordusu ve milis Besic üzerinde kontrole sahiptir; seçimle tahsis edilen makamlara başvuran adayları diskalifiye etmek ve açıkça görüldüğü üzere lehine olacak sonuçlar sağlamak amacıyla seçimleri manipüle etmek için aktif olarak müdahalede bulunmaktadır.<a id="b3-19dn23" href="../Text/dipnot.xhtml#b3-19d23.">[23]</a>  Tıpkı Bismarck anayasası ve onu model alan Japonya’daki Meiji anayasası gibi, İran anayasası da imparatora değil, ruhani hiyerarşiye mahsus idari yetkileri biçimlendirmektedir. Tıpkı Japonya ve Almanya’da olduğu gibi, bu idari yetkiler yozlaşmaktadır ve entelektüel sınıfın silahlı kuvvetler tarafından giderek daha fazla denetlenmesine yol açmıştır. Halbuki anayasada belirtilen ilişki bunun tam tersidir.</p>

<p>Devlet inşası siyasi gücü tek bir yerde toplarken, hukukun üstünlüğü siyasi güce sınırlama getirir. Sırf bu neden ötürü bile, eski İngiliz kralları veya hırslı bir papa gibi aktörlerin siyasi çıkarları ya da şeriatın dönmesini isteyen karşıt İslami gruplar ile hukukun üstünlüğünün gelişimi arasında çekişme yaşanacaktır. Avrupa’da hukukun üstünlüğünün temelleri on ikinci yüzyılda atılmış olsa da, yüzyıllar süren siyasi mücadele sonucunda sağlama alınmıştır. Hukukun üstünlüğü hikâyesi, yıllar geçtikçe hesap sorulabilir hükümetin yükseliş hikâyesiyle iç içe geçmeye başlamıştır. Çünkü hesap sorulabilir hükümet yanlıları aslen demokratik seçim değil, kanunlara itaat eden bir hükümet talep ediyordu. Bu hikâye 27. bölümde yeniden karşımıza çıkacak.</p>

<h4 class=" sigil_not_in_toc">HUKUKUN ÜSTÜNLÜĞÜ BATI AVRUPA’DA NEDEN DAHA GÜÇLÜYDÜ</h4>

<p class="n">Hukukun üstünlüğü, ortaçağ Avrupa’sında, Ortadoğu’da ve Hindistan’da bu bölgeler modernliğe geçiş yapmadan çok daha önce mevcuttu. Tüm bu toplumlardaki liderler, kendilerinin yaratmadığı bir hukuka bağlı olarak yaşadıklarını biliyordu. Yine de bunun davranışları üzerinde ne ölçüde gerçek yaptırımlar dayatacağı yalnızca söz konusu teorik rızaya değil, aynı zamanda hukukun formülasyonu ve icrasını çevreleyen kurumsal koşullara da bağlıydı. Hukuk, belirli koşullar altında liderler üzerinde daha bağlayıcı bir kısıtlamaya dönüşüyordu: Kodlanarak otoriter bir metne dönüştürülüp dönüştürülmediği; hukukun içeriğinin siyasi otoritelerden ziyade hukuk uzmanları tarafından belirlenip belirlenmediği; ve son olarak hukukun kendi kaynaklarına ve atama yetkisine sahip, siyasi hiyerarşiden ayrı bir kurumsal otorite tarafından korunup korunmadığı.</p>

<p>Hukukun üstünlüğü, Batı Avrupa’da Ortadoğu’ya veya Hindistan’a görece daha fazla kurumsallaşmıştı. Bu muhtemelen dini fikirlerden ziyade Avrupa’nın gelişimindeki tarihi rastlantılardan kaynaklanıyordu, çünkü Doğu Ortodoks kilisesi hiçbir zaman kıyaslanabilir bir gelişim yaşamamıştı. Burada önemli bir faktör Avrupa’da gücün aşırı dağınık olmasıydı. Böylece kilise büyük bir baskı gücüne sahip oluyordu. Bu durum hukukun üstünlüğünün Avrupa toplumunda yalnızca demokrasi ve hesap sorulabilir hükümetten değil, aynı zamanda modern devlet oluşum sürecinden de önce yerleşik hale geldiği alışılmadık bir duruma yol açmıştı. Bunun kanıtı, kurumsallaşan hukukun tüm boyutlarında kendini göstermektedir.</p>

<p class="arab">Kanunlaştırma</p>

<p>Vedaların sözlü olarak aktarıldığı ve ancak görece geç bir dönemde yazıya döküldüğü Hindistan’ın aksine, üç semavi din olan Musevilik, Hıristiyanlık ve İslamiyet’in kökenleri çok eski dönemlerdeki otoriter kutsal kitaplara dayalıdır. Bu semavi dinlerin tümü “Ehl-i kitap”tı. Fakat yalnızca Batı Avrupa’da yazılı metinler, kararlar, tefsirler ve yorumlardan oluşan karmaşık yazınlar mantıken tutarlı hale getirilmek üzere sistemleştirilmişti. Jüstinyen Kanununun veya Gratianus’un <i>Dini Hükümlerinin</i> Müslüman, Hindu ve Doğu Ortodoks geleneklerinde bir benzeri yoktu.</p>

<p class="arab">Hukuki uzmanlık</p>

<p>Hıristiyanlık esasen diğer geleneklerden çok farklı değildi, çünkü hepsi hukuku yorumlamak ve uygulamak için hukuk uzmanlarından oluşan bir kadro oluşturmuştu. Ancak, hukuk eğitiminin sofistike bir üniversite sisteminde geliştirildiği ve biçimlendirildiği en iyi yer muhtemelen Batı Avrupa’ydı.</p>

<p class="arab">Kurumsal bağımsızlık</p>

<p>Huntington’ın kategorilerine göre, bağımsızlık bir kurumsal gelişme göstergesidir ve burada Batı hukuku başka yerlerdeki benzerlerinden çok daha iyi gelişmişti. Dünyanın başka hiçbir yerinde Gregoryen Reformunun ve atama kavgasının bir benzeri görülmemişti. Bu kavgada kilise hiyerarşisinin tamamı dünyevi yöneticiyle uzun süreli bir siyasi çatışmaya girmiş ve bunun sonucunda dünyevi yöneticiyi köşeye sıkıştırmıştı. Sonuç olarak, uzlaşma için yapılan Worms Konkordatosu ile kilisenin bir kurum olarak bağımsızlığı sağlanmış ve kiliseye kendi bürokrasisini ve resmi kurallarını geliştirme fırsatı vermişti. Dolayısıyla, modern öncesi dönemde hukukun üstünlüğü Batı Avrupa’da dünyevi yöneticilerin yetkisi üzerinde Ortadoğu, Hindistan ve Doğu Ortodoks kilisesine kıyasla çok daha güçlü bir denetim rolü üstlenmişti. Bu, ilerleyen dönemlerde Batı Avrupa’da gelişen özgür kurumlara dair önemli ipuçları vermiştir.</p>

<p>Avrupa’da hukukun üstünlüğü modernliğe geçiş döneminde meşruiyetinin temeli değişse dahi hayatta kalmıştır. Bu dahili ve organik bir sürecin sonucudur, çünkü Reform kilisenin otoritesini baltalamış ve Aydınlanma Çağının laik fikirleri de aynı şekilde din inancını azaltmıştır. Kralın, ulusun veya halkın otoritesine dayanan yeni egemenlik teorileri, hukuki meşruiyetin temelinde Tanrı egemenliğinin yattığı düşüncesinin yerini almaya başlamıştır. Pek çok gözlemcinin belirttiği gibi, Batıda hukukun üstünlüğünün başlangıcı modern demokrasiden yüzyıllar öncesine dayanıyordu ve dolayısıyla halk egemenliği prensibinin kabul edilmesinden çok önceleri, on sekizinci yüzyılda Prusya idari otoriteyi denetleyen bir Rechtsstaat (hukuk devleti) olabiliyordu. Fakat on dokuzuncu yüzyılın sonlarında demokratik düşünce meşruiyet kazandı ve hukuk demokratik toplumun pozitif yaptırımı olarak görülmeye başladı. O dönemde hukukun üstünlüğünün tehdidi altındaki alışkanlıklar Batı toplumunda derin bir yere sahipti. Hukukun üstünlüğünün meşruiyet temeli değişse bile, medeni hayatın hukuk ile aynı sınırları paylaştığı fikri, daha büyük ve bağımsız bir hukuki oluşumun varlığı ve hızla gelişen kapitalist ekonominin ihtiyaçları bir bütün olarak hukukun üstünlüğünü güçlendiriyordu.</p>

<p>Yine vurgulamam gerekir ki, hukukun üstünlüğünün mevcut olmadığı tek büyük dünya medeniyeti Çin’di. Çinli imparatorlar şüphesiz ki tiranlık eylemleri sergileyebiliyordu; örneğin ilk Qin imparatoru acımasız Legalist cezaları temel alan birleşik bir Çin devleti yaratmıştı. Buna rağmen Çin Hanedanlığı kurallarının acımasızlığıyla meşhur değildi. Çin devleti mülkiyet hakları, vergilendirme gibi konularda ve geleneksel toplumsal uygulamaları yeniden şekillendirme müdahalesinde kesin sınırlara uyuyordu. Bu sınırlamalar hukukla belirlenmediyse kökenleri nereye dayanıyordu? Çin’in olgun bir tarım toplumu olarak yönetişimi aşağıdaki iki bölümde işlenmektedir.</p>
</body>
</html>