<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>18</h1>
<h2 id="sigil_toc_id_18">KİLİSE DEVLETLEŞİYOR</h2>

<div class="b">Katolik kilisesinin Avrupa’da hukukun üstünlüğünün oluşmasındaki kritik rolü; atama kavgası ve sonuçları; kilise devlete benzer özellikleri nasıl edindi; laikliğin nüfuz alanının ortaya çıkışı; çağdaş hukukun üstünlüğü kavramı bu gelişmelerde nasıl yer etti</div>

<p class="n">Hukukun üstünlüğü en temel anlamıyla bir toplum içinde kanunların adil olduğu, eskiden beri varlığını sürdürdüğü ve belirli bir dönemdeki liderin davranışını sınırlaması gerektiği yönünde sosyal mutabakat olmasıdır. Lider egemen değildir; hukuk egemendir ve idareci yalnızca adil yetkilerini hukuktan aldığı sürece meşruiyet kazanır.</p>

<p>Daha laik olan modern çağımızdan önce, adil kanunların siyasi düzen dışındaki en bariz kaynağı dindi. Fakat dine dayalı kanunlar yalnızca dini otoritenin siyasi otoriteden bağımsız oluşturulması halinde liderleri kısıtlıyordu. Eğer dini otoriteler zayıf şekilde örgütlenmişse, devlet mülkiyetini ve din görevlilerinin işe alınıp işten çıkarılmasını kontrol ediyorsa, bu durumda dini hukuk siyasi otoriteyi sınırlandırmaktan ziyade teşvik edecektir. Dolayısıyla, hukukun üstünlüğünün gelişimini anlamak için dini kuralların kaynağına ve doğasına bakmak dışında, dini otoritenin örgütlendiği ve kurumsallaştığı belli başlı yollara da bakmak gereklidir.</p>

<p>Avrupa’da hukukun üstünlüğü Hıristiyanlıkta filizlenmiştir. Avrupa devletlerinden çok önceleri, Roma’da kilisenin otoriter kanunlarını koyabilen bir Hıristiyan başpiskoposu vardı. Evlilik ve mirasla ilgili Avrupa kuralları ilk başta kral tarafından değil, Papa I. Gregorius gibi bireyler tarafından dikte edilmişti. I. Gregorius, vekili Augustinus’a kesin talimatlar ileterek, onu pagan İngiltere kralı Ethelbert’i Hıristiyanlığa geçirmesi için yollamıştı.</p>

<p>Özellikle yirminci yüzyılın sonlarında radikal İslamcılığın yükselmesi ile, kilise ve devletin Batı’da ayrılması ama Suudi Arabistan gibi Müslüman ülkelerde kaynaştırılması gündeme gelmiştir. Ancak bu ayrımın temelleri kuvvetli değildir. Batı’da kilise ile devletin ayrılması Hıristiyanlığın başlangıcından beri sabit değildir, çok daha aralıklı gelişmiştir.</p>

<p>Hıristiyanlık, önce Yahudiler ve ardından varlığının ilk 300 yılı boyunca Romalı siyasi otoriteler tarafından yoğun bir biçimde eziyet gören 1000 yıllık bir mezhep olarak doğmuştur. Fakat Konstantin’in M.S. 313’te Hıristiyanlığa geçişiyle, Hıristiyanlık heterodoks bir mezhepten Roma İmparatorluğunun resmi dinine dönüşmüştür. Roma İmparatorluğunun batı bölümü pagan barbarlar tarafından fethedildiğinden, dini ve siyasi otorite bir kez daha ayrılmıştır. Batı’da siyasi otoritenin zayıf oluşu, Katolik kilisesine bağımsızlığını ilan etmek için çok daha büyük fırsatlar vermiştir. Bu, Papa Gelasius’un (492-96) başrahiplerin yasama yetkisinin kralın yürütme gücünden daha yüksek olduğunu ifade ettiği doktrininde de görülmektedir.<a id="b3-18dn1" href="../Text/dipnot.xhtml#b2-18d1.">[1]</a>  Fakat Karanlık Çağların sonunda siyasi gücün yeniden elde edilmesi ile din ve devlet ikinci kez kaynaşmıştır.</p>

<p>Sezaropapacılık, dini otoritenin tamamen devlete bağlı olduğu bir sistemi belirtmektedir; örneğin Hıristiyan kilisesinin Romanın resmi dini olması gibi. Artık papalara verilen pontifex maximus unvanı, Roma imparatorlarına Romanın resmi dininin lideri olma kapasitelerine göre veriliyordu. Çin daima sezaropapacıydı (Budizm’in elitler arasında popüler hale geldiği Tang Hanedanı hariç); Müslüman dünyasının Şiiliğin hüküm sürdüğü bölgeler dışındaki büyük kısmı da öyle. Modern Ortodoks Hıristiyanlığının öncüsü olan Bizans’taki Doğu Roma İmparatorluğu, “sezaropapacı” kavramının icat edilmesine neden olan yönetim şekliydi ve Konstantinopolis’in 1453’te Türkler tarafından fethedilmesine dek bu yönetim şekli hiç durmadan hüküm sürmüştü. Pek bilinmeyen şudur ki, batı Hıristiyan dünyasının büyük bir kısmı da on birinci yüzyılın başında azimli sezaropapacılara dönüşmüştü.</p>

<p>Sezaropapacılık özetle siyasi otoritelerin dini otoriteler üzerinde atama yetkisine sahip olmasıdır. Bu durum ortaçağ döneminin başlangıcında Avrupa geneline hâkimdi. İmparator ve Avrupa genelindeki çeşitli krallar ve derebeyleri kilisenin piskoposlarını tayin ediyordu. Aynı zamanda kilise konseyini göreve çağırma yetkisine de sahipti ve kilisenin kanunlarını resmen ilan edebiliyordu. Papalar imparatorları makama geçirmesine rağmen, imparatorlar da papaları göreve getirebiliyor ve görevden alabiliyordu. 1059’dan hemen önce göreve gelen yirmi beş papadan yirmi biri imparatorlar tarafından tayin edilmiş ve beşi yine imparatorlar tarafından görevden alınmıştı. Avrupa genelindeki krallar, sivil otoriteler üzerinde ceza uygulamak için kilise otoritelerinin yetkisini veto edebiliyordu.<a id="b3-18dn2" href="../Text/dipnot.xhtml#b2-18d2.">[2]</a> </p>

<p>Kilisenin çoğu Avrupa ülkesinde tüm toprakların çeyreği ila üçte birine sahip olduğu doğrudur. Bu da kiliseye kârlı bir gelir ve özerklik kaynağı sağlıyordu. Fakat siyasi otoriteler dini papazlık makamlarına yapılan tayinleri kontrol ettiği için kilisenin efektif bağımsızlığı sınırlıydı. Kilise toprakları genellikle saray himayesinin kaynaklarından biri olarak görülüyordu. İdareciler sık sık akrabalarını piskoposluğa atıyordu; üstelik piskoposlar ve rahipler evlenebildiği için genellikle yaşadıkları yerde kararlarını aile ve saray siyasetine göre veriyordu. Kilise toprakları, piskoposların çocuklarına miras olarak bırakılabiliyordu. Kilise yetkilileri bir dizi siyasi görevi de yerine getiriyor, dini ve siyasi otorite arasındaki bağı arttırıyordu.<a id="b3-18dn3" href="../Text/dipnot.xhtml#b2-18d3.">[3]</a>  Dolayısıyla kilise bizzat modern öncesine ait patrimonyal bir örgüttü.</p>

<h4 class=" sigil_not_in_toc">KATOLİK KİLİSESİ BAĞIMSIZLIĞINI İLAN EDİYOR</h4>

<p class="n">Katolik kilisesinin siyasi otoriteden bağımsızlığını ilan etmesi on birinci yüzyılın sonuna rastlamaktadır ve daha sonra 1073 ila 1085 seneleri arasında Papa VII. Gregorius olan Hildebrand isimli bir rahip önderliğinde gerçekleşmiştir.<a id="b3-18dn4" href="../Text/dipnot.xhtml#b2-18d4.">[4]</a>  Hildebrand’ın papalığa ait parti içindeki Peter Damiani, Kardinal Humbert ve Papa II. Paschalis’i de içeren grubu, papaların yasal üstünlüğünün tüm siyasi otoriteler de dahil olmak üzere tüm Hıristiyanlardan daha fazla olması gerektiğini ve papanın imparatoru tahttan indirme hakkının bulunduğunu iddia ediyordu. Hildebrand’a göre piskoposları atayabilecek tek kurum kiliseydi, ruhani sınıftan olmayan otoriteler değil. Bu sav, Kutsal Roma İmparatoru III. Heinrich’in entrikalarına ters düşüyordu. III. Heinrich, tahta çıkmak için Roma’ya geldiğinde kendi seçtiği adayı göreve getirmek üzere üç rakip papayı azletmişti.<a id="b3-18dn5" href="../Text/dipnot.xhtml#b2-18d5.">[5]</a> </p>

<p>Fakat Hildebrand’a göre, kilise kendini yenilemezse siyasi otoriteden bağımsız olamayacaktı ve en önemli reform da rahiplerin ve piskoposların evlenip çocuk sahibi olma hakkını sınırlamaktı. Kilise görevlerinin alınıp satılmasına olanak veren ve mirasla devredilebilecek bir mülkiyete dönüştürülebilen kutsal güçlerin ticareti ve nikolaizm uygulamalarını hedef aldı.<a id="b3-18dn6" href="../Text/dipnot.xhtml#b2-18d6.">[6]</a>  Hildebrand’ın partisi, el ilanlarıyla Hıristiyanların evli rahiplerden veya nikahsız birliktelik yaşayan rahiplerden kutsama almamasını öğütleyen bir savaş başlattı ve kutsal vaatler karşılığında para alma uygulamasına saldırdı.<a id="b3-18dn7" href="../Text/dipnot.xhtml#b2-18d7.">[7]</a>  VII. Gregorius ise ruhban sınıfının evliliğinin yasaklanmasını resmi kilise doktrini haline getirdi ve halihazırda evli olan rahipleri kilise görevleri ile aile görevleri arasında seçim yapmaya zorladı. Bu durum, yerleşik ruhban uygulamalarını zora soktu ve kilisenin kendi içinde büyük ve genellikle şiddetli geçen bir mücadeleye yol açtı. Papa Gregorius’un amacı patrimonyalizmin, piskoposların ve rahiplerin çocuk sahibi olabilme hakkının kaynağına saldırarak kilise içindeki yolsuzluğa ve rant arayışına son vermekti. Çinlilerin ve Bizanslıların hadımlara güvenmesine, Osmanlıların askeri köleleri esir alıp ailelerinden koparmasına neden olan mantık da aynıydı: Devlete sadakat ile aileye sadakat arasında seçim yapması istenseydi, insanların çoğu biyolojik olarak aileyi seçerdi. Dolayısıyla yolsuzluğu azaltmanın en doğrudan yolu, resmi görevlilerin aileye sahip olmasını yasaklamaktı.</p>

<p>Mevcut piskoposlar doğal olarak bu reforma karşı çıktı ve Papa Gregorius imparatorun değil kendisinin piskoposları atama hakkı olmadan bu savaşı kazanamayacağını anladı. 1075’te bir papalık manifestosuyla piskoposu azletme ve tayin etme hakkını kralın elinden aldı. Kutsal Roma İmparatoru IV. Henrich, “Defol, defol, sonsuza dek lanetlendin” sözleriyle Gregorius’u Piskopos Kürsüsü’nden kovmaya teşebbüs ederek cevap verdi. Gregorius ise bunun karşılığında imparatoru aforoz etti.<a id="b3-18dn8" href="../Text/dipnot.xhtml#b2-18d8.">[8]</a>  Germen prenslerinin çoğu ve ayrıca birkaç piskopos papayı destekleyerek, Henrich’i 1077’de Gregory’nin Canossa’da bulunan malikanesine gelmeye zorladı. Henrich, papanın günahlarını bağışlaması için huzuruna çıkmak üzere üç gün boyunca karda yalınayak bekledi.</p>

<p>Bazı tarihi olaylar bireylerin etkisiyle gerçekleşmiştir ve belli başlı ahlaki niteliklerine atıfta bulunmadan açıklanmaları mümkün değildir. Atama kavgası da bunlardan biriydi. Gregorius’un çok güçlü ve kararlı bir iradesi vardı; hatta bir defasında papalık partisindeki ortaklarından biri tarafından “kutsal Şeytanım” olarak adlandırılmıştı.</p>

<p>Tıpkı kendisinden dört asır sonra gelen Martin Luther gibi, kiliseyi ve toplumdaki rolünü reforme etme konusunda büyük bir vizyon sahibiydi. Tehditle yıldırılması mümkün değildi ve imparatorla yaşadığı uzlaşmazlık neticesinde doğrudan savaş çıkmasından korkmuyordu.</p>

<p>Fakat bu tarihi uzlaşmazlığın açıklamasını salt bireysel iradeye bağlamak mümkün değildir. Katolik kilisenin özerk bir siyasi aktör olarak ortaya çıkmasını kolaylaştıran arka plandaki kritik durumlardan biri Avrupa genelindeki siyasi zayıflıktı. Bizans’taki Ortodoks kilisesi ve onu izleyen Rus Ortodoks kilisesinin, bağlı oldukları imparatorlukların vesayeti altında kalmaktan başka çaresi yoktu. Batı kilisesi ise aksine siyasi kesimlere ayrılmış İtalyan yarımadasında bulunuyordu. En yakın devletler de yine kuzey yönünde kesimlere ayrılmış ve Kutsal Roma İmparatorluğu altındaki bütünlükleri Batı kilisesinden daha itibari olmayan Germen devletlerdi. Fransa on birinci yüzyılda biraz daha fazla bütünlüğe sahipti ve bu noktada papalık siyasetine kararlılıkla müdahale etme gücü yoktu. Dolayısıyla, kilise bu dönemde kendi askeri kuvvetlerine sahip olmamakla birlikte, etraftaki devletlerle kolaylıkla rekabet edebilecek düzeydi.</p>

<p>Henrich Canossa’da papanın otoritesini kabul etse de, papanın piskopos atama hakkını kabullenmedi ve Gregorius’un taleplerini reddetmeyi sürdürdü. İşi Roma’yı işgal ederek Gregorius’u azletme ve papaya karşı kendi adayı III. Clement’i papa olarak seçmeye kadar götürdü. Gregorius, Güney İtalya’daki Norman kralları yardıma çağırdı; krallar ona yardım etti, ancak bu yardım karşılığında Roma işgal edildi ve şehir sakinlerinin tepkisini topladı. Gregorius, güneydeki Norman müttefikleriyle geri çekilmek zorunda kaldı ve 1085 yılında Salerno’da mağlup bir adam olarak öldü. Atama kavgası bir nesilden daha uzun sürdü ve Gregorius’un varisleri IV. Henrich’i ve oğlu V. Henrich’i yeniden aforoz etti. Bunun sonucunda ise imparator papaları azlederek onların yerine imparatorluğun adaylarını tayin etti. Bu anlaşmazlık, nihayet 1122’de imparatorun atama hakkından büyük ölçüde vazgeçtiği ve kilisenin bir dizi dünyevi konuda imparatorun otoritesini kabul ettiği Worms Konkordatosu ile uzlaşmaya bağlandı.</p>

<p>Atama tartışması, Avrupa’nın daha sonraki dönemlerde gelişimi hususunda birçok açıdan büyük öneme sahipti. Öncelikle Katolik kilisesinin modern, hiyerarşik, bürokratik ve hukukla yönetilen bir kuruma dönüşmesine olanak sağladı. Hukuk tarihçisi Harold Berman’a göre, yeni kilise daha sonraki dönemlerde laik devlet inşacıları için model haline gelmişti. Samuel Huntington’ın kurumsal gelişme kriterlerinden biri bağımsızlıktır ve kendi resmi görevlilerinin tayinini kontrol etme yetkisine sahip olmayan hiçbir kurum özerk olamaz. Atama hakkındaki tartışmanın bu kadar merkezi olmasının sebebi de buydu. Worms Konkordatosu’nun ardından, papa kilise hiyerarşisinde zamanla tartışmasız baş yönetici olmuştu ve Kardinaller Kolejinin tavsiyesiyle piskoposları istediği gibi göreve alıp kovabiliyordu.</p>

<p>Kilise kendisine çekidüzen vermişti. Ruhban sınıfının evlenme yasağı ile kazançlı arpalıkların akrabalara ve soyun devamına devredilmesine yönelik baştan çıkarıcı istek sona erdi ve kilise makamlarının satışına ilişkin yeni bir ahlaki tavır belirlendi. Kilise kendi vergilerini ondalık vergisi yoluyla da toplayabilecekti ve ruhban sınıfının yerel klan siyasetinden ayrılması ile kendi mali kaynaklarını harcaması kolaylaştı. Kilise, gerçek bir devletin özelliklerinden pek çoğunu bünyesinde barındırıyordu ve zaman zaman kendi askeri kuvvetlerini oluşturuyor, belirli (küçük olsa bile) bir toprak üzerinde doğrudan hak iddia edebiliyordu.</p>

<p>Kilisenin dünyevi konulara müdahalesi elbette atama kavgasıyla sınırlı kalmıyordu. Laik liderler papalığı manipüle ederek kendi adaylarını göreve getirme teşebbüslerine devam ediyordu, mesela on dördüncü yüzyıldaki Avignon papaları. Zamanla Protestan Reformunun yolunu açacak yeni suistimaller ortaya çıktı. Fakat Katolik kilisesi esneklik, karmaşıklık, bağımsızlık ve birleşiklik bakımından dünyanın diğer tüm dinlerinin dini kurumlarından çok daha kurumsallaşmıştı.</p>

<p>Atama kavgasının ikinci önemli sonucu da, ruhani ve dünyevi faaliyet alanlarını açık bir biçimde ayırması ve böylece modern laik devletin önünü açmasıydı. Daha önce belirtildiği gibi, bu ayrılık Hıristiyanlıkta yalnızca örtülü bir biçimde mevcuttu. Worms Konkordatosu nihayet Batı kilisesi tarihinde sezaropapacı dönemi sona erdirdi; kullandığı yöntem ne Doğu kilisesinde ne de Müslüman topraklarında daha önce hiç görülmemişti.</p>

<p>Gregoryen reformu, kralların ve imparatorların tahttan indirilmesi hakkı dahil tüm dünyevi ve ruhani konularda evrensel otorite sahibi olduğunu iddia ederek siyasi liderlerin otoritesini azaltmaya çalışıyordu. Hıristiyan papa aslında Hindistan’daki Brahmanların başından beri sergilediği otoritenin aynısını talep ediyordu. Ancak pratikte kilise uzun bir siyasi ve askeri mücadelenin sonunda uzlaşmak zorunda kaldı. Kilisenin sorgusuz sualsiz kontrol edeceği, açıkça tanımlanmış ruhani bir faaliyet alanı belirleyerek, dünyevi liderlerin kendi ayrı bölgelerinde yetki kullanma hakkını kabul etti. Bu görev ayrımı, laik devletin yükselişinin temelini oluşturdu.<a id="b3-18dn9" href="../Text/dipnot.xhtml#b2-18d9.">[9]</a> </p>

<p>Son olarak, atama kavgası Avrupa’da hem hukukun hem de hukukun üstünlüğünün gelişimi açısından muhteşem sonuçlar doğurdu. İlki kilisenin sistematik bir kilise hukuku formüle ederek kendini meşrulaştırma çabaları yoluyla elde edilirken, İkincisi iyi bir şekilde kurumsallaştırılmış, ayrı bir ruhani otorite alanının yaratılmasıyla gerçekleşti.</p>

<h4 class=" sigil_not_in_toc">ROMA HUKUKUNUN YENİDEN ORTAYA ÇIKIŞI</h4>

<p class="n">İmparatorla yaşanan kavgada Gregorius ve varislerinin harekete geçirebileceği bir ordusu yoktu, bunun yerine meşruiyetin yardımıyla güçlerini desteklemenin yolunu aradılar. Papalık partisi, kilisenin evrensel yargı yetkisine sahip olma savını güçlendirmek için hukuki kaynaklar aramaya başladı. Bu araştırmanın sonuçlarından biri, Jüstinyen Kanunu olarak da bilinen <i>Corpus Iuris Civilis</i>’in on birinci yüzyıl sonunda Kuzey İtalya’daki bir kütüphanede yeniden keşfiydi.<a id="b3-18dn10" href="../Text/dipnot.xhtml#b2-18d10.">[10]</a>  O gün bu gündür, Jüstinyen Kanunu Avrupa kıtasında ve buradaki ülkeler tarafından sömürgeleştirilen veya etkilenen ülkelerde (Arjantin’den Japonya’ya kadar) uygulanan medeni hukuk geleneğinin temelini oluşturmaya devam etmektedir. Medeni hukuk ile ceza hukuku arasındaki ve kamu hukuku ile özel hukuk arasındaki ayrım gibi pek çok temel hukuki kavramın kökenleri burada yatmaktadır.</p>

<p>Jüstinyen Kanunu, altıncı yüzyılın başında imparator Justinianos döneminde Konstantinopolis’te üretilen Roma hukukunun oldukça sofistike bir derlemesiydi.<a id="b3-18dn11" href="../Text/dipnot.xhtml#b2-18d11.">[11]</a> Yeni düzenlenen metin dört parçadan oluşuyordu: Digesta, Institutiones, Codex ve Novellae; bunlar arasında Digesta açık ara en önemlisiydi ve medeni hal, haksız müdahale, haksız kazanç, sözleşmeler ve yasal çözüm yolları gibi konuları kapsıyordu. Digesta, Justinianos’un hukukçularının tüm ilk dönem Roma hukukunun en değerli kalıtları olduğuna inandığı bir derlemeydi (artık kayıptır) ve on ikinci yüzyılda ortaya çıkan yeni nesil Avrupalı hukukçular için çalışma konusu olmuştu.<a id="b3-18dn12" href="../Text/dipnot.xhtml#b2-18d12.">[12]</a> </p>

<p>Roma hukuku, yeni gelişen modern üniversitede hukuki çalışmaların yeni bir kurumsal temele oturtulması sayesinde yeniden doğmuştu. On birinci yüzyılın sonunda, Bologna Üniversitesi Avrupa’nın dört bir yanından binlerce öğrencinin Irnerius gibi profesörlerden Digesta hakkında ders almak için geldiği bir merkeze dönüşmüştü.<a id="b3-18dn13" href="../Text/dipnot.xhtml#b2-18d13.">[13]</a>  Yeni hukuk müfredatı, Avrupalıları kendi toplumlarındaki hukuk için model alınabilecek sofistike bir hukuk sistemiyle karşı karşıya bırakmıştı. Böylece Jüstinyen Kanunu hakkındaki bilgiler kıtanın en uzak köşelerine taşınmış, hukuk fakülteleri Paris, Oxford, Heidelberg, Krakov ve Kopenhag gibi başka şehirlerde de kurulmuştu.<a id="b3-18dn14" href="../Text/dipnot.xhtml#b2-18d14.">[14]</a>  Tıpkı İngiliz Ortak Hukuku gibi, yenilenen Roma hukuku bir anda Avrupa’nın büyük bir kısmında hüküm süren partikülarist Germen teamül hukukunu yerinden etmiş ve bunun yerine daha tutarlı bir dizi ulusötesi kural getirmişti.<a id="b3-18dn15" href="../Text/dipnot.xhtml#b2-18d15.">[15]</a> </p>

<p>Jüstinyen Kanununu ilk açıklayan nesil glossatör olarak biliniyordu ve mesleklerinin başlıca amacı Roma hukukunu yeniden inşa etmek ve üretmekti. Fakat ilerleyen nesillerdeki Thomas Aquinas gibi alimler, hukukun entelektüel temellerini araştırırken konuyu çok daha gerilere, antik Yunanlara kadar taşıdı. Aristoteles gibi klasik filozoflar, örfün ve alınan görüşlerin insan mantığının süzgecinden geçirilmesi ve evrensel gerçeklik standartlarına göre ölçülmesi gerektiğini öne sürerdi. Aquinas bu prensibi kendi Aristoteles çalışmasına uyguladı ve kurduğu felsefi gelenek kendisinden sonraki yorumcu nesillerine hukukun mevcut bir kanunlar bütününü mekanik olarak yeniden üretmediğini, bunun yerine hukuk kaynaklarını ve yeni durumlara nasıl uyarlanacağını gerekçelendirdiğini gösterdi.<a id="b3-18dn16" href="../Text/dipnot.xhtml#b2-18d16.">[16]</a>  Avrupa üniversitelerinde yeniden canlanan klasik gelenek, belirli statik metinlerin otoritesini tanımaya yönelik bir çağrının yanı sıra, bu metinlerin anlamını mantıksal olarak sorgulamaya yönelik bir çağrıydı da.</p>

<p>Yeni üniversite, klasik metinleri yorumlama ve belirli bir bilgi alanında uzmanlaşma eğitimi almış ayrı bir hukukçu sınıfı üretti. Hem dini hem de dini olmayan otoriteler, özellikle sözleşme ve mülkiyet haklarının büyük öneme sahip olduğu ticaret alanında olmak üzere çeşitli alanlarda karar verirken hukukçuların uzmanlık bilgilerine başvurmaları gerektiğini anladı. Hukukçular ise alanlarını uzman olmayanların ve kişisel çıkara sahip siyasi partilerin istilasından korumak için kendi kurumsal çıkarlarını geliştirdi.</p>

<p>Gregoryen reform öncesinde, kilise hukuku çok sayıda kilise konseyi ve rahipler meclisi kararından, kilise papazlarının yazınlarından, papalık kararlarından ve kilise adına konuşan kralların ve imparatorların kararlarından oluşuyordu. Roma hukukunun ve geleneksel Germen hukukunun kalıntılarıyla harmanlanmıştı.<a id="b3-18dn17" href="../Text/dipnot.xhtml#b2-18d17.">[17]</a>  Kilise içinde tek bir hiyerarşinin kurulmasıyla, kilisenin resmi bir biçimde meşruiyet kazanması ve bu kanunlar bütününe dini hukuk uzmanlarından oluşan git gide daha profesyonelleşmiş bir grubun faaliyetleri aracılığıyla bütünlük kazandırması ilk defa mümkün olmuştu. Hukuk müfredatı eğitimini alan keşiş Gratianus, geçmiş yüzyıllarda yayınlanan binlerce kilise kanununu analiz etmiş, bunları bağdaştırıp sentezleyerek tek bir kilise hukuku külliyatı oluşturmuştu. Bu külliyat 1140’da yaklaşık bin dört yüz sayfa kalınlığında devasa bir bilimsel hukuk incelemesi olarak <i>Gratianus Karar Derlemesi,</i> yani <i>Decretum</i> adıyla yayınlandı. Gratianus; kutsal, doğal, pozitif ve örfi hukuk arasında bir hiyerarşi belirledi ve bunlar arasındaki çelişkilerin çözülebileceği rasyonel prosedürleri ortaya koydu. Gratianus’tan sonraki yüzyılda kilise hukuku büyük ölçüde genişleyerek suçlu, aile, mülkiyet, sözleşme ve vasiyetname hukuku gibi başka konuları kapsayacak hale geldi.<a id="b3-18dn18" href="../Text/dipnot.xhtml#b2-18d18.">[18]</a> </p>

<p>Katolik kilisesi, tek bir kilise kanunu konsepti ile devlet benzeri nitelikler kazandı. Fakat aynı zamanda işlerini yönetebileceği bir bürokrasi geliştirerek iyice devlete benzedi. Hukuk alimlerine göre, Weber tarafından tanımlandığı üzere ilk modern bürokratik “makam” modeli, on ikinci yüzyılda ortaya çıkan yeni kilise hiyerarşisi kapsamında oluşturuldu.<a id="b3-18dn19" href="../Text/dipnot.xhtml#b2-18d19.">[19]</a>  Modern makamın öne çıkan unsurlarından biri makamla makam sahibi arasındaki ayrımdı; makam özel mülkiyet değildi; makam sahibi, bulunduğu hiyerarşinin disiplinine sahip maaşlı bir memurdu; makamlar işlevsel olarak tanımlanmıştı; ve makam sahibi olmak teknik yeterliğe dayanıyordu. Daha önce gördüğümüz gibi, tüm bunlar Qin devleti zamanındaki Çin bürokrasisinin özelliğidir; ancak pek çok makam daha sonraki hanedanlarda yeniden patrimonyalleştirilmişti. Ayrıca dini olmayan atamadan ve ruhban sınıfına yönelik evlilik yasağı dayatmasından kurtulduktan sonra kilise bürokrasisinde daha yerleşik bir özellik haline gelmişlerdi. Örneğin, kilise on ikinci yüzyılın başlarında <i>officium </i>ile <i>beneficium</i> -yani vazife ve menfaat- arasındaki ayrımı anlamaya başlamıştı. Bu vazife sahiplerinin feodal arpalık alması artık şart değildi; artık kilisenin maaşlı çalışanları olabilirler, makamlarındaki performanslarına göre işe alınıp işten çıkarılabilirlerdi. Bu bürokratlar örneğin Papalık Baş Mahkemesi gibi yeni makamlara personel sağlamaya başladı ve bu model kısa süre içinde laik liderlerin baş mahkemeleri için örnek oluşturmaya başladı.<a id="b3-18dn20" href="../Text/dipnot.xhtml#b2-18d20.">[20]</a> </p>

<h4 class=" sigil_not_in_toc">HUKUK VE MODERN DEVLETİN YÜKSELİŞİ</h4>

<p class="n">Avrupa’da Gregoryen reformu dönemindeki siyasi düzen, dokuzuncu yüzyılda Karolenj İmparatorluğunun yıkılmasından sonra yetkinin aşırı ölçüde ademimerkezileşmesi durumuna geri dönüşün ilk emarelerini gösteriyordu. Yetki, bir dizi bölgesel lidere sızmaya başlamış ve daha sonra yerel derebeylerinin onuncu yüzyıl sonunda ele geçirilemez kaleler inşa etmeye başlaması ile daha da bölünmüştü. Derebeyinin kalesi ve toprakları etrafında merkezleşen, büyük ölçüde kendi kendine yeterli bir üretim ve askeri birimi olan manor Avrupa genelinde yönetim kaynağı haline geldi. Bu sistemin en tepesinde, Île-de-France civarındaki Capet Hanedanı gibi kraliyet hanedanları ve İngiltere ile Güney İtalya’yı fetheden çok sayıda Norman baronu belirmeye başlamıştı. Bunların nüfuz alanları rakiplerinden daha büyüktü ve yeni bir toprağa bağlı devlet sisteminin çekirdeğini oluşturuyordu.</p>

<p>Gregoryen reformu bir bürokrasi ve hukuk modeline sahip toprak devletleri oluşturmakla kalmayıp, onları kendi kurumlarını geliştirmeye de teşvik etti. Laik liderler, memleketlerinde barış ve düzeni güvence altına almaktan ve ortaya çıkan çeşitli ticaret düzeylerini kolaylaştıran kurallar koymaktan sorumluydu. Bu da feodalizm, manor, şehir ve uzun mesafeli ticaretle ilişkili birden fazla farklı hukuk alanının formülasyonuna neden oldu. Harold Berman, çok sayıda hukuk biçiminin Avrupa’da yargı mercileri arasında rekabeti ve yeniliği teşvik ederek özgürlüğün gelişmesine katkıda bulunduğunu öne sürmektedir. Özellikle de bağımsız şehirlerin yükselişi önem taşıyordu; bu şehirlerin serbest popülasyonları ve dış ticarete bağlı oluşu, ticaret hukuku açısından yeni talepler doğuruyordu.<a id="b3-18dn21" href="../Text/dipnot.xhtml#b2-18d21.">[21]</a> </p>

<p>Kilisenin kurumsal bağımsızlığa yönelik adımı, feodal toplumun diğer sektörlerinin kurumsal organizasyonunu da teşvik etti. On birinci yüzyılda, piskopos Gerard de Cambrai ve Aldabéron de Laon, toplumun üç hiyerarşik düzene ayrılarak organize edilmesi gerektiğine dair bir doktrin planladı: aristokrasi, ruhban sınıfı ve halk tabakası; yani savaşanlar, dua edenler ve savaşanlarla dua edenleri desteklemek için çalışanlar. Bölgeselden ziyade işlevsel olan bu örgütlenme, söz konusu gruplardan her birinin temsilci zümrelere dönüşümü için ideolojik bir temel sağladı. Yöneticiler, vergi toplamak ve önemli konuları krallığın dört bir yanma aktarabilmek için bu zümreleri periyodik olarak topluyordu. Daha sonraki bölümlerde görüleceği üzere, belirli Avrupa ülkelerinin hesap sorulabilir devlet mi yoksa mutlakiyetçi devlet mi olacağını belirleyen koşul, bu zümrelerin merkezileşen hükümdarlara dayanma gücünün olup olmamasıydı.<a id="b3-18dn22" href="../Text/dipnot.xhtml#b2-18d22.">[22]</a> </p>

<p>Avrupa devlet inşasının ilginç özelliklerinden biri, devlet kurumlarının büyüme güdüsü ve süreci açısından hukuka önceden beri yoğun şekilde bağlı olmasıydı. Uzmanlar, savaş ve şiddetin Avrupa siyasi gelişiminde büyük rol oynadığını düşünmektedir. Bu faktörler, mutlakiyetin yükselişinin askeri seferberlik gereksinimleri etrafında şekillendiği erken modern dönem için kesinlikle geçerlidir. Fakat ortaçağ döneminde, devletler adalet dağıtma becerileri sayesinde meşruiyet ve otorite kazanmıştır ve ilk kurumları adaletin uygulanması etrafında belirginleşmiştir.</p>

<p>Bu durum en çok İngiltere için geçerlidir. Yirmi birinci yüzyılın başlarında, genellikle İngiltere’yi ve şubesi ABD’yi Anglo-Sakson “bırakınız yapsınlar” düşüncesini benimseyen ekonomik liberalizmin yuvası, Fransa’yı da mutlak devletçi merkezi hükümetin doğum yeri olarak düşünürüz. Ancak on dördüncü yüzyıla kadar bunun tam tersi geçerliydi. Tüm Avrupa yönetim biçimleri arasında İngiliz devleti açık ara en merkezi ve güçlü olandı. Bu devlet, kralın mahkemesinden ve tüm memlekette adaleti sağlama becerisinden doğmuştu. 1200 yılında, profesyonel ve yarı profesyonel devlet görevlilerinin çalıştığı kalıcı kurumlarla çoktan övünmeye başlamış; toprak sahibi olmakla ilgili hiçbir davanın kral mahkemesinden mahkeme emri gelmeden açılamayacağını söyleyen bir kural koymuş; ve tüm memlekette vergi uygulayabilir hale gelmişti.<a id="b3-18dn23" href="../Text/dipnot.xhtml#b2-18d23.">[23]</a>  Merkezi devletin gücünün kanıtı, Norman Fethinin hemen ardından derlenen, memleketteki istisnasız her eyaletin sakinlerinin incelemeden geçtiği Kıyamet Kitabında bulunmaktadır.<a id="b3-18dn24" href="../Text/dipnot.xhtml#b2-18d24.">[24]</a> </p>

<p>Ayrıca, İngiliz ulus kimliği hissiyatı de henüz başlangıç aşamasındaydı. 1215’te baronlar Runnymede’de Kral John ile karşı karşıya gelerek ona Magna Carta’yı şart koştuğunda, bunu kendilerini genel kurallardan muaf tutmanın yollarını arayan bireysel savaş lordları olarak yapmadılar. Kralın mahkemeleri aracılığıyla haklarını daha iyi korumak için bütüncül bir ulusal hükümet beklentisi içindeydiler ve bu bağlamda kendilerini daha büyük bir topluluğun temsilcileri olarak gördüler.<a id="b3-18dn25" href="../Text/dipnot.xhtml#b2-18d25.">[25]</a> Fransa ise aksine o zamanlar bütüncüllükten çok daha uzak bir kraliyetti. Çeşitli bölgeleri arasında büyük dil ve kültür farklılıkları bulunuyordu ve kral Île-de-France civarındaki küçük nüfuz alanının ötesinde vergi koyamıyordu.</p>

<h4 class=" sigil_not_in_toc">ORTAÇAĞ KİLİSESİNİN KURULMASI ÇAĞDAŞ HUKUKUN ÜSTÜNLÜĞÜ KAVRAMINA NASIL ÖNCÜLÜK ETMİŞTİR</h4>

<p class="n">Katolik kilisesinin modern bürokrasi olarak ortaya çıkışı ve on ikinci yüzyılda tutarlı bir kanon kanununun ilanı bile bizi halen çağdaş hukukun üstünlüğü kavramından oldukça uzakta bırakmaktadır. Hukukun üstünlüğünün güçlü olduğu gelişmiş ülkelerde, siyasi yöneticiye meşruiyet kazandıran kanunlar genellikle yazılı bir anayasada toplanmıştır. Bu yüce hukuk, kaynağını dini otoriteden almamaktadır ve aslında pek çok anayasa, dinin söz sahibi olduğu sağlam ahlaki konularda siyaseten nötr olmak gerektiğini buyurmaktadır. Modern anayasaların meşruiyeti, daha ziyade bir tür demokratik onaylama prosedüründen gelir. Bu yüce hukukun kökeni, Abraham Lincoln’ün ABD anayasasında belirttiği gibi,<a id="b3-18dn26" href="../Text/dipnot.xhtml#b2-18d26.">[26]</a>  zamansız veya evrensel prensiplere dayalı olabilir ve en modern anayasaların meşruiyetlerinin nihai kaynağı bir şekilde belirsizdir.<a id="b3-18dn27" href="../Text/dipnot.xhtml#b2-18d27.">[27]</a>  Ancak pratik anlamda, bu prensiplerin yorumlanması daima siyasi tartışmaya tabidir. Sonuçta, demokratik olarak meşruiyet kazanmış icra organlarının ve yasama organlarının gücü, yine demokratik olarak meşruiyet kazanmış bir anayasa hukuku tarafından denetlenir, ancak nitelikli çoğunluk oylaması yoluyla sağlanan sosyal mutabakat açısından daha katı gereksinimlere sahiptir. (Daha yakın zamanlı bir gelişmede, hükümetler de örneğin Avrupa İnsan Hakları Mahkemesi ve Uluslararası Ceza Mahkemesi gibi uluslarüstü adli organlar tarafından denetlenebilmektedir. Bu adli organların meşruiyetinin temeli, ulus düzeyindeki mahkemelerden çok daha bulanıktır.<a id="b3-18dn28" href="../Text/dipnot.xhtml#b2-18d28.">[28]</a> ) İsrail ve Hindistan gibi bazı liberal demokrasilerde, dini mahkemeler örneğin aile hukuku gibi belirli alanlarda halen karar yetkisine sahiptir. Fakat bu ülkeler, dini otoriteyi hukuki sisteme katılımdan hariç tutan genel kuralın istisnaları olarak görülmektedir.</p>

<p>Öyleyse, modern hukukun üstünlüğü kavramının temelinde dine dayalı hukukun yatması neden mantıklı görünmektedir?</p>

<p>Ayrı bir dini otoritenin bulunması, liderleri nihai hukuk kaynağı olmadıkları fikrine alıştırmıştı. Frederic Maitland’ın hiçbir İngiliz kralının kendini hukuktan üstün görmediğine yönelik iddiası, kendi yaptığından başka hiçbir kanunu tanımayan Çin imparatorları için geçerli değildi. Kendilerini hukukun altında kabul etmek açısından Hıristiyan prensleri, Hint rajaları ve Kşatriyaları, Arap ve Türk sultanları aynı konumdaydı.</p>

<p>Hukukun dine dayalı olduğu tüm toplumlarda, siyasi liderler dini hukukun nüfuz alanına tecavüz etmeyi meşru kılmış ve denemiştir. Pek çok durumda bu tecavüz gerekliydi çünkü hayatta dini hukukun yeterince kural sağlamadığı pek çok alan vardı. Fakat asıl tehlikeli müdahaleler prensiple ilgili olanlardı. Eski modern Avrupa’nın büyük siyasi mücadeleleri (sonraki bölümlerde ayrıntılı olarak açıklanacak), hiyerarşinin tepesine Tanrı yerine kendilerini koyan yeni hâkimiyet doktrinleri ileri süren kralların artmasıyla ilgiliydi. Bu krallar, tıpkı Çinli imparatorlar gibi, kendi pozitif hükümleriyle tek başına kanun yapabileceklerini ve önceki kanunlara, geleneklere ve dine bağlı olmadıklarını öne sürüyordu. Modern hukukun üstünlüğü kavramının yükseliş hikâyesi, bu iddialara direnç gösterme başarısı ve hukukun üstünlüğünün ilanı ile ilişkilidir. Bu direnç görüldüğü üzere dini bir geleneğin hukuka başka şekilde elde edemeyeceği bir kutsallık, özerklik ve tutarlılık kazandırdığı dönemde çok daha kolay olmuştu.</p>

<p>Üstelik hukukun adalet kurallarına ilişkin geniş bir sosyal mutabakatın cisimleşmiş hali olduğu anlaşıldığında, ortaçağdaki hukukun üstünlüğü ile modern hukukun üstünlüğü arasındaki tutarsızlık gerçekten çok daha belirgin görünecektir. Hayek, hukukun yasamadan üstün geldiğini söylerken bunu kastediyordu. On ikinci yüzyıl gibi dini bir çağda veya aynı dönemdeki Müslüman ve Hint dünyalarında sosyal mutabakat dini olarak ifade ediliyordu. Çünkü din, insanların günlük yaşamında bugünkünden çok daha büyük bir rol oynuyordu. Dini kanunlar, toplumlara uzaydan gelmemişti. Şiddet ve fetih yoluyla empoze edildikleri ilk dönemlerde dahi, toplumlarıyla birlikte gelişmiş ve toplum tarafından yerli ahlak kuralları olarak kabul edilmişlerdi.<a id="b3-18dn29" href="../Text/dipnot.xhtml#b2-18d29.">[29]</a>  Dini ve laik alanlar arasında ayrım yoktu ve dolayısıyla sosyal mutabakatı ifade etmenin tek yolu diniydi. Dinin çok daha sınırlı bir rol oynadığı günümüzde, sosyal mutabakatın örneğin demokratik seçimlerle oy verme gibi başka yollarla sağlanması gerektiği kaçınılmazdır. Fakat hukuk, ister dini ister laik açıdan ifade edilsin, yaygın olarak kabul gören adalet kurallarının bir ifadesi olarak kalmıştır.</p>

<p>On ikinci yüzyıldan beri gelişen dini hukuk, hukukun kurumsallaşmasına ve rasyonelleştirilmesine yardımcı olarak modern hukukun üstünlüğü kavramı üzerinde önemli bir etki yaratmıştı. Hukukun üstünlüğünün var olması için, siyasi liderlerin hukuka tabi olmasını sağlayan teorik bir prensip oluşturmak yeterli değildir. Hukuk, devletten bir dereceye kadar özerk olan göz önündeki kurumlarda uygulanmazsa, devletin takdirini engelleme ihtimali çok daha düşük olur. Ayrıca hukuk tutarlı ve açıkça belirlenmiş kurallardan oluşmazsa, idari otoriteyi sınırlamak için kullanılamaz. Kuvvetlerin anayasa ile ayrılması fikrinin kendi personeli ve mevkisi üzerinde güçlü nüfuza sahip olan, kendi profesyonel standartlarını koyan, kendi avukatlarını ve hâkimlerini yetiştiren ve hukuku siyasi otoritenin müdahalesi olmadan yorumlama gücü bahşedilen bir hukuk sisteminin gerçekliğine dayanması şarttır. İngiliz kralı, kraliyet mahkemelerinin nihai otoritesine dayanan bir ortak hukuk yaratmaktan sorumlu olsa da, aynı zamanda hâkimlere muazzam bir otorite tayin etmiş, istihdam ve gelir açısından salt devlete bağlı olmayan güçlü bir hukuki iş kolunun büyümesine izin vermişti. Avrupa kıtasında Jüstinyen medeni kanun geleneği, hukukun yorumlanmasının daha merkezi olarak kaldığı, ancak özerk bir hukuki iş kolunun paralel ölçüde geliştiği anlamına geliyordu. Aslında birden fazla hukuk dalı için birden fazla hukuki iş kolu ortaya çıkmıştı. Her iki durumda da, Batı hukuku Hint veya Sünni İslam hukukundan daha fazla rasyonalize edilmişti. Bu geleneklerden hiçbiri, örneğin tüm dini fetvaları toplayıp kendi içinde tutarlı hale getiren Gratianus gibi birinin varlığına şahit olmamıştı.</p>

<p>Batı Avrupa’da ortaya çıkan hukuk geleneği, Doğu kilisesinin etkisi altındaki topraklarda ortaya çıkan gelenekten oldukça farklıydı. Sadece Hıristiyanlık değil, aynı zamanda Batı Hıristiyanlığına özgü kurumsal yapılanma da gelecekteki siyasi gelişme üzerindeki etkisini belirlemişti. Doğu Ortodoks kilisesinde, piskoposlar imparator veya yerel siyasi liderler tarafından atanmaya devam ediyordu ve kilise bir bütün olarak asla devletten bağımsızlığını ilan edemiyordu. Doğu kilisesi, Batı kilisesinin aksine Roma hukuku geleneğini asla kaybetmemiş olsa da, Bizans imparatoru üzerinde hiçbir zaman aynı türden bir üstünlük elde edemedi.</p>

<p>Hukukun üstünlüğünün ortaya çıkışı, modern siyaseti oluşturan üç siyasi gelişme bileşeninden İkincisidir. Kabile örgütlenmesinden veya akrabalığa dayalı toplumsal örgütlenmeden geçiş döneminde olduğu gibi, Avrupa’daki bu değişimin de erken modern dönemin başlangıcına dayandırılması gerekiyor. Hukukun üstünlüğü konusunda en azından on ikinci yüzyıla dönmeliyiz. Bu durum, elinizdeki kitabın ana temalarından birinin altını çiziyor: Modernleşmenin farklı bileşenlerinin tamamı Reform, Aydınlanma ve Sanayi Devrimi ile birlikte gelen tek bir paketin parçası değildir. Modern ticaret kanunları bağımsız şehirlerin ve hızla yayılan ticaretin gereksinimleri ile teşvik edilse de, hukukun üstünlüğü aslında ekonomik kuvvetlerin değil dini kuvvetlerin ürünüydü. Dolayısıyla, ekonomik modernleşme için hayati öneme sahip iki temel kurum -toplum ve mülkiyet ilişkileri açısından bireysel seçim özgürlüğü ile şeffaf ve öngörülebilir hukukla sınırlandırılan siyasi üstünlük- modern öncesi bir kurum olan ortaçağ kilisesi tarafından yaratılmıştı. Bu kurumların ekonomik alandaki faydası ancak ilerleyen zamanlarda kanıtlandı.</p>
</body>
</html>