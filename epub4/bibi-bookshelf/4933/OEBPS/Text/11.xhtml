<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>11</h1>
<h2 id="sigil_toc_id_11">VARNALAR VE JATİLER</h2>

<div class="b">Sosyal değişimin kaynağı olarak ekonomi ve din karşılaştırması; Hindistan’daki sosyal yaşam dini fikirlerin ışığında nasıl anlaşılabilir hale geldi; Hint dininin siyasi güce dair çıkarımları</div>

<p class="n">Sosyal teorisyenler arasındaki en eski uzlaşmazlıklardan biri, sosyal değişim kaynağı olarak ekonomik çıkarların mı yoksa fikirlerin mi daha öncelikli geldiğidir. Karl Marx’tan rasyonel seçim yanlısı modern iktisatçılara geçen bir gelenekte, maddi çıkarlara öncelik verilmektedir. Marx, dinin “kitlelerin afyonu” olduğunu, elitlerin toplumun geri kalanı üzerindeki hâkimiyetlerini meşru kılmak için tezgahladığı bir masal olduğunu söylemiştir. Marx’tan bir nebze daha yumuşak görüşlü olsalar da, pek çok modern iktisatçıya göre rasyonel fayda maksimizasyonu bakış açısı neredeyse tüm sosyal davranış biçimlerini anlamak için yeterlidir. Nobel ödüllü Gary Becker’ın ima ettiği gibi, bunun aksini düşünenler yeterince iyi bakmıyordu.<a id="b2-11dn1" href="../Text/dipnot.xhtml#b2-11d1.">[1]</a>  Fikirler endojen olmalıdır, yani sosyal davranışın bağımsız nedenleri olmaktan ziyade, maddi çıkarları meşru kılmak üzere gerçeğe göre oluşturulmalıdır.</p>

<p>Bu argümanın diğer tarafında Max Weber ve Émile Durkheim gibi modern sosyolojinin kurucuları yatmaktadır; bu düşünürler dini ve dini fikirleri, insan faaliyetinin motivasyon faktörleri ve toplumsal kimlik kaynakları olarak esas almaktadır. Weber, modern iktisatçıların faaliyet gösterdiği ve bireyi başlıca karar alma mekanizması olarak görüp maddi çıkarı başlıca motivasyon güdüsü olarak kabul eden tüm çerçevenin, Protestan Reformu ile ortaya çıkan dini fikirlerin ürünü olduğu fikrini savunmuştur. <i>Protestan Ahlakı ve Kapitalizmin Ruhu</i> eserini yazdıktan sonra, Weber iktisadi yaşamın nasıl örgütlendiğini anlamak için dini fikirlerin gerektiğini göstermek adına Çin’de, Hindistan’da ve diğer Batılı olmayan medeniyetlerde kitabını bastırmıştır.</p>

<p>Marx gibi tek bir küçük elit grubun toplumun geri kalanı üzerinde hâkimiyetini meşrulaştırdığı bir din örneği için, evrensel eşitliği savunan mesajlara sahip Hıristiyanlığa veya İslamiyet’e değil, Hindistan’da M.Ö. son iki milenyumda ortaya çıkan Brahman dinine bakmak gereklidir. Rig Veda’ya göre,</p>

<p class="ara">tanrılar bir insanı kurban ettiğinde ... insanı parçaladığında, onu kaç parçaya ayırıyordu? Ağzına, kollarına, kasıklarına ve ayaklarına ne ad veriliyordu? Ağzı brahmandı, kolları savaşçıyı oluşturuyordu. Kasıkları vaişyaya dönüşüyor ve ayaklarından da şudra doğuyordu. Kurban merasimi ile tanrılar kurbanı kurban ediyordu; bunlar kutsal kanunların ilkiydi. Bu yüce varlıklar gökyüzüne erişiyor ve burada sonsuz ruhlarla, tanrılarla karşılaşıyordu.<a id="b2-11dn2" href="../Text/dipnot.xhtml#b2-11d2.">[2]</a> </p>

<p>Brahmanlar kendilerini bu dört katmanlı toplumsal hiyerarşinin tepesine yerleştirmekle kalmamış, aynı zamanda kendilerine en yüksek ritüel olan kralların tayininden tutun da en düşük ritüel olan evlilik ve cenazelere kadar tüm meşruiyet verici ritüellerde gerekli olacak duaların ve metinlerin üzerinde de ebedi tekel güç vermişlerdi.</p>

<p>Ancak Hint toplumunda dinin işlevine tamamen somut bir gözle bakmak oldukça yetersiz kalmaktadır. Öncelikle, bu yaklaşım masalın gerçek içeriğine açıklama getirmeyi başaramamaktadır. Daha önce gördüğümüz gibi, devlet sistemine geçiş arifesindeki Çin toplumu ile Hint toplumu arasında pek çok yapısal benzerlik vardı. Tıpkı bilinen tüm insan toplumlarındaki elitlerde olduğu gibi, Çin’in elit kesimi de güçlerini artırmak için meşrulaştırıcı ritüellerden faydalanıyordu. Ancak Çinliler hiçbir zaman Hindistan’da ortaya çıkan sistem gibi derin ve karmaşık bir metafizik sistemi yaratmamıştır. Aslında Çinliler herhangi bir semavi dini kullanmadan da gücü oldukça etkili bir şekilde ele geçirip muhafaza edebiliyordu.</p>

<p>Ayrıca, Hindistan’da baskıcı ve ekonomik güç elitlerin elinde değildi; elitler en tepedeki ritüel gücü elinde tutuyordu. Maddi nedenlerin önde geldiğine inansak bile, bu durumda Kşatriyaların ve Vaişyaların (savaşçılar ve tüccarlar) neden Brahmanlardan aşağı sınıfta olmayı kabul ettiği ve onlara yalnızca toprak ve ekonomik kaynak sağlamakla kalmayıp, aynı zamanda şahsi yaşamlarının mahrem unsurları üzerinde de kontrol hakkı verdiği sorusunu cevaplamamız gereklidir.</p>

<p>Son olarak, Hint toplumunun iktisadi veya materyalist açıklamalarının şu soruya cevap vermesi gereklidir: Sistem bunca zaman neden ayakta kalmıştır? Brahman dini M.Ö. 600’de küçük bir elit kesimin çıkarlarına hitap ediyordu, ancak o zamanlar Hint toplumundaki diğer pek çok sınıfın veya sosyal grubun çıkarlarına hitap etmiyordu. Neden evrensel eşitliği meşru kılan alternatif bir dini fikirler serisini ilan eden karşıt bir elit kesim ortaya çıkmadı? Belirli bir açıdan bakıldığında, Budizm ve Jainizm oldukça protest dinlerdi. Ancak her ikisi de Brahman dininin metafiziksel varsayımlarından pek çoğunu barındırmaya devam ediyor ve her ikisi de alt kıtada geniş bir kesim tarafından kabul görmeyi başaramıyordu. Brahman dininin hegemonyasına yönelik en büyük zorluklar, yabancı işgalciler tarafından cebren ithal edilmek zorundaydı; Moğullar İslamiyet’i, İngilizler ise Batının liberal ve demokratik fikirlerini getirmişti. Dolayısıyla, din ve siyaset kendi içlerinde davranışın ve değişimin tetikleyici faktörleri olarak görülmelidir, büyük iktisadi kuvvetlerin yan ürünleri olarak değil.</p>

<h4 class=" sigil_not_in_toc">HİNT DİNİNİN RASYONELLİĞİ</h4>

<p class="n">Brahman dininin jati sistemi, modern ekonominin gereksinimleriyle en uyumsuz sosyal sistemdir. Modern işgücü piyasası teorisine göre, Adam Smith’in sözleriyle, bireyler eğitime ve becerilere yapılan yatırımlar aracılığıyla ve hizmetlerini istediği kişilere sunarak “koşullarını iyileştirmek” için özgür olmalıdır. İyi bilgilendirilmiş esnek bir işgücü piyasasında bu yöntemle herkesin refahı maksimize edilir ve bu da kaynakların optimum tahsisine yol açar. Jati sisteminde ise bunun aksine bireyler sınırlı bir meslek kategorisinde dünyaya gelmektedir. Babalarının işini devralmaları ve aynı meslek grubundan biriyle evlenmeleri zorunludur. Eğitime yatırım yapmanın hiçbir değeri yoktur, çünkü bu yaşamda kendini herhangi bir temel açıdan geliştirmek mümkün değildir. Jati sisteminde toplumsal hareketlilik mümkündür; ancak bireyler için değil, yalnızca toplumun tamamı için geçerlidir. Dolayısıyla, jati yeni bir bölgeye taşınmaya veya yeni bir bölgede iş kurmaya karar verebilir, ancak bireysel girişimcilik imkânı yoktur. Sistem toplumsal işbirliğinin önünde büyük engeller yaratmaktadır: Bazı Brahmanlar için, bir Dokunulmaz’a bakmak bile uzun bir arınma ritüelinden geçmeye sebep olmaktadır. Ancak modern iktisat açısından bakıldığında mantıksız görünen nokta, Brahman dininin temel önermelerini kabul edenlere tamamen mantıklı gelmektedir. Gerçekten de, kast davranışının en küçük kurallarına kadar tüm toplumsal sistem, daha büyük bir metafizik sisteminin mantıklı sonuçları olarak makul görünmektedir. Modern gözlemciler, Hint toplumsal kurallarına fonksiyonel veya ekonomik fayda açısından açıklama getirmeyi sıklıkla denemiştir; örneğin inek yeme yasağı, kirli etten kaçınmak için hijyenik bir önlem olarak başlamıştır. Hint-Aryanların ilk zamanlarda tıpkı Nuerler gibi inek yediği gerçeği bir yana, bu tür açıklamalar toplumun sübjektif olarak deneyimlenen uyumuna sirayet etmeyi başaramamakta ve gözlemcilerin laik önyargılarından fazlasını yansıtmamaktadır.</p>

<p>Max Weber, Brahman din öğretisinin ardında yatan yüksek rasyonalite düzeyini fark etmiş ve bu teodisenin, yani Tanrının meşruiyetinin “dahiyane bir fikir” olduğunu söylemiştir.<a id="b2-11dn3" href="../Text/dipnot.xhtml#b2-11d3.">[3]</a> Bu dahiyane fikir, genellikle Hint aşramlarında eğitime giden din değiştirmiş Batıklar tarafından hissedilmektedir. Başlangıç noktası, fenomenal dünya gerçekliğinin reddedilmesidir. Bir gözlemcinin sözleriyle,</p>

<p class="ara">Hindistan’daki tüm dini sistemlerin nihai amacı yaşamdan kurtuluştur <i>(mokşa), </i>çünkü hepsi sezgisel varlığın yanlış bir gerçeklik algısı <i>(maya)</i> olduğunu varsaymaktadır ve bu madalyonun diğer yüzünde Tanrı <i>(tat ekam), brahman,</i> yatmaktadır. Tanrı biçimsizdir ve biçimsiz ebediliğinden ötürü tek gerçeklik odur. Tüm bunlar hislerle algılanmaktadır; fiziksel varlığımız nedeniyle bağlı olduğumuz her şey geçicidir (ölüme ve çürümeye tabidir) ve bu nedenle gerçekdışıdır <i>(maya).</i> Varlığın asıl “amacı”, bazı yorumlayıcıların iddia edeceği gibi bu nihai varlıkla kimlik “kazanmak” değil, bireysel varlıkta <i>(atman)</i> gerçek ve kalıcı olanın nihai varlık <i>brahman</i> dan fazlası olmadığını keşfetme yolunda duran tüm engelleri ortadan kaldırmaktır.<a id="b2-11dn4" href="../Text/dipnot.xhtml#b2-11d4.">[4]</a> </p>

<p>Ölümlü varoluş somut, biyolojik bir varlığın içine hapsolma halini içerir ve bu durum, tam burada ve şu anda olup bitenlerin ötesinde yatan ruhani, gerçek varlığın zıttıdır. İlk Brahmanların gördüğü gibi, “Kan ve pıhtı doğumla, acı çekme ve deformasyonlar hastalık ve şiddetle, iğrenme insan vücudundaki atıklarla, çürüme ve kokma ise ölümle ilişkilidir”. Bunların hepsi de ölümlü dünyayla ilişkilidir ve aşılması gereklidir. Brahmanlar bu yolla sosyal hiyerarşide ayrıcalıklı bir rol edinmek için meşruiyet sağlıyorlardı: “Ölümlü varlık, kirletici maddelerle yayılmıştır; bu maddelerin kontrolü ve zamanla sistematik olarak azaltılması için bir kimsenin mevcut yaşamında ve uzun vadedeki yeniden doğum döngüsünde <i>(samsara)</i> Brahmanların denetimindeki ritüeller gerekmektedir ve bunlar bir çıkış yolu <i>(mokşa) </i>bulmak için elzemdir.”<a id="b2-11dn5" href="../Text/dipnot.xhtml#b2-11d5.">[5]</a> </p>

<p>Jati sistemi, karma konseptinden, yani bir kimsenin hayatında yaptıklarından doğar. Meslekler kan, ölüm, kir ve biyolojik yaşamdaki çürüme gibi pislik kaynaklarıyla yakınlıklarına bağlı olarak yüksek veya düşük statüye sahiptir. Deri tabakçısı, kasap, berber, çöpçü, ebe gibi meslekler ya da ölü hayvanların ve insanların atıklarıyla uğraşan meslekler en pis meslekler olarak kabul ediliyordu. Brahmanlar ise aksine en saf olanlardı; çünkü kan, ölüm ve kirle temas gerektiren hizmetleri başkalarına yaptırabiliyorlardı. Dolayısıyla bu bilgi Brahmanlar arasındaki vejetaryenliği açıklayabilir, çünkü et yemek aslında ceset yemek anlamına gelmektedir.<a id="b2-11dn6" href="../Text/dipnot.xhtml#b2-11d6.">[6]</a> </p>

<p>Sosyal mobilite olanakları sırf bu hayatta değil, hayatlar arasında da mevcuttu; çünkü bir kimsenin karması sadece bir hayattan diğerine değişebiliyordu. Dolayısıyla bir birey yaşamı boyunca karmasına mahkûmdu. Fakat jati hiyerarşisinde yükselmek ya da düşmek, bir kimsenin içinde doğduğu jati için darmayı (ahlaklılığı yöneten kurallar) nasıl yerine getirdiğine dayanıyordu. Bu kurallara uymamak, bir sonraki hayatta hiyerarşideki yerinin düşmesine ve dolayısıyla gerçek varoluştan uzaklaşmasına yol açabilirdi. Dolayısıyla Brahman dini mevcut sosyal düzeni kutsallaştırıyor, bir kimsenin mevcut jatisini ya da mesleğini dini bir görev olarak yerine getirmesini sağlıyordu.</p>

<p>Varnaların düzeni de aynı metafizik temellerine dayanmaktadır. İlk üç varnanın -Brahmanlar, Kşatriyalar ve Vaişyalar- “ikinci kez doğduğu” kabul ediliyordu ve ikinci doğumları nedeniyle ritüel statü kazanmalarına izin veriliyordu. Nüfusun büyük bir kısmını oluşturan Şudralar “bir kez doğmuştu” ve ritüel statü umutlarını sonraki ömürlerine saklamak zorundaydı. Varnaların mı yoksa jatilerin mi daha önce geldiği konusunda tarihi bir netlik yoktur, çünkü Hint toplumu evrilerek kabile örgütlenmesinin ilk aşamasından çıkmıştır. Sülaleler evrilerek jatilere dönüşmüş olabilir, çünkü sülaleler ve jatiler ayrıntılı akrabalık kuralları açısından birbirine çok benzemektedir; ancak varnaların ilk olarak evrilmiş ve jatilerin ortaya çıktığı çerçeveyi oluşturmuş olması da mümkündür.<a id="b2-11dn7" href="../Text/dipnot.xhtml#b2-11d7.">[7]</a> </p>

<p>Dolayısıyla bu dini inançların oluşturduğu jati sistemi, aynı anda hem segmenter ayrılığın hem de toplumsal dayanışmanın kayda değer bir birleşimini oluşturmuştu. Her jati, mevcut sülale sistemini değiştiren babadan kalma bir makam haline gelmişti. Jatiler klan ekzogamisinin dış sınırlarını belirlediğinden, genellikle başka segmenter birimlerden oluşan bir denizde kendi kendine yeten toplumlardı. Öte yandan, her meslek aynı zamanda daha geniş bir işgücü sınıfının da parçasıydı ve böylece yüce rahipten cenaze levazımatçısına kadar herkes birbirine karşılıklı olarak bağlıydı.<a id="b2-11dn8" href="../Text/dipnot.xhtml#b2-11d8.">[8]</a>  Fransız antropolog Louis Dumont, E.A.H Blunt’tan yaptığı alıntıyla bazı örnekler vermektedir:</p>

<p class="ara">Berberler evlilik törenlerinde dans etmeyi reddeden dansçı kızları boykot etti. Gorakhpur’daki bir çiftlik sahibi, sığırlarını zehirlediklerine (genellikle bu konuda şüphelilerdi) inandığı Çamarlarla (deri ürün imalatçıları) ticareti sona erdirmeyi denedi; topraklarında çalışanlara ölüm nedeni belli olmayan her hayvanın postunu yüzmelerini emretti. Çamarlar kadınlarının ebe görevini bırakmasını emrederek karşılık verince çiftlik sahibi pes etti. Ahmedabad’da (Gucerat) evinin çatısını yeniden yaptırmakta olan bir banker, bir şekerciyle münakaşaya girdi. Şekerciler tuğla üreticileriyle anlaşma yaptı ve tuğla üreticileri bankere tuğla vermeyi reddetti.<a id="b2-11dn9" href="../Text/dipnot.xhtml#b2-11d9.">[9]</a> </p>

<p>Bu yalnızca ekonomik dayanışma değildi, çünkü görevini yapan her jati aynı zamanda diğer jatiler için ritüel bir öneme sahipti.</p>

<h4 class=" sigil_not_in_toc">FİKİRLER VE SİYASİ SONUÇLARI</h4>

<p class="n">Varna sistemi, savaşçı Kşatriyaların Brahmanlara hizmet etmesini gerektirdiği için siyaset üzerinde yoğun bir etkiye sahipti.<a id="b2-11dn10" href="../Text/dipnot.xhtml#b2-11d10.">[10]</a>  Harold Gould’a göre, “Brahman ile Kşatriya arasında sembiyotik bir dayanışma vardı... Bu dayanışma, kraliyet gücünün kutsal meşruiyetini koruması için rahiplerin gücü (ritüel güç) tarafından devamlı yeniden kutsanması gerektiğinden ortaya çıkmıştır.”<a id="b2-11dn11" href="../Text/dipnot.xhtml#b2-11d11.">[11]</a>  Her hükümdarın saray rahibi <i>purohita</i> ile kişisel bir ilişki kurması gerekliydi, çünkü hükümdarın laik bir lider olarak yerine getirdiği her işin purohitalar tarafından kutsanması zorunluydu.</p>

<p>Dini otoriteyle laik güç arasındaki bu teorik ayrımın pratikte laik gücü nasıl sınırladığı ilk bakışta net olarak anlaşılmamaktadır. Brahman hiyerarşisi, Katolik kilisesi gibi merkezi, resmi bir otorite kaynağına sahip bir kurum olarak örgütlenmemişti. Daha ziyade, bireysel Brahmanların kurumsal otoriteye başvurmak zorunda kalmadan birbiriyle iletişim kurduğu ve işbirliği yaptığı geniş bir sosyal ağa benziyordu. Brahmanlar bireysel olarak toprak sahibiydi, ancak Avrupa’daki kilisenin aksine burada ruhbanlık bir kurum olarak toprağı ve kaynakları kontrol etmiyordu. Brahmanlar elbette ortaçağdaki papalar gibi kendi ordularını yetiştiremiyordu. Hint tarihinde, Papa VII. Gregorius’un 1076 yılında Kutsal Roma İmparatorluğunu aforoz etmesi ve imparatoru Canossa’ya merhamet dilemek üzere çıplak ayakla gelmek zorunda bırakmasına benzer bir şey yaşanmamıştı. Laik hükümdarlar siyasi planlarını kutsayacak purohitalara ihtiyaç duysa da, istediklerini elde etmek için purohitaları rüşvetle satın alması zor görünmemektedir. Hindistan’ın hiyerarşik, segmenter dini ve sosyal sisteminin siyasi gücün tek bir yerde toplanmasını zorlaştırdığı diğer mekanizmalara bakmamız gereklidir.</p>

<p>Bariz tesir kanallarından biri, varna/jati sisteminin askeri örgütlenme gelişimi üzerindeki sınırlamaları yoluyla etki etmekteydi. Savaşçı Kşatriyalar, dört katmanlı varna sisteminin kalıcı bir parçasını oluşturuyordu ve bu da Hint toplumunun aslında yeterli olduğu askeri seferberlik düzeyini otomatik olarak sınırlıyordu. Hiung-nular, Hunlar ve Moğollar gibi silahlı göçebe kabilelerin böylesine güçlü askeri kuvvetlere dönüşmesinin nedenlerinden biri, sağlam erkek nüfusunun %100’üne yakınını seferber edebilmesiydi. Silahlı yırtıcılık ve göçebe kabilecilik, gerekli beceriler ve örgütlenme gereksinimleri açısından birbirinden çok da farklı değildir. Hint-Aryanların göçebe kabilecilik günlerinde bu durum geçerli olabilse de, toplum yerleşik düzene geçerek varnalara ayrıldığında bu uygulama da son buldu. Savaşçı statüsü küçük ve aristokrat bir elit gruba mahsus hale geldi. Bu sisteme giriş yalnızca özel eğitimle ve ayrıcalıklı bir aileyle alakalı değildi, aynı zamanda hatırı sayılır dini öneme de sahipti.</p>

<p>Bu sistem pratikte girişi sınırlamayı her zaman başaramadı. Hindistan’ın hükümdarlarından bir kısmı Kşatriya sınıfında doğmuş olsa da, yine birçoğu hayata Brahman, Vaişya ve hatta Şudra olarak başlamıştı. Genellikle, siyasi güç kazanan yeni hükümdarlara Kşatriya statüsü sonradan veriliyordu. Bu bağlamda Kşatriya olmak, Brahman olmaktan daha kolaydı.<a id="b2-11dn12" href="../Text/dipnot.xhtml#b2-11d12.">[12]</a>  Dört varna da savaşta mücadele ediyordu ve Brahmanların yüksek bir askeri rütbeye sahip olduğu biliniyordu. Şudralar ise genellikle destek kuvvetleri olarak savaşıyordu ve askeri hiyerarşi düşük rütbelilerin altta olması açısından sosyal hiyerarşiye benziyordu.<a id="b2-11dn13" href="../Text/dipnot.xhtml#b2-11d13.">[13]</a>  Hint siyasaları hiçbir zaman Qin devleti ve Doğu Zhou Hanedanı’nın son dönemindeki diğer Çin devletleri gibi köylülerinin büyük bir kısmını genel seferberliğe sokmayı başaramadı.<a id="b2-11dn14" href="../Text/dipnot.xhtml#b2-11d14.">[14]</a>  Ritüellerden ötürü kana ve ölü vücutlara karşı isteksizlik nedeniyle, yaralı askerlerin soylu yoldaşlarından pek yardım almadığını tahmin etmek zor olmasa gerek. Bu tür bir muhafazakar toplumsal sistem, yeni askeri teknolojileri benimseme konusunda da oldukça yavaştı. Savaş arabalarından ancak Hıristiyanlık çağının başlamasından sonra vazgeçildi, oysaki Çin bunlardan vazgeçeli yüzyıllar olmuştu; filler fayda sağlayıp sağlamadıkları konusundaki şüphelere rağmen uzunca bir süre savaşta kullanılmaya devam etti. Ayrıca Hint orduları hiçbir zaman sabit okçulara sahip etkili bir süvari sınıfı kuramadı; bu da M.Ö. dördüncü yüzyılda Yunanlar, M.S. on ikinci yüzyılda da Müslümanlar tarafından mağlup edilmelerine neden oldu.<a id="b2-11dn15" href="../Text/dipnot.xhtml#b2-11d15.">[15]</a> </p>

<p>Brahmanizmin siyasi gücü sınırlamasının ikinci yolu, jatiye dayanarak toplumun en üst kesiminden en alt kesimine kadar uzanan küçük, birbirine sıkıca örülmüş tüzel varlıkların örgütlenmesi için ivme sağlamasıydı. Bu birimler kendi kendini yönetiyordu ve devletin örgütlemesine gerek yoktu. Gerçekten de, devletin kendi içlerine nüfuz ederek kontrolü ele almasına karşı direndiler ve böylece siyaset bilimci Joel Migdal’in zayıf devlet ve güçlü toplum olarak karakterize ettiği durum ortaya çıktı.<a id="b2-11dn16" href="../Text/dipnot.xhtml#b2-11d16.">[16]</a>  Bu durum günümüze dek devam etmiştir ve kast sistemi ile köy örgütlenmeleri halen Hint toplumunun belkemiğidir.</p>

<p>Hint toplumunun kendi kendini örgütleyen karakteri, aralarında Karl Marx ve Henry Maine’in de bulunduğu on dokuzuncu yüzyılda yaşamış pek çok Batılı gözlemci tarafından kayda alındı. Marx, kralın tüm topraklara sahip olduğunu vurguladıktan sonra, Hindistan’daki köylerin genellikle ekonomik açıdan özerk olduğunu ve komünizmin ilkel bir biçimine dayandığını (kendiyle epeyce çelişen bir yorum) belirtti. Maine, Viktoryen zamanlarda İngiltere’de yaygınlaşan bir nosyon olan değişime kapalı, kendi kendini düzenleyen Hint köy örgütlenmesine atıfta bulunuyordu. On dokuzuncu yüzyılın başlarında İngiliz yöneticiler, Hindistan’daki köyleri imparatorluk kalıntıları arasında ayakta durabilen “küçük cumhuriyet” olarak tanımlıyordu.<a id="b2-11dn17" href="../Text/dipnot.xhtml#b2-11d17.">[17]</a> </p>

<p>Yirminci yüzyılda, Hint milliyetçileri kısmen bu yorumlara dayanarak yerli köy demokrasisi olan <i>pançayat</i>’ın cennet gibi bir portesini çizdi. Pançayatın İngiliz sömürge yönetimi tarafından göz ardı edilinceye dek siyasi düzenin kaynağını oluşturduğu söyleniyordu. Modern Hint anayasasının 40. maddesinde, demokrasiyi yerel bir düzeyde desteklemesi amacıyla yeniden hayata geçirilen pançayat örgütlenmesine yönelik ayrıntılı hükümler yer alıyordu. 1989’da Rajiv Gandhi hükümeti Hindistan’ın federal sisteminde daha fazla gücü bağımsızlaştırmanın yollarını ararken bu örgütlenmenin özellikle üzerinde durmuştu. Ancak, erken Hindistan’da yerel yönetişimin asıl mahiyeti demokratik ve laik değildi, sonraki yorumcuların ve ulusalcıların iddiasına göre jati veya kast sistemine dayanıyordu. Genellikle her köyün kendi dominant kastı vardı; bu kast diğerlerinden sayıca üstündü ve köy topraklarının büyük bir kısmına sahipti. Pançayat, bu kastın geleneksel liderlik biçimiydi.<a id="b2-11dn18" href="../Text/dipnot.xhtml#b2-11d18.">[18]</a> </p>

<p>Her köyün yerel yönetişim kurumları da vardı ve dışarıdan hizmet almak için devlete bağımlı değildi. Pançayatın başlıca işlevlerinden biri yargı alanındaydı; jati üyeleri arasındaki anlaşmazlıklarda teamül hukukuna göre arabuluculuk ediyordu. Köydeki mülkiyet hakları, Marx’ın hayal ettiği gibi komünal değildi. Segmenter sülaleye dayalı diğer toplumlarda olduğu gibi, mülkiyet karmaşık bir akrabalık yapısının elindeydi ve bireysel ailelerin toprağı devretme hakkı üzerinde pek çok şart ve kısıtlama vardı. Yani kral, sözde hâkim olduğu köy topraklarına “sahip değildi”. Gelecek bölümde göreceğimiz gibi, farklı Hint siyasi liderlerinin vergilendirme veya uygun topraklar üzerindeki yetkisi genellikle çok sınırlıydı.</p>

<p>Ticari faaliyetler de jatilere dayanıyordu. Jatiler, dışarıdan neredeyse hiçbir desteğe ihtiyaç duymayan kapalı kurumlar gibi faaliyet gösteriyordu. Güney Hindistan’da dokuzuncu yüzyıldan on dördüncü yüzyıla kadar ticaretin büyük bir kısmı Ayyvole gibi tüccar loncaları tarafından kontrol ediliyordu, alt kıtanın tamamında bu loncaların temsilcileri vardı ve Hindistan dışındaki Arap tüccarlarla yoğun bir ilişkiye sahipti. Hem Müslüman hem de Hindu olan Gucerat tüccarlar Hint Okyanusu civarında, Doğu Afrika’da, Arabistan’ın güneyinde ve Güneydoğu Asya’da uzun bir ticaret yoluna hâkimdi. Fransız tüccarları, şehir genelinde hüküm süren büyük bir kurum şeklinde örgütlenmişti ve tüm başlıca meslek gruplarının üyeleri bu kurumda koltuk sahibiydi.<a id="b2-11dn19" href="../Text/dipnot.xhtml#b2-11d19.">[19]</a>  Çin’de, ticaret ağları sülalelere dayanıyor olsa da Hintler gibi iyi örgütlenmemişti.</p>

<p>Yargılama yetkisi (özellikle hükümetin güçlü olduğu dönemlerde) genellikle aile hukuku, miras ve diğer aile içi meselelerin düzenlenmesiyle sınırlı olan Çinli sülalelerin aksine, Hint jatileri toplumun yerel düzenleyicileri olmanın yanı sıra çok daha bariz siyasi işlevlere sahipti. Satish Saberwal’a göre, <i>“Jati</i> çeşitli şekillerde yer değiştirmek için toplumsal alan yaratmıştı: hâkimiyeti ve iktidarları güvence altında tutmak için agresif olarak... ; büyük devletlerin ve imparatorlukların dominant <i>jatinin</i> yetki alanına sızma teşebbüslerine direnmek için savunucu olarak... ve bu büyük oluşumlardan birinde görev alıp yetkisini ve itibarını kendi şahsi çıkarlarını artıracak şekilde kullanmak için huzuru bozarak.”<a id="b2-11dn20" href="../Text/dipnot.xhtml#b2-11d20.">[20]</a>  Jatiler üyelerine fiziksel ve sosyal mobilite fırsatları sunuyordu. Örneğin Tamilli bir dokumacı kastı olan Kaikolar, Chola kralları döneminde fırsat doğduğu vakit ticarete ve askerliğe geçiş yapmıştı; Sih marangozlar ve nalbantlar on dokuzuncu yüzyılın sonunda memleketleri Pencap’tan ayrılarak Assam’a ve Kenya’ya göç etmişti.<a id="b2-11dn21" href="../Text/dipnot.xhtml#b2-11d21.">[21]</a>  Bu kararlar, yeni çevrelerinde birbirine destek olan aile grupları tarafından ortaklaşa alınmıştı. Kuzey Hindistan’da Rajput jatisi nüfuz alanını genişletmede özellikle başarılı olmuş ve zengin topraklarını kontrol etmeyi başarmıştı.</p>

<p>Brahman sosyal sisteminin siyasi gücü sınırlamasını sağlayan üçüncü mekanizma, okuryazarlığı kontrol altında tutmaktı. Bu miras günümüze kadar ulaşmış ve çok sayıda Hinti yoksulluğa ve fırsatlardan mahrum kalmaya mahkûm etmiştir. Modern Hindistan bir paradoks gibidir. Bir yandan, bilgi teknolojisi ve tıptan eğlence ve iktisada kadar pek çok alanda küresel sıralamalarda zirveye yükselen, son derece eğitimli birçok Hint vardır. Hindistan dışındaki Hintler daima yüksek düzeyde ve yukarı yönlü bir sosyal hareketlilik yaşamış olup, bu durum yıllar önce roman yazarı V. S. Naipaul tarafından belirtilmiştir.<a id="b2-11dn22" href="../Text/dipnot.xhtml#b2-11d22.">[22]</a>  1980’lerin sonundaki ve 1990’lardaki ekonomik reformlardan bu yana Hindistan’ın içinde de başarılı olmaktadırlar. Diğer yandan, eğitimliler ülkede bir azınlık olarak kalmış olup cehalet ve yoksulluk düzeyi bir hayli yüksektir. Bangalore ve Haydarabad gibi hızla büyüyen şehirlerin yanında, dünyanın en düşük insan kalkınma rakamlarına sahip olan geniş kırsal iç kesimler bulunmaktadır.<a id="b2-11dn23" href="../Text/dipnot.xhtml#b2-11d23.">[23]</a> </p>

<p>Bu eşitsizliklerin tarihi kökenleri nihayetinde varna ve jati sisteminde yatmaktadır. Elbette Brahmanlar ritüelleri koruma görevleri sayesinde öğrenime ve bilgiye erişimi kontrol ediyordu. M.Ö. ilk milenyumun sonlarında, en önemli Veda metinlerinin yazıya dökülmesine şiddetle karşı çıkmışlardı. Saberwal’a göre, “Törenlerde -kendisi ve müşterileri için- kullanmak üzere ilahi ezberlemek, Brahman eğitiminin en karakteristik biçimi olmuştur. Törenin ve dolayısıyla öğrenim sürecinin etkili olması için ezberlenen şeylerin anlamını bilmek şart değildi... Pek çok Brahman, hayatlarının büyük bir kısmını olağanüstü düzeyde hafıza geliştirmeye ya da mantıksal analizlere ve münazaralara adamıştı.”<a id="b2-11dn24" href="../Text/dipnot.xhtml#b2-11d24.">[24]</a>  Veda metinlerinde istenen ritüel etkileri sağlamak için bunların tam olarak ezberlenmesi gerekiyordu; ezberden okumada yapılan küçük hataların felakete yol açabileceğine inanılıyordu.</p>

<p>Belki tesadüfen olmasa da, Brahmanların Vedaları sözlü olarak aktarma taahhüdü, yamalarına giriş yolunda daha fazla engel yaratarak kendi toplumsal üstünlüklerini pekiştirmişti. Dini geleneklerinin başlangıcından itibaren hepsi “kitaba uyan” Museviler, Hıristiyanlar ve Müslümanların aksine, Brahmanlar yazının ve bununla alakalı teknolojilerin kullanımına karşı büyük bir direnç göstermişti. M.S. beşinci ve yedinci yüzyılda Budist geleneğinin kaynaklarını aramak için Hindistan’a seyahat eden Çinliler neredeyse hiçbir yazılı belge bulamamıştı. Çinlilerin ve Avrupalıların parşömen kağıda yazmaya geçişinden çok uzun zaman sonra bile Hintler hâlâ palmiye yapraklarının ve ağaç kabuklarının üstüne yazıyordu. Dayanıklı parşömene karşı isteksizliğin nedeni aslında diniydi, çünkü parşömen hayvan derisinden yapılıyordu. Fakat Brahmanlar da on birinci yüzyılda teknolojiye erişim mümkün olduğunda kağıdı yavaş yavaş benimsemişti.<a id="b2-11dn25" href="../Text/dipnot.xhtml#b2-11d25.">[25]</a>  Kırsal Maharaştra’da kağıt on yedinci yüzyılın ortasına dek rutin yönetim işlerinde kullanılmamıştı ve ortaya çıktığında muhasebe ve denetim verimliliği yoğun bir şekilde arttı.<a id="b2-11dn26" href="../Text/dipnot.xhtml#b2-11d26.">[26]</a> </p>

<p>Yazının yaygınlaşması ve Brahmanlardan Hint toplumundaki diğer gruplara yayılması ancak M.S. ikinci milenyumda gerçekleşti. Tüccarlar ticari kayıtlar tutmaya ve jatiler ailelerin soyağacını kaydetmeye başladı. Kerala’da “kraliyet ailesinden gelen ve asil sülalelerin” Nayarları yazılı Sanskritçe öğrenmeye ve bu eyaletin siyasi sınıfı pek çok siyasi ve ticari işlem kaydı tutmaya başladı. (Yirminci yüzyılın sonunda, Kerala bir yerel Komünist hükümetin yönetimi altında Hindistan’daki en iyi yönetilen eyaletlerden biri haline geldi; bu performansın kökenlerinin daha önceki yüzyıllarda bölgedeki siyasi sınıfın okuryazarlık geleneğinde saklı olup olmadığı merak uyandırıyor).</p>

<p>Çin’e kıyasla, Brahmanların eğitim üzerindeki tekeli ve yazıyı benimsemeye karşı gösterdikleri direnç, modern devletin gelişimi üzerinde haddi hesabı olmayan bir etki yarattı. Shang Hanedanından itibaren Çin hükümdarları emirlerini iletmek, kanunları kayda almak, hesap tutmak ve ayrıntılı siyasi tarih bilgilerini yazmak için yazılı dil kullandı. Bir Çinli bürokratın eğitimi öncelikle okuryazarlığa ve uzun, karmaşık bir edebi gelenekte yetiştirilmesine dayanıyordu.</p>

<p>Yöneticilere yönelik eğitim modern standartlara göre sınırlı olsa da, yazılı metinlerin uzun analizlerini ve geçmişteki tarihi olaylardan çıkarılan dersleri içeriyordu. Han Hanedanında sınav sisteminin benimsenmeye başlamasıyla birlikte devlette işe alım süreci edebi becerilerde uzmanlığa dayalı hale geldi ve belirli bir sınıfın halkıyla sınırlı değildi. Sıradan Çinlilerin yüksek devlet makamlarına verimli şekilde erişimi uygulama açısından oldukça sınırlı olsa da, Çinliler eğitimin sosyal hareketliliği yukarı doğru yönlendiren önemli bir yol olduğunun uzun süredir farkındaydı. Bu nedenle, sülaleler ve yerel topluluklar sistemden faydalanmak için oğullarının eğitimine büyük yatırım yapıyordu.</p>

<p>Bunun benzeri Hindistan’da yoktu. Bizzat hükümdarlar da cahildi ve eğitim görmemiş patrimonyal yetkililerden oluşan kadroda idareden sorumlu olması bekleniyordu. Okuryazarlık Brahman sınıfına ait bir ayrıcalıktı ve Brahmanların eğitime ve ritüele erişim üzerindeki tekellerini sürdürme konusunda güçlü şahsi çıkarları vardı. Tıpkı orduda olduğu gibi, hiyerarşik varna ve jati sistemi, nüfusun büyük bir kısmının eğitime ve okuryazarlığa erişimini ciddi ölçüde sınırladı ve dolayısıyla Hint devletlerinin faydalanabileceği uzman yönetici havuzunu küçülttü.</p>

<p>Hindistan’ın gelişiminde dinin siyasi güç üzerindeki son etki yöntemi, hukukun üstünlüğü olarak adlandırılabilecek sistemin temellerinin atılmasıyla sağlandı. Hukukun üstünlüğünün özü, toplumun adalet hissinin kral olan kişinin isteklerinden daha yüksek olduğunu yansıtan bir kurallar dizisidir. Hindistan’da da durum buydu; farklı Dharmaşastra’larda ortaya konan hukuk, krallar tarafından değil, ritüel bilgilere göre hareket eden Brahmanlar tarafından oluşturuluyordu. Kanunlar, varnaların krala hizmet etmek için var olmadığını son derece açık bir şekilde ortaya koymuştur; kral ancak varnaların koruyucusu olarak meşruiyet kazanabilir.<a id="b2-11dn27">[27]</a>  Eğer kral kutsal hukuku ihlal ederse, Mahabharata destanı ona karşı açıkça isyan bayrağını çekerek kralın bir kraldan ziyade kuduz bir köpek olduğunu söyler. <i>Manu Kanunlarında</i> egemenlik kralın kendisinde değil, hukukta yatar: “Özünde kral ve yetki sahibi olan, halkın düzenini sağlayan ve halka liderlik eden şahıs hukuktur <i>(danda) (Manusmrti,</i> bl. 7. sf. 17).”<a id="b2-11dn28" href="../Text/dipnot.xhtml#b2-11d28.">[28]</a> </p>

<p>Bir dizi klasik kaynakta, kendine adananlar hariç tüm kurbanları yasaklayan ve kastlar arası evliliklere zorlayan Kral Vena’nın ibret verici masalı anlatılmaktadır. Bunun sonucunda, kutsal bilgeler bir mucizeyle mızrağa dönen kutsal çimen bıçaklarla krala saldırarak öldürmüştür. Nandalar, Mauryalar ve Sungalar gibi Hindistan’daki pek çok hanedan, Brahmanların entrikaları yüzünden zayıflamıştır.<a id="b2-11dn29" href="../Text/dipnot.xhtml#b2-11d29.">[29]</a> Elbette, tıpkı ortaçağdaki Katolik kilisesinde olduğu gibi, Brahmanların ne zaman kutsal hukuku yüceltmek yerine kendi çıkarlarını savunmaya geçtiğini bilmek zordur. Ancak Avrupa’da olduğu gibi ve Çin’in aksine, Hindistan’da otorite siyasi güç üzerinde anlamlı denetimler kuracak şekilde ayrılmıştır.</p>

<p>Yani Hint dininden ortaya çıkan sosyal sistem, devletlerin gücü tek bir yerde toplama yetisini ciddi ölçüde kısıtlamıştır. Hükümdarlar halkın büyük bir kısmını seferber edebilen güçlü bir askeri sistem yaratamamıştı; her köydeki kendi kendini yöneten, fazlasıyla örgütlenmiş jatilerin içine sızamıyorlardı; kendileri ve yöneticileri eğitimsizdi ve okuma yazma bilmiyordu; ayrıca hükümdarları daha alt bir düzeyde tutan kuralcı düzeni koruyan, iyi örgütlenmiş din adamı sınıfıyla karşı karşıya kalmışlardı. Tüm bu açılardan durumları Çin’den epeyce farklıydı.</p>
</body>
</html>