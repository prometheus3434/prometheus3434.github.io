<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>10</h1>
<h2 id="sigil_toc_id_10">HİNDİSTAN’IN YOL AYRIMI</h2>

<div class="b">Hindistan’ın erken gelişiminin Çin’den farklı olmasıyla Brahman dini arasındaki bağlantı; <i>varna’lar ve jati’ler,</i> erken Hindistan’da kabile toplumu; Hindistan akrabalık ilişkilerindeki tuhaflıklar; devlete giden yolda Hindistan’ın yol ayrımı</div>

<p class="n">Hindistan’ın erken dönemdeki siyasi gelişimi Çin’inkinden büyük ölçüde farklıydı. Her iki toplum da segmenter, kabile tipi sosyal örgütlenmeden geliyordu. M.Ö. birinci milenyumun ortasında, ilk reislikler ve devletler Kuzey Hindistan’da bu kabile oluşumlarından sıyrılmaya başlarken, kısa bir süre önce aynı durum Çin’de baş göstermişti. Her iki medeniyette de reislikler ve devletler akrabalıktan ziyade toprağa bağlı olarak, hiyerarşik yönetimler aracılığıyla baskı kurmaya başladı.</p>

<p>Ancak savaş konusunda gidişatları birbirinden farklıydı. Hindistan, Çin’in İlkbahar-Sonbahar ve Savaşan Devletler dönemine kıyasla hiçbir zaman yüzyıllar süren şiddete maruz kalmamıştı. Bunun nedenleri belirsizdir. İndus ve Ganj nehir vadilerindeki nüfus yoğunluklarının Çin’dekinden çok daha düşük olması ve bu bölgelerin etrafının daha açık olması olabilir; böylece baskıya maruz kalan insanlar hiyerarşik sosyal düzene girmek zorunda kalmadan göç edebiliyordu.<a id="b2-10dn1" href="../Text/dipnot.xhtml#b2-10d1.">[1]</a>  Sebebi ne olursa olsun, erken Hindistan devletleri (Çin’in aksine) kendilerini toplumsal seferberliğe iten ekstrem koşullarla asla karşılaşmamıştı.</p>

<p>Daha da önemlisi, Hindistan’da Hint siyasetini günümüze kadar getiren büyük sonuçlara neden olacak benzersiz bir sosyal gelişme modeli ortaya çıkmıştı. Devletlerin ilk oluştuğu zamanlarda, varna adı verilen dört katmanlı bir toplumsal sınıf ayrımı ortaya çıktı; din adamı Brahmanlar; savaşçı Kşatriyalar; tüccar Vaişyalar; ve ilk üç varna kapsamında olmayan diğer tüm kişiler, yani Şudralar (o zamanlar çoğu köylüydü). Siyasi açıdan bu oldukça önemli bir gelişmeydi, çünkü laik ve dini otoriteyi ayırıyordu. Çin’de tıpkı sarayın çeşitli ritüellerini ve imparatorun antik mezarlarını korumakla görevli ayin yöneticileri gibi rahipler ve din görevlileri vardı. Ancak hepsi devlet personeliydi ve kraliyet otoritesine sıkı sıkıya bağlıydı. Rahiplerin bağımsız bir tüzel varlığı yoktu, bu da Çin devletinin daha sonra “sezaropapacı” olarak adlandırılmasına neden oldu. Hindistan’da ise Brahmanlar Kşatriyalardan farklı bir varnaydı ve savaşçılardan daha yüksek otoriteye sahipti. Brahmanlar Katolik kilisesi kadar iyi örgütlenmiş bir tüzel grup değildi, ancak yine de devlet gücünden bağımsız olan benzer bir ahlaki otoriteye sahipti. Ayrıca, Brahman varnası siyasi yönetimden daha önce ve bağımsız olarak var olan kutsal kanunun koruyucusu olarak kabul ediliyordu. Dolayısıyla, krallar Çin’deki gibi yalnızca kanun yapıcı değildi ve başkaları tarafından yazılan kanuna tabiydi. Bu nedenle, tıpkı Avrupa’da olduğu gibi Hindistan’da da laik siyasi otoritenin gücünü sınırlayan, hukukun üstünlüğü adı verilebilecek bir virüs vardı.</p>

<p>İkinci bir kritik sosyal gelişme de jatilerin, yani daha sonraki adıyla kastların ortaya çıkışıydı. Jatiler tüm varnaları rahiplerden farklı tipte tüccarlara, ayakkabıcılara ve çiftçilere kadar yüzlerce segmenter ve endogamik meslek grubuna ayırmaktadır. Bir gözlemcinin mesleki düzenin kutsallaştırılması olarak tanımladığı olguyu temsil ediyorlardı.<a id="b2-10dn2" href="../Text/dipnot.xhtml#b2-10d2.">[2]</a>  Jatiler mevcut sülale yapısının en tepesindeydi ve klan ekzogamisinin sınırlarını sabitliyordu. Yani ekzogamik agnatik sülalelerin jati sınırları dahilinde evlenmesi gerekiyordu; örneğin bir ayakkabıcının kızı farklı bir klandaki başka bir ayakkabıcının oğluyla evlenmek zorundaydı. Jatiler diğer kabile toplumlarının segmenter özelliklerinden bir kısmını muhafaza ediyordu; örneğin jati mensupları işbirliği yapıyor ve kendi kendine yeten toplumlarda genellikle birlikte yaşıyordu. Ancak karşılıklı olarak da birbirlerine bağımlıydılar, çünkü hepsi daha geniş bir iş bölümünün parçasıydı. Bu bölüm sanayi toplumuna kıyasla sınırlı olsa da, yine de safi bir kabile toplumundan daha karmaşıktı. Dolayısıyla jatiler Durkheim’ın sözleriyle hem mekanik hem organik dayanışma özellikleri sergiliyordu; yani bireyler kendini taklit eden benzer birimlerin üyeleriydi ve birbirine dayalı daha geniş bir topluma katkıda bulunuyordu.</p>

<p>Çin’de Zhou Hanedanı döneminde devletin ortaya çıkması, toplumun üst düzeylerinde aşiret ya da kabile örgütlenmesinin yerini aldı. Sülaleler önemli sosyal örgütlenme biçimleri olarak kalsa da, devletin gücü ile akraba gruplarının gücü arasında ters ilinti vardı: Biri güç kazandığında diğeri zayıflıyordu. Nihayetinde Çin medeniyetini kesin olarak şekillendiren şey devletti. Hindistan’da yeni toplumsal varna ve jati kategorileri toplumun temel örgütlenmesini oluşturuyor ve devlete sızarak kontrolünü ele almak suretiyle devletin gücünü şiddetle sınırlıyordu. Varna ve jati olarak tanımlanan Hint medeniyeti, Hayber Geçidinden Güneydoğu Asya’ya kadar yayılarak çeşitli dil gruplarını ve etnik grupları birleştirmişti. Ancak bu büyük bölge hiçbir zaman tek bir siyasi güç tarafından yönetilmemiş ve hiçbir zaman Çin gibi tek bir edebiyat dili geliştirmemişti. Aslında, yirminci yüzyılın sonlarından önce Hindistan tarihi siyasi ayrılıklar ve zaaflarla doluydu; ülkeyi birleştiren en başarılı isimlerden bazıları, siyasi gücü farklı bir toplumsal temele dayanan yabancı işgalcilerdi.</p>

<h4 class=" sigil_not_in_toc">HİNDİSTAN KABİLE TOPLUMU</h4>

<p class="n">Kabileci Hindistan ve devlet sistemine geçişi hakkındaki bilgilerimiz Çin’deki emsaline kıyasla çok daha sınırlıdır. Sosyal gelişmenin eşdeğer aşamalarında Hindistan çok daha cahil bir toplumdu: Shang Hanedanı sırasındaki siyasi geçişleri belgeleyen çok ciltli yassı kemik yazıtları ya da Doğu Zhou Hanedanı’nın uzun tarihi vakayinameleri ile kıyaslanabilecek hiçbir şey yoktur. Pencap’ın batısındaki Mohenco-Daro’da bulunan ilk Hindistan yerleşimcileri olan Harappan medeniyeti hakkında yalnızca arkeolojik bilgilere sahibiz.<a id="b2-10dn3" href="../Text/dipnot.xhtml#b2-10d3.">[3]</a>  Erken Hindistan’daki sosyal örgütlenme hakkındaki bilgilerimizin büyük bir kısmını Vedik yazıtlarından çıkarmak zorundayız; bu yazıtlar, tefsirleri M.Ö. ikinci veya üçüncü milenyuma dayanan, ancak sözlü olarak aktarılan ve nihayetinde M.Ö. birinci milenyumun ortasında yazıya dökülen ilahiler ve dualardı.<a id="b2-10dn4" href="../Text/dipnot.xhtml#b2-10d4.">[4]</a>  İlk ve pek çok açıdan en iyi yerli Hint imparatorluğu olan Maurya İmparatorluğu (M.Ö. 321 - 185) yalnızca alt kıtanın dört bir yanma saçılmış birkaç kaya fosili ya da Yunan, Çin ve diğer yabancı kaynaklara ait yazıtlar sayesinde belgelenmişti. Burada büyük ihtimalle bir neden-sonuç ilişkisi vardır: başta Hint hükümdarlar ve yöneticiler arasında olmak üzere geniş kapsamlı bir edebiyat kültürünün yokluğu, güçlü bir merkezi devletin gelişimi karşısında büyük bir engel teşkil ediyordu.</p>

<p>Hindistan’ın siyasi gelişimi, Hint-Aryan kabilelerinin Rusya’nın güneyinde, Karadeniz ile Hazar Denizi arasında bulunan bir bölgeden göç etmesi ile başlar. Bu kabilelerden bazıları batıya yönelerek Yunanlar, Romalılar, Germenler ve diğer Avrupalı grupların atası olmuştur. Diğer bir grup güneye giderek Pers İmparatorluğu’na ulaşmış, üçüncü bir grup ise doğuya yönelerek Doğu Afganistan’a yol almış, Kuzeybatı Pakistan’daki Svat Vadisinden geçerek Pencap ve Hint-Gangetik nehir sınırına ulaşmıştır. Artık Y kromozomu ve mitokondriyal DNA sayesinde Hint-Aryanların soydaşlığının izi sürülebilse de, bu ilişki ilk olarak dilbilimciler tarafından Hint kabilelerinin dili olan Sanskrit ile daha büyük bir Hint-Avrupa grubunun parçası olan batı dilleri arasındaki dilbilimsel benzerlikler aracılığıyla kurulmuştur.</p>

<p>İlk Hint-Aryan kabileleri sığır yetiştiren ve tüketen, atı halihazırda evcilleştirmiş göçebe çobanlardı. Hint-Gangetik Düzlüğüne ilk göç ettiklerinde, <i>dasa</i> adı verilen diğer yerleşik toplumlarla karşılaştılar; bunlar büyük ihtimalle etnik olarak farklıydı ve Dravid ya da Austro-Asyatik dillerini konuşuyordu.<a id="b2-10dn5" href="../Text/dipnot.xhtml#b2-10d5.">[5]</a>  Bu dönemde, söz konusu kabilelerin davranışları başka yerlerdeki diğer kabilelere oldukça benziyordu. Zamanlarını dasaları yağmalayarak ve sığırlarını çalarak ya da başka kabilelerle savaşarak geçiriyorlardı. Çok güçlü bir askeri dirençle karşılaşırlarsa hemen yeni bir yere taşınıyorlardı, çünkü o dönemde bölge nüfusu hâlâ nispeten azdı. Vedaların ilki olan Rig Veda, kabileler arasındaki pek çok uzlaşmazlıktan, rajaların veya kabile reislerinin ortaya çıkışından ve kabile seferlerinin başarısını sağlayan rahiplerden bahsetmektedir. Hint-Aryanlar Gangetik düzlüğüne yerleşmeye başlamış ve çobanlıktan ancak çobanlık ile tarım karışımı bir sisteme geçiş yapmıştı. Tarım teknolojisinde gelişmeler vardı ve buğday üretiminden pirince geçilmişti; böylece ürün fazlalıkları artmış, hediye verme ve ritüel hizmet ödemeleri daha verimli hale gelmişti. Bu dönemde ineklerin de statüsü değişmeye başlamış, Hint-Aryanların (ve Nuer’lerin) başlıca protein kaynağı olmaktan bir saygı nesnesi olan totem hayvanına dönüşmüşlerdi.<a id="b2-10dn6" href="../Text/dipnot.xhtml#b2-10d6.">[6]</a> </p>

<p>Bu gelişme aşamasında Hint-Aryan toplumunun daha önce bahsettiğimiz diğer segmenter toplumlardan öne çıkan bir farkı görünmemektedir. Örneğin genellikle kral olarak tercüme edilen “raja” sözcüğü aslında bu erken dönemde kabile reisi anlamına geliyordu. Tarihçi Romda Thapar, “raja’nın kökünün “parlamak” veya “liderlik etmek” anlamına geldiğini ve ayrıca başka bir kök olan “memnun etmek” ile ilişkili olduğunu belirtmektedir. Bu da kabile rajasınm otoritesinin daha uzlaşmacı bir doğası olduğunu göstermektedir.<a id="b2-10dn7" href="../Text/dipnot.xhtml#b2-10d7.">[7]</a>  Raja, toplumu korumaya yardımcı olan ve topluma komşu kabilelerin ganimetlerini ele geçirmek üzere düzenlenen akınlara liderlik eden bir askeri liderdi. Gücü <i>vidatha, sabha</i> ve <i>samiti</i> adı verilen akraba meclisleri tarafından denetleniyordu; sabha topluluk içindeki ganimet bölüşümünden sorumluydu. Tıpkı Melanezyalı Büyük Adam gibi, rajanın da statüsü kurbanlarda ve ziyafetlerde kaynakları yeniden dağıtma kabiliyetine bağlıydı. Rajalar ne kadar zenginliği vitrinde sergileyip ardından tüketebildiklerini göstermek için birbiriyle rekabet ediyordu; bunun bir benzeri Kwakiutl kabilesinin ve Kuzeybatı Pasifik Sahilinde yaşayan diğer yerlilerin düzenlediği potlaç törenlerine benziyordu.<a id="b2-10dn8" href="../Text/dipnot.xhtml#b2-10d8.">[8]</a> </p>

<p>Başka kabile toplumlarında olduğu gibi burada da yasal kurumlar yoktu; uzlaşmazlıklar wergeld ödemeleri ile çözülüyordu (adam öldürmenin bedeli yüz inekti). Rajaların herhangi bir vergilendirme otoritesi yoktu, modern anlamda kendi topraklarına da sahip değillerdi. Mülkiyet ailelere verilmişti ve akrabalık yükümlülüklerine göre kazanılıyordu. Diğer segmenter toplumlarda olduğu gibi, Hint-Aryan kabileleri Pançalalar gibi büyük konfederasyonlar altında ve neticede daha yüksek düzeydeki başka segmentlerle birleşebiliyordu.</p>

<h4 class=" sigil_not_in_toc">HİNDİSTAN’DA AİLE VE AKRABALIK</h4>

<p class="n">Hint-Aryan kabileleri tıpkı Yunanlar, Romalılar ve Çinliler gibi agnatik sülaleler halinde örgütlenmişti. On dokuzuncu yüzyılda yaşayan Fustel de Coulanges ve Henry Maine gibi tarihçi antropologlar Yunanistan’daki, Roma’daki ve Keltler ile Tötonlardaki akrabalık yapıları ile günümüzdeki Hindular arasındaki akrabalık yapıları arasında birçok benzerlik bulmuştur. Hem Yunanistan ve Roma’da, hem de ilk Hinduların evlerindeki sunaklarda kutsal ateşin devamlı yandığını belirtmiştim (bkz. bölüm 3). Maine 1862 ile 1869 yılları arasında Hindistan’da Genel Vali Konseyinde hukuk üyeliği yapmış ve burada Hint kaynaklarını yoğun bir biçimde incelemişti. Ortak tarihi kökenleri nedeniyle mülkiyet, miras ve halefiyet konularındaki kanuni hükümleri büyük ölçüde benzerliğe sahip Romalıları ve Hinduları kapsayan birleşik ve tek bir “Aryan” medeniyeti olduğuna ikna olmuştu. Ayrıca Hindistan’ın hukuki ve sosyal uygulama biçimlerini bozulmadan koruduğuna ve Hindistan’ın bugünkü haline bakıldığında Avrupa’nın geçmişinin görülebileceğine inanıyordu.<a id="b2-10dn9" href="../Text/dipnot.xhtml#b2-10d9.">[9]</a> </p>

<p>Maine, ilerleyen nesillerdeki antropologlar tarafından Hint akrabalığını aşırı basite indirgediği ve uygunsuz bir evrim çerçevesine yerleştirdiği gerekçesiyle ağır eleştiriler almıştı. Avrupa ve Hint halklarının ortak ırksal kökenini göstermekle yakından ilgileniyordu; belki de bunun nedeni söz konusu kökenlerin Hindistan’daki İngiliz hâkimiyeti için tarihi bir temel teşkil ediyor olmasıydı. Ancak yine de karşılaştırmalı antropolojinin en büyük kurucularından biriydi ve yoğun bilgi birikimi sayesinde farklı medeniyetlerin sosyal örgütlenme sorunlarına nasıl son derece benzer çözümler geliştirdiğini gösterdi. Çağdaş antropologlar, toplumlar arasındaki akrabalık yapılarında bulunan oldukça küçük ayrımların farkında olsa da, bazen ayrıntılarla uğraşıp büyük resmi kaçırmakta ve farklı toplumların benzer sosyal gelişme düzeylerinde birbirlerine benzeme derecesini yeterince anlamayı başaramamaktadır.</p>

<p>Günümüzdeki Hint akrabalık örgütlenmesinin kökenini ilk Hint-Aryanlara dayandırma konusunda ancak Çin’de yapabildiğimiz kadar geriye gidebiliriz. Yine de tıpkı Çin’de olduğu gibi ve Batının aksine, akrabalık Hindistan’da hiçbir zaman toplumun temel yapıtaşlarından biri olarak kaybolmadı. Dolayısıyla, siyasi gelişmenin dinamiklerini açıklamak için Hint sosyal örgütlenmesinin temelinde yatan sürekliliği anlamamız gerekiyor.</p>

<p>Hindistan’da akrabalık örgütlenmesi üç geniş alana ayrılmakta ve alt kıtanın üç geniş etnikdilsel bölgesine karşılık gelmektedir: (1) Kökeni Hint-Aryanlara dayanan, Sanskrit dilini konuşanların yaşadığı kuzey bölgesi; (2) Dravid dilini konuşanların bulunduğu güney bölgesi, ve (3) Burma ve Güneydoğu Asya’nın diğer kesimleriyle ortak özellikleri paylaşan doğu bölgesi.<a id="b2-10dn10" href="../Text/dipnot.xhtml#b2-10d10.">[10]</a>  Hindistan’daki neredeyse tüm akraba grupları segmenter sülaleleri oluşturmaktadır ve çoğunluğu patrilinealdir. Ancak, Güney ve Doğu Hindistan’da matrilineal ve matrilokal olan bazı önemli gruplar da vardır, örneğin Malabar’da yaşayan Nayarlar gibi.<a id="b2-10dn11" href="../Text/dipnot.xhtml#b2-10d11.">[11]</a>  Çin’de olduğu gibi, soy grupları ortak ataların çevresinde örgütlenmiştir ve bazı ortak mülkiyet türlerine sahip olduklarından ötürü tüzel kimliklere sahiptir.</p>

<p>Ancak Hindistan’da akrabalık Çin’dekinden farklıdır, çünkü hiyerarşik varna ve jati sistemiyle örtülüdür. Hint akrabalığında ekzogaminin sınırları bellidir; yani bir kişi normalde kendi varna veya jati’si dışında biriyle evlenemez. Çünkü varni/jati sistemi öylesine hiyerarşiktir ki, düşük statülü kadınların yüksek statülü adamlarla “evlenerek yükselmesi” ve daha nadir olmakla birlikte, düşük statülü erkeklerin yüksek statülü kadınlarla evlenerek yükselmesi (bunlara antropologlar tarafından sırasıyla hipergami ve hipogami adı verilir) hakkında incelikli kurallar vardır. Her varna ve jati, statü sınıflarından oluşan ayrıntılı bir sistemle birbirinden ayrıldığından, bir kişinin kendi çevresi dahilinde bile kiminle evleneceği hakkında keskin sınırlar vardır. Örneğin Brahmanlar kendi içinde domestik ritüelleri yönetmesi gerekmeyenler ve gerekenler, cenaze törenlerini yönetenler ve yönetmeyenler olarak ikiye ayrılır. Birinci sınıftaki Brahman erkek asla en düşük sınıftaki (yani cenaze yöneten) bir Brahmanın kızıyla evlenemez.<a id="b2-10dn12" href="../Text/dipnot.xhtml#b2-10d12.">[12]</a> </p>

<p>Sanskrit dilini konuşan kuzey ile Dravid dilini konuşan güney arasında kuzenlerarası evliliğe ilişkin akrabalık kuralları açısından büyük farklar vardır ve bu farklar siyasi örgütlenmeye dair sonuçlar doğurmuş olabilir. Kuzeyde bir erkek babasının sülalesinden olmayan biriyle evlenmelidir ve birinci dereceden kuzenle evlenemez. Güneyde de bir erkek babasının soyundan olmayan biriyle evlenmelidir; ancak hem halasının kızıyla evlenmesine izin verilmekte hem de bu konuda olumlu bir destek görmektedir. (Bu uygulamaya kuzenlerarası evlilik adı verilir; paralel kuzen evliliğine (amca kızıyla evlenmek) izin verilmez, çünkü’bu durum klan ekzogamisinin kuralını ihlal etmektedir. Erkeklerin en büyük kız kardeşinin kızıyla ya da dayısının kızıyla evlenmesine de izin verilir.) Başka bir deyişle, tıpkı birçok Arap kabilesi gibi, güneydeki Hint kabileleri de evlilikleri (ve dolayısıyla mirası) oldukça dar bir akraba çevresi içinde tutma eğilimindedir. Bunun sonucunda, aralarında ilişki bulunan sülaleler genellikle birbirine yakın yaşarken, kuzeyde ise aileler çocuklarına uygun eş adayları bulmak için ağlarını daha geniş bir çevreye yaymak zorunda kalmaktadır. Dravidlerin kuzenlerarası evlilik uygulaması, tüm kabile toplumlarında mevcut olan küçük ölçekli, içe dönük sosyal ilişkileri güçlendirmektedir.<a id="b2-10dn13" href="../Text/dipnot.xhtml#b2-10d13.">[13]</a>  Bu evlilik uygulamaları, tahminen güneydeki kralların örneğin modern İspanya’yı kurmak için Aragon krallığı ile Kastilya krallığını birleştiren türdeki uzak mesafeli evlilik ittifakları kurma isteğini azaltmıştır.</p>

<p>Hindistan’daki akrabalığa ilişkin bu kısa özet, akrabalığın karmaşık yapısı hakkında yüzeysel bilgi verme amaçlı değildir. Sanskrit kuzey bölgesi ile Dravid güney bölgesi hakkında genelleme yapmak mümkün olsa da, bu bölgelerden her birindeki akrabalık kuralları kendi içinde coğrafi alt bölge, kast ve din açısından büyük bir değişkenlik sergilemektedir.<a id="b2-10dn14" href="../Text/dipnot.xhtml#b2-10d14.">[14]</a> </p>

<h4 class=" sigil_not_in_toc">DEVLET SİSTEMİNE GEÇİŞ</h4>

<p class="n">Hindistan’ın kabile toplumundan devlet sistemine geçişini teşvik eden kuvvetler hakkında Çin örneğine kıyasla çok daha az bilgi sahibiyiz. Devlet oluşumu konusunda antropologların alternatif şiddet ve toplumsal sözleşme teorilerine karşılık gelen iki efsanevi hikâye biliyoruz. Bunlardan ilki, <i>Aitareya Brahmana</i> adıyla bilinen daha yeni bir Vedik metninden gelmektedir ve şöyle açıklar: “Tanrılar ve şeytanlar savaşıyordu ve tanrılar düşmanlarının elinde can çekişiyordu. Bunun üzerine toplanarak, savaşta onlara liderlik edecek bir <i>raja</i> ya ihtiyaçları olduğuna karar verdiler. Kral olarak İndra’yı seçtiler ve rüzgâr kısa sürede tanrıların lehine döndü.” Bu efsaneye göre, Hindistan’da ilk zamanlardaki krallık anlayışının insan ihtiyacına ve askeri gereksinimlere dayandığı düşünülüyordu ve kralın başlıca görevi savaşta halkına liderlik etmekti.<a id="b2-10dn15" href="../Text/dipnot.xhtml#b2-10d15.">[15]</a> İkinci versiyon Budist kaynaklardan gelmektedir ve şöyle açıklar:</p>

<p class="ara">İnsanlar ilk çağlardan kalma zaferi kaybettiğinde, sınıf ayrımları <i>(varna)</i> ortaya çıktı ve birbirleriyle anlaşma yaparak özel mülkiyet ve aile kurumlarını kabul ettiler. Böylece hırsızlık, cinayet, zina ve diğer suçlar başladı; bu nedenle halk düzeni korumak için topraklarının ve sürülerinin mahsulünden verecekleri pay karşılığında aralarından düzeni sağlayacak tek bir erkeği lider olarak atamaya karar verdi. Bu adama “Seçilmiş Yüce Kişi” <i>(Mahasammata)</i> adı verildi ve insanları memnun ettiği için raja unvanını aldı.<a id="b2-10dn16" href="../Text/dipnot.xhtml#b2-10d16.">[16]</a> </p>

<p>Budizm daima Hinduizm’in daha nazik ve mülayim bir versiyonu olmakla birlikte, şiddetsizliği vurgulamış ve reenkarnasyona ulaşmak için daha fazla olanak sunmuştur; dolayısıyla Budistlerin devlet oluşumunu karşılıklı bir anlaşma olarak görmesi şaşırtıcı olmasa gerek. Ancak her iki hikâye de tarihi bir izahat teşkil etmemektedir.</p>

<p>Devlete gerçek anlamda geçiş, büyük ihtimalle diğer toplumlarda devletleri oluşturan tüm koşulların yerine getirilmesi ile sağlanmıştır. Bunlardan ilki fetihti: Rig Veda, Hint-Aryanların dasalarla karşılaşması, onlarla savaşması ve nihayetinde onları fethetmesinden bahsetmektedir. Varnalar hakkındaki ilk bilgiler, bildiğimiz dört katmanlı ayrımdan ziyade arya-varnalar ve dasa-varnalardan oluşan iki katmanlı bir ayrıma sahip olmalarıydı; yani eşitlikçi kabile toplumundan devlet düzeyindeki katmanlı bir topluma geçiş askeri fetihle başlamaktadır. Dasalar aslında etnik köken ve dil açısından kendilerini fethedenlerden daha farklı olsalar da, “dasa” sözcüğü sonradan ast veya köle olan kişilerle bağdaştırılmaya başlamıştır. Bu geçiş Hint-Aryanların göçebelikten tarım toplumuna geçişinin ardından yavaş yavaş gerçekleşmiştir.<a id="b2-10dn17" href="../Text/dipnot.xhtml#b2-10d17.">[17]</a>  Hizmetkar alt sınıfın sömürülmesi sonucunda bir kimsenin kabilesinin kendi emeğiyle değil, rant olarak elde edilebilecek ürün fazlalığı da ortaya çıkmıştı ve “raja’nın anlamı kabile reisinden, “topraktan veya bir köyden gelir elde eden kişi’ye dönüşmüştü.<a id="b2-10dn18" href="../Text/dipnot.xhtml#b2-10d18.">[18]</a>  Büyüyen sınıf ayrımı aynı zamanda M.Ö. altıncı yüzyılın başlarında kalıcı yerleşimlere, yeni başlayan kentçiliğe ve toprak sahipliğine geçişle ilişkilendirilmiştir.<a id="b2-10dn19" href="../Text/dipnot.xhtml#b2-10d19.">[19]</a>  Toprak artık akraba gruplarındaki birlikte çalışan aileler tarafından değil, toprak sahipleriyle akrabalık bağı olmayan köylüler tarafından işleniyordu.<a id="b2-10dn20" href="../Text/dipnot.xhtml#b2-10d20.">[20]</a>  Bir alt sınıfı kalıcı olarak hizmet ettirme ihtiyacı, halkın kaçarak sığınabileceği tüm bölgelerde askeri kuvvetlerin ve siyasi kontrolün sağlanması gereksinimini doğurmaktadır.</p>

<p>Çin’de olduğu gibi, burada da siyasi dayanışmayı teşvik eden teknolojik değişimler yaşandı. Bunlardan biri, M.Ö. 800’den sonra demirin git gide daha fazla kullanılmasıydı. Demir, sık ormanları temizlemek üzere balta yapımında veya ekim için kullanılan saban yapımında kullanılabiliyordu. Devlet demir üretimini kontrol etmese de demir aletlerin kullanımı prestijli görülüyordu ve devlet tarafından istimlak edilebilen genel ürün fazlalığı düzeyini artırıyordu.<a id="b2-10dn21" href="../Text/dipnot.xhtml#b2-10d21.">[21]</a> </p>

<p>Tıpkı kabilecilikten devlet düzeyinde topluma geçiş yapan Çinliler ve diğer toplumlarda olduğu gibi, burada da üstün ve kalıcı bir rahip sınıfı olan Brahmanların git gide daha fazla meşruiyet kazanması sonucunda kabile reisinin gücü büyük ölçüde artmıştı. Rajanın kullandığı siyasi güç, rahipler tarafından tören vasıtasıyla meşru kılınıyordu. Rajalar da bu hizmetler karşılığında rahipleri destekliyor ve onlara kaynak sağlıyordu. İlk zamanlarda rajalara ilahi yetkileri rahipler tarafından veriliyordu ve böylece gittikçe büyüyen primogenitur prensibinin uygulanması ile rajalar makamlarını oğullarına devredebilecekleri patrimonyalara dönüştürme olanağını elde ediyorlardı. Elbette kabilenin ihtiyarlarından oluşan bir gruptaki yarı-tanrı, eşitler arasında birinci değildir; dolayısıyla sabhalar, yani kabile heyetleri klan liderinin kim olacağına karar verme yetisini kaybetmiş ve daha ziyade danışman görevi görmeye başlamıştı. Kralların tahta geçme törenleri bir yıl süren kutsama seremonisiyle gerçekleştiriliyordu ve bu törende raja günahlarından arınarak sembolik olarak yeniden doğuyor, tören sonunda Brahmanlar tarafından yetkilendirilerek kutsanıyordu.<a id="b2-10dn22" href="../Text/dipnot.xhtml#b2-10d22.">[22]</a> </p>

<p>M.Ö. altıncı yüzyılın sonunda, Hint-Gangetik Düzlüğünde yaşayan toplum, kabilecilik sisteminden ya erken devlet sistemine ya da <i>gana-sangha</i> adı verilen bir tür reislik sistemine geçiş yaptı. Anğa, Magadha, Kuru ve Pançala gibi kuzey devletleri, sınırları belli toprakları kontrol eden ve merkezi kentsel bölgelerde bulunan görece yoğun nüfusları yöneten tamamıyla egemen kurumlardı. Bunlar oldukça katmanlıydı, krallıkları miras yoluyla geçiyordu ve elit kesimi köylülerin emeğinden rant sağlıyordu. Gana-sanghalar ise aksine kabile düzeyindeki toplumların belirli özelliklerini muhafaza ediyordu: düşük katmanlaşma düzeyleri, daha dağınık bir liderlik sistemi ve gerçek devletler gibi baskı kullanma becerisinden yoksunluk.<a id="b2-10dn23" href="../Text/dipnot.xhtml#b2-10d23.">[23]</a> </p>

<h4 class=" sigil_not_in_toc">YOL AYRIMI</h4>

<p class="n">Şu ana dek, Kuzey Hindistan’da görülen siyasi gelişme modeli ile iki veya üç yüzyıl önce Çin’deki Batı Zhou Hanedanı döneminde meydana gelen değişimler arasında önemli farklar yoktur. Her iki toplum da önceleri agnatik klan federasyonları olarak örgütlenmişti, her ikisi de atalara tapıyordu ve her ikisi de yerleşik tarıma geçiş yaptıkları sırada aynı zamanda daha fazla hiyerarşiye, miras yoluyla geçen liderliğe ve hükümdarla rahip arasındaki iş bölümüne geçiş yapmıştı. Shang hükümdarları Hint hükümdarlara kıyasla biraz daha fazla otorite sergilemiş olabilir, ancak aradaki farklar çarpıcı düzeyde değildir.</p>

<p>Fakat Hint siyasetinin evrimi, Hint-Gangetik Düzlüğünde kurulan ilk gerçek devletlerin ortaya çıktığı dönemde Çin modelinden büyük ölçüde farklıydı. Hint devletleri, erken Çin devletlerinin Batı Zhou Hanedanı döneminde olduğu gibi, gittikçe şiddetlenen beş yüz yıllık devamlı savaş halini yaşamamıştı. Hint Devletleri daha sonraki yüzyıllarda birbiriyle ve gana-sanghalarla savaşmış olsa da, hiçbir zaman Çin devletleri gibi acı bir karşılıklı soykırım düzeyine gelmemişti. Daha önce gördüğümüz üzere, Çin’de Doğu Zhou’nun başlangıcında sayısı binden fazla olan bağımsız siyasi birimler, hanedanın çöküşünde büyük bir düşüş yaşayarak bire kadar inmişti. Hindistan ise aksine çok daha az sayıda ve daha ılımlı savaşlar yaşadı ve konsolidasyon düzeyi daha düşüktü. Daha ilkel olan gana-sangha örgütlenme biçiminin Hindistan’da M.S. ilk milenyumun ortasına dek, daha güçlü devletler tarafından absorbe edilmeden ayakta kalması oldukça açıklayıcıdır. Savaşan Devletler döneminde Çin’deki hiçbir siyasi kurum, modern devlet kurumları geliştirme konusunda komşularını taklit etmekten öteye gidememişti; Hint siyasi kurumları belli ki bunun gibi bir baskı hissetmiyordu. M.Ö. üçüncü asırda Mauryalar alt kıtanın büyük bir kısmını tek bir imparatorluk altında birleştirmeyi başardı, ancak bölgede hiç fethetmedikleri kısımlar vardı ve hükümdarlıklarını en temel bölgelerde bile hiçbir zaman tam olarak konsolide edemedi. İmparatorluk yalnızca 136 yıl sürdü ve 1947’de Hindistan Cumhuriyeti’nin doğuşuna kadar, bu boyuttaki bir siyasi kurum bir daha asla yerel bir rejim altında yeniden kurulmadı.</p>

<p>Farklılık yaratan ikinci büyük alan ise dinle alakalıdır. Çin, kralları ve imparatorları meşru kılan ayinlere başkanlık etmesi için profesyonel bir rahiplik kurumu geliştirdi. Ancak Çin’de devlet dini hiçbir zaman atalara tapınma düzeyinin ötesine geçemedi. Rahipler imparatorun atalarına yapılan ibadete başkanlık ediyordu, ancak evrensel bir yargı yetkisine sahip değillerdi. İmparatorlar hanedanın sonunda meşruiyetini kaybettiğinde veya hanedanlar arası dönemlerde meşru bir hükümdar olmadığında, Göğün Emri’nin kime ait olduğuna rahiplik kurumu karar vermiyordu. Bu bağlamda meşruiyet köylüden askere ya da bürokrata kadar herkese bahşedilebilirdi.</p>

<p>Din, Hindistan’da çok farklı bir yol aldı. Hint-Aryan kabilelerinin asıl dini, Çin’de olduğu gibi atalara tapınmaya dayalı olabilir. Ancak Vedaların oluştuğu M.Ö. ikinci milenyumda başlayan dönemde gelişerek, doğaüstü dünyanın tüm yönlerini görünmez bir yüce varlıkla açıklayan çok daha sofistike bir metafizik sistemine dönüştü. Yeni Brahman dini, genetik atalara ve nesillere odaklanmayı bırakarak, doğanın tamamını kapsayan kozmolojik bir sisteme odaklanmaya başladı. İnsan bilincini aşan bu dünyaya erişim Brahman sınıfı tarafından korunuyordu ve Brahmanların otoritesi yalnızca kralın sülalesini korumak için değil, aynı zamanda gelecekteki yaşamda en düşük düzeydeki köylünün refahını korumak için de önemliydi.</p>

<p>Bu Brahman dininin etkisi altında, aryalar ve dasalar şeklinde iki katmana ayrılan varnaların yerini dört katmana ayrılan Brahmanlar, Kşatriyalar, Vaişyalar ve Şudralar aldı; yeni sistemde rahip sınıfı hiyerarşinin tepesinde yer alıyordu. Rahipler, Vedaları oluşturan ritüel duaları yazıyordu. Din geliştikçe bu dualar Brahman nesilleri tarafından ezberlendi. Brahmanlar bu ritüel büyülü sözler ezberleme konusunda ustalaştılar ve bu sözler diğer varnalarla girdikleri sosyal statü mücadelesindeki göreceli avantajlarının kaynağı oldu. Bu ritüellerden hukuk doğdu; kanunlar ilk başta geleneksel ve sözlü olsa da, zamanla Manava-Darmaşastra olarak da bilinen <i>Manu Kanunları</i> gibi kitaplarda yazılı olarak yer aldı. Dolayısıyla, Çin’in aksine Hint geleneğinde hukuk siyasi otoriteden doğmamıştır; siyasi liderden bağımsız ve ondan üstün bir kaynaktan gelmiştir. Darmaşastra, her kralın varna sistemini korumak için var olduğunu ve aksinin mümkün olmadığını çok açıkça belirtmektedir.<a id="b2-10dn24" href="../Text/dipnot.xhtml#b2-10d24.">[24]</a> </p>

<p>Çin örneğini siyasi gelişmenin temeli olarak düşünürsek, Hint toplumu M.Ö. yaklaşık 600 yılında büyük bir yol ayrımına girmiştir. Hindistan, kendisini modern, gayrişahsi bir merkezi devlete dönüştürecek türden uzun vadeli bir savaş yaşamamıştır.<a id="b2-10dn25" href="../Text/dipnot.xhtml#b2-10d25.">[25]</a>  Otoriteyi bir imparatorun ellerinde toplamak yerine, hayatta kalmak için birbirine ihtiyacı olan ve başarıyla birbirinden ayrılmış rahip sınıfı ile savaşçı sınıfı arasında bölüştürülmüştür. Hindistan bu dönemde Çin gibi modern bir devlet geliştirmese de, devlet gücünü ve otoritesini sınırlayan hukukun üstünlüğü kuralının temelini atmıştır ve bu tür bir oluşumun Çin’de emsali yoktur. Dolayısıyla, Hindistan’ın tıpkı Çin gibi siyasi gücü kalıcı olarak tek bir yerde toplama becerisi Hint dininde de kök salmıştır ve bu konuyu daha yakından incelememiz gerekmektedir.</p>
</body>
</html>