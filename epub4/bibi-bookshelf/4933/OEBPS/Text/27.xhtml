<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>27</h1>
<h2 id="sigil_toc_id_27">VERGİLENDİRME VE TEMSİL</h2>

<div class="b">Geçmişteki başarısız hesap sorulabilirlik örnekleri İngiltere’deki parlamenter kurumların gelişimini anlamak için nasıl bir bağlam oluşturmaktadır; siyasi dayanışma kaynakları ve Normanlar öncesi İngiltere’ye dayanan kökenleri; meşrulaştırıcı İngiliz kurumlarında hukukun rolü; Muhteşem Devrim’le elde edilen asıl başarı</div>

<p class="n">Siyasi hesap sorulabilirliğin gelişimiyle ilgili son örnek İngiltere’dir. İngiltere’de siyasi gelişimin üç boyutunu oluşturan devlet, hukukun üstünlüğü ve hesap sorulabilirlik kavramları başarıyla kurumsallaştırılmıştır. İngiltere’yi “Whig tarihi” olarak adlandırılan bazı tuzaklardan kaçınmak için sona sakladım. Pek çok hikâyede İngiltere’deki temsilci hükümetin yükselişinden bahsedilmiş olup, bu hükümetin gelişimi, kökeni antik Atina’ya kadar dayanan bir Batı gelişim modelinin mantıklı, gerekli ve kaçınılmaz bir sonucu haline gelmektedir. Ancak bu hikâyeler nadiren kıyaslamak bir bağlamda ele alındığından, örnek gösterilen nedensel olaylar zinciri, sonuç üzerinde kritik rol oynayan diğer gözlemlenmemiş veya daha uzak faktörleri hesaba katmamaktadır. Başka bir deyişle, yığının tepesinde veya yakınında bulunan diğer kaplumbağaların altına gizlenen kaplumbağaları gözlemlemeyi başaramamıştır.</p>

<p>Hesap sorulabilir hükümetin ortaya çıkmayı <i>başaramadığı</i> Avrupa devletlerine ilişkin dört örneği daha önce ele aldığımız için bahsi geçen sorunu ele almayacağız. Aslında, tartışılan Batı harici örnekleri de sayarsak bu rakam dörtten fazladır. İngiltere’nin diğer örneklerle benzerliklerini ve farklılıklarını ele almak suretiyle, bu ülkede hesap sorulabilirliğin gelişmesine neden olan faktör kombinasyonları hakkında daha iyi bir görüş elde edebiliriz.</p>

<p>İngiltere de tıpkı Fransa, İspanya, Macaristan ve Rusya gibi önce kabile, daha sonra feodal bir toplum niteliğindeydi. Merkezi devlet on altıncı yüzyılın sonları ile on yedinci yüzyılın başlarında güç toplamaya başlamıştı. Bu toplumların her birindeki elitler meclis çatısı altında örgütlenmiş -İngiltere’de Parlamento, Fransa’da bağımsız mahkemeler, İspanya’da Cortés, Macaristan’da Diet ve Rusya’da zemskiy sobor- ve modernleşme yanlısı monark destek ve meşruiyet için yüzünü elitlere dönmüştü. Fransa, İspanya ve Rusya’da bu meclisler birleşerek kralın parlamentoya hesap vermesini gerektiren bir meşruiyet düzenini merkezileşen devlete empoze etmek için devlete karşı direnebilen güçlü, kurumsallaşmış aktörlere dönüşmeyi başaramadı. İngiltere’de ise Parlamento hem güçlü hem de bütünleştiriciydi.</p>

<p>Daha spesifik olarak, Kastilya şehirlerini öncelikli temsil eden İspanya’daki Cortés’in veya aristokrasi hâkimiyetindeki Fransız ve Rus kurumlarının aksine, İngiliz kurumu yalnızca aristokratlar ve din adamlarını (dünyevi ve ruhani lordlar) değil, aynı zamanda alt soylular, kasabalılar ve avam adı verilen mülk sahiplerini içeren geniş bir kitleyi de temsil ediyor ve bu kitle genellikle kurumun ruhu ve itici gücünü teşkil ediyordu. İngiliz Parlamentosu, kralın vergileri yükseltme, yeni askeri mekanizmalar oluşturma ve Ortak Hukuku çiğneme planlarına engel olabilecek güce sahipti. Parlamento kendi ordusunu oluşturarak kralı iç savaşta yenmiş, idam etmiş ve ardından yabancı taht talibi Oranjlı William’ı tahta geçirmek adına ikinci hükümdar II. James’i feragat etmeye zorlamıştı. Bu sürecin sonunda, İngiliz devleti kıtadaki rakipleri gibi mutlakçı bir hükümdar tarafından değil, parlamenter hesap sorulabilirlik prensibini resmi olarak kabul eden meşruti bir hükümdar tarafından yönetilir hale gelmişti. Bu durumda doğal olarak şu soru ortaya çıkıyordu: Avrupa’nın diğer ülkelerindeki emsalleri Fransız İhtilali arifesine kadar bölünürken, zayıf düşerken, bastırılırken ya da mutlak monarşiyi aktif olarak desteklerken İngiliz Parlamentosu neden bu tür bir sisteme dönüşmüştü.</p>

<p>İngiltere günümüzdeki gelişmekte olan ülkeler için başka bir açıdan daha ilginç bir öncül teşkil etmektedir. On yedinci yüzyılın başında Stuart hanedanı yönetimindeki İngiliz devleti hem giderek otoriter bir hale geliyordu hem de çok yozlaşmıştı. O dönemde Fransa ve İspanya’da kamu yönetimini etkileyen paralı makam sahipliği ve patrimonyal ödenek gibi uygulamaların aynısı İngiltere’de de görülmesine rağmen çok daha mütevazı bir düzeydeydi. Ancak İngiltere’de kamusal yozlaşma sorunu yüzyılın sonunda çözülmüş olmasa bile büyük ölçüde azaltılmıştı. Siyasi sistem, paralı makam sahipliğini kaldırarak genel anlamda devletin gücünü ve verimliliğini artıran modern bir bürokratik yönetim kurmuştu. İngiliz kamu yaşamındaki yozlaşma sorunu bu şekilde kesin olarak çözülmese de, ülkenin Fransa’daki eski rejimin meşruiyetini ortadan kaldıran ve nihayetinde eski rejimi baltalayan rüşvetçilik engeline batmasını önledi. Günümüzde kamusal yozlaşmanın yaygın olarak görüldüğü gelişmekte olan ülkeler, İngiliz siyasi sisteminin bu sorunla nasıl başa çıktığını inceleyebilir.</p>

<h4 class=" sigil_not_in_toc">İNGİLİZ SİYASİ DAYANIŞMASININ KÖKENLERİ</h4>

<p class="n">Fransız, İspanyol ve Rus monarşilerinin aristokrasi, alt soylular ve burjuvazi sınıfındaki potansiyel rakipleri bastırmak, yıldırmak ve nötrleştirmek için çeşitli stratejiler kullandığını görmüştük. İngiliz hükümdarlar da bunu denemiş, ancak Parlamentoda temsil edilen sosyal sınıflar birleşerek krala direnmeyi ve nihayetinde onu mağlup etmeyi başarmıştı. Peki, söz konusu dayanışma nereden doğmaktadır?</p>

<p>Cevap en az üç ana bileşenden oluşmaktadır ve bunlardan bazıları daha önceki bölümlerde ele alınmıştır. Birincisi, İngiliz toplumundaki dayanışma oldukça erken bir noktadan itibaren siyasiden ziyade toplumsaldı. İkincisi, Ortak Hukuk ve İngiliz hukuk kurumları yaygın olarak meşru görülüyor ve mülkiyet sahiplerinin savunulmasında büyük destek veriyordu. Son olarak, din bu dönemde İngiltere’yi acı bir şekilde bölse de Parlamentoya güçlü bir ruhani amaç hissi veriyordu. Kralla mülkiyet ve kaynaklar konusunda yaşanan rekabet olmasaydı bu his de doğmayacaktı.</p>

<p class="arab">Yerel Hükümet ve Dayanışma</p>

<p>Bölüm 16’da kabile tarzı toplumsal örgütlenmenin modern devlet inşa projesi başlamadan uzun zaman önce Hıristiyanlığın etkisi altında Avrupa’da nasıl yıkıldığını belirtmiştik. Bu sürecin en ileri düzeyde olduğu yer İngiltere’ydi. İngiltere’de altıncı yüzyılın sonunda Canterbury’li Aziz Augustinus misyonuyla başlayan bu süreçte geniş akrabalık bağlarının yerini çok daha bireyselci bir toplum biçimi almıştı. (Bu durum kabile bağlarını tarihin çok daha ileri bir dönemine kadar koruyan İrlandalılar, Galliler ve İskoçlar -örneğin Highland klanları- için geçerli değildir.) Birbiriyle ilişkisi bulunmayan komşu toplulukları Norman istilasından önceki Anglosakson dönemlerde oldukça yaygındı ve Doğu Avrupa, Çin ve Hindistan’daki emsallerinden çok daha farklı bir köylü toplumu oluşturmuşlardı.<a id="b4-27dn1" href="../Text/dipnot.xhtml#b4-27d1.">[1]</a> </p>

<p>Fakat akrabalığa dayalı toplumsal örgütlenmenin zayıflığı, toplumsal dayanışmayı tamamen imkânsız kılmamıştı. Aralarında güçlü bir bağ bulunan akraba grupları, grubun sınırları içinde kolektif eylem sağlarken sülale veya kabilenin dışında işbirliğine engel olabilir. Siyasi kurumlara ihtiyaç duyulmasının asıl sebebi, akrabalığa dayalı toplumlarda kolektif eylem kapsamının genellikle dar olmasıdır.</p>

<p>Dolayısıyla İngiliz toplumunun erken dönemdeki bireyselciliği, toplumsal dayanışmanın var olmadığı anlamına gelmiyordu. Dayanışmanın toplumsaldan ziyade daha siyasi bir biçime sahip olduğu anlamına geliyordu. Norman Fethi öncesinde İngiltere zaten shire adı verilen görece homojen birimler halinde organize edilmişti. Shire adlı bölgeler bir zamanlar bağımsız krallıklar olabilirdi, ancak artık daha büyük bir İngiliz krallığı oluşturacak şekilde kaynaşmışlardı. Shire, makamında miras yoluyla oturan ealdorman adlı eskiden kalma bir kamu memuru tarafından yönetiliyordu. (Kökeni Dancada “yaşlı adam” anlamına gelen ealdorman, Amerikan yerel siyasetinde halen alderman, yani şehir meclisi üyesi olarak varlığını sürdürmektedir.)<a id="b4-27dn2" href="../Text/dipnot.xhtml#b4-27d2.">[2]</a>  Ancak gerçek güç giderek shire heyet başkanı, yani şerif adı verilen ve kral tarafından kraliyet otoritesini temsil etmek üzere atanan bir saray yetkilisinin elinde toplanıyordu. Shire heyet başkanı bir shire moot’u veya konseyi düzenliyordu ve bölgedeki tüm özgür erkekler (daha sonraları tüm özgür toprak sahipleri) yılda iki defa düzenlenen toplantılara katılmak zorundaydı.<a id="b4-27dn3" href="../Text/dipnot.xhtml#b4-27d3.">[3]</a>  Norman Fethi bu yönetişim sistemini yok etmeyerek yalnızca adını değiştirmiş, böylece shire’lar kıtasal Frenk uygulamasına göre kontluk (county) haline gelmişti. Fakat kralı temsil eden şerifin gücü giderek artmış ve miras yoluyla bırakılan ealdorman makamı kaybolmuştu. Shire moot’u ise kontluk mahkemesine dönüşmüştü. Bu mahkemede Frederic Maitland’ın sözleriyle “topraklarını doğrudan kraldan kiralayanlar kendi vasatlarıyla hukuki eşitlik temelinde buluşmak zorundaydı; kiracı kendi lorduyla aynı düzeyde oturabiliyordu.”<a id="b4-27dn4" href="../Text/dipnot.xhtml#b4-27d4.">[4]</a> </p>

<p>Bu kurumlara ait detaylar günümüzde sırf antika meraklılarına hitap ediyor gibi görünse de, Parlamentonun siyasi bir kurum olarak gelişimini açıklama konusunda muazzam bir öneme sahiptir. Kıta Avrupa’sında ve bilhassa eskiden Karolenj İmparatorluğunun parçası olan bölgelerde feodalizmin niteliği oldukça farklı görünüyordu. Sonraki bölgelerde, toprak soyluluğu İngiliz emsaline kıyasla adalet yönetimi üzerinde çok daha fazla denetimi sahipti.<a id="b4-27dn5" href="../Text/dipnot.xhtml#b4-27d5.">[5]</a>  İngiltere’de kral avantaj sahibiydi. Norman Fethinin ardından kral feodal mahkemeleri denetlemek için kontluk mahkemelerini kullandı; eğer bir kişi derebeyinden adalet görmediğini hissederse şerife başvurarak davanın kontluk mahkemesine taşınmasını talep edebiliyordu. Zamanla kraliyet mahkemeleri büyüdü (bölüm 17’de detaylı olarak anlatılmıştır) ve önemli meseleleri ele alan ilk derece mahkemeleri olarak kontluk mahkemelerinin yerini aldı; kontluk mahkemeleri ise en fazla kırk şilinle sınırlı toprak anlaşmazlıkları gibi daha küçük davalara bakmaya devam etti. Dolayısıyla İngiltere’deki elit olmayan kesim bu kurumlara Kıta’dakinden çok daha fazla erişim hakkına sahipti.</p>

<p>Kontluk mahkemeleri adli işlevlerini kaybetmeye başladığında bile, daha geniş bir siyasi sistem için temsil yeri olarak siyasi bir işlev kazanıyordu. Maitland’ın açıkladığı gibi, </p>

<p class="ara">On üçüncü yüzyılın ortasında millet meclisine, kraliyet ortak konseyine veya parlamentoya katılmak üzere çağrıldığını gördüğümüz seçilmiş temsilciler kontluk mahkemelerini temsil etmektedir. Yani örgütlenmemiş erkek topluluklarının değil, neredeyse birliklerin temsilcisidir. Teoride tüm kontluk kendi mahkemesi tarafından temsil edilmektedir ... Kralın gezgin yargıçları zaman zaman kontlukları ziyaret etmekte, mülk sahiplerinden oluşan tüm kontluk <i>(totus comitatus</i>) bu yargıçların huzuruna çıkmakta, son ziyaretten bu yana kontlukta neler yapıldığını açıklamaktadır; kontluk hüküm verebilir; kontluk şahitlik edebilir; kontluk hata yaptığında para cezasına çarptırılabilir.<a id="b4-27dn6" href="../Text/dipnot.xhtml#b4-27d6.">[6]</a> </p>

<p>Dolayısıyla kontluk yukarıdan aşağıya ve aşağıdan yukarıya ilginç bir örgütlenme birleşimiydi. Kral tarafından kurulmasına ve kralın atadığı, krala hesap veren bir şerif tarafından yönetiliyor olmasına rağmen, miras bırakılan rütbeye veya feodal statüye bakılmaksızın tüm özgür toprak sahiplerinin geniş katılımına da dayanıyordu. Şerif ise tahkik memuru adı verilen, yerel seçimle göreve gelmiş kamu memurları tarafından denetleniyordu. Tahkik memurları, kontluğun çıkarlarının yerel seçimle göreve gelen kamu memurları tarafından temsil edilmesi gerektiği fikrini meşrulaştırmıştı. Yukarı yönde krala uzanan hesap sorulabilirlik, aşağı yönde kontluk halkına uzanan hesap sorulabilirlik ile dengeleniyordu.</p>

<p>Shire ve kontluk düzeyinin altında, Karolenj dönemindeki centenae birimine benzer küçük yerel idari birimler olan yüzlükler vardı. (Bu birimler Amerikan yerel idaresine de aktarılmıştır.) Yüzlükler kendi meclisleri ve mahkemelerine sahipti. Yüzlük moot’ları ve mahkemeleri adı verilen bu birimler, adalet yönetiminde giderek daha fazla rol oynamaya başlamıştı. Yüzlükler şerif tarafından atanan şerif yardımcılarının veya polis memurlarının otoritesi altındaydı ve suçluların tutuklanması gibi polis görevlerinden toplu olarak sorumluydu. Yüzlükler ayrıca İngiliz jüri sisteminin temelini oluşturuyor, çünkü ceza davalarında karar vermek için on iki erkekten oluşan jüri heyetlerinin kurulması gerekiyordu.<a id="b4-27dn7" href="../Text/dipnot.xhtml#b4-27d7.">[7]</a> </p>

<p>Dolayısıyla, Norman Fethi nden önce bile tüm İngiliz toplumu köy düzeyinden çıkıp yüksek katılımcı siyasi birimlere örgütlenmişti. Bu örgütlenme, siyasi rol üstlenen yerel toplumsal örgütlenmeye ilişkin bir halk hareketi değildi; daha ziyade yerel hayatı şekillendirmek ve toplumun kaynağı olarak köklerini derinleştirmek için yerel katılıma davet çıkaran ulusal hükümetti.</p>

<p class="arab">Ortak Hukuk’un ve Hukuki Kurumların Rolü</p>

<p>İlerleyen dönemlerdeki İngiliz temsilci siyasi kurumlarının temeli, kontluk ve yüzlük mahkemeleri gibi yargı organlarıyla atılmıştır. İngiliz tarihinde hukukun üstünlüğü siyasi hesap sorulabilirlikten çok daha önce ortaya çıkmıştır ve siyasi hesap sorulabilirlik daima hukukun savunulmasıyla yakından ilişkili olmuştur. İngiliz adaletinin katılımcı doğası ve Ortak Hukuk çerçevesinde adli kural koyma yetkisinin yerel ortama karşı hassas yapısı, diğer Avrupa toplumlarına kıyasla İngiltere’de hukukun halk tarafından sahiplenildiğine ilişkin çok daha güçlü bir his doğurmuştur. Kamusal hesap sorulabilirlik ilk bakışta hukuka boyun eğmek anlamına gelse de, bu dönemde demokratik bir siyasi süreç tarafından mahkeme içtihatlarına dayanan hukuk veya yazılı hukuk üretilmemiştir.</p>

<p>Hukukun üstünlüğünün başlıca işlevlerinden biri mülkiyet haklarının korunmasıdır ve Ortak Hukuk bunu diğer topraklardaki hukuktan çok daha etkili bir şekilde başarmıştır. Bunun nedenlerinden biri, Hayek’in gözlemlediği gibi Ortak Hukukun yerel koşullara ve bilgiye karşı son derece hassas olan ademimerkeziyetçi karar alma mekanizmasının ürünü olmasıdır. Fakat çelişki yaratan bir diğer nedeni de, İngiliz krallarının soylulara ait mülkiyet haklarına karşı elit olmayanların mülkiyet haklarını savunma hevesidir. Bu istek güçlü bir merkezi devletin varlığına dayanıyordu. İngiltere’deki davacılar önceleri mülkiyet hakları konusundaki bir uzlaşmazlığı kral mahkemelerine veya bahis konusu olan para miktarı düşükse kontluk veya yüzlük mahkemelerine taşıyabiliyordu. Ortaçağda geleneksel mülkiyet hakları birçok karmaşık sınıflamadan oluşuyordu; örneğin vakıf arazisinde derebeyine bağlı bir köylü veya özgür olmayan bir kiracı, teknik olarak derebeyine ait bir mülkiyeti oğluna veya akrabasına devredebiliyordu. Kral mahkemeleri genellikle derebeylerine karşı vakıf arazisindekilerin haklarını koruyordu, böylece söz konusu mülkiyet biçimi serbest veya gerçek özel mülkiyete yakın bir biçim almaya başlamıştı.<a id="b4-27dn8" href="../Text/dipnot.xhtml#b4-27d8.">[8]</a> </p>

<p>Kontluk ve yüzlük düzeyindeki mahkemelerin çeşitliliği ve kralın yerel mülkiyet hakları uzlaşmazlıklarında tarafsız bir arabulucu olarak davranma isteği, İngiltere’de mülkiyet haklarının meşruiyetini epeyce güçlendiriyordu.<a id="b4-27dn9" href="../Text/dipnot.xhtml#b4-27d9.">[9]</a>  On beşinci yüzyılda İngiliz yargı sistemi bağımsızlığı ve tarafsızlık algısı sayesinde, örneğin Parlamento’nun bir kraliyet ruhsatını feshetme hakkı gibi anayasal konularda hüküm verme ehliyetine sahip gerçek bir “üçüncü şube” olarak git gide daha fazla önem kazanıyordu. Bir gözlemcinin sözleriyle “Bu tür meselelerin Ortaçağ Avrupa’sındaki başka bir yerde tarafların siyasi manevraları veya baskısıyla değil de ortak mesleki dili kullanan hâkimler tarafından çözülebileceğini -ve gerçek anlamda bağımsız olarak çözülebileceğini- düşünmek çok güçtür.”<a id="b4-27dn10" href="../Text/dipnot.xhtml#b4-27d10.">[10]</a>  Söz konusu adli uzmanlık ve bağımsızlık düzeyi, günümüzde gelişmekte olan dünyanın pek çok ülkesinde halen eksiktir.</p>

<p>On yedinci yüzyıldaki büyük anayasal krizlere gelecek olursak, bu dönemde hukukun üstünlüğünün kendisini bükmek veya kırmak isteyen hükümdarlara karşı korunması, İngiliz özgürlüğünün savunulmasında büyük bir şiar ve krala karşı çıkan Parlamento grupları için dayanışma kaynağı teşkil etmiştir. İlk Stuart hanedanı (1603-1649) döneminde kralın Star Chamber Mahkemesi hukuka yönelik bir tehdit oluşturuyordu. Star Chamber, suçların daha “etkili” bir biçimde kovuşturulması adına sıradan mahkemelerin olağan usuli korumalarını göz ardı eden, karmaşık bir kökene ve yargılama yetkisine sahip bir mahkemeydi. İkinci Stuart kralı olan I. Charles’ın yönetiminde (1600-1649) siyasileşen mahkeme artık yalnızca ceza davaları için kullanılmıyor, aynı zamanda krala düşman olduğu tahmin edilen kişilerin peşine düşüyordu.<a id="b4-27dn11" href="../Text/dipnot.xhtml#b4-27d11.">[11]</a></p>

<p>İngiliz hukukunun bağımsızlığını en iyi yansıtan isim Sör Edward Coke’tu (1552-1634). Bir hukukçu ve hukuk alimi olan Coke, Kral Mahkemesinde mahkeme reisliğine kadar yükselmişti. Çeşitli hukuki görevleri arasında, siyasi otoritelerin ve kralın yasaları ihlal etmesi halinde hukuk adına bu kişilerin karşısına bizzat dikilmek de vardı. I. James bazı davaları Ortak Hukuk’tan kilisenin yargı alanına geçirmeye kalkıştığında, Coke kralın hukuku istediği gibi yorumlama yetkisi bulunmadığını söyleyerek onu son derece gücendirmişti. Kral kendisinin hukuktan aşağıda olmasının vatana ihanet anlamına geldiğini savunurken, Coke bu meseleye Bracton’dan alıntı yaparak yanıt verdi: <i>“quod Rex non debet esse sub komine set sub deo et lege</i>” (kral insanın değil, Tanrının ve hukukun altında olmalıdır).<a id="b4-27dn12" href="../Text/dipnot.xhtml#b4-27d12.">[12]</a>  Coke bu söyleminden ve kraliyet otoritesine karşı diğer tepkilerinden ötürü nihayetinde hukuki görevlerinden azledildi ve bunun üzerine kraliyet karşıtı cephenin lideri olarak Parlamentoya katıldı.</p>

<p class="arab">Kolektif Eyleme Temel Oluşturan Din</p>

<p>Fransız, İspanyol, Macar ve Rus örneklerinin aksine, İngilizlerin mutlakçı güce karşı direnişine parlamento kanadındakilerin dayanışmasını son derece güçlü kılan dini bir boyut yüklenmişti. İlk Stuart kralı I. James, idam edilen Roma Katolik kilisesine bağlı İskoçya kraliçesi Mary Tudor’un oğluydu. Oğlu I. Charles ise Fransa kralı XIII. Louis’nin kız kardeşi Henrietta Maria ile evliydi. Her ikisi de Protestanlığı benimsemiş olmasına rağmen Katolikliğe karşı sempati duyduklarından sıkça şüpheleniliyordu. Başpiskopos Laud’un Anglikanizm’i, ritüellere ağırlık verme hususunda İngiliz ulusal kilisesini Katolik uygulamasına yaklaştırmaya çalışıyordu ve bu geçiş Püriten tarikatların zoruna gitmişti. Stuart hanedanının ilk mutlakiyet doktrini ve kralların kutsal hakkı, Fransız ve İspanyol Katolik hükümdarların argümanlarına yansımıştı ve pek çok Protestan’a göre bu yaklaşım Katoliklerin İngilizleri kendi doğal haklarından mahrum etmeye yönelik geniş çaplı ve uluslararası bir komplosuydu. 1641’de Katolik İrlanda’daki isyan kapıya dayanmıştı; Protestan yerleşimcilere yapılan zulümlerin haberleri, pek çok İngiliz’in uluslararası Katolikliğin yayılmasının sonuçlarına ilişkin en büyük korkularını haklı çıkarıyor gibiydi. Burada ufak bir gerçeklik payından fazlası vardı; İspanyol kralı on altıncı yüzyılın sonunda İngiltere’ye karşı Armada yollamış ve Protestan Birleşik Hollanda Vilayetleri’ni zorla kontrol altına almak için seksen yıllık bir mücadele başlatmıştı. Aynı şekilde, on yedinci yüzyılın sonlarında Fransa kralı XIV. Louis de Hollanda’yı işgal etmişti ve İngiltere’nin son Katolik kralı II. James’e gizliden sempati duyuyordu.</p>

<p>İngiliz İç Savaşını anlatan muazzam tarih yazımındaki revizyonizm döngüleri, savaş güdülerine yönelik akademik anlayışı revaçtaki yaygın entelektüel fikirlere göre değiştirmiş ve bazı tarihçilere günün birinde fikir birliğine varma umudunu kaybettirecek raddeye varmıştır.<a id="b4-27dn13" href="../Text/dipnot.xhtml#b4-27d13.">[13]</a>  Yirminci yüzyıldaki pek çok yorum, savaşta aktörlerin dini motivasyonlarını önemsiz göstererek dini ideolojiyi sınıf çıkarlarına veya bölgesel ekonomik çıkarlara yönelik bir maske veya gerekçe olarak görmüştür. Doğrusu bu dönemde din ile sınıf arasında karmaşık bir etkileşim vardı ve din ile siyasi sadakat arasında basit bir eşleştirme yoktu. Parlamento yanlısı Anglikanlar da, kralcı Protestanlar da vardı; yüksek kiliseye bağlı pek çok Anglikan, Kongregasyonalistler ve Quakerler gibi Anglikan kilisesine bağlı olmayan tarikatları ahlaki düzene karşı Katolik kilisesinden daha büyük bir tehdit olarak görüyordu.<a id="b4-27dn14" href="../Text/dipnot.xhtml#b4-27d14.">[14]</a> Daha radikal Protestan tarikatların toplumsal seferberlik ve ekonomik ilerleme vasıtaları olarak görev yaptığı belliydi, çünkü daha geleneksel ve hiyerarşik dini kanallar aracılığıyla mümkün olmayan protesto yolları ve topluluklar sağlıyorlardı.</p>

<p>Öte yandan, uzlaşmazlığın birincil sebebinin din ile alakalı olmadığı öne sürülse de, dinin siyasi aktörleri seferber etme ve kolektif eylem kapasitesini artırma açısından büyük bir etki yarattığı barizdir. Bu özellikle parlamento kanadında ve Parlamento tarafından oluşturulan Yeni Ordu’da geçerliydi. Bu kurumlar, bünyelerindeki görevlilerin çoğunun dini inançlarından ötürü zamanla azımsanamayacak düzeydeki kraliyet karşıtı radikalizmin beşiğine dönüşmüştü. Eğer Oranjlı William Protestan ve II. James Katolik olmasaydı, Muhteşem Devrim sırasında parlamenter kanadın neden ülkenin meşru hükümdarı II. James’in yerine yabancı taht talibi Oranjlı William’ı kral olarak kabul etmek istediğini açıklamak çok zor olacaktı.</p>

<p>Dolayısıyla İngiltere’nin yerel ve özerk kurumlar şeklinde örgütlenmesi, mülkiyet haklarının kutsallığına ilişkin kanunların ve inancın köklü olması ve monarşinin küresel bir Katolik komplosuna karışması, parlamenter kanatta çarpıcı bir dayanışmanın doğmasına katkıda bulunmuştu.</p>

<h4 class=" sigil_not_in_toc">ÖZGÜR ŞEHİRLER VE BURJUVAZİ</h4>

<p class="n">Günümüzde halk arasındaki yaygın inanışa göre, güçlü bir orta sınıfın yokluğunda demokrasi ortaya çıkmayacaktır. Bu orta sınıf, mülk sahibi olan ve ne elitlere ne de kırsal kesimdeki yoksullara benzeyen bir grup insandan oluşmaktadır. Söz konusu düşüncenin kökeni, şehirlerin ve kentsel tabanlı burjuvazinin ortaya çıkışına tüm Avrupa ülkelerinden (belki Hollanda hariç) daha erken şahit olan İngiliz siyasi gelişimine dayanmaktadır. Kentli orta sınıf Parlamento’da kilit rol oynamış, İç Savaş ve Muhteşem Devrim’den önce muazzam bir ekonomik ve siyasi güç kazanmıştı. Üç yönlü güç mücadelesinde büyük lordlara ve krala karşı güçlü bir ağırlık oluşturmuştu. Kent burjuvazisinin yükselişi ayrıca Aşağı Ülkeleri, İtalya’nın kuzeyini ve Kuzey Almanya’nın Hansa liman şehirlerini kapsayan geniş bir Batı Avrupa dönüşümünün de parçasıydı. Bu önemli olay Karl Marx, Max Weber ve Henri Pirenne gibi yazarlar tarafından ayrıntılı olarak açıklanmıştır.<a id="b4-27dn15" href="../Text/dipnot.xhtml#b4-27d15.">[15]</a>  Marx, tüm modernizasyon teorisinin merkezine “burjuvazinin yükselişini” koymuş ve tüm toplumların gelişim sürecinde gerekli ve kaçınılamaz bir aşama olduğunu belirtmiştir.</p>

<p>25. bölümde gördüğümüz üzere, özgür şehirlerin varlığı Batı Avrupa’daki serflerin azat edilmesini açıklamaktadır. Güçlü ve uyumlu bir burjuvazi sınıfının ortaya çıkması, İngiliz siyasi gelişimi ve Parlamentonun zaferi açısından önemliydi. Ancak, İngiltere ve Batı Avrupa tarihinde burjuvazinin oynadığı rol pek çok açıdan benzersizdi ve başka Avrupa ülkelerinde görülmeyen beklenmedik şartlar sonucunda ortaya çıkmıştı. Özellikle Elbe’nin doğusunda kendi kendini yöneten, kendi kanunlarına göre yaşayan ve kendi milisleri tarafından korunan görece az sayıda bağımsız ticaret şehri vardı. Şehirler genellikle Çin’dekilere benziyordu; idari merkezler yerel lordlar tarafından yönetiliyor ve aynı zamanda ticari üs görevi görüyordu. Marx’ın etkisi nedeniyle öğrenciler nesiller boyunca “burjuvazinin yükselişini” ekonomik modernizasyonun eşlikçisi olarak görmeye ve sınıfın siyasi gücünün ekonomik gücünden kaynaklandığını öğrenmeye devam etmiş ve daha fazla açıklamaya gerek duymamıştır.<a id="b4-27dn16" href="../Text/dipnot.xhtml#b4-27d16">[16]</a> </p>

<p>Marx’tan neredeyse yetmiş beş yıl önce yazılan <i>Ulusların Zenginliği</i> eserinde, Adam Smith burjuvazinin kaynağı hakkında daha ince ayrıntılar içeren ve nihayetinde ikna eden bir açıklama sunmuştur. Smith’e göre siyaset, burjuvazinin yükselişinin sonucu olduğu kadar nedenidir de. Birinci cildin üçüncü kitabının başında, Smith “refah” adını verdiği ekonomik büyümede gelişmiş bir tarımsal verimlilikle başlayan, kırsal kesim ile kent arasındaki iç ticaretin artmasına yol açan ve uluslararası ticaretin artmasıyla sonuçlanan doğal bir ilerleme olması gerektiğini belirtmiştir. Ancak modern Avrupa devletlerinde bu düzenin tersine işlediğini not düşmüştür: Uluslararası ticaret iç ticaretten önce gelişmiş; büyük baronların ve toprak sahiplerinin siyasi hegemonyasındaki kırılma ancak uluslararası ticaretin filizlenmesinden sonra gerçekleşmiştir.<a id="b4-27dn17" href="../Text/dipnot.xhtml#b4-27d17.">[17]</a> </p>

<p>Smith’e göre bu tuhaf sıralamanın birden fazla nedeni vardı. Bunlardan biri, Roma İmparatorluğunun çöküşünün ardından pek çok arazinin, mülklerindeki hasadı maksimum düzeye çıkarmak yerine siyasi güçlerini korumakla ilgilenen büyük baronların elinde olmasıydı. Bu nedenle, mülklerinin parçalanmasını önlemek için primogenitur kuralını ve mirasın sadece bazı çocuklara geçmesi kuralını yarattı. Ayrıca, tarım işçilerini serflerin veya kölelerin statüsüne düşürmüşlerdi ve Smith’e göre bu statüdekilerin topraklarında çalışması ve yatırım yapması desteklenmiyordu. Kazançlarını maksimize etmemelerinin nedenlerinden biri de, Karanlık Çağlarda ticaretin çöküşünden ötürü üretim fazlasının harcanacağı tüketim ürünlerinin olmamasıydı. Bunun sonucunda, zenginliğe ve güce sahip olanların hepsi kazancını büyük bir hizmetkar grubuyla paylaşmak zorundaydı.<a id="b4-27dn18" href="../Text/dipnot.xhtml#b4-27d18.">[18]</a> </p>

<p>Smith ayrıca ortaçağda ortaya çıkan kentler ve şehirlerde önceleri düşük sınıftan veya tamamen köle statüsünde olan, ancak derebeylerinin denetiminden kaçarak şehirde mülteci hayatı süren “tüccarlar ve tamircilerin” yaşadığını belirtmektedir. Bu kesim zamanla kralların verdiği ayrıcalıklarla kızlarını evlendirmiş, kendi milislerini yetiştirmiş ve nihayetinde tüzel bir kurum olarak kendi kanunları altında yaşamaya başlamıştır. Burjuvazi sınıfının kökenini bu kesim oluşturmakla birlikte, Adam Smith açıklama yaparken bu sözcükleri kullanmamıştır. Fakat Marx’ın aksine, Smith’e göre bağımsız şehirlerin yükselişi için önemli bir siyasi önkoşul vardı:</p>

<p class="ara">Lordlar şehir sakinlerini küçümsüyor, şehirlilerin hem farklı bir sınıftan olduklarını hem de özgür bırakılmış kölelerden oluşan bir grup olduklarını düşünüyor ve neredeyse kendilerinden farklı bir tür olarak görüyorlardı. Şehir sakinlerinin zenginliği daima kıskançlık ve öfke yaratıyor, derebeyleri tarafından her durumda vicdansızca ve insafsızca yağmalanıyorlardı. Şehir sakinleri de doğal olarak derebeylerinden nefret ediyor ve korkuyordu. Kral da onlardan nefret ediyor ve korkuyordu; ancak bir ihtimal şehir sakinlerini küçük görse de, onlardan nefret etmek ya da korkmak için hiçbir sebebi yoktu. Dolayısıyla karşılıklı çıkarlar gereği onlar kralı, kral da lordlara karşı onları destekliyordu.<a id="b4-27dn19" href="../Text/dipnot.xhtml#b4-27d19.">[19]</a> </p>

<p>Smith, kralların şehirlere bağımsız imtiyazlar ve kanunlar bahşetmesinin nedeninin bu olduğunu, böylece devamlı mücadele halinde oldukları lordlara karşı ağırlık kazanmalarını sağladığını eklemektedir.</p>

<p>Bu durumda Marx’ın inancının aksine, şehirler ve burjuvazi ekonomik büyümenin ve teknolojik değişimin sonucunda ortaya çıkmamıştır. Başlangıçta zayıf ve kırılgan olan bu kesim, siyasi koruma sağlanmadığı takdirde güçlü toprak lordlarının emrine girecektir. Polonya, Macaristan, Rusya ve Elbe’nin doğusundaki diğer topraklarda tam olarak böyle olmuş, bu topraklarda siyasi gücün farklı bir şekli hükümdarları ya zayıf düşürmüş ya da kasabalıların çıkarlarına <i>karşı</i> aristokratik sınıflardan birinin tarafını tutmaya yöneltmiştir. Bu nedenle, Doğu Avrupa’da hiçbir zaman güçlü ve bağımsız bir burjuvazi ortaya çıkmamıştır. Teknolojik açıdan gelişmiş kapitalist piyasa kasabalılar tarafından değil, ileriyi düşünen toprak sahipleri ya da bizzat devlet tarafından ortaya çıkarılmış, dolayısıyla aynı boyutta sivrilmeyi başaramamıştır.</p>

<p>Kente bağlı bir kapitalist piyasa ekonomisi oluştuğunda, eski Malthusyan dünyayı terk ederek verimliliğin git gide daha rutin bir şekil aldığı modern ekonomik sisteme girmeye başlıyoruz. Bu noktada, giderek zenginleşen ve eski yerleşik düzenin gücünü giderek alt etmeye başlayan bir burjuvazi sınıfı mekanizması aracılığıyla siyasi gelişme koşulları da değişiyor. Smith’e göre, para için siyasi gücünden vazgeçmek eski elitlere cazip gelmişti. Eski tarım toplumunun üretmeyi başaramadığı bu elmas toka, “yetişkinlerin ciddi amaçlarından ziyade çocukların oyuncağı olmaya daha uygundu.”<a id="b4-27dn20" href="../Text/dipnot.xhtml#b4-27d20.">[20]</a>  Dolayısıyla, siyasi değişimin ekonomik ve toplumsal değişim tarafından harekete geçirildiği gerçekten modern bir siyasi gelişim sistemi başladı. Ancak kapitalist sınıfın yükselmesi için öncelikle siyasi bir önkoşulun gerçekleştirilmesi gerekiyordu: şehirlilerin ve kralın büyük lordlara karşı ortak nefreti. Bu koşulun geçerli olmadığı yerlerde, örneğin Doğu Avrupa’nın geniş bir kesiminde, bu tür sınıflar ortaya çıkmamıştı.</p>

<h4 class=" sigil_not_in_toc">VERGİ MÜCADELESİ</h4>

<p class="n">İngiliz parlamentoları Fransız, İspanyol ve Rus emsallerine göre çok daha uzun bir süredir, yani on üçüncü yüzyıldan beri düzenli olarak toplanmaya başlamıştı. Daha önce belirtildiği gibi asıl işlevleri yargıyla ilgiliydi, ancak zamanla kralla ortak yöneticiler olarak çok daha kapsamlı bir siyasi rol oynamaya başladılar. Parlamentonun vergileri onaylama rolü özellikle önem taşıyordu, çünkü Parlamentonun büyük çoğunluğu, kraliyette varlıkları ve gelirleri ulusal vergi matrahı işlevi gören toprak sahiplerinden oluşuyordu. On dördüncü ve on beşinci yüzyıllarda Avam Kamarası yetersiz olan veya yolsuzluk yapan memurları azletmek için İngiliz hükümdarlarla yakın işbirliği kurmuş ve el koyduğu paraların mali yönetiminde düzenli olarak rol oynamıştı.<a id="b4-27dn21" href="../Text/dipnot.xhtml#b4-27d21.">[21]</a>  1641 yılında İç Savaş arifesindeki İngiltere’nin güç dengeleri Şekil 5’te açıklanmıştır.</p>

<p class="ara">1629’da I. Charles parlamentoyu dağıtarak on bir yıllık “şahsi yönetim” dönemini başlatmıştı; bu dönemde parlamentoyu kaybetmek pahasına devletin gücünü artırmak istiyordu. Bu durum Charles ile parlamentodaki muhalifleri arasında bir dizi soruna yol açtı; bu sorunların bazılarına önceki bölümlerde değinmiştik. Parlamentodakilerin çoğunluğu Başpiskopos Laud’un otoriter Anglikanizm sistemini beğenmiyor ve Katolik yanlısı Charles’ın Fransa ve İspanya ile diplomatik bağlantılar geliştirme konusundaki istekliliğine bakarak bu ülkelere karşı sempati beslediğini düşünüyordu. Star Chamber, Yüksek Komisyon ve Kuzey Konseyi gibi yeni kurumların piskopos karşıtı Püritenlere karşı davaları üstlenmesi sonucunda dini mesele hukukun üstünlüğünün savunulmasıyla birleşti. Star Chamber’ın Püriten bir vaiz olan Alexander Leighton’ı yargısız infazla vahşi bir şekilde tutuklaması ve işkence etmesi, hem dini otoriteye hem de kraliyet otoritesine karşı korkunç bir tecavüz olarak değerlendirildi.</p>

<p>Ancak o zamanlar farklı iki mesele daha eşit derecede önemliydi. Bunlardan biri, kralın parlamento onayı almadan vergileri yükseltme hakkıydı. Kral yeni gümrük vergileri çıkarmış, toprak sahiplerine karşı keyfi para cezaları uygulamaya başlamış, bir dizi tekeli engelleyecek şekilde yeniden düzenleme yapmış ve barış zamanı donanmanın yeniden silahlanması için ödenek sağlamak üzere “gemi parası” toplamıştı.<a id="b4-27dn22" href="../Text/dipnot.xhtml#b4-27d22.">[22]</a>  İngiliz vergi sistemi, Fransa’ya kıyasla oldukça farklı gelişmişti. İngiliz üst soylular ve alt soylular sınıfı kendilerine özel ayrıcalıklar ve muafiyetler satın almamış, bunun sonucunda Fransa’nın aksine vergi yükünün en büyük kısmı parlamentoda temsil edilen nispeten zengin bireylerin omuzlarına binmişti. İngiltere’de yerel dayanışma hissinin daha kuvvetli olmasıyla ilişkilendirilebilecek nedenlerden ötürü, daha zengin olan sınıflar vergi yükünü köylülere, zanaatkarlara ve yeni zenginleşen orta sınıflara bindirmek için krala komplo kurmamış, dolayısıyla parlamentonun yetkileri ve hakları üzerinde doğrudan söz sahibi olmuştu.</p>

<p class="bosluk1"></p>

<p>ŞEKİL 5. İNGİLTERE</p>
<table border="1">
<tbody><tr><td style="vertical-align:bottom;">
<p>Üst Soylular</p>
</td>
<td style="vertical-align:bottom;">
<p>Alt Soylular</p>
</td>
<td style="vertical-align:bottom;">
<p>Üçüncü Sınıf</p>
</td>
</tr>
<tr><td>
<p></p>
</td>
<td>
<p>Devlet</p>
</td>
<td>
<p></p>
</td>
</tr>
<tr><td>
<p></p>
</td>
<td style="vertical-align:bottom;">
<p>Köylüler Sınıfı</p>
</td>
<td>
<p></p>
</td>
</tr>
</tbody>
</table>

<p class="bosluk1"></p>

<p>İkinci uzlaşmazlık siyasi yozlaşmayla ilgiliydi. Fransa ve İspanya’daki patrimonyalizm ve parayla makam satın alma uygulaması İngiltere’de de mevcuttu. Tudor döneminden itibaren, kraliyet makamları git gide siyasi patronaja dayanarak devrediliyor, liyakatten ziyade bir kişinin çeşitli patron-yanaşma gruplarındaki üyeliğine dayanıyordu.<a id="b4-27dn23" href="../Text/dipnot.xhtml#b4-27d23.">[23]</a>  Makamlar satışa çıkarılmış ve miras yoluyla geçen varlıklara dönüşmüştü; Stuart hanedanı yönetiminde Fransızların vergide iltizam usulü (gümrük vergileri için) ve iç finans (devlet memurlarından borç alma) uygulamaları başlatıldı. Kral, Fransa’daki adalet odalarına benzeyen kraliyet sorgu komisyonları kurdu; bu komisyonlar şahsi yolsuzluğa dayanarak içerideki zenginleri haraca bağlamak için kullanılıyordu.<a id="b4-27dn24" href="../Text/dipnot.xhtml#b4-27d24.">[24]</a> </p>

<p>1641’de patlak veren İç Savaş on yıl kadar sürmüş ve nihayetinde parlamenter kanadın zafer kazanmasıyla 1649’da I. Charles’ın kellesi uçurulmuştu. Fakat kralla parlamento arasındaki uzun mücadele ordu kuvvetleri tarafından bastırılamamış, yine de şiddet ve potansiyel şiddet tehdidi sonucu etkileyen önemli faktörler olmuştu.<a id="b4-27dn25" href="../Text/dipnot.xhtml#b4-27d25.">[25]</a>  Galip gelen parlamento üyeleri kralı idam ettirerek kendi itibarını zedelemiş ve Oliver Cromwell’in kral vekilliği sırasında giderek radikalleşen politikalarla siyasi tabanını daraltmıştı. Dolayısıyla Charles’ın oğlu 1660’da II. Charles olarak tahta geçtiğinde herkes rahatlamış ve ülke yirmi yıllık yoğun siyasi çatışmanın ardından normale dönmüştü.</p>

<p>Bu Restorasyon hamlesi, İç Savaşı provoke eden meselelerden biri olan yozlaşma sorununu çözmeyi başarmıştı. İç Savaş ve Kral Vekilliği döneminde parlamento, iyi örgütlenmiş ve modern bir Yeni Ordu’nun oluşturulması, yolsuzluk yapan kraliyet görevlilerinin tasfiyesi gibi pek çok hükümet reformu gerçekleştirmişti. Ancak Stuart döneminin ilk zamanlarındaki makam satışları, patronaj tahsisleri gibi pek çok yolsuzluk faaliyeti II. Charles yönetiminde geri döndü. Bununla birlikte, İngiliz hükümeti içinde bu uygulamaları bozguna uğratmayı başaracak bir reform koalisyonu oluşturmak için bir dizi faktör birlik oldu.</p>

<p>İlki İkinci Hollanda Savaşının (1665-1667) çıkmasıydı; bu savaş veba salgınları ve büyük Londra yangınıyla birleşince İngiliz savunmalarının ciddi zarar görmesine yol açtı, hatta Hollanda donanması Thames nehrine ulaşarak İngiliz donanma tersanelerini yakmayı başardı. Fransa da XIV. Louis yönetiminde kıtanın mevcut güç dengesini tehdit eden agresif bir dış politikayla mesafe kaydediyordu ve askeri harcamaların yükseltilmesi gerektiği aşikardı. İkincisi, Charles’ın olağandışı gelir talepleri için parlamentoya gitmek zorunda kalmamak için kendi servetiyle yaşamaya devam edebileceğini ummasıydı. Üçüncüsü, hükümetin içinde son derece yetenekli ve kurnaz bir reformcu grubun ortaya çıkmasıydı. Bu grupta yer alan Sör George Downing ve günlük tutan Samuel Pepys giderek artan dış tehditlerden endişe duyuyor, mali sistemin ve genel idarenin çok daha verimli olması gerektiğini düşünüyordu.<a id="b4-27dn26" href="../Text/dipnot.xhtml#b4-27d26.">[26]</a>  Son sırada ise İç Savaş sonucunda ve Kral Vekilinin kendi vergi paralarını kamu harici amaçlara ayıran hükümetin paraları harcadığından ve yolsuzluk yaptığından şüphelenmesi nedeniyle doğan parlamento vardı.</p>

<p>Bu farklı baskıların birleşmesi, İngiliz kamu yönetimini çok daha modern ve patrimonyal olmayan bir çerçeveye oturtan bir dizi önemli reform tavsiyesinde bulunmak ve uygulamak için Downing tarafından örgütlenen İkinci Hazine Komisyonunun kurulmasına neden oldu. Tudor döneminden bu yana yolsuzlukla makam sahibi olmanın kaynağını oluşturan mâliyenin gücünü elinden alarak bu gücü reforme edilmiş Hazine Dairesi ne verdi. Hazine Dairesi, hükümetin tüm harcama dairelerinin baş sorumlusu haline gelmişti. İç finansörlere başvurmak yerine, halka arz edilen ve dolayısıyla genel tahvil piyasasının disiplinine tabi olan hazine emirleri adlı yeni tahvilleri piyasaya sürdü. Ve nihayet özel makamları “isteğe bağlı” makamlara dönüştürerek daha fazla makamın satılmasını önledi.<a id="b4-27dn27" href="../Text/dipnot.xhtml#b4-27d27.">[27]</a> </p>

<p>1667’den sonra yapılan reform çalışmaları patrimonyal uygulamalara ciddi bir darbe indirdi ve İngiliz devletinin kamu mâliyesini Fransa ve İspanya’dan çok daha verimli bir şekilde yönetmesini sağladı. Yozlaşmış hükümete karşı sürdürülen mücadele hiçbir zaman tam olarak kazanılmadı veya kaybedilmedi; ayrıca 1660’larda Downing tarafından başlatılan pek çok reform on sekizinci yüzyılın başlarına kadar tam olarak uygulamaya geçirilmedi. Bu erken reform girişimleri müteakip komisyonlara ve sorgulara yönelik ihtiyacın önüne geçmeyi de başaramamıştır, çünkü patrimonyalizm daima kendini zamanla yeniden devreye sokmanın yollarını aramaktadır.</p>

<p>Ancak on yedinci yüzyılın sonları, patrimonyalizmin nasıl tersine döndürülebileceği konusunda önemli bir model teşkil etmektedir ve günümüzdeki yolsuzluk karşıtı girişimlerle ilişkisi vardır. Son Stuart reformlarını oluşturmak için bir araya gelen tüm unsurlar halen kritik öneme sahiptir: hükümetin performansını artırmak için mali yükü hükümetin omuzlarına bindiren bir dış çevre; şahsen reform hareketine liderlik etmese de en azından bu hareketi engellemeyen bir baş yönetici; hükümetin içinde programlarını sürdürmek için yeterli siyasi desteğe sahip reform şampiyonları; ve son olarak, hükümete vergi ödeyen ve paralarının çarçur edildiğini görmek istemeyen alt tabakanın güçlü siyasi baskısı.</p>

<p>Dünya Bankası ve İngiltere Uluslararası Kalkınma Departmanı gibi uluslararası kurumların yakın tarihli yolsuzluk karşıtı girişimleri, bu unsurlardan hiçbirinin mevcut olmaması nedeniyle iflas etmiştir. Çağdaş dünyanın sorunlu özelliklerinden biri, yozlaşmış hükümetlerin genellikle gelir için II. Charles gibi kendi vatandaşlarına başvurmak zorunda olmaması ve paralarının nasıl harcandığını izleyen bir parlamento veya sivil toplumun bulunmamasıdır. Bunun yerine, hükümet gelirleri paralarının nasıl harcandığı konusunda hesap sormayan doğal kaynaklardan veya uluslararası bağışçıların yardımlarından gelmektedir. Samuel Huntington’a göre, İngiliz Parlamentosunun şiarı “temsil yoksa vergi yok” ise günümüzdeki sloganı “vergi yoksa temsil yok” olmalıdır, çünkü İkincisi siyasi katılımı en iyi şekilde teşvik etmektedir.<a id="b4-27dn28" href="../Text/dipnot.xhtml#b4-27d28.">[28]</a> </p>

<h4 class=" sigil_not_in_toc">MUHTEŞEM DEVRİM</h4>

<p class="n">Kral ve parlamento arasındaki uzun vadeli çekişme sonucunda, 1688-1689 yıllarında Muhteşem Devrim gerçekleşti ve II. James tahttan çekilmek zorunda kaldı. Oranjlı William Hollanda’dan getirilerek Kral III. William adıyla tahta geçirildi. Bu krizin birincil sebebi Katolik James’in orduyu büyütme ve Katolik subaylarla doldurma gayretiydi; bu da Fransa ve diğer Katolik güçlerle olası ittifak halinde James’in mutlakçı güç sergilemek üzere orduyu kullanma niyetinde olduğuna dair şüpheler yaratmıştı. Ancak asıl mesele parlamentonun ilk Stuart hanedanına karşı mücadelelerini tetikleyen ve İç Savaş’a yol açan sorundu: Meşruiyet nihayetinde yönetilenlerin rızasına dayalı olmalıydı ve yönetilenlerin rızası olmadan kralın politikaları uygulamaya koyma hakkı yoktu. Krizden doğan anlaşma meşrutiyet, din, maliye ve ordu açısından önemli boyutlara sahipti. Meşrutiyet açısından, kralın parlamentodan onay almadan orduyu toplayamayacağı prensibini koydu; parlamentonun İngilizlerin haklarını tanımlayan ve devlet müdahalesini engelleyen kanun tasarısı yasaya dönüştü. Mali açıdan, anlaşma parlamentonun açıkça rızası olmadan yeni vergilerin toplanamayacağı prensibini katı bir şekilde ortaya koydu. Dini açıdan, anlaşma Katoliklerin İngiltere kralı veya kraliçesi olmasını yasakladı ve muhalif Protestanların haklarını artıran bir hoşgörü kanununu yürürlüğe koydu (ancak bu kanun Katolikler, Yahudiler ve Sosinyanlara hitap etmiyordu.)<a id="b4-27dn29" href="../Text/dipnot.xhtml#b4-27d29.">[29]</a>  Son olarak, anlaşma hükümetin çok daha yüksek düzeyde borç ihracına izin vererek İngiliz devletinin muazzam genişlemesine imkân sağladı. Tam parlamenter egemenlik prensibi ancak birkaç yıl içinde yerleşik hale gelmiş olsa da, Muhteşem Devrim modern demokrasinin gelişiminde başlıca dönüm noktalarından biri olarak görülmektedir.<a id="b4-27dn30" href="../Text/dipnot.xhtml#b4-27d30.">[30]</a> </p>

<p>Muhteşem Devrim, siyasi meşruiyetle ilgili fikirlerde büyük bir değişime yol açtı. Tüm bu olayların gözlemcisi ve katılımcısı olan filozof John Locke, Thomas Hobbes’un argümanını genişletti. Hobbes’a göre, devlet doğuştan evrensel olarak geçerli hakların güvenceye alınması amacıyla yapılan toplum sözleşmesinin sonucuydu.<a id="b4-27dn31" href="../Text/dipnot.xhtml#b4-27d31.">[31]</a>  Locke, <i>Hükümet Üzerine Birinci İnceleme</i> adlı eserinde Sör Robert Filmer’in monarşinin meşruiyetini ilahi hakka dayandırdığı görüşüne saldırmış ve <i>İkinci İncelememde</i> Hobbes’a itiraz ederek halkının doğuştan gelen haklarını ihlal etmek suretiyle tirana dönüşen bir monarkın halk tarafından değiştirilebileceğini savunmuştur. 1689’daki anayasal anlaşmada söz konusu prensiplerin evrensel bir çerçevede belirtilmesi çok önemliydi: Muhteşem Devrim, bir liderin veya elit grubunun başkasının elindeki devlet kontrolünü ve rantlarını ele geçirmesiyle değil, sonraki tüm liderlerin seçimle başa gelmesi prensibiyle ilişkiliydi. Locke’un <i>Hükümet Üzerine İkinci İnceleme</i> eseriyle Amerikan Devrimi ve Kurucu Babaların anayasal teorileri arasında çok kısa bir mesafe vardır. Modern demokrasinin çok sayıda karmaşık boyutu bulunsa da, hükümetlerin yalnızca yönetilenlerin rızasıyla meşru bir şekilde hüküm sürebileceğine ilişkin temel prensip 1688-1689 olaylarıyla kesin olarak belirlenmiştir.</p>

<p>Muhteşem Devrim, siyasi hesap sorulabilirlik ve temsilci hükümet prensibini kurumsal hale getirse de demokrasinin gelişini müjdelememiştir. İngiliz Parlamentosu bu dönemde yalnızca halkın küçük bir kesimi tarafından seçiliyordu. Bu kesimde üst sınıflar, burjuvalar ve alt soylular yer alıyordu. Alt soylular İngiltere’nin en önemli siyasi sınıfıydı ve Peter Laslett’e göre toplam nüfusun yaklaşık yüzde 4-5’ini temsil ediyordu.<a id="b4-27dn32" href="../Text/dipnot.xhtml#b4-27d32.">[32]</a>  Çok daha geniş bir grup ise jüri koltuğunda oturarak ve yüzlüklerle kontlukların çalışmalarına katkıda bulunarak yerel yönetişime katılıyordu; bu grubun üyeleri arasında varlıklı çiftçilerden oluşan büyük bir yeoman sınıfı da vardı. Bu grubun dahil olmasıyla, siyasi katılım yetişkin erkek nüfusunun yüzde 20’sine yakın bir kısmına yükseliyordu.<a id="b4-27dn33" href="../Text/dipnot.xhtml#b4-27d33.">[33]</a>  Bugün anladığımız haliyle demokrasi -tüm yetişkinlerin cinsiyete, ırka veya sosyal statüye bakılmaksızın oy verme hakkı- yirminci yüzyıla kadar Britanya’da veya ABD’de hayata geçirilmemişti. Ancak tıpkı Amerikan Bağımsızlık Bildirgesi gibi, Muhteşem Devrim de halk rızası prensibini ortaya koymuş ve siyasi anlamda “halk” olarak düşünülen çemberi genişletme görevini gelecek nesillere bırakmıştı.</p>

<p>Muhteşem Devrim’in önemi, bazılarının öne sürdüğü gibi İngiltere’deki sağlam mülkiyet haklarının başlangıcını işaret etmesi değildir.<a id="b4-27dn34" href="../Text/dipnot.xhtml#b4-27d34.">[34]</a>  Güçlü mülkiyet hakları yüzyıllar önce ortaya konmuştur. Kadınlar dahil bireyler on üçüncü yüzyılda bile mülk alma ve satma hakkına sahipti (bkz. bölüm 14). Ortak Hukuk ve kraliyet, kontluk ve yüzlük mahkemelerinin çeşitliliği nedeniyle elit olmayan toprak sahipleri mülkiyet anlaşmazlıkları için derebeyinin yetki alanı dışındaki mahkemeye başvurabiliyordu. Güçlü kapitalist ekonomi on yedinci yüzyılın sonunda zaten ortaya çıkmıştı ve Stuart mutlakiyetine karşı mücadele veren katılımcılarla giderek büyüyen bir orta sınıf da mevcuttu. Dolayısıyla Muhteşem Devrim’in başarısı güçlü, güvenilir mülkiyet haklarının nedeninden ziyade sonucunu oluşturuyordu. Mülkiyet sahibi İngilizler savunulacak önemli bir şeye sahip olduklarını hissediyordu.</p>

<p>Muhteşem Devrim, Mancur Olson’un iddia ettiği gibi yeni güçlenen vergi mükelleflerine kendi vergilerini düşürmek için bir bahane de vermemişti.<a id="b4-27dn35" href="../Text/dipnot.xhtml#b4-27d35.">[35]</a>  Aslında tam tersi olmuştu: 1689-1697 yılları arasında İngiltere’de hükümet harcamaları milli gelir yüzdesi olarak GSYİH’nin yüzde 11’ini oluştururken, 1741-1748 arasında bu oran yüzde 17 ve 1778-1783 arasında neredeyse yüzde 24’tü.<a id="b4-27dn36" href="../Text/dipnot.xhtml#b4-27d36.">[36]</a>  On sekizinci yüzyıldaki zirve yıllarında Britanya vergilerle yüzde 30 kadar pay topladı.</p>

<p>Muhteşem Devrim’in başlıca başarılarından biri vergilendirmeyi meşru hale getirmesiydi, çünkü vergilendirme bundan böyle açıkça rızaya dayalı hale gelmişti. Demokratik halklar, vergilerin ulus savunması gibi önemli bir kamusal amaç için gerekli olduğunu düşündükleri takdirde yüksek vergilere direnç göstermemektedir. Hoşnut olmadıkları konular, kendilerinden yasadışı olarak temin edilen vergiler veya halkın boşa savrulan ya da yolsuzluk amaçları için harcanan paralarıydı. Muhteşem Devrim’i takip eden yıllarda, İngiltere XIV. Louis dönemindeki Fransa ile iki masraflı savaşa daldı: Dokuz Yıl Savaşı (1689-1697) ve İspanya Veraset Savaşı (1702-1713). Neredeyse hiç durmadan yirmi yıl boyunca devam eden savaş hali, sırf İngiliz donanmasının 1688 ila 1697 arasında neredeyse iki katına çıkmasından anlaşılacağı gibi son derece pahalıya patlamıştı. Vergi mükellefleri bu savaşın ve bundan sonraki savaşların maliyetini desteklemeye rıza gösteriyordu, çünkü savaş fikrinde kendilerine danışılmış ve üzerlerine binen vergi yükünü onaylamaları istenmişti. Açıkça anlaşılacağı üzere, son derece yükselen İngiliz vergi oranları kapitalist devrimi engellememişti.<a id="b4-27dn37" href="../Text/dipnot.xhtml#b4-27d37.">[37]</a> </p>

<p>Mutlakçı Fransa ile arasında keskin bir zıtlık vardı. Fransa onay prensibini kabul etmediği için vergiler zorla alınıyordu. Hükümet aynı dönem içinde asla milli gelirinin yüzde 12-15’inden fazlasını vergi olarak toplayamıyor, hatta çoğu zaman bu oranın çok daha altında kalıyordu. Fransız toplumunda vergileri en rahat ödeyebilecek kesim olan elitler kendilerine özel muafiyetler ve ayrıcalıklar satın almayı başarmıştı; bu nedenle vergi yükü toplumun en zayıf üyelerine düşüyordu. Sonuç olarak, nüfusu İngiltere’nin neredeyse dört katı olan Fransa, 1715’te XIV. Louis’nin ölümüyle kendini iflasın eşiğinde bulmuştu.</p>

<p>Muhteşem Devrim ve beraberinde gelen maliye ve bankacılık reformları, örneğin 1694’te İngiltere Merkez Bankasının kurulması, gerçekten de kamu mâliyesinde devrim niteliği taşıyordu. Fransa ve İspanyanın aksine, hükümetin şeffaf kamu borç piyasalarında borçlanmasına izin veriyorlardı. Bunun sonucunda hükümetin borçlanma düzeyleri on sekizinci yüzyılda hızla yükselerek İngiliz devletinin çok daha büyümesine olanak sağladı.</p>

<h4 class=" sigil_not_in_toc">AMERİKAN VE FRANSIZ İHTİLALLERİ</h4>

<p class="n">Bu ciltte siyasi gelişme hikâyesini on sekizinci yüzyılın sonunda, Amerikan ve Fransız ihtilallerinin hemen öncesinde bitiriyorum. Bu noktada durmamın belirli bir mantığı var. Hegel’in muhteşem Rusça-Fransızca yorumcusu Alexandre Kojeve, tarihte bu dönemin 1806 tarihli Jena-Auerstadt Muharebesi nde Napolyon’un Prusya monarşisini mağlup etmesi ve Hegel’in Avrupa bölgesine özgürlük ve eşitlik prensiplerini getirmesi ile sona erdiğini iddia etmişti. İronik ve mizahi üslubuyla Kojeve, yirminci yüzyılda büyük savaşlar ve ihtilallerin yaşandığı sturm und drang (fırtına ve coşku) dönemi dahil olmak üzere 1806’dan bu yana meydana gelen her şeyin dolgu niteliği taşıdığını öne sürmüştü. Yani, modern hükümetin temel prensipleri Jena Muharebesi zamanında belirlenmişti; bundan sonraki görev, yeni prensipler ve daha yüksek bir siyasi düzen bulmaktan ziyade bunları dünyanın daha geniş kesimlerinde uygulamaktı.<a id="b4-27dn38" href="../Text/dipnot.xhtml#b4-27d38.">[38]</a> </p>

<p>Ben yine de Kojeve’nin çıkarımının ciddiye alınması gerektiğine inanıyorum. Modern siyasi düzenin üç bileşeni, yani güçlü ve muktedir bir devlet, devletin hukukun üstünlüğüne tabi olması ve tüm vatandaşlar için hükümetten hesap sorabilme yetkisi, on sekizinci yüzyılın sonunda dünyanın değişik kesimlerinde ortaya çıkmıştır. Çin erken zamanda güçlü bir devlet geliştirmiştir; hukukun üstünlüğü Hindistan, Ortadoğu ve Avrupa’da görülmüştür; İngiltere’de ise ilk defa hesap sorulabilir hükümet ortaya çıkmıştır. Jena Muharebesini takip eden yıllarda siyasi gelişimle birlikte bu kurumlar dünya genelinde kopyalanmış, ancak esasen yeni kumrularla desteklenmemiştir. Yirminci yüzyılda komünizm bunu amaçlasa da, yirmi birinci yüzyılda dünya sahnesinden kaybolmuştur.</p>

<p>İngiltere bu unsurlarının hepsinin birden görüldüğü ilk büyük ülkeydi. Üç bileşen birbirine son derece bağlıydı. Güçlü bir devlet olmadan, hukukun üstünlüğü ve meşru mülkiyet haklarına ilişkin genel bir kanı da olmazdı. Güçlü bir hukukun üstünlüğü sistemi ve meşru mülkiyet hakları olmadan, Avamlar hiçbir zaman bir araya gelerek İngiliz monarşisinden hesap sorabilecek motivasyona sahip olmazdı. Ve hesap sorulabilirlik prensibi olmadan, İngiliz devleti hiçbir zaman Fransız İhtilali dönemindeki gibi büyük bir güç olarak ortaya çıkmazdı.</p>

<p>Aralarında Hollanda, Danimarka ve İsveç’in de bulunduğu diğer Avrupa devletleri de on dokuzuncu yüzyılda devleti, hukukun üstünlüğünü ve hesap sorulabilirliği tek bir paket altında toplamayı başarmıştı. Bu sonuca ulaşmalarını sağlayan yollar İngiltere’ninkinden büyük ölçüde farklı olsa da, bu paket bir araya getirildiğinde ortaya çıkan güçlü, meşru ve ekonomik büyümeye yatkın devletin dünya genelinde uygulanacak bir modele dönüştüğünü bilmek yeterlidir.<a id="b4-27dn39" href="../Text/dipnot.xhtml#b4-27d39.">[39]</a>  Bu modelin İngiltere’deki tarihini ve sosyal koşullardan mahrum olan ülkelerde nasıl uygulandığını bu eserin ikinci cildinde anlatacağım.</p>
</body>
</html>