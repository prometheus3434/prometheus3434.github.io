<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>13</h1>

<h2 id="sigil_toc_id_13">KÖLELİK VE KABİLE YAPISINDAN İSLAMİYET’LE ÇIKIŞ</h2>

<div class="b">Osmanlı’nın köleler ordusu geleneği; kabile yapısının Araplar arasındaki siyasi gelişmeye karşı başlıca engeli oluşturması; askeri köleliğin Abbasi hanedanında ilk defa ortaya çıkışı; kabilelerin fethetme konusunda iyi, yönetme konusunda kötü olmalarının nedeni; Platonun patrimonyalizm sorununa yönelik çözümü</div>

<p class="n">On altıncı yüzyılın başlarında, Osmanlı İmparatorluğu ihtişamının doruğunda olduğu sırada, yaklaşık dört yılda birçok değişik bir prosedür yaşanıyordu. Bizans’ın başkenti Konstantinopolis 1453’te Türklerin eline geçmişti; Osmanlı orduları 1526 yılında Mohaç Muharebesinde Macaristan’ı fethetmiş ve ardından 1529’da yeniden Viyana kapılarına dayanmıştı. O dönemde imparatorluğun Balkan vilayetlerine dağılan bir grup görevli, 12 ila 20 yaş arasındaki erkek çocukları ve delikanlıları aramaya koyuldu. <i>Devşirme</i><a id="b2-13dn1" href="../Text/dipnot.xhtml#b2-13d1.">[1]</a>  adlı bu sistemde Hıristiyan gençler zorla toplanıyordu. Tıpkı futboldaki yetenek avcıları gibi, bu görevliler de genç erkeklerin fiziksel ve akli potansiyelini ölçmekte ustaydı ve her birinin Osmanlı başkenti İstanbul’da belirlenen kotayı doldurması gerekiyordu. Bir görevli köye geldiğinde Hıristiyan papaz orada vaftiz edilen tüm erkek çocukların listesini çıkarmak zorundaydı ve uygun yaştakiler incelenmek üzere görevlilerin huzuruna getiriliyordu. İçlerinden en fazla gelecek vadeden çocuklar zorla ailelerinden koparılıyor ve 100-150 kişilik gruplar halinde yola koyuluyordu. İsimleri hem köylerinden ayrıldıklarında hem de İstanbul’a vardıklarında kütüğe dikkatle kaydediliyor ve kütükler karşılaştırılıyordu; çünkü aileler para karşılığında çocuklarını alıkonulmaktan kurtarmaya çalışıyordu. Özellikle güçlü ve sağlıklı oğulları bulunan bazı ailelerin ellerinden tüm çocukları da alınabiliyordu; görevli yanında esirlerle İstanbul’a dönüyor ve aileler çocuklarını bir daha hiç görmüyordu. İmparatorluğun bu döneminde yılda yaklaşık üç bin çocuğun bu şekilde alındığı tahmin edilmektedir.<a id="b2-13dn2" href="../Text/dipnot.xhtml#b2-13d2.">[2]</a> </p>

<p>Bu oğlanlar sefil ve aşağılık bir hayata mahkûm değillerdi. Tam tersine, en iyi yüzde 10’u İstanbul ve Edirne’deki saraylarda hizmet veriyor, burada İslam dünyasında mevcut en iyi eğitimi alıyor ve yaşamlarının geri kalanında imparatorlukta üst düzey yöneticiliğe hazırlanıyordu. Geri kalanı Türkçe konuşan Müslümanlar olarak yetiştiriliyor ve ünlü Yeniçeri birliklerine katılıyordu. Yeniçeriler, Avrupa ve Asya’da süregelen askeri seferlerde sultanın yanında savaşan elit piyadelerdi.</p>

<p>Saraya alınan elit erkeklerin eğitimi, haremağalarının gözetimi altında iki ila sekiz yıl sürüyordu. En başarılı olanlara sultanın İstanbul’daki ikametgahı olan Topkapı’da daha fazla eğitim veriliyordu. Burada Kuran eğitimi alıyor; Arapça, Farsça, Türkçe, müzik, kaligrafi ve matematik öğreniyorlardı. At binme, okçuluk ve silah kullanımı alanlarında zorlu fiziksel eğitimden geçiyor, resim yapma ve ciltçilik gibi sanatlar da öğreniyorlardı. Fakat saray içinde yükselememiş olanlar bile imparatorluk süvari alayında yüksek rütbeli görevlere getiriliyordu: <i>Kapıkulu sipahileri</i>.<a id="b2-13dn3" href="../Text/dipnot.xhtml#b2-13d3.">[3]</a>  Eğer genç köle-askerler güçlü ve yetenekli olduğunu kanıtlarsa, askeriyede yüksek rütbelere getirilebiliyor ve paşa, kıdemli memur (vezir), vilayet valisi, hatta imparatorluğun sadrazamı olabiliyordu. Sadrazam, sultandan sonraki en kıdemli görevliydi ve rejimin başbakanı sayılırdı. Sultanın imparatorluk alaylarında hizmet ettikten sonra, pek çok asker konaklara yerleştirilir ve bu topraklarda yaşayanlardan topladıkları vergilerle geçimlerini sağlardı.</p>

<p>Kızlar için de benzer bir sistem söz konusuydu; kızlar devşirmeye tabi olmasa da, Balkanlara ve Güney Rusya’ya yapılan akınlarda esir alınarak köle pazarlarında satılıyorlardı. Satın alınan kızlar, yüksek rütbeli Osmanlı görevlilerin eşleri ve cariyeleri olarak hizmet ediyordu. Kızlar da tıpkı erkekler gibi yetişmelerini ve eğitimlerini denetleyen son derece kurumsallaşmış kurallar çerçevesinde saraydaki haremde yetiştiriliyordu. Sultanların çoğu, tıpkı diğer imparatorların anneleri gibi, köle annelerden doğmuştu ve anneler oğulları üzerinde epeyce etkiliydi.<a id="b2-13dn4" href="../Text/dipnot.xhtml#b2-13d4.">[4]</a> </p>

<p>Fakat bu köleler üzerinde tek bir önemli kısıtlama vardı: Ne bulundukları mevki, ne de kendilerine verilen topraklar özel mülktü; sahip oldukları varlıklar satılamıyor ya da çocuklarına miras olarak bırakılamıyordu. Zaten bu askerlerin çoğu tüm yaşamlarını bekar geçirmek zorunda kalıyordu. Kendileri gibi Hıristiyan vilayetlerden zorla getirilen köle kızlarla evlenerek aile kursalar da, çocukları babalarının mevkisini veya makamını devralamıyordu. Ve ne kadar güç kazanırlarsa kazansınlar sultanın kölesi olarak kalıyorlardı. Sultan dilerse rütbelerini indirebiliyor ya da onları bir çırpıda idam ettirebiliyordu.</p>

<p>Osmanlı İmparatorluğu’ndaki köleler ordusu geleneği pek çok açıdan oldukça tuhaftı. Müslümanlar yasal olarak köleleştirilemediğinden, imparatorluktaki hiçbir Müslüman yüksek idari makamlarda yer edinemiyordu. Tıpkı Çin’deki gibi, hem askeri hem sivil bürokrasi büyük ölçüde meritokratikti ve mümkün olan en iyi askerleri ve görevlileri işe almak ve terfi ettirmek için sistematik prosedürler vardı. Fakat Çin bürokrasisinin aksine, bu yalnızca yönettikleri toplumdan etnik olarak farklı yabancılara açıktı. Köle-askerler ve bürokratlar resmi bir ortamda yetişiyor, efendilerine ve birbirlerine bağlı oluyor, fakat yönettikleri toplumdan ayrı yaşıyorlardı. Kapalı kastlarda çalışan pek çok insanda olduğu gibi, bunlar da kendi içinde büyük bir dayanışma geliştirmiş ve birbiriyle kenetlenmiş bir grup olarak hareket ediyordu. İmparatorluğun sonraki dönemlerinde iktidarda söz sahibi olmuş, sultanları istedikleri gibi tahttan indirip tahta çıkarabilir hale gelmişlerdi.</p>

<p>Elbette, oğulları zorla ellerinden alınan ve hatta bu uygulamayı uzaktan duyan Hıristiyan Avrupalılar olanları dehşetle karşılıyordu. Kölelerden oluşan bir hiyerarşinin yönettiği son derece güçlü bir imparatorluk imajı, Hıristiyan Batının gözünde Oryantal despotizmin sembolüydü. Osmanlı İmparatorluğunun tam çöküşe geçtiği on dokuzuncu yüzyılda, Yeniçeriler pek çok gözlemci tarafından Türk imparatorluğunun modernleşme yeteneğini engelleyen tuhaf ve modası geçmiş bir kurum olarak görülüyordu. 1807’de Sultan III. Selim’i tahttan indirerek ertesi yıl II. Mahmut’u tahta çıkardılar. II. Mahmut ilerleyen yıllarda koltuğunu sağlamlaştırdı ve 1826’da tüm Yeniçeri kışlalarını ateşe vererek yaklaşık dört bin yeniçeriyi öldürdü. Yeniçerilerin ortadan kalkmasıyla, Osmanlı padişahı artık Türk ordusunda reform yapabilecek ve modern Avrupa ayarında bir ordu örgütleyebilecek hale gelmişti.<a id="b2-13dn5" href="../Text/dipnot.xhtml#b2-13d5.">[5]</a> </p>

<p>Elbette çocukları ailelerinden rızası dışında alıp köleleştiren ve zorla Müslüman yapan bir kurum, bu kölelere nasıl ayrıcalıklı hayatlar sağlanırsa sağlansın, modern demokratik değerlerle bağdaşmayan oldukça zalim bir kurumdur. İslam dünyası dışında bu kurumla kıyaslanabilecek hiçbir kurum geliştirilmemiş, bu durumda Daniel Pipes gibi gözlemcilerin öne sürdüğü üzere, söz konusu sistem nihayetinde kökeni İslamiyet’te yatan dini sebeplerden ötürü yaratılmıştır.<a id="b2-13dn6" href="../Text/dipnot.xhtml#b2-13d6.">[6]</a> </p>

<p>Fakat yakından incelendiğinde, Müslümanların köleler ordusu sistemi herhangi bir dini emir gereğince değil, kabile toplumlarının çok güçlü olduğu bir gelenekte devlet kurma sorununa çözüm olarak ortaya çıkmıştır. Köleler ordusu Arap Abbasi hanedanı döneminde icat edilmiş, çünkü Abbasi hükümdarları imparatorluklarını ayakta tutmak için kabile olarak örgütlenmiş kuvvetlere güvenemeyeceklerini anlamıştı. Kabilelerden zorla toplanan askerler çabucak sefere çıkarılabiliyor ve ani akınlar için sayıları artırılabiliyordu; yeni İslam dini tarafından bir araya getirildikleri ve bu dinin etkisi altına girdiklerinde Ortadoğu’nun ve güney Akdeniz dünyasının büyük bir kısmını istila etmeyi başardılar. Fakat daha önce gördüğümüz gibi Çin’de, Hindistan’da ve Avrupa’da kabile düzeyinde örgütlenmenin yerini devlet düzeyinde örgütlenme almıştı, çünkü kabile düzeyindeki örgütlenmeler kolektif eylemi sürdürme konusunda başarılı olamıyordu. Kabile toplumları eşitlikçi, oybirliğine dayalı ve inatçıdır; toprağı uzun bir süre ellerinde tutmaları çok zordur ve kendi içlerinde hizipleşmeye ve çatışmaya yatkındır.</p>

<p>Köleler ordusu sistemi, dünyanın en güçlü kabile toplumlarının birinden devlet düzeyinde güçlü bir kurum oluşturmak için tasarlanan muhteşem bir adaptasyon olarak ortaya çıkmıştı. Devlet gücünü tek elde toplama ve konsolide etme konusunda öylesine başarılı olmuştu ki, filozof İbn-i Haldun’a göre İslamiyet’in dünyanın önde gelen dinlerinden biri olmasını sağlamıştı.<a id="b2-13dn7" href="../Text/dipnot.xhtml#b2-13d7.">[7]</a> </p>

<h4 class=" sigil_not_in_toc">İSLAM DEVLETİNİN YARATILMASI</h4>

<p class="n">Peygamber Muhammed, Arabistan’ın batısındaki devletsiz bir bölgede yer alan Kureyş kabilesinde doğdu. 5. bölümde belirtildiği üzere, Muhammed toplumsal sözleşmeyi, gücü ve kendi karizmatik otoritesini birlikte kullanarak önce Medine’nin anlaşmazlık içindeki kabilelerini, ardından Mekke’dekileri ve diğer çevre kasabalardakileri birleştirerek devlet düzeyinde bir toplum oluşturdu. Peygamberin öğretileri bir anlamda kasıtlı olarak kabilecilik karşıtıydı; çünkü kabilelerine değil, öncelikle Tanrıya ve onun sözlerine bağlılık gösteren evrensel bir mümin topluluğunun, yani ümmetin varlığını ilan ediyorlardı. Bu ideolojik gelişme, segmentlere ayrılmış ve kendi içinde geçimsiz bir toplumda kolektif eylemin ve güven ortamının olabildiğince genişlemesine zemin hazırlama açısından çok önemliydi.</p>

<p>Fakat Arap kabile yapısı bağlamında siyasi birliği sürdürmek daima zorlu bir mücadele olmuştur. Bu sorun, Muhammed’in 632’de ölümünden hemen sonra gün yüzüne çıktı. Peygamberin karizmatik otoritesi yarattığı devleti bir arada tutmak için yeterli olsa da, ölümü sonucunda Mekke kökenli Kureyşler, Medineli “destekçiler” olan Ensarlar ve kabileden evrilmiş diğer toplumlar gibi yeniden parçalara ayrılma tehdidiyle karşı karşıya kalmıştı. Başarı, ancak Muhammed’in sahabelerinden birinin kabileleri ilk halife, yani halef olarak Ebu Bekir’i kabul etmeye ikna eden becerikli politikasıyla sağlanmıştı. Ebu Bekir, liderliğini sağlamlaştırmak için halkın onayını kazanmak üzere kabile siyaseti konusundaki bilgilerini kullanan bir kabile soyağacı uzmanıydı.<a id="b2-13dn8" href="../Text/dipnot.xhtml#b2-13d8.">[8]</a> </p>

<p>İlk üç halife olan Ebubekir (632-634), Ömer (634-644) ve Osman (644-656) zamanında, İslam imparatorluğu nefes kesici bir hızla genişleyerek Arap yarımadasının tamamını ve günümüzdeki Lübnan, Suriye, Irak, İran ve Mısır’ın başlıca kesimlerini topraklarına kattı.<a id="b2-13dn9" href="../Text/dipnot.xhtml#b2-13d9.">[9]</a>  En göz alıcı başarısı, Kadisiye Muharebesinde Pers Sasani İmparatorluğunu mağlup etmesiydi ve bu olay 1980’lerde Irak-İran Savaşı sırasında Saddam Hüseyin tarafından da görkemli bir şekilde yüceltilmişti. 661 yılında Emevi hanedanının Şam’da kurulmasıyla genişleme devam etti ve Kuzey Afrika, Anadolu, Sind ve Orta Asya’da fetihlerin arkası kesilmedi. Arap orduları 711’de İspanyaya ulaşarak fethetti; fetihlerine Pireneler’in kuzeyiyle devam ederek, nihayet 732’deki Poitiers Muharebesi’nde Charles Martel tarafından Fransa’da durduruldu.</p>

<p>Arap kabile erkekleri dini motivasyonlara sahip olsa da, ekonomik teşvik unsurları da son derece önemliydi; çünkü uzun zamandır yerleşik ve zengin tarım toplumlarının fethi sayesinde muazzam topraklar, köleler, kadınlar, atlar ve taşınabilir mallar elde ediliyordu. İlk yönetişim sorunu tamamen yağmacı göçebelerden kaynaklanıyordu: ganimeti çeşitli kabileler arasında kavgaya yol açmayacak şekilde bölüştürmek. Taşınabilir ganimet genellikle hemen oracıkta bölüştürülüyor, beşte biri halife için ayrılarak Medine’ye geri yollanıyordu. Fethedilen topraklardaki boş araziler, halifenin kontrolü altındaki devlet toprağı olarak alınıyor, ancak genellikle büyük bir kısmı askeri sefere katılan farklı kabilelerin eline geçiyordu.<a id="b2-13dn10" href="../Text/dipnot.xhtml#b2-13d10.">[10]</a> </p>

<p>Arap kabile halkı, kısa bir süre sonra fetheden askerlerden yerleşik nüfusların yaşadığı zengin tarım topraklarını idare eden yöneticilere dönüşmek zorunda kaldı. Halifelerin devlet kurumları konusunda tekerleği yeniden icat etmesine gerek yoktu, çünkü etrafları iyi gelişmiş devlet ve imparatorluk örnekleriyle doluydu. Sasani İmparatorluğu, Arap kontrolü altına girdiğinden bu yana en yeni merkezi yönetim modelini sağladı. Bizans uygulamaları da Konstantinopolis’ten alınan topraklarda yaşayan ve çoğunluğu yeni Müslüman idaresi için çalışan Hıristiyanlardan iyi bir şekilde öğrenilmişti.</p>

<p>Gerçek bir Müslüman devleti hangi noktada ortaya çıktı? Edebi kaynaklara kıyasla belge niteliğindeki kaynakların az oluşu, kesin bir yargıya varmayı güçleştirmektedir. Kesin olarak Emevi Abdülmelik zamanında (685-705) ve belki ikinci Emevi halifesi Muaviye zamanında (661-680) güçlü bir orduya ve polis teşkilatına sahip olan, halkından düzenli olarak vergi toplayan, bu vergileri toplamak için bürokrasiye sahip olan, adaleti yerine getiren ve anlaşmazlıkları çözen, örneğin büyük camiler gibi kamu binalarının yapılması için emir verebilen bir yönetim mevcuttu.<a id="b2-13dn11" href="../Text/dipnot.xhtml#b2-13d11.">[11]</a>  Peygamber Muhammed’in döneminde bu kurumsal unsurlardan hiçbiri var olmadığından, Muhammed’in kurduğu sistemin kabile koalisyonundan ziyade devlet olduğunu düşünmek daha zordur.</p>

<p>Perslerin mutlak monarşi ideali krallara öylesine büyük güç vermişti ki, kral barışı zorla kabul ettirebiliyor ve tarım toplumlarındaki başlıca uzlaşmazlık ve düzensizlik kaynağı olan silahlı, zorba elitleri zapt edebiliyordu. Bu tür toplumlara modern bir demokratik perspektiften bakınca, tarım toplumlarındaki kralların tıpkı yırtıcı bir elit sınıfındaki diğer üyeler gibi olduğunu, belki de diğer oligarşilerin rantlarını ve çıkarlarını korumak amacıyla tayin ettiği krallar olduğunu görebiliriz.<a id="b2-13dn12" href="../Text/dipnot.xhtml#b2-13d12.">[12]</a>  Aslında bu toplumlarda kral, bir aristokratik veya oligarşik elit sınıfı ve köylüler, kasabalılar gibi elit olmayan sınıflar arasında yürütülen neredeyse üç yönlü bir mücadele vardı. Kral genellikle hem potansiyel siyasi zorlukları hafifletmek, hem de vergi gelirlerinden payını almak için oligarşiye karşı elit olmayan aktörlerin tarafını tutuyordu. Burada, monarşi nosyonunun özünde genel kamu menfaatinin temsilcisi olmanın yattığını görebiliriz. Çin’de oligarşik elitlerin kontrolü altında latifundiyanın büyümesinden ötürü imparatorların kendilerini nasıl tehdit altında hissettiğini ve bu elitleri sınırlamak veya dağıtmak için devletin gücünü nasıl kullandığını görmüştük. Aynı durum Sasani İmparatorluğu için de geçerliydi; burada mutlak monarşi, kavgalarıyla sıradan vatandaşların çıkarlarını zedeleyen farklı elitler karşısında düzeni sağlayan bir siper olarak görülüyordu. Dolayısıyla, monarşinin kanunları bir adalet simgesi olarak icra etmesine güçlü bir vurgu yapılıyordu.<a id="b2-13dn13" href="../Text/dipnot.xhtml#b2-13d13.">[13]</a> </p>

<p>Kabile düzeyinden devlet düzeyinde bir topluma geçiş sırasında, Arap hükümdarlar beraberlerinde çeşitli şeyler getirmişti. Etraflarını saran devlet düzeyindeki toplumlarda olduğu gibi, mutlak monarşi ve merkezi bürokratik yönetim modeline sahiptiler. Daha da önemlisi, Tanrının önünde evrensel insan eşitliğine vurgu yapan dini bir ideolojileri vardı. Peygamberin öğretilerinden en mantıklı sonucu çıkaran grup bir bakıma Haricilerdi. Hariciler, Basra ve Arap Yarımadasında güç üsleri kurmuştu. Muhammed’in halefi Müslüman olduğu sürece, Arap olmasının veya olmamasının ya da hangi kabileden geldiğinin bir önemi olmadığını savunuyorlardı. Muhammed’in halefleri bu fikri temel almış olsaydı, Kutsal Roma İmparatorluğu gibi akrabalıktan ziyade ideolojiye dayanan ulusötesi, çok etnikli bir imparatorluk kurmayı deneyebilirlerdi. Fakat Emevi hanedanındaki birbirinden farklı tüm bölgeler arasında tek bir merkezi idare oluşturmak şöyle dursun, imparatorluğun birliğini korumak bile hanedan için zorlu bir görevdi. Güçlü kabile bağları zamanla din ideolojisini bastırdı ve İslam devleti akrabalar arasındaki uzlaşmazlıklar ve husumetlerin gölgesinde kalmaya devam etti.</p>

<p>Bu uzlaşmazlıkların en önemlilerinden biri, Peygamber’in ölümünden kısa bir süre önce patlak verdi. Muhammed, Kureyş kabilesindeki Haşimiler sülalesindendi. Muhammed’in büyük dedesi Abd Menaf, rakip sülalelerden biri olan Emevilerin de atasıydı. Emeviler ve Haşimiler, peygamber henüz doğmadan önce ve sağken fena bir münakaşa içinde olmuş, Emeviler Medine’de Muhammed’e ve Müslüman takipçilerine silahlı direniş göstermişti. Mekke’nin fethinden sonra Emeviler İslamiyet’e geçiş yapsa da sülaleler arasındaki husumet giderilmedi. Muhammed’in oğlu yoktu ve en sevdiği karısı Aişe’den Fatıma adlı bir kızı vardı. Fatıma, peygamberin kuzeni Ali’yle evliydi. Üçüncü halife Osman, akrabaları tarafından göreve getirilen ve daha sonra suikaste kurban giden bir Emeviydi. Osman’ın ardından halife olan Ali, Arabistan’dan sürgün edildi ve Kufe’de (günümüzdeki Irak topraklarında) dua ederken bir Harici tarafından öldürüldü. Haşimiler, Hariciler ve Emeviler arasında bir dizi iç savaş <i>(fitne)</i> baş gösterdi ve neticede Emeviler, Ali’nin oğlu Hüseyin’in Irak güneyindeki Kerbela Muharebesi’nde ölmesinin ardından nihayet hâkimiyetlerini ve hanedanlarını birleştirdi. Ali’nin taraftarları Şiiler, halifenin Muhammed’in soyundan gelmesi gerektiğine inanan meşruiyet yanlılarıydı.<a id="b2-13dn14" href="../Text/dipnot.xhtml#b2-13d14.">[14]</a>  Emevi halifesi Muaviye’nin takipçileri ise Ortodoks teorisi ve uygulamasının taraftarları olduğu iddia edilen Sünnilerdi.<a id="b2-13dn15" href="../Text/dipnot.xhtml#b2-13d15.">[15]</a>  Sünniler ile Şiiler arasındaki büyük uçurumun kökeni Arap kabileleri arasındaki rekabete dayanmakla birlikte, yirmi birinci yüzyılda halen arabaların bombalanmasına ve camilere yönelik terör saldırılarına yol açmaktadır.</p>

<p>İlk halifeler, özellikle orduda kabile bağlarından üstün olan devlet yapıları oluşturmayı denemiş, kabile sınırlarını aşan onlarca ve yüzlerce birlik oluşturulmuştu. Fakat bir tarihçinin deyişiyle, yeni Müslüman elitler “kabile kimliğinin Arap toplumunda çok sağlam köklere sahip olduğunu ve bir kararla ortadan kaldırılamayacağını ya da kabile bağının ayrıcalığından üstün olabilecek birkaç önlem tarafından alt edilemeyeceğini fark etmişti. Kabile erkeklerini devlete entegre etme konusundaki başarıları, kabile bağlarını kendi çıkarları için kullanabilme yetisine olduğu kadar, bu bağları hükümsüz kılma yetilerine de dayanıyordu.”<a id="b2-13dn16" href="../Text/dipnot.xhtml#b2-13d16.">[16]</a>  Amerikalılar 2003 yılındaki müdahalenin ardından Irak’ın Anbar ilini işgal ederken şunu keşfetmişti: Kabile reisinin geleneksel otoritesini kullanarak kabile savaşçılarını kontrol etmek, toplumsal gerçekleri göz ardı eden yeni gayrişahsi birimler yaratmaktan daha kolaydı. Komutanıyla münakaşa eden bir kabileli, ordudan ayrılıp akrabalarının arasına dönmeye karar verebilirdi; fakat eğer komutanı aynı zamanda şeyhi olursa bu mümkün değildi.</p>

<p>Fakat kabile temelleri üzerine kurulan bir devlet, doğası gereği zayıf ve dengesizdir. Kabile liderleri alınganlıkları ve disiplinsizlikleriyle meşhurdu ve bir saygısızlık veya münakaşa sonucunda genellikle akrabalarıyla birlikte ortadan kaybolurdu. İlk halifeler, göreve getirdikleri kabile liderlerine hiç güvenmiyor ve genelde onları önemli komuta makamlarına getirmeyi reddediyordu. Yeni devlet Müslümanların liderliğini küçümseyen, bağımsız kabileci göçebeler tarafından da tehdit ediliyordu. Söylenenlere göre, Halife Osman önemli bir kabile liderinin fikrini “Embesil Bedevi”nin sözleri olarak görüp geri çevirmişti.<a id="b2-13dn17" href="../Text/dipnot.xhtml#b2-13d17.">[17]</a> </p>

<h4 class=" sigil_not_in_toc">KÖLELER ORDUSUNUN KÖKENİ</h4>

<p class="n">Köleler ordusu sistemi, dokuzuncu yüzyılın ortasında Müslüman askeri gücünün temelini oluşturan ve kabile erkeklerini zorla askere alan sistemin getirdiği</p>

<p class="bosluk1"></p>

<div><img alt="Halifelergenisleme" src="../Images/Halifelergenisleme.jpg"/></div>

<p class="bosluk1"></p>

<p>bitmek bilmeyen zayıflıkların üstesinden gelme yolu olarak Abbasi hanedanında geliştirildi.<a id="b2-13dn18" href="../Text/dipnot.xhtml#b2-13d18.">[18]</a>  Haşimi soyundan gelen Abbasiler, 750’de Şiilerin ve Pers Devletinde bulunan Horasani güçlerin de yardımıyla Emevileri iktidardan indirdi ve başkenti Şam’dan Bağdat’a taşıdı.<a id="b2-13dn19" href="../Text/dipnot.xhtml#b2-13d19.">[19]</a>  İlk Abbasiler, kurallarını uygulamak için acımasızca güç kullanıyor, Emevi soyunu mümkün olduğunca ortadan kaldırıyor ve bir zamanlar müttefikleri olan Şiiler ve Horasanlılara baskı uyguluyordu. Devlette merkezileşme artmıştı ve tüm güç vezir olarak bilinen başbakanın elinde</p>

<p class="bosluk1"></p>

<div><img alt="02" src="../Images/02.jpg"/></div>

<p class="bosluk1"></p>

<p>toplanıyordu. Sarayın boyutu ve ihtişamı da artmış, yerleşik şehir imparatorluğu ile imparatorluğun kökenini oluşturan kabile bölgeleri arasındaki ayrım büyümüştü.<a id="b2-13dn20" href="../Text/dipnot.xhtml#b2-13d20.">[20]</a>  Abbasi yöneticileri, daha ilk günlerinde akrabalık bağlarına dayalı siyasi gücün yarattığı kararsızlığının üstesinden gelmek için köleler ordusunun işe yarayabileceğini düşünüyordu. Azat edilmiş kölelerden (<i>mevaliler</i>) oluşan bir grubu kendi akrabalarına tercih etmeye başlayan ve Horasanlı müttefiklerine uşakları ve yardımcıları olarak öncelik veren Halife Mehdi (775-785), bu konuda şöyle bir açıklama yapmıştır:</p>

<p class="ara">halk arasında otururken, bir <i>Mevla</i>’yı yanıma çağırıp ayağa kaldırabilir ve dizleri dizlerime değecek şekilde yanıma oturtabilirim. Kalabalık dağılır dağılmaz ise ona atımı tımarlamasını emredebilirim; o da bu emirden hoşnut olacak ve bana gücenmeyecektir. Ama aynı şeyi başka birinden istersem, şöyle diyecektir: “Ben senin destekçinin ve yakın müttefikinin oğluyum”, “Ben [Abbasi] davanın gazisiyim” ya da “Ben [Abbasi] davanda sana ilk katılanlardan birinin oğluyum”. Ve ben onu [inatçı] fikrinden caydıramam.<a id="b2-13dn21" href="../Text/dipnot.xhtml#b2-13d21.">[21]</a> </p>

<p>Fakat devletin esas askeri gücü olarak yabancıların kullanılması, Halife El Memun (813-833) ve El Mutasım (833-842) zamanında Orta Asya’daki Maveraünnehir’in fethi sırasında Türk kabilelerinden çok sayıda erkeğin imparatorluğa katılmasıyla başladı. Üstün savaşma kabiliyetleriyle pek çok Arap yazarın dikkatini çeken Türk kabileleri, Orta Asya steplerinde Arap yayılmasını durdurmuştu.<a id="b2-13dn22" href="../Text/dipnot.xhtml#b2-13d22.">[22]</a>  Fakat Türkler halifenin tarafında savaşacak kabile birlikleri olarak görevlendirilemiyor, çünkü onlar da kabile örgütlenmesinin kusurlarını taşıyordu. Daha ziyade tek tek esir alınıyor ve kabileci olmayan orduda asker olarak yetiştiriliyorlardı. El Memun döneminde dört bin Türk köleden oluşturulan Memlükler adlı birlik, Mutasını döneminde yaklaşık yetmiş bin askere yükseldi.<a id="b2-13dn23" href="../Text/dipnot.xhtml#b2-13d23.">[23]</a>  Göçebe kabilelerden gelen bu sert askerler kısa bir süre önce İslamiyet’e geçmiş ve Müslümanların davasına dört elle sarılmışlardı. “Yiğitlik, korkusuzluk, cesaret ve metanette diğer ırklardan üstün oldukları için” Abbasi ordusunun kalbini oluşturdular. El Memun’un seferlerinin gözlemcilerinden biri,</p>

<p class="ara">konaklama yerinin yakınında yolun iki tarafına dizilmiş iki sıra atlı gördü .... Yolun sağ tarafındaki sıra 100 Türk atlıdan oluşuyordu. Yolun sol tarafındaki sırada 100 “başka” atlı vardı [yani Araplar]... Hepsi savaş düzeninde dizilmiş, El Memun’un gelmesini bekliyordu... Gün ortasıydı ve sıcak gittikçe bastırıyordu. Memun geldiğinde üç dört kişi hariç tüm Türklerin atlarının üzerinde dimdik oturduğunu gördü; fakat “diğerlerinin hepsi” ... yere serilmişti.<a id="b2-13dn24" href="../Text/dipnot.xhtml#b2-13d24.">[24]</a> </p>

<p>El Mutasım Türkleri organize ederek bir Memlük alayı oluşturdu ve Türk savaşçılarla yerli halk arasındaki şiddet nedeniyle başkenti Bağdat’tan Samara’ya taşıdı. Onlara kendi akademilerinde özel eğitim verdi, evlenmeleri için Türk köle kızlar satın aldı ve yerli halka karışmalarını yasakladı; böylece etrafındaki toplumla hiçbir bağı bulunmayan bir askeri kast oluşturmayı başardı.<a id="b2-13dn25" href="../Text/dipnot.xhtml#b2-13d25.">[25]</a> </p>

<p>Aileye bağlılık ile adil siyasi düzen arasında gerginlik olduğu fikri, Batı siyasi felsefesinde uzun zaman öncesine dayanmaktadır. Platonun <i>Devlet</i> adlı eseri, filozof Sokrates ile bir grup genç adam arasında “sözde” oluşturmaya çalıştıkları “adil şehrin” doğası hakkındaki bir tartışmadır. Sokrates, adil şehrin bir muhafız sınıfına ihtiyacı olacağını, bu muhafızların şehri hevesle ve gururla savunan kişiler olması gerektiğini anlamalarına yardımcı olmuştur. Muhafızlar başlıca prensibi dostlara iyilik, düşmanlara kötülük yapmak olan savaşçılardır; müzik ve jimnastiğin düzgün kullanımıyla, toplum yararını düşünen kimseler olarak dikkatle eğitilmeleri gereklidir.</p>

<p><i>Devlet</i>’in V. cildi, muhafızların kadınları ve çocuklarının komünizmine ilişkin ünlü tartışmayı içermektedir. Sokrates cinsel arzunun ve çocuk arzusunun doğal olduğunu, ancak aile bağlarının muhafızların koruduğu şehre duyulan bağlılıkla çekişme halinde olduğunu belirtmiştir. Sokrates’e göre, muhafızlara biyolojik anne-babalarının değil, toprağın çocukları olduklarına dair “efsanenin” anlatılmasının sebebi budur. Muhafızlar birlikte yaşamalı, bir kadınla evlenmelerine izin verilmemeli ve farklı partnerlerle cinsel ilişkiye girerek çocuklarını ortaklaşa büyütmelidirler. Doğal aile, kamu yararının düşmanıdır:</p>

<p class="ara">Öyleyse daha önce söylenenler ve şu anda söylenenler onları gerçek muhafızlara dönüştürmez mi, üstelik herkesin aynı şeye “benim” dememesi ve farklı insanların farklı şeylere ad vermesi, örneğin bir adamın başkalarından ayrı olarak sahip olduğu her şeyi kendi evine sürüklemesi ve bir diğerinin kendi evinde farklı kadınlarla ve çocuklarla ayrı bir hayat sürmesi, kendine has zevkler ve kendine has kederler yaşaması şehirden kopmalarına neden olmaz mı?<a id="b2-13dn26" href="../Text/dipnot.xhtml#b2-13d26.">[26]</a> </p>

<p>Sokrates’in veya Platonun bu tür bir komünizm anlayışının mümkün olabileceğine inanıp inanmadığı kesin değildir. Aslında, Sokrates’in muhatapları daha sonra “konuşmada geçen” şehrin gerçek bir şehir olarak inşa edilip edilmeyeceği fikrine büyük bir şüphecilikle yaklaşmıştır. Tartışmanın amacı, insanların özel akrabalık bağları ile daha geniş kapsamlı bir kamusal siyasi düzene karşı yükümlükleri arasında süregelen gerginlikleri vurgulamaktı. Buradan yapılan çıkarıma göre, başarılı bir düzende muhafızların devletle bağlarını ailelerine duydukları sevgiden üstün tutmasını sağlayan bir mekanizma ile akrabalığın gücünü bastırmak gereklidir.</p>

<p>El Memun, El Mutasım ve erken dönemdeki diğer Müslüman liderlerin Platon’u okuyup okumadıkları veya fikirlerini bilip bilmedikleri belirsizdir. Fakat köleler ordusu kurumu, Platonun adil şehrindeki aynı zorunluluklara hitap ediyordu. Kölelere topraktan doğdukları söylenmemişti; çok uzakta doğdukları, devletin ve kamu menfaatinin simgesi olan halifelerinden başka hiç kimseye sadık olmadıkları anlatılmıştı. Köleler biyolojik ebeveynlerini bilmiyordu; yalnızca efendilerini tanıyor ve yalnızca ona karşı yoğun bir sadakat besliyorlardı. Kölelere sıradan yeni adlar verilmişti; çoğunluğu Türkçe olan bu adlarla sülaleye dayalı bir toplumda kendi sülalelerinden koparılıyorlardı. Kadınların ve çocukların komünizmini yaşamıyorlardı, Arap toplumundan ayrıştırılmışlardı ve bu toplumda kök salmalarına izin verilmiyordu. Özellikle de “ellerine geçenleri” sürükleyebilecekleri şahsi yuvalar kurmalarına izin verilmiyordu; geleneksel Arap toplumunda kalıcı olarak görülen nepotizm ve birbirine ters düşen kabile bağları sorunu bu şekilde gideriliyordu.</p>

<p>Memlüklerin askeri kurum olarak gelişimi, Abbasi hanedanında çok uzun bir zaman sonra gerçekleşti; burada amaç hanedanın konumunu korumak ve çöküşünü önlemekti. Fakat dokuzuncu yüzyılın ortasında imparatorluk bağımsız hükümdarlıklara bölünmeye çoktan başlamıştı. Bu durum, 756’da bir Emevi prensinin firar ederek İspanya’da bağımsız bir halifelik kurmasıyla başladı. Sekizinci yüzyılın sonunda ve dokuzuncu yüzyılın başında Fas ve Tunus’ta, dokuzuncu yüzyılın sonunda ve onuncu yüzyılın başında ise Doğu İran’da bağımsız hanedanlar kuruldu. Onuncu yüzyılın ortasında Mısır, Suriye ve Arabistan da kaybedildi ve böylece Abbasi devleti yalnızca Irak’ın bazı kesimleri üzerinde hükümdarlığa mahkûm oldu. İster hanedanlık rejimi ya da modern rejim olsun, bir daha hiçbir Arap rejimi Müslüman veya Arap dünyalarını birleştiremeyecekti. Bunu ancak Türk Osmanlılar başarabilecekti.</p>

<p>Abbasi imparatorluğu ayakta kalmasa da, köleler ordusu kurumu ayakta kaldı ve sonraki yüzyıllarda İslamiyet’in de kurtulmasında hayati rol oynadı. Hepsi köleler ordusundan güç alan üç yeni merkez ortaya çıktı. Birincisi, önceki bölümde bahsedilen ve Doğu İran ile Orta Asya’nın bazı kesimlerini birleştiren, Gazni (Afganistan) merkezli Gazne imparatorluğuydu. Gazneliler, Kuzey Hindistan’a girerek alt kıtanın Müslüman hâkimiyetine girmesinin yolunu açtı. İkincisi, hem Hıristiyan haçlıları hem de Moğolları durdurma görevini başarıyla yerine getirerek İslamiyet’in bir dünya dini olmasının önünü açan Mısır’daki Memlük sultanlığıydı. Sonuncusu ise, köleler ordusu kurumunu mükemmelleştiren ve bu kurumdan faydalanarak bir dünya gücüne yükselen Osmanlıların kendisiydi. Üç örnekte de köleler ordusu temelde kabile yapısına sahip toplumlarda dayanıklı bir askeri araç oluşturma sorununu çözdü. Fakat Gaznelilerde ve Mısırlı Memlüklerde, akrabalık ve patrimonyalizmin Memlük kurumunda yeniden baskın gelmesi nedeniyle kurum çöküşe geçti. Ayrıca, Mısır toplumundaki en güçlü toplumsal kurum olan Memlükler sivil denetim altında yaşamayı beceremedi ve yirminci yüzyılın gelişmekte olan ülkelerindeki askeri diktatörlüklere öncülük eden bir şekilde devlete el koydu. Yalnızca Osmanlılar patrimonyalizmin devlet mekanizmasından silinmesi gerektiğini kavradılar ve bunu yaklaşık üç yüzyıl boyunca sürdürdüler. Aynı zamanda orduyu sıkı bir sivil denetim altında tuttular. Fakat on yedinci yüzyılın sonlarından itibaren patrimonyalizm ve miras prensibinin yeniden canlanmasıyla onlar da çöküşe geçti.</p>
</body>
</html>