<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>12</h1>
<h2 id="sigil_toc_id_12">HİNT YÖNETİM BİÇİMLERİNİN ZAAFLARI</h2>

<div class="b">Mauryalar nasıl Hindistan’ın ilk ve en başarılı yerli hükümdarları oldu; Mauryalar yönetimindeki Hint devletinin mahiyeti; Aşoka’nın karakteri; Guptalar döneminde gerileme, anlaşmazlık ve yeniden canlanma; Hindistan neden nihayetinde yabancı işgalcilerin eline düştü</div>

<p class="n">Hindistan’ın sosyal gelişimi, siyasi ve ekonomik gelişiminden önce gerçekleşmişti. Alt kıta, kendisini siyasi olarak birleştirmeyi deneyenlerden çok daha önce, onu diğerlerinden farklı bir medeniyet haline getiren dini inançlar ve sosyal uygulamalarla ortak bir kültür edinmişti. Ve birleşme teşebbüsü sırasında toplumun kuvveti öylesine büyüktü ki, siyasi otoriteye karşı koyabilmiş ve siyasi otoritenin toplumu şekillendirmesini önlemişti. Çin, toplumu ömür boyu devamlı zayıf tutan güçlü bir devlet geliştirirken, Hindistan güçlü bir devletin oluşmasını ilk elden önleyen güçlü bir topluma sahipti.</p>

<p>Hint alt kıtasında M.Ö. ilk milenyumun başında kabile toplumundan sivrilen yüzlerce ve binlerce küçük devlet ve reislik arasından üç krallık (Kaşi, Kosala ve Magadha) ve Vrijji reisliği (gana-sangha) Hint-Gangetik Düzlüğünde güç iddia eden unutulmaz rakipler olmuştu. Bunlar arasından Magadha (aslen günümüzdeki Bihar eyaleti), alt kıtanın büyük bir kısmını tek bir çatı altında birleştirmek için Qin devletinin rolünü oynamaya mahkûmdu. Bimbisara, M.Ö. altıncı yüzyılın ikinci yarısında kral oldu ve bir dizi stratejik evlilik ve fetih sayesinde Magadha’yı Doğu Hindistan’ın başlıca devleti olarak kurdu. Magadha, devlet öncesi dönemde küçük sülaleler tarafından yapılan gönüllü ödemelerin yerine toprak ve mahsul vergisi almaya başladı. Bu durum, vergi toplama işini yürütecek bir yönetim ekibinin istihdam edilmesini gerektiriyordu. Vergiler tarımsal üretimin altıda biri olacaktı; bu da eğer gerçekse henüz yeni bir tarım toplumu için oldukça yüksekti.<a id="b2-12dn1" href="../Text/dipnot.xhtml#b2-12d1.">[1]</a>  Kral, krallığındaki tüm topraklar üzerinde değil de yalnızca çorak araziler üzerinde hak iddia edebiliyordu ve o dönemde nüfus yoğunluğu düşük olduğundan söz konusu topraklar büyük ihtimalle oldukça genişti.</p>

<p>Bimbisara daha sonra oğlu Ajatasatru tarafından öldürüldü ve Ajatasatru, Kosala ve Kaşi’yi de ekleyerek batıya doğru yol alıp Vrijjiler ile uzun vadeli bir çekişme sürdürdükten sonra nihayet gana-sangha liderleri arasındaki kavgaların tohumunu atarak galibiyet kazandı. Ajatasatru M.Ö. 461’de öldüğünde, Magadha Ganj deltasını ve nehrin alt kıyısının büyük bir kısmını kontrol ediyordu ve artık yeni başkent Pataliputra’ydı. Ardından hâkimiyet bir dizi başka krala geçti; bunlar arasında Şudra statüsünden iktidara yükselen kısa ömürlü Nanda hanedanı da vardı. Büyük İskender Nandaların ordusuyla karşılaştığında, birlikleri isyan çıkardığı için yönünü Pencap’a çevirmek zorunda kalmıştı. Yunan kaynakların iddiasına göre ordu yirmi bin süvari, iki yüz bin piyade, bin savaş arabası ve üç bin filden oluşuyordu. Ancak Yunanların geri çekilmesini haklı çıkarmak için bu sayıların abartılmış olduğu kesin görünüyor.<a id="b2-12dn2" href="../Text/dipnot.xhtml#b2-12d2.">[2]</a> </p>

<p>Nandalar, Chandragupta Maurya sayesinde Magadha’da başarıya ulaşmıştı. Chandragupta, topraklarını epeyce genişleterek M.Ö. 321’de Hindistan’ın ilk büyük alt kıta yönetimi olan Maurya İmparatorluğunu kurdu. Ustası ise <i>Arthasastra</i> adlı kitabı Hindistan’ın devlet idaresini konu alan klasik bir bilimsel eser olarak kabul edilen Brahman yazar ve bakan Kautilya’ydı. Chandragupta, İskender’in halefi Selevkos Nikator’a karşı yürüttüğü seferde kuzeybatıyı fethederek, Pencap ve Afganistan’ın doğusu ile Baluçistan’ın bazı kısımlarını Maurya denetimi altına sokmuştu. İmparatorluğu artık batıdaki Pers devletinden doğudaki Assam’a kadar uzanıyordu.</p>

<p>Hindistan’ın güneyindeki Dravid kesimini fethetmek, Chandragupta’nın oğlu Bindusara ve torunu büyük imparator Aşoka’ya kalmıştı. Bindusara, imparatorluk sınırlarını güneydeki Deccan yaylasından güneydeki Karnataka’ya kadar genişletti ve Aşoka, söylentilere göre uzun ve kanlı bir seferle M.Ö. 260’ta güneydoğudaki Kalinga’yı fethetti (burası günümüzdeki Orissa eyaletini ve Andhra Pradeş eyaletinin bazı kesimlerini içeriyordu). Hindistan’ın o dönemdeki edebi olmayan kültürü nedeniyle Aşoka’nın başarıları tarihte hiçbir zaman Çince <i>Tarih Kitabı</i> veya <i>İlkbahar-Sonbahar Yıllıkları</i> gibi kaydedilmedi. 1915’e kadar Hindistan’daki nesiller tarafından büyük bir kral olarak kabul edilmiyordu, ancak 1915’te çok sayıda kaya fermanı deşifre edildi ve arkeologlar Aşoka’nın imparatorluğunun sınırlarını birleştirdi.<a id="b2-12dn3" href="../Text/dipnot.xhtml#b2-12d3.">[3]</a> </p>

<p>Üç nesilde Mauryalar tarafından toparlanan imparatorluk sınırları, artık Himalayaların güneyindeki tüm Kuzey Hindistan topraklarından batıdaki Pers devletine, doğudaki Assam’a ve güneydeki Karnataka’ya kadar genişlemişti. Alt kıtadan dahil olmayan tek kısımlar, günümüzdeki Kerala, Tamil Nadu ve Sri Lanka’nın bulunduğu uzak güney topraklarıydı. Hiçbir yerli Hindistan rejimi, bir daha asla bu kadar toprağı tek bir hükümdarın yönetimi altında toplayamadı.<a id="b2-12dn4" href="../Text/dipnot.xhtml#b2-12d4.">[4]</a>  Babürlerin Delhi sultanlığı bundan çok daha küçüktü. İngilizler alt kıtada daha büyük bir imparatorluğa hükmetmiş olsa da, bu durum beraberinde şu soruyu getiriyor: Aşoka’nın, Akbar’ın ya da İngiliz naibin Hindistan’a “hükmetmesi” ne anlama gelmektedir?</p>

<div><img alt="asokaimp" src="../Images/asokaimp.jpg"/></div>

<h4 class=" sigil_not_in_toc">MAURYA İMPARATORLUĞU: NASIL BİR DEVLET?</h4>

<p class="n">Tarihçiler eski Hindistan’da nasıl bir devletin var olduğu sorusunu uzun uzadıya tartışmaktadır.<a id="b2-12dn5" href="../Text/dipnot.xhtml#b2-12d5.">[5]</a>  Bu soruya karşılaştırmalı bir perspektiften bakarsak, özellikle de Aşoka’nın Hint imparatorluğunu Çin Şi Huang tarafından kurulan Çin imparatorluğuyla kıyaslarsak daha iyi anlayabiliriz. Bu imparatorluklar neredeyse aynı zamanda kurulmuş olsa da (M.Ö. üçüncü yüzyılın ortası ila sonu), yönetimlerinin mahiyeti açısından birbirlerine tamamen zıtlardı.</p>

<p>Her iki imparatorluk da tek bir birim etrafında şekilleniyordu: Magadha ve Qin. Qin devleti gerçek bir devlet olarak adlandırılmayı hak etmektedir, çünkü Max Weber’in tanımladığı modern devlet yönetimi özelliklerinin çoğunu taşımaktadır. Devleti yöneten patrimonyal elitlerin büyük bir kısmı, devletin yüzyıllardır süren savaşlarında ölmüş ve yerlerini git gide daha gayrişahsi olarak seçilen yenilere bırakmıştı. Qin, iyi tarla sisteminin kaldırılması ile geleneksel mülkiyet haklarını altüst etmiş, yerlerine zeametlerden ve vilayetlerden oluşan yeknesak bir sisteme sahip patrimonyal bölgeler getirmişti. Qin savaşan rakip devletleri yenerek birleşik bir imparatorluk kurduğunda, bu merkezi kamu idaresini Çin’in tamamına yaymayı denedi. Zeamet ve vilayet sistemi, fethedilen diğer devletlerin topraklarını da kapsayacak şekilde genişletildi; tek tip ağırlık ve ölçü birimlerinin yanı sıra ortak bir yazı dili de kabul edildi. 8. bölümde gördüğümüz gibi, Qin hükümdarları nihayetinde projelerinde başarısız oldu ve Eski Han Hanedanında patrimonyal yönetim bir dereceye kadar geri döndü. Fakat Han hükümdarları yönetimi merkezileştirme projesinde ısrar ederek, imparatorluk olmasa da tek tip merkezi devlet olarak adlandırılabilecek bir sistem kurana dek, geriye kalan tımar sahiplerini bir bir yoldan çekti.</p>

<p>Böyle bir durum Maurya imparatorluğunda neredeyse hiç gerçekleşmedi. Magadha merkez eyaleti görünüşe göre herhangi bir modern özelliğe sahip değildi, ancak Qin dönemine kıyasla burada yönetimin mahiyeti ile ilgili çok daha az bilgiye sahibiz. Devlet idaresine istihdam tamamen patrimonyaldi ve kast sistemiyle keskin sınırlara ayrılmıştı. <i>Arthasastra</i> daki Kautilya, yüksek makama gelmek için başlıca niteliğin soylu bir aileden gelmek olduğunu ya da adayın “babası ve dedesinin” yüksek makam sahibi anlamına gelen <i>amatya</i> olması gerektiğini söylemektedir. Bu makam sahiplerinin neredeyse hepsi Brahmandı. Bürokrasi içindeki maaş kadroları oldukça hiyerarşikti ve en düşük ila en yüksek maaşlar arasındaki oran 1:4.800’dü.<a id="b2-12dn6" href="../Text/dipnot.xhtml#b2-12d6.">[6]</a>  Bürokratik istihdamın liyakate dayalı olarak yapıldığına dair ya da Yunan gezgin Megasthenes’in de onayladığı gibi kamu makamının en tepedeki üç varna dışındakilere açık olduğuna dair herhangi bir kanıt yoktur.<a id="b2-12dn7" href="../Text/dipnot.xhtml#b2-12d7.">[7]</a>  Magadha’ya egemenlik kazandıran savaşlar, Qin devletinin başından geçen uzun soluklu ve vahşi olaylar gibi değildi; eski elitlerin kökü kazınmamıştı ve Magadha’nın durumu hiçbir zaman tüm erkek nüfusunun askere alınmasını gerektirecek kadar korkunç görünmüyordu. Bildiğimiz kadarıyla, Maurya devleti ağırlık ve ölçü birimlerini standartlaştırmak için hiçbir çaba göstermemiş veya hâkimiyeti altındaki bölgelerde konuşulan tek bir dil belirlememişti. M.S. on altıncı yüzyılda bile Hint devletleri hâlâ tek tip standartları empoze etmek için uğraşıyordu ve bunu Mauryalardan neredeyse iki milenyum sonra gelen İngiliz Raj yönetimine kadar başaramamıştı.<a id="b2-12dn8" href="../Text/dipnot.xhtml#b2-12d8.">[8]</a> </p>

<p>Magadha merkez devleti ile imparatorluğun geri kalanı arasındaki ilişki evlilikle sağlanıyordu ve fetihler de Çin dekinden çok farklıydı. Bir Çin devletinin diğeri tarafından fethedilmesi, genellikle iktidardaki tüm sülalenin yok edilmesiyle ve topraklarının başka bir yönetici hanedanın yönetimi altına geçmesiyle sonuçlanıyordu. Doğu Zhou Hanedanı döneminde Çinli elit sülalelerin sayısı büyük ölçüde düştü. Maurya imparatorluğu çok daha yumuşak bir şekilde kuruldu. Çok sayıda yaralının olduğu ve arazi yakma politikasının baş gösterdiği tek savaş Kalinga’nın fethiydi ve bu olay ülkeyi fetheden Aşoka’nın üzerinde travmatik bir etki yaramıştı. Diğer pek çok örnekte fethin anlamı, mevcut hükümdarın savaştaki yenilgiden sonra Mauryaların sembolik egemenliğini kabul etmesiydi. <i>Arthasastra, </i>zayıf kralların daha güçlü komşularını kabul etmesini ve egemenliklerini gönüllü olarak tanımasını önermektedir. Fethedilen bir toprağın mevcut hükümdarlarından temizlenmesi ve arpalık olarak kralın akrabalarına veya ev halkının uşağına bağışlanması geleneğinin hüküm sürdüğü Çin ve Avrupa’nın aksine burada “feodalizm” yoktu. Hint tarihçiler bazen “vasal” krallıklardan bahsetse de, bu krallıklarda sözleşmeye bağlı Avrupa vasallık sisteminin öneminden eser yoktur.<a id="b2-12dn9" href="../Text/dipnot.xhtml#b2-12d9.">[9]</a>  Mauryaların gücü yeniden dağıttığını söylemek doğru değildir, çünkü güç zaten en başından beri gerçek anlamda merkezileşmemiştir. Anlaşılan o ki, Mauryalar devlet kurumlarını yalnızca imparatorluğun merkez bölgelerinde empoze etmek dışında hiçbir çaba göstermemiştir. İmparatorluğun geneline hâkim olan yerel yönetim tamamen patrimonyal kalmış ve profesyonel bir kalıcı yönetim kadrosu oluşturma girişiminde bulunulmamıştır. Yani her yeni kral yanında farklı bir sadık kitleyle geliyordu ve yönetici değişikliği oluyordu.<a id="b2-12dn10" href="../Text/dipnot.xhtml#b2-12d10.">[10]</a> </p>

<p>Maurya imparatorluğunun sembolik olarak hüküm sürdüğü topraklar üzerindeki hafif kontrolünün kanıtı, kabile federasyonlarının veya reisliklerin (ganasan-ghalar) imparatorluğun egemenlik dönemi boyunca varlığını sürdürmesiydi. Bu örgütlenmelerde siyasi karar alma mekanizması hiyerarşik krallıklardan daha katılımcı ve karşılıklı anlaşmaya dayalı olduğundan, Hint tarihçiler bunları bazen “cumhuriyet” olarak adlandırmaktadır. Ancak bu yalnızca ayakta kalan kabile yönetimlerinin hâlâ akrabalığa dayandığı gerçeğinin üzerine modern bir cila çekmektedir.<a id="b2-12dn11" href="../Text/dipnot.xhtml#b2-12d11.">[11]</a> </p>
<p><i>Arthasastra</i> da Kautilya mali politikayı ve vergilendirmeyi kapsamlı olarak ele alsa da, tavsiyelerinin ne kadar hayata geçirildiği net değildir. “Oryantal despotizm”e inananların aksine, kral ülkesindeki toprakların tamamına “sahip değildi”. Kendi toprakları vardı ve boş araziler, temizlenmemiş ormanlar vb. üzerinde doğrudan kontrole sahipti, ancak genellikle mevcut geleneksel mülkiyet haklarına müdahale etmiyordu. Devlet ise çok sayıdaki toprak sahibinden vergi alma hakkını savunuyordu. Vergiler bireylerden, topraktan, üretimden, köylerden veya daha çevre bölgelerin hükümdarlarından alınabiliyordu ve genellikle para dışında bir varlık olarak ya da corvée labore (köylünün derebeyinde zorunlu hizmeti) yoluyla alınması şarttı.<a id="b2-12dn12" href="../Text/dipnot.xhtml#b2-12d12.">[12]</a>  Görünüşe göre hiçbir Hint hükümdar, Shang Yang’ın iyi tarla sistemini kaldırması ya da Wang Mang’ın azimle yapılandırılmasına rağmen başarısız olan toprak reformu girişimleri gibi bir teşebbüste bulunmamıştı.</p>

<p>Aşoka M.Ö. 232’de hayatını kaybetti ve imparatorluğu anında geriledi. Kuzeybatı toprakları Baktriyalı Yunanların eline geçti, kabileci gana-sanghalar batıdaki Pencap ve Rajastan’da yeniden otoriteyi ele geçirdi, güneydeki Kalinga, Karnataka ve diğer bölgeler ise ülkeden koparak yeniden bağımsız krallıklara dönüştü. Mauryalar merkez Ganj ovasındaki asıl krallıkları olan Magadha’ya çekildi ve Mauryaların son üyesi Brihadrata 185 yılında suikaste kurban gitti. Ancak beş yüz yıldan uzun bir süre sonra, yeni hanedan Guptalar Hindistan’ı yeniden Maurya imparatorluğu düzeyine döndürmeyi başardı. Alt kıta imparatorluğu yalnızca bir nesil, hanedan ise 135 yıl ayakta kaldı. Maurya döneminin sonunda imparatorluk yüzlerce farklı yönetime ayrılmıştı ve bu yönetimlerin çoğu devlet öncesi gelişim düzeyindeydi.</p>

<p>Maurya imparatorluğunun böylesine kısa bir zamanda yıkılmasının ilk bakıştaki kanıtı, bağlı bölgeleri üzerinde hiçbir zaman en baştan güçlü bir denetim sağlamamış olmasıdır. Bu yalnızca post hoc ergo propter hoc (bundan sonra, demek ki bundan dolayı) durumu değildir. Mauryalar hiçbir zaman güçlü devlet kurumları kurmamış ve hiçbir zaman patrimonyal yönetimden gayrişahsi yönetime sıçrama yapmamıştır. İmparatorluk genelinde güçlü bir casus ağına sahip olmasına rağmen, erken Çin hükümetlerindeki gibi iletişimi kolaylaştırmak adına yol ve kanal inşa edildiğine dair hiçbir kanıt yoktur. Mauryaların başkent Pataliputra haricinde hiçbir yerde güçlerinin göstergesi olan bir anıt bırakmamış olması ilginçtir; belki de Aşoka’nın sonraki nesiller tarafından imparatorluğun kurucusu olarak hatırlanmamasının sebeplerinden biri de budur.<a id="b2-12dn13" href="../Text/dipnot.xhtml#b2-12d13.">[13]</a> </p>

<p>Hiçbir Maurya hükümdarının aklına ulus inşasına benzer bir sisteme el atmak, yani tüm topluma nüfuz ederek farklı, ortak bir norm ve değer dizisi telkin etmeyi denemek gelmemiştir. Mauryaların gerçek bir egemenlik kavramı, yani topraklarının tamamı üzerinde gayrişahsi kurallar empoze etme hakkı yoktu. İngiliz hâkimiyeti döneminde şair ve politikacı Thomas Babington Macaulay tarafından hazırlanana dek, alt kıtada tek tip bir Hindistan Ceza Kanunu mevcut değildi.<a id="b2-12dn14" href="../Text/dipnot.xhtml#b2-12d14.">[14]</a>  Monarşi, kitlesel toplum mühendisliği ile ilgilenmek yerine, mevcut sosyal düzenin tüm çeşitliliği ve karmaşıklığını koruyordu.</p>

<p>Hindistan hiçbir zaman Çin’deki Legalizm gibi fikirler geliştirmemişti. Legalizm, tüm gücün tek bir yerde toplanmasını siyasetin hedefi olarak gören bir doktrindi. <i>Arthasastra</i> gibi bilimsel eserler prenslere Makyavelist olarak görülebilecek tavsiyelerde bulunsa da, bu daima siyaset dışındaki bir dizi değere ve toplumsal yapıya ilişkin oluyordu. Bunun da ötesinde, Brahmanların spiritüellik anlayışı özünde kesinlikle askeri olmayan fikirler doğuruyordu. Ahimsa (şiddetsizlik) doktrininin kökenleri Veda metinlerinde yatar ve canlıların öldürülmesinin karma üzerinde olumsuz sonuçlara neden olabileceğini belirtir. Bazı metinler et yemeyi ve hayvanların kurban edilmesini eleştirirken, bazıları da onaylamıştır. Daha önce gördüğümüz gibi, şiddetsizlik Jainizm ve Budizm gibi protest dinlerde çok daha önde geliyordu.</p>

<p>İlk Maurya kralı Chandragupta da Jain olmuş ve münzevi hayatı yaşamak için tahtı oğlu Bindusara’ya bırakmıştı. Bir grup keşişle birlikte Hindistan’ın güneyine göç etmişti ve burada Ortodoks Jain geleneğindeki gibi açlık greviyle yavaş yavaş hayatını sonlandırdığı söyleniyordu.<a id="b2-12dn15" href="../Text/dipnot.xhtml#b2-12d15.">[15]</a>  Torunu Aşoka ise Ortodoks Hindu olarak doğmuş ama daha sonra Budizm’i seçmişti. Kalinga seferi sırasında 150.000 Kalingalı’nın ölmesi ve sürgün edilmesiyle Aşoka derin bir vicdan azabına kapıldı. Kaya Yazıtlarındaki fermanlardan birine göre “Kalinga toprakları alındıktan sonra, Kutsal Majestelerinin azimli Saygı Kanunu uygulamaya konuldu.” Aşoka “Kalinga’da katledilen, ölüme terk edilen veya esir düşen tüm insanların yüzde biri, hatta binde biri bile aynı kaderi paylaşacak olsaydı, Kutsal Majesteleri üzüntüye düşerdi. Ayrıca, herhangi bir kimse ona yanlış yapacak olursa, buna da Kutsal Majesteleri mümkün olduğunca hoşgörü göstermek zorundadır.” diye buyurmuştu. İmparatorluk sınırlarındaki dik başlı insanların “ondan korkmaması gerektiğini, ona güvenmeleri gerektiğini ve ondan keder değil, mutluluk almaları gerektiğini” söylemiş ve oğulları ile torunlarını daha fazla fetih yapmaktan sakınmaya davet etmişti.<a id="b2-12dn16" href="../Text/dipnot.xhtml#b2-12d16.">[16]</a>  İmparatorluğun genişlemesi bir anda durmuş; Aşoka’nın torunları belki onun isteklerini yerine getirdiği, belki de zayıf devlet adamları oldukları için, dağılan bir ülkeyi yönetmişlerdi. Hindistan’ın Brahmanizm, Jainizm ve Budizm yerine Çin Legalizmi gibi güce dayalı bir doktrin geliştirmesi halinde Aşoka’nın imparatorluğuna ne olacağını merak etsek de, böyle bir durumda Hindistan olmazdı.</p>

<h4 class=" sigil_not_in_toc">TOPLUMUN SİYASET ÜZERİNDEKİ ZAFERİ</h4>

<p class="n">Maurya imparatorluğunun gerilemesinin ardından Hindistan’da, özellikle de kuzey kesiminde siyasi çürüme yaşandı. Kabile yönetimleri batıdaki Rajastan ve Pencap’ta yeniden ortaya çıktı ve batı bölgesi Orta Asya’dan gelen yeni kabileci istilacılar tarafından da kuşatıldı. Bu kısmen Çin imparatorluğunun üstün düzeydeki siyasi gelişmesinin bir sonucuydu. Qin Hanedanı istilacıları dışarıda tutmak için Çin Şeddinin birçok duvarından birini inşa etme sürecini başlattı ve bu da göçebe Hiung-nu’nun yeniden Orta Asya’ya dönerek bir dizi başka kabileyi yerinden etmesine neden oldu. Zincirleme tepki sonucunda, İskitler (Sakalar) Hindistan’ın kuzeyini işgal etti, ardından da Yüeçiler günümüzdeki Afganistan topraklarında Kuşan hanedanını kurdu. Kuzey Hindistan’daki hiçbir krallık Çin Şeddi gibi muazzam bir mühendislik projesini planlayabilecek örgütlenmeye sahip değildi; bunun sonucunda söz konusu kabileler kuzey Hindistan ovasının bir kısmını işgal etti.<a id="b2-12dn17" href="../Text/dipnot.xhtml#b2-12d17.">[17]</a> </p>

<p>Daha güneyde ise yerel reislikler krallığa dönüştü; örneğin M.Ö. ilk yüzyılda Deccan’ın batısına hâkim olan Satavahana hanedanı gibi. Ancak bu yönetim uzun sürmedi ve en fazla Mauryalar kadar güçlü merkezi kurumlar üretmekten öteye geçemedi. Kuzey Deccan’ın denetimi için tıpkı Cholalar, Pandyalar ve Satiyaputralar gibi diğer küçük krallıklarla çarpıştı. Bu tarih oldukça karmaşıktır ve incelemesi eğitici değildir, çünkü daha geniş bir siyasi gelişme perspektifine yerleştirilmesi zordur. Buradan ortaya çıkan tablo, genel bir siyasi zafiyet tablosudur. Güneydeki devletler, hükmettikleri toplumların kendi kendine örgütlenen güçlü karakterinden ötürü, vergi toplama gibi en temel hükümet fonksiyonlarını bile genellikle yerine getiremiyordu.<a id="b2-12dn18" href="../Text/dipnot.xhtml#b2-12d18.">[18]</a>  Bu devletlerden hiçbiri kendi topraklarını genişleterek kalıcı bir hegemonya kurmayı ya da gücü daha etkili olarak kullanmalarına olanak sağlayan daha sofistike idari kurumlar geliştirmeyi başaramadı. Bu bölgedeki siyasi bölünmeler bir milenyumdan daha uzun süre devam etti.<a id="b2-12dn19" href="../Text/dipnot.xhtml#b2-12d19.">[19]</a> </p>

<p>Hindistan’da daha büyük bir imparatorluk kurmaya yönelik ikinci başarılı deneme Guptalara aitti ve M.S. 320’de tıpkı Mauryalar gibi Magadha’da yönetime gelen I. Chandra Gupta ile başlamıştı. I. Chandra Gupta, oğlu Samudra Gupta ile birlikte Kuzey Hindistan’ın büyük bir kısmını yeniden birleştirmeyi başardı. Samudra, Rajastan’daki pek çok gana-sangha reisliğini ve Hindistan’ın kuzeybatısındaki diğer kesimleri topraklarına katarak bu siyasi örgütlenme biçiminin sona ermesini sağladı, Kaşmir’i fethetti, Kuşanalar ve Sakaları saygı göstermek zorunda bıraktı. Samudra’nın oğlu II. Chandra Gupta döneminde (375-415) kültürel yaşam filizlendi ve pek çok Hindu, Budist ve Jain tapınağı inşa edildi. Hanedan iki nesil daha sürdükten sonra, beşinci yüzyılın ikinci yarısında Skanda Gupta’nın ölümüyle sona erdi. Bu dönemde Hindistan, Orta Asya’dan gelen yeni bir kabileci göçmen grubu olan ve kuzeybatıdaki zayıflamış reisliklerden istifade eden Hunlar tarafından işgal edilmiş durumdaydı. Gupta imparatorluğu bu savaşta kendini tüketerek Kaşmir’i, Pencap’ı ve Gangetik düzlüğün büyük bir kısmını 515’te Hunlara bıraktı.<a id="b2-12dn20" href="../Text/dipnot.xhtml#b2-12d20.">[20]</a> </p>

<p>Kültürel başarıları ne olursa olsun, Guptalar devlet kurumları açısından hiçbir siyasi yenilik yapmamıştı. Fethettikleri siyasi birimleri tek tip bir idari yapı altında birleştirmeyi hiç denemediler. Tipik Hint geleneğine göre, yenilen hükümdarlar saygı namına yerinden edilmiyor ve topraklarının fiilen yönetimini devam ettiriyordu. Gupta bürokrasisi, kendisinden önce gelen Maurya bürokrasisine kıyasla daha az merkezi ve daha yetenekliydi. Tarım ürünlerinden vergi toplamasına, tuz işletmeleri ve madenler gibi verimli kaynaklara sahip olmasına rağmen, mevcut toplumsal düzenlemelere müdahale etmeyi denemedi. Ayrıca Gupta imparatorluğu çok daha küçüktü, çünkü Güney Hindistan’daki toprakları fethetmeyi hiçbir zaman başaramamıştı. Yaklaşık iki yüz yıl ayakta kaldıktan sonra, yerini kargaşa içindeki küçük, rekabetçi devletlere bıraktı ve yeni bir siyasi çürüme döneminin başlamasına neden oldu.</p>

<h4 class=" sigil_not_in_toc">YABANCILAR TARAFINDAN ULUS İNŞASI</h4>

<p class="n">Onuncu yüzyıldan sonra, Hindistan’ın siyasi tarihi yerli gelişimini bıraktı ve önce Müslümanlar ve ardından İngilizler olmak üzere bir dizi yabancı fatihin egemenliği altına girdi. Bu noktadan itibaren, siyasi gelişme yabancıların kendi kurumlarını Hint topraklarına nakletme çabalarından ibaret bir hal aldı. Ancak yabancılar bunu yalnızca kısmen başarabildi. Her yabancı istilacı, ihtilaf halinde olmaları nedeniyle fethetmesi kolay, ancak fethedildiklerinde yönetimi zor olan “küçük krallıklardan oluşan parçalanmış, fakat sıkı örgütlenme halindeki toplumlarla yetinmek durumundaydı. Geriye pek çok açıdan dönüşüme açık yeni kurumlardan ve yeni değerlerden oluşan katmanlar bıraktılar. Yine de, yetki yabancıların dindeyken içerideki sosyal düzene pek dokunulmadı.</p>

<p>Onuncu yüzyılın sonundan itibaren, bir dizi Türk-Afgan Müslüman, Hindistan’ın kuzeyini işgal etti. İslamiyet’in yedinci yüzyılda ortaya çıkışından bu yana, Araplar ve ardından Türkler kabile düzeyinden devlet düzeyinde topluma geçiş yapmış ve pek çok açıdan yerli Hint yönetimlerinden daha sofistike siyasi kurumlar geliştirmişti. Bunların en önemlisi köle askerler ve yöneticiler sistemiydi (ilerleyen bölümlerde ele alınacaktır); bu sistem, Arapların ve Türklerin akrabalığın ötesine geçerek liyakate dayalı istihdam yapmasına izin veriyordu. Hint devletlerin orduları -özellikle de Rajputlar- Afganistan’dan gelen Müslüman işgalcilerin tekrarlayan saldırılarına direniyordu, ancak zafer kazanamayacak kadar zayıf ve düzensizlerdi. On üçüncü yüzyılın ilk zamanlarında, Memlük hanedanı Kutbiddin Aybek kendi başına Delhi sultanlığını kurdu.</p>

<p>Sultanlık 320 yıldan uzun sürdü; bu süre tüm yerli Hindu imparatorluklarından daha uzundu. Fakat Müslümanlar kalıcı bir siyasi düzen kurmayı başarabilse de, devletlerinin Hint toplumunu şekillendirme kabiliyeti oldukça sınırlıydı. Tıpkı Gupta hanedanı gibi, topraklarının sınırlarını Güney Hindistan’a kadar uzaklara genişletmeyi başaramadılar. Sudipta Kaviraj’ın sözleriyle “İslami siyasi liderler, toplumsal yapılanma konusunda siyasi otoritenin üzerindeki sınırlamaları dolaylı olarak kabul ediyordu; bu da Hindu yöneticilerin anlayışıyla paraleldi... İslam devleti kendini tıpkı Hindu devleti gibi sınırlandırılmış ve topluma uzak görüyordu.”<a id="b2-12dn21" href="../Text/dipnot.xhtml#b2-12d21.">[21]</a>  Müslüman iktidarının mirası bugün halen Pakistan ve Bangladeş devletlerinde ve 150 milyondan fazla Müslüman Hindistan vatandaşı üzerinde hissedilmektedir. Fakat Müslümanların hayatta kalan kurumlara ilişkin siyasi mirası, <i>zamindari</i> toprak sahipliği sistemi gibi bazı uygulamalar haricinde pek geniş sayılmaz.</p>

<p>Aynı durum, Hindistan üzerindeki etkisi çok daha geniş olan İngilizler için geçerli değildir. Modern Hindistan, pek çok açıdan yabancı bir ulus inşa projesinin sonucudur. Hint ulusalcı söyleminin aksine, Kaviraj’a göre “İngilizlerin fethettiği Hindistan, aslında fethedilmeden önce mevcut değildi; İngilizler hâkimiyetleri sırasında ve kısmen de hâkimiyetleri sonucunda siyasi Hindistan’ı oluşturan bir dizi bağımsız krallığı fethetmişti.”<a id="b2-12dn22" href="../Text/dipnot.xhtml#b2-12d22.">[22]</a>  Bu ifade Sunil Khilnani’nin görüşünü yansıtmaktadır; Khilnani’ye göre, toplumsal bir oluşumdan ziyade siyasi bir oluşum olan “Hindistan fikri” İngiliz Raj’dan önceleri yoktu.<a id="b2-12dn23" href="../Text/dipnot.xhtml#b2-12d23.">[23]</a>  Hindistan’ı devlet olarak bir arada tutan önemli kurumlar -kamu hizmeti, ordu, ortak bir yönetim dili (İngilizce), tek tip ve gayrişahsi kanunların uygulanmasını amaçlayan bir hukuk sistemi ve elbette demokrasinin kendisi- Hintlerin İngiliz sömürge rejimiyle etkileşiminin ve Batının fikirlerini ve değerlerini özümseyerek kendi tarihi deneyimine katmasının sonucuydu.</p>

<p>Öte yandan, İngilizlerin Hindistan siyaseti üzerindeki yoğun etkisi Hindistan toplumu üzerinde çok daha sınırlıdır. İngilizler örneğin sati (bir dulun kocasının cenazesinde kurban edilmesi) gibi tiksindirici buldukları toplumsal uygulamaları değiştirmeyi başardılar. Batının evrensel insan eşitliği nosyonlarını uygulamaya geçirdiler; bu da Hintlerin kast sisteminin felsefi temellerini ve zincirlerinden kurtulmuş sosyal eşitlik taleplerini yeniden gözden geçirmesine neden oldu. Böylece liberal ve milliyetçi Hindistan elitleri, yirminci yüzyıldaki bağımsızlık mücadelesinde İngilizlerin fikirlerini yazarlarının aleyhine döndürmeyi başardı. Fakat kast sistemi, kendi kendini idare eden köy topluluğu ve bir hayli yerelleşmiş sosyal düzen, sömürgeci otoritenin gücünden etkilenmeden büyük ölçüde aynı kaldı.</p>

<h4 class=" sigil_not_in_toc">ÇİN VE HİNDİSTAN KIYASLAMASI</h4>

<p class="n">Yirmi birinci yüzyılın ilk zamanlarında, Çin ve Hindistan’ın hızla gelişen pazar ülkeleri olma ihtimalini konu alan çok sayıda eser yazıldı.<a id="b2-12dn24" href="../Text/dipnot.xhtml#b2-12d24.">[24]</a>  Bu tartışmaların büyük bir kısmı, söz konusu ülkelerin siyasi sistemlerinin doğası etrafında şekilleniyordu. Otoriter bir ülke olan Çin otoyollar, havaalanları, termik santraller ve örneğin bir milyondan fazla insanı taşkın yatağından taşınmak zorunda bırakan Üç Boğaz Barajı gibi hidroelektrik projelerine benzer büyük altyapı projelerini teşvik etme konusunda Hindistan’dan daha başarılı oldu. Çin, büyük baraj ve sulama projeleriyle Hindistan’a kıyasla kişi başına beş kat daha fazla su depolamayı başarmıştır.<a id="b2-12dn25" href="../Text/dipnot.xhtml#b2-12d25.">[25]</a>  Çin hükümeti yeni bir fabrika veya konut projesi için yol inşa etmek üzere bir mahalleyi buldozerle yıkmaya karar verdiğinde mahalle sakinlerini zorla tahliye etmekte ve mahalleliler haklarını koruma veya isteklerini bildirme konusunda neredeyse hiç yardım görmemektedir. Hindistan ise çoğulcu bir demokrasidir ve burada çok sayıda toplumsal grup örgütlenerek, isteklerini yerine getirmek için siyasi sistemden faydalanabilir. Hindistan’daki bir belediye ya da eyalet hükümeti yeni bir termik santral veya havaalanı inşa etmek istediğinde, çevresel sivil toplum örgütlerinden geleneksel kast birliklerine kadar pek çok grubun itirazıyla karşılaşma ihtimali yüksektir. Pek çok kişiye göre, bu durum Hindistan’da karar alma sürecini felç etmekte ve uzun vadeli ekonomik büyüme ihtimallerini azaltmaktadır.</p>

<p>Bu kıyaslamaların çoğuyla ilgili asıl sorun, bu ülkelerin siyasi sistemlerinin temelinin toplumsal yapılarında ve tarihlerinde yattığını hesaba katmamalarıdır. Örneğin çoğu insana göre, çağdaş Hint demokrasisi görece daha yakın tarihli ve tesadüfen meydana gelen tarihi gelişmelerin yan ürünüdür. Örneğin bazı demokrasi teorilerine göre, pek çok insan Hindistan’ın 1947’deki bağımsızlığından bu yana başarılı bir demokrasiyi sürdürmesini bile şaşırtıcı bulmaktadır. Hindistan, dengeli bir demokrasiye yönelik “yapısal” koşullardan hiçbirini karşılamamaktadır: Geçmişten bu yana ve pek çok açıdan hâlâ son derece yoksul bir ülkedir; dini, etnik, dilsel ve sınıfsal açıdan fazlasıyla bölünmüştür; farklı alt gruplar birbiriyle sürtüştükçe periyodik olarak yeniden ortaya çıkan bir halklararası şiddet ortamında doğmuştur. Bu açıdan, sömürgeci güçler tarafından getirilen ve köklerini ülkenin geleneklerinden almayan demokrasi, Hindistan’ın eşitlikçi olmaktan son derece uzak kültürüne yabancı görünmektedir.</p>

<p>Bu, çağdaş Hint siyasetinin oldukça yüzeysel bir görüşüdür. Amartya Sen gibi gözlemcilerin öne sürdüğü gibi, demokrasinin modern kurumsal manifestolarının kökenleri antik Hint uygulamalarında yatmamaktadır.<a id="b2-12dn26" href="../Text/dipnot.xhtml#b2-12d26.">[26]</a>  Bilakis, Hint siyasi gelişiminin gidişatına göre, gücü toplumun derinlerine kadar ulaşmayı ve temel sosyal kurumlarını değiştirmeyi isteyebilecek kadar etkili bir şekilde toplayabilen bir tiran devletinin gelişimine yönelik toplumsal temel hiçbir zaman oluşmamıştır. Çin’de veya Rusya’da ortaya çıkan despot hükümet biçimi, yani tüm toplumu elitlerden başlayarak mülkiyet hakkı ve şahsi haklardan mahrum bırakan bir sistem -ne yerli Hindu yönetimi, ne Moğollar, ne de İngilizlerin yönetimi altında- Hindistan topraklarına hiç uğramamıştır.<a id="b2-12dn27" href="../Text/dipnot.xhtml#b2-12d27.">[27]</a>  Bu da paradoksal bir duruma yol açmış, sosyal adaletsizliğe yönelik yoğun protestolarda Avrupa ve Çin’in aksine hiçbir zaman Hindistan’ın iktidardaki siyasi otoriteleri hedef olmamıştır. Protestolar daha ziyade Brahman sınıfı tarafından domine edilen sosyal düzeni hedef almış ve genellikle kendilerini dünya düzeninin metafiziksel temellerini reddeden Jainizm ve Budizm gibi muhalif dini hareketlerle ifade etmişlerdir. O dönemde siyasi otoritelerin aşırı mesafeli ve gündelik yaşamla son derece ilgisiz olduğu düşünülmektedir.<a id="b2-12dn28" href="../Text/dipnot.xhtml#b2-12d28.">[28]</a> </p>

<p>Aynı durum Çin için geçerli değildi; Çin’de modern kurumların bulunduğu güçlü bir devlet henüz erken dönemlerde gelişmişti. Devlet, mevcut sosyal düzene karşı geniş kapsamlı müdahalelerde bulunabiliyordu ve böylece bir milli kültür ve kimlik hissi şekillendirmeyi başarmıştı. Yeni sosyal oluşumların ortaya çıkması ve egemenliğini tehdit etmesiyle devletin erken üstünlüğü destek bulmuştu. Günümüzde ekonomik kalkınma ve daha geniş bir küreselleşmiş dünyaya maruz kalma sonucunda Çin sivil toplumunun izlerinin görülmeye başlaması bir yana, Çin’deki sosyal etmenler daima Hindistan’dakilere göre çok daha zayıf ve devlete direnmeye çok daha az muktedir olmuştur. Çin Şi Huang ve Aşoka’nın imparatorluklarını inşa ettiği M.Ö. üçüncü yüzyılda belirgin olarak görülen bu tezatlık, günümüzde de gerçekliğini korumaktadır.</p>

<p>Erken gelişen güçlü Çin devleti, göçebe işgalcileri uzaklaştırmak amacıyla Çin Seddi’nin inşasından tutun da yirmi birinci yüzyılda büyük hidroelektrik projeleri yapmaya kadar Hindistan’ın başaramadığı pek çok görevi yerine getirebilmiştir. Bunun sonucunda Çinlilerin koşullarının uzun vadede daha iyi hale gelip gelmediği farklı bir konudur. Çünkü güçlü Çin devleti hiçbir zaman hükümdarlarının heveslerini sınırlayan hukukun üstünlüğü kavramıyla kısıtlanmamıştır. Çin Şeddinden Üç Boğaz Barajına kadar gözle görülür tüm başarıları, hem günümüzde hem geçmişte devlete ve devletin halkı hizmete zorlayan planlarına direnme gücüne sahip olmayan sıradan Çinlilerin hayatına mal olmuştur.</p>

<p>Hintler de bir tür tiranlık tecrübesi yaşamıştır, fakat daha önce “kuzenlerin tiranlığı” olarak adlandırdığım türden Çin usulü siyasi tiranlıkla pek alakası yoktur. Hindistan’da bireysel özgürlük akrabalık bağları, kast kuralları, dini yükümlülükler ve geleneksel uygulamalar vb. nedeniyle çok daha sınırlıdır. Fakat bir açıdan, Hintlerin tiranların tiranlığına direnmesine izin veren şey kuzenlerin tiranlığıydı. Toplum düzeyindeki güçlü sosyal örgütlenme, devlet düzeyinde güçlü örgütlenmeyi dengelemeye ve kontrol altında tutmaya yardımcı oldu.</p>

<p>Çin ve Hindistan’daki deneyimler, zamanla birbirini dengeleyebilecek iki güç merkezi olan güçlü bir devlet <i>ve</i> güçlü bir toplum mevcut olduğunda daha iyi bir özgürlük formunun ortaya çıkacağını göstermektedir. Bu konuya daha sonra döneceğim. Fakat şimdilik İslam dünyasında devletin ortaya çıkışını ve bu bölgede gelişerek Arap ve Türk devletlerinin kabilecilikten çıkmasına olanak sağlayan benzersiz kurumları araştıracağım.</p>
</body>
</html>