<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>21</h1>
<h2 id="sigil_toc_id_21">YERLEŞİK EŞKIYALAR</h2>

<div class="b">Tüm devletler yırtıcı mıdır ve Ming dönemindeki Çin devleti yırtıcı olarak adlandırılmayı hak ediyor muydu?; Çin tarihinin sonraki dönemlerinden keyfi yönetim örnekleri; bir devlette idari otorite üzerinde denetim yapılmadan sağlıklı bir yönetişim sürdürülmesi mümkün müdür?</div>

<p class="n">Ufuk açan bu makalede, iktisatçı Mancur Olson basit bir siyasi gelişme modeli önermiştir.<a id="b3-21dn1">[1]</a>  Dünya ilk önceleri “gezici eşkıyalar” (örneğin yirminci yüzyılın başlarında Çin’de bulunan ya da yirmi birinci yüzyılın başında Afganistan ve Somali’de faaliyet gösteren çeşitli diktatörler) tarafından yönetiliyordu. Bu eşkıyalar tamamıyla yırtıcıydı ve bir an önce yeni kurbanlarına geçebilmek için genellikle çok kısa zaman dilimlerinde halktan mümkün olduğunca kaynak sömürmeye çalışıyordu. Belirli bir noktada, bir eşkıya diğerlerinden daha fazla güçleniyor ve topluma hükmetmeye başlıyordu: “Bu zalim girişimciler kendilerine elbette eşkıya demiyor, tam tersine kendilerine ve soyundan gelenlere yüce unvanlar veriyorlardı. Hatta bazen ilahi hakla yönettiklerini iddia ediyorlardı.” Başka bir deyişle, meşru iktidar unvanında hak iddia eden kral, yerine geçtiği gezici eşkıyalardan çok da farklı olmayan güdülere sahip “yerleşik bir eşkıyadan” ibaretti. Fakat yerleşik eşkıya kısa vadeli yağmalamaların peşinden koşmak yerine toplumunda istikrar, düzen ve kamu yararına olan diğer faaliyetleri sağlayarak uzun vadede toplumunu daha zengin ve daha yüksek vergilere tabi hale getirirse daha da zenginleşebileceğini fark etmiştir. Yönetilenler açısından bakarsak, bu durum gezici eşkıyaların ilerleme kaydettiğini göstermektedir. Ancak “gezici bir eşkıyanın yerleşik hayata geçerek halkı için hükümet sunmasını sağlayan aynı rasyonel şahsi menfaat anlayışı, kendisi için toplumdan mümkün olan maksimum kazancı elde etmesini de sağlamaktadır. Baskıcı güç tekelini kullanarak vergilerden ve diğer haraçlardan maksimum kazanç elde edecektir.”</p>

<p>Olson ayrıca mikroekonomideki tekelci fiyatına kıyasla yerleşik eşkıyaların gelirlerini maksimum düzeye çıkarabileceği bir vergilendirme oranının bulunduğunu varsaymaktadır. Eğer oranlar bu sınırın üzerine çıkarsa, üretim teşviklerini baltalayarak toplam vergi gelirlerinin düşmesine yol açar. Olson, otokratik liderlerin vergileri kaçınılmaz olarak bu maksimum orana ayarladığını, ancak vergi yükünü sırtlayan “orta sınıf seçmene” cazip görünmek zorunda olan demokratik rejimlerde vergilerin otokratik emsallerinden daha düşük olduğunu öne sürmektedir.</p>

<p>Olson’un liderleri siyasi olarak engellenmedikleri sürece toplum üstünden vergilerle mümkün olduğu kadar çok kazanan yerleşik eşkıyalar olarak görmesi, hükümetin işleyişi hakkında alaycı bir bakış açısı sunmaktadır. Bu görüş iktisatçıların fayda maksimizasyonunu esas alan rasyonel modeli siyaset alanına yayma ve siyaseti iktisadın uzantısından ibaret olarak değerlendirme çabalarıyla örtüşmektedir. Amerikan siyasi kültürünün hükümeti ve vergilendirmeyi daima büyük bir şüpheyle karşılayan devletçilik aleyhtarı gelenekleriyle de uyum sağlamaktadır. Ayrıca ekonomik ve siyasi gelişmeye ilişkin zarif bir öngörü modeli de sunmaktadır; son zamanlarda bu modelin kapsamı diğer toplumbilimciler tarafından ziyadesiyle genişletilmiştir.<a id="b3-21dn2">[2]</a> </p>

<p>Olson’un teorisiyle ilgili tek sorun doğru olmamasıdır. Geleneksel tarım toplumlarının liderleri genellikle halklarını Olson’un varsaydığı maksimizasyon oranına yakın bir oranda vergilendirmeyi başaramamıştır. Elbette kazançlar ve vergi gelirleri hakkında yetersiz tarihi veriler sunan, parayı tam anlamıyla kullanmayan toplumlarda maksimum vergi oranı hakkında retroaktif bir tahmin yürütmek son derece zordur. Ancak modern öncesi dönemdeki liderlerin savaşlara finansman sağlama gibi belirli harcama gereksinimlerini karşılamak üzere vergi oranlarını epeyce yükselttiklerini ve acil durum geçtiğinde oranları tekrar düşürdüklerini biliyoruz. Liderler yalnızca belirli noktalarda toplumları ters etki yaratan bir kırılma noktasına sürüklemiştir ve bu genellikle hanedanın sonundaki çaresiz koşullar nedeniyle meydana gelmiştir. Normal zamanlarda, liderler toplumlarından maksimum düzeyin altında vergi almış olmalıdır.</p>

<p>Olson’un modelindeki yetersizlikleri açıklamanın en iyi yolu, Ming Hanedanı dönemindeki Çin’i incelemektir. Bu dönemde Çin’deki alimlerin yaygın fikir birliğine göre vergi oranları teorik maksimum düzeyin çok altındaydı ve başta savunma olmak üzere toplumu canlı tutmak amacıyla ihtiyaç duyulan minimum kamu ihtiyaçlarını karşılamak için gerekli düzeyin çok daha altında kalıyordu. Ming dönemindeki Çin için geçerli olan koşullar örneğin Avrupa’daki çeşitli monarşiler ve Osmanlı İmparatorluğu gibi diğer tarım toplumları için de geçerliydi. Bu örnekler geleneksel rejimlerin neden halktan nadiren maksimum düzeyde vergi aldığına ilişkin alternatif teorinin bileşenlerini oluşturmaktadır.<a id="b3-21dn3">[3]</a> </p>

<p>İmparatorların yetkilerini teorik açıdan mümkün olan en son dereceye kadar kullanmadıkları tek alan vergilendirme değildi. İmparatoriçe Wu’nun benimsediği gibi bir despotizm, periyodik olmakla birlikte sürekli devam etmiyordu. Pek çok Çinli lider, halkına karşı rahatlıkla yumuşaklık veya hoşgörü olarak tabir edilebilecek, bir Konfüçyüsçünün deyişiyle “yardımsever” bir tutum sergiliyordu. Çin tarihinde vergi protestoları uzun zamandan beri sürmekte ve bugünlere gelen güçlü bir Konfüçyüsçü geleneğe göre yüksek vergiler devletin ahlaki çöküşünü temsil etmektedir. <i>Shi Jing</i> <i>(Şarkılar Kitabı)</i> aşağıdaki şiiri içerir:</p>

<p class="bosluk1"></p>

<p><i>Koca fare, koca fare,</i></p>
<p><i>benim darımı yeme!</i></p>
<p><i>Sana üç yıl hizmet etsem de</i></p>
<p><i>bakmıyorsun hiç bana.</i></p>
<p><i>Seni terk edip</i></p>
<p><i>o mutlu diyara gideceğim,</i></p>
<p><i>O mutlu diyara gidip</i></p>
<p><i>kendime bir yer bulacağım.</i><a id="b3-21dn4">[4]</a> </p>

<p class="bosluk1"></p>

<p>Ming döneminde Çin imparatorunun gücünü sınırlayan hiçbir şey hukuka <i>dayanmıyordu.</i> İmparatoriçe Wu örneğinde gördüğümüz gibi, Avrupalı emsallerinin aksine Çinli liderler vergileri yükseltmek için yüce mahkemelerden ya da meclislerden izin almak zorunda değildi. Basit bir idari emirle vergi oranlarını gelişigüzel ayarlayabildikleri gibi, mülkiyeti de keyiflerine göre kamulaştırabiliyorlardı. Erken modern Fransa ve İspanya’nın güçlü elitler karşısında son derece ihtiyatlı hareket eden “mutlakçı” krallarının aksine (bkz. bölüm 23 ve 24), ilk Ming imparatoru Taizu kraliyetteki en büyük toprak sahiplerinin topraklarını sebepsiz yere istimlak etmişti. Kendisine şiddetle karşı çıktığını düşündüğü Yangtze deltasındakiler başta olmak üzere “sayısız” zengin haneyi iflas ettirdiği söylenmektedir.<a id="b3-21dn5">[5]</a> </p>

<p>Çin iktidarı üzerindeki gerçek sınırlamalar farklıydı ve üç temel kategoriye ayrılıyordu: Birincisi emirleri yerine getirecek ve özellikle yüksek vergi düzeylerini toplayabilecek idari kapasiteyi oluşturmak için gereken güdülerin olmayışıydı. Çin, Ming Hanedanı’nın başlangıcında zaten oldukça büyük bir ülkeydi ve nüfusu 1368’de 60 milyondan fazlayken, on yedinci yüzyılda 138 milyona yükselmişti.<a id="b3-21dn6">[6]</a> Böylesine geniş topraklarda vergi toplamak inanılmaz zordu. On dördüncü yüzyılda tedavüldeki para yok denecek kadar azdı, dolayısıyla Çin’de yaşayan herkesten eşit alındığı söylenen temel tarım vergileri ayni olarak toplanıyordu.<a id="b3-21dn7">[7]</a>  Ayni ödemeler genellikle tahılla yapılmakla birlikte ipek, pamuk, kereste gibi ürünlerle yapılması da mümkündü. Bu ödemelerin kaydının tutulması veya ortak bir ölçü birimine dönüştürülmesi için hiçbir konsolide para sistemi bulunmuyordu. Pek çok ödeme yerel olarak tüketiliyordu (yani “bütçeleniyordu”); geriye kalanının giderek yükselen idari düzeylerdeki ve nihayet başkentteki (önce Nankin, sonra Pekin) tahıl ambarlarına nakledilmesi gerekiyordu. Vergi mükellefleri vergilerini hükümete nakletme masrafını da ödüyor, söz konusu ek ücret genellikle gönderilen ürünlerin değerini aşıyordu. Yerel ve merkezi gelirler ile bütçeleme arasında kesin ayrımlar yoktu. Bir alim bu sistemi eski model bir telefon santraline benzetmişti; burada kablolar bir delikten çıkıp diğerine giriyor ve spagetti kasesine benzeyen karmakarışık bir sistem ortaya çıkıyordu<a id="b3-21dn8">[8]</a>  Maliye bakanlığında öylesine büyük bir personel eksikliği vardı ki, bu sistemi kontrol etmek ve hatta anlamak bile mümkün değildi. Toprak vergisine göre yapılması gereken kadastro ölçümleri hanedanın ilk dönemlerinde yetersiz düzeyde gerçekleştiriliyor ve güncellenmiyordu. Böylece müteakip nüfus artışı, mülkiyet sahiplerinde değişiklik ve hatta fiziki coğrafya (taşkın veya toprak ıslahı) nedeniyle temel nüfus kayıtları kısa sürede zaman aşımına uğramaktan kurtulamamıştı. Tıpkı diğer insanlar gibi, Çinliler de varlıkları vergi tahsildarlarından saklama ve kara para aklayarak elde edilen cari gelir için entrikalar çevirme konusunda çok becerikliydi.<a id="b3-21dn9">[9]</a> </p>

<p>İmparatorun elindeki sert vergilendirme ve kamulaştırma yetkileri de genellikle boşa harcanıyordu. Bu sistem, hanedanın ilk zamanlarında imparatorun gücünü pekiştirmesi ve eski rakipleriyle durumu eşitlemesi sırasında kullanılabiliyordu. Ancak zamanla saray bu elitlerle sık sık işbirliğine girmek zorunda olduğunu fark ederek daha önce varlıklara el koyduğu alanlarda vergi oranlarını iyice azalttı.</p>

<p>İdari kapasite eksikliği nedeniyle vergi gelirleri yalnızca arz ile sınırlı değildi; farklı imparatorların talep ettiği gelir miktarlarında da sınırlamalar vardı. Olson’un iddiasına göre her hükümdarın gelirleri maksimum düzeye çıkarma isteği, modern iktisatta yaygın olarak görülen bir iddiayı yansıtmaktadır: maksimizasyon insan davranışının evrensel bir özelliğidir. Ancak bu aynı zamanda modern değerlerin eskiden bu değerlere sahip olmayan bir toplum üzerine anakronistik yansımasıdır. İlk Ming imparatoru Taizu, merkezi yönetimin boyutunu küçülten ve dış savaşlardan kaçman sade bir otokrat olmasına rağmen tahıl ambarları fazladan ürünlerle dolup taşıyordu. Ancak selefi Chengzu (1360-1424) için aynı durum geçerli değildi; Chengzu kanal ve saray inşasına yönelik azimli bir program başlatmıştı. Chengzu aynı zamanda dev gemilerden oluşan filosuyla Afrika’ya ve muhtemelen ötesine seyahat eden hadım deniz kumandanı Zheng He’nin (1371-1435) seyahatlerinin masrafını karşılıyordu. Masraflar ilk Ming imparatoruna kıyasla iki-üç kat daha fazlaydı. Ek vergiler ve iş gücü talepleri de yükseltilmiş, bu nedenle imparatorluğun dört bir yanma vergi isyanları ve memnuniyetsizlik hâkim olmuştu. Sonuç olarak, üçüncü imparator ve selefleri vergi oranlarını ilk imparatora yakın bir düzeye indirmiş ve kendilerine gücenen seçkinler sınıfına başka siyasi imtiyazlar tanımıştı.<a id="b3-21dn10">[10]</a> Hanedanın büyük bir kısmı için toprak vergisi toplam hasadın yüzde 5’ine tekabül edecek şekilde düşük bir miktara ayarlanmıştı; söz konusu rakam diğer tarım toplumlarından epeyce daha azdı.<a id="b3-21dn11">[11]</a> </p>

<p>Tıpkı diğer modern öncesi toplumların liderleri gibi, Çin hükümdarları da iktisatçı Herbert Simon’un maksimize edici davranıştan ziyade “tatmin edici” olarak nitelendirdiği tutumu sergilemiştir.<a id="b3-21dn12">[12]</a>  Yani, örneğin savaş gibi acil bir gelir ihtiyacı olmadığında genellikle işi oluruna bırakmaya razı gelmiş ve yalnızca düzenli ihtiyaçları için gereken gelir miktarını toplamıştır.<a id="b3-21dn13">[13]</a>  Gerçekten kararlı bir imparator maksimumu hedeflemeye karar verebilir ve Chengzu gibileri de bunu başarmıştır; ancak otokratik siyasi liderlerin otomatik olarak maksimize ettiği fikri açıkça doğru değildir.</p>

<p>Çin imparatorlarının gücü üzerindeki üçüncü sınırlama ise vergilendirme ve mali politikanın ötesindeki alanlarda görülmüştür. Bu sınırlamanın kaynağı yetkilendirme gereksinimidir. İster hükümet ister özel şirketler olsun, tüm büyük kuruluşlar yetkiyi devretmek zorundadır ve yetki verdiklerinde idari hiyerarşinin tepesinde oturan “lider” kuruluş üzerinde önemli düzeyde kontrolü kaybeder. Söz konusu yetkilendirme örneğin bütçelendirme yetkilileri veya askeri lojistikçiler gibi işlevsel uzmanlara ya da örneğin vilayet, kaymakamlık, belediye otoriteleri ve yerel otoriteler gibi bölgesel uzmanlara verilebilir. Hiçbir liderin memleketindeki tüm önemli kararları almaya yetecek kadar zamanı ya da bilgisi olmadığından bu yetkilendirmeler gereklidir.</p>

<p>Fakat yetki ataması beraberinde güç de getirir. Gücün atandığı vekiller, atayan kişi üzerinde bilgi açısından yetkilidir. Bu bilgiler uzman bir bakanlık veya temsilcilik işletmesine ilişkin teknik bilgiler veya belirli bir bölgedeki belli başlı koşullara ilişkin yerel bilgiler olabilir. Bu nedenle, Herbert Simon gibi organizasyon uzmanları tüm büyük bürokrasilerdeki otoritenin yalnızca tepeden aşağıya doğru değil, sıklıkla ters yönde de aktığını öne sürmektedir.<a id="b3-21dn14">[14]</a> </p>

<p>Çin imparatorları bu sorunu tıpkı modern cumhurbaşkanları ve başbakanlar gibi tepkisiz ve genellikle dosdoğru isyankar bürokrasi biçiminde deneyimliyordu. Bakanlar patronlarının önerdiği politikalara karşı çıkıyor veya bunları sessizce uygulamaya koymuyordu. Elbette Çin hükümdarları modern yöneticilerde bulunmayan bazı araçlara sahipti: en kıdemli bakanların çıplak kalçalarını zalimce kırbaçlatabiliyor, onları istedikleri gibi hapse atabiliyor ya da idam edebiliyorlardı.<a id="b3-21dn15">[15]</a>  Fakat yönetici-vekil sorununa ilişkin bu baskıcı çözüm temelde yatan asıl bilgi sorununu çözmüyordu. Bürokratlar genellikle liderlerinin isteklerini yerine getirmiyordu, çünkü imparatorluğun gerçek koşulları hakkında daha fazla bilgiye sahiplerdi ve faaliyetlerini liderlerinden saklayabiliyorlardı.</p>

<p>Çin gibi büyük bir ülkenin yerel otoritelere yetki verme yoluyla yönetilmesi gerekiyor, ancak yerel otoriteler makamlarını suistimal ediyor, yolsuzluk yapıyor, hatta merkez hükümete karşı komplo kuruyorlardı. Normal idari hiyerarşi bu sorunla başa çıkmak için yeterli değildi, çünkü emirler asta doğru ilerlerken bilgilerin illa ki üste doğru ilerlemesi gerekmiyordu. En diktatör imparator bile suistimalin gerçekleştiğini bilmezse lafını dinlemeyen bir yetkiliye disiplin veremezdi.</p>

<p>Saltanata yönelik bu güç sınırlaması, modern öncesi Çin’de “feodal” idare biçimlerine karşı “kaymakamlık” tarzı idare biçimlerinin nispi faydaları başlığı altında tartışılmıştı. Bu anlamda feodal <i>(fengjian)</i> Avrupa feodalizminin karmaşık ikincil anlamlarından hiçbirini taşımamaktadır; tek anlamı otoritenin kaymakamlık sistemine kıyasla merkezsizleşmiş olması ve yerel memurların merkezin vekilleri haline gelmesidir. Ming’li alim Gu Yanwu’ya (1613-1682) göre,</p>

<p class="ara">Feodalizmin hatası gücü yerel düzeyde toplamasıdır; buna karşın kaymakamlık sisteminin hatası gücü en tepede toplamasıdır. Antik çağların bilge hükümdarları tüm halka karşı tarafsız ve yurtsever bir yaklaşım güdüyor, onlara arazi parselliyor ve topraklarını bölüştürüyordu. Fakat artık hükümdar dört denizlerdeki tüm toprakların kendi vilayetine ait olmasını istiyor ve hâlâ memnun değil. Herkesten şüpheleniyor, önüne gelen her meseleye el atıyor, bu nedenle her geçen gün yönergeler ve resmi belgeler yığılıp duruyor. Bunların ötesinde, hükümdar denetmenler, vilayet valileri ve genel valiler atayarak bu sayede yerel devlet görevlilerinin halk üzerinde tiranlık kurmasını ve zarar vermesini engelleyebildiğim düşünüyor. Fakat bu görevlilerin yalnızca kendi himayesindekileri rahatlatacak kadar bol bir servete sahip olana dek beladan uzak durmak için mümkün olan en yüksek tedbirle hareket etmeyi düşündüğünün ve halkın yararına hiçbir iş yapmaya gönüllü olmadığının farkında değil.<a id="b3-21dn16">[16]</a> </p>

<p>Çinli hükümdarların kayıtsız idari hiyerarşi sorununu ortadan kaldırmak için düşündüğü tipik çözüm, resmi yönetim sisteminin tamamen dışındaki casuslar ve muhbirlerden oluşan paralel bir ağı harekete geçirmekti. Bu durum hadımların oynadığı büyük rolü açıklamaktadır. Sıradan bürokratların aksine, hadımlar saray halkına doğrudan erişebiliyordu ve genellikle sıradan idarecilerden çok daha fazla güven kazanıyordu. Dolayısıyla saray, hadımları düzenli hiyerarşi üzerinde casusluk yapma ve hiyerarşiye disiplin verme görevlerine yolluyordu. Ming Hanedanı’nın son döneminde tahminen sarayla ilişkili yüz binlerce hadım bulunuyordu.<a id="b3-21dn17">[17]</a>  1420’den itibaren hadımlar Doğu Karargahı olarak bilinen, Orwell hikâyelerine benzer gizli bir polis örgütü bünyesinde, hadım tören amirinin yönetimi altında teşkilatlandı ve hanedanın sonraki yıllarında örgüt “totaliter terörizm organına” dönüştü.<a id="b3-21dn18">[18]</a>  Fakat imparator kendi politikalarını oluşturan, darbeler düzenleyen ve “Hadım Tasfiye Bürosunun varlığına rağmen kendisine tuzak kuran hadımları tek başına kontrol edemeyeceğini anladı.<a id="b3-21dn19">[19]</a>  Siyasi sistem aşağı yönde siyasi hesap sorulabilirlik mekanizmalarına sahip değildi, yani devlet görevlilerinin dürüst kalmasını sağlayabilecek bir yerel seçim ya da bağımsız medya yoktu. Sonuç olarak, imparator yukarıdan aşağıya kontrol sağlayan merkezi sistemleri birbiri üzerine yığmak zorunda kaldı. Ancak bu şekilde bile ülkesi üzerinde güçlü bir denetim seviyesi tutturmayı başaramadı.</p>

<p>Ming Hanedanı’nın gereken vergileri alma yönündeki isteksizliği ve beceriksizliği nihayetinde çöküşüne neden oldu. Ming hanedanının ilk iki asrında Çin yabancı tehditlerden büyük ölçüde uzak olmasına karşın, güvenlik hali on altıncı yüzyılın sonlarına doğru son hızla bozulmaya başladı. Japon korsanlar varlıklı güneydoğu kıyı şeridini yağmalamaya başladı ve Toyotomi Hideyoshi 1592’de Kore’yi işgal etti. Aynı yıl İç Moğolistan’da savaş başladı ve güneydeki aborijin halkları isyan çıkarttı. Aralarından en ciddi gelişme, kuzeydeki Mançu’nun güçlenerek ve daha iyi örgütlenerek kuzeydoğu sınırı boyunca hücuma başlamasıydı.</p>

<p>Hükümetin krize tepkisi tek kelimeyle beceriksizlikti. Yükselen masraflar karşısında yönetim gümüş rezervlerini tüketse de, elit sınıf üzerindeki vergileri yükselmeyi ta ki çok geç olana dek reddetti. Biriken vergi borçları on yedinci yüzyılın ilk on yıllarında yükselmeye devam etti, bu sırada askeri tehditler de giderek yoğunlaşıyordu. İmparator, devletin vergileri geri toplamaktan başka çaresi kalmadığını fark edince bir dizi vergi affı bile çıkardı. Sınırdaki askerler geçmişte kendi kendine yeten askeri koloniler şeklinde teşkilatlanmış olsa da artık kendilerini destekleyemiyorlardı ve merkez hükümetin gönderdiği ödeneklere bağımlı hale gelmişlerdi; ödenekler ise uzun tedarik yollarından geçerek iletilmek zorundaydı. Rejim yeterli bir lojistik sistemi örgütlemeyi başaramadı ve dolayısıyla askerlerin parasını zamanında ödeyemedi. Hanedan 1644 yılına kadar tökezledi ve 1644’te Pekin’deki hükümet Han Çinli isyancı Li Zicheng tarafından zayıflatılarak, kuzeyden gelerek Ming ordusundan geriye kalan şikayetçi askerlerle işbirliği yapan bir Mançu ordusuna yenik düştü.</p>

<h4 class=" sigil_not_in_toc">İYİ HÜKÜMET, KÖTÜ HÜKÜMET</h4>

<p class="n">Ming Hanedanı yirminci yüzyıla kadar Çin’i yöneten tamamen yerli son rejimdi; bu rejimde geleneksel Çin siyasi sistemi gelişerek en iyi haline ulaşmıştı. Geçmişe bakınca son derece modern ve verimli kurumların yanı sıra inanılmaz derecede geri kalmış ve işlevsiz kurumlar da içeriyordu.</p>

<p>Birinci kategoride imparatorluk bürokrasisine istihdam sistemi yer alıyordu. Sınav sisteminin kökenleri Han Hanedanına kadar dayansa da Sui, Tang ve erken Song hanedanları boyunca bürokrasiye giriş genellikle elit ailelerden oluşan ufak bir grup tarafından kontrol ediliyordu. Ming Hanedanı döneminde sınav sistemi devlete giriş için kullanılan başlıca kapıya dönüştü ve belirli bir düzeyde prestij ve özerklik kazanarak sonraki tüm sınav sistemlerine emsal teşkil etti.</p>

<p>Sınav sistemi çok daha geniş bir eğitim kurumuyla bağlantılıydı. Ülke genelinde Konfüçyüsçü okullardan oluşan bir ağ vardı ve azimli aileler çocuklarını bu okullara gönderebiliyordu. En iyi öğrenciler öğretmenleri tarafından Pekin ve Nankin’deki milli üniversitelere tavsiye ediliyor, bu üniversitelerde memuriyet sınavlarına hazırlanıyorlardı. (İyi performans göstermeyen öğrencileri tavsiye eden öğretmenler cezalandırılıyordu; bu durum modern üniversitelerde notları şişirmeyle mücadele yolu olarak düşünülebilir.) Buna rağmen elit ailelerin çocuklarını “satılık öğrenciler” olarak bilinen bir kategoriyle sisteme yerleştirmesi mümkündü. Ama günümüzde miras yoluyla Harvard ve Yale üniversitelerine kabul edilen öğrencilere (yani zengin mezunların çocuklarına) ön ayak olan bu Çinli öğrenciler çok nadiren bürokrasinin en yüksek kademelerine erişebiliyordu, çünkü bu kademeler ağırlıkla meritokratikti.<a id="b3-21dn20">[20]</a> En yüksek onur, üç ardışık düzeyde yapılan sınavlarda birinci olmaktı: vilayet, metropol ve saray. Bunu hanedanlık tarihinde yalnızca tek bir kişi, yani Shang Lu başarmış ve on beşinci yüzyılın sonlarında kıdemli baş sekreter olarak hiyerarşinin tepesine ulaşmıştı.<a id="b3-21dn21">[21]</a> </p>

<p>Çin bürokrasisi daha sonraları neredeyse tüm modern bürokrasiler tarafından taklit edilecek bir model geliştirdi. En tepede 1 ile başlayarak en aşağıda 9 ile biten kıdemlere dayanan, merkezileştirilmiş bir atama ve terfi sistemi vardı (tıpkı Amerikan bürokrasisindeki General Service (Genel Hizmet) programı gibi). Bu kıdemlerden her biri üst ve alt bölümlere ayrılıyor, örneğin 6a’dan 5b’ye terfi gerçekleşiyordu. Sınav sisteminde başarılı olan memurlar ülkenin çeşitli bölgelerindeki düşük kıdemli makamlara atanıyor ve bu bölge daima memurun memleketinden farklı oluyordu. Akrabalar tesadüfen aynı makama atanmışsa, daha düşük kıdemli olan genellikle geri çekilmek zorunda kalıyordu. Üç yılın ardından, bürokratlar temsilciliğinin başkanı tarafından değerlendiriliyor ve değerlendirmeyi geçenler merkez personel bürosuna yönlendiriliyordu. Bürokrasiye yandan giriş tercih edilmiyordu. Bu sistemde ayakta kalmayı başararak hiyerarşinin tepesine terfi eden memurlar genellikle olağanüstü iyi niteliklere sahip oluyordu.<a id="b3-21dn22">[22]</a> </p>

<p>Ancak, bu yüksek nitelikli ve iyi örgütlenmiş bürokratlar hiçbir şekilde kurallara bağlı olmayan ve dikkatle formüle edilmiş politikaları bir kalem darbesiyle baltalayan bir otokratın hevesine göre hizmet veriyordu. Hükümdarın kaprisleri sonucunda cezalara ve tasfiyelere maruz kalıyorlardı ve kıdemli bürokratlardan yalnızca küçük bir kısmı aşağılanmaya maruz kalmadan görev sürelerini bitirmeyi başarıyordu. En korkunç kararlardan bazıları ilk Ming imparatoru Taizu tarafından verilmişti. Taizu kendi baş danışmanından şüphelendiği için danışmanın makamını kaldırmakla kalmayıp, kendi haleflerinden herhangi birinin bu makamı yeniden kurmasını da ölüm cezasıyla yasaklamıştı. Yani Taizu’nun ardından gelecek hiçbir Ming imparatorunun başbakana eşdeğer bir danışmanı olamayacak, bunun yerine imparator asıl devlet işlerini yürüten onlarca bakan ve temsilciyle doğrudan uğraşmak zorunda kalacaktı. Bu sistem Taizu gibi son derece enerjik ve detaycı bir imparator için bile oldukça işlevsizken, ardından gelen çok daha düşük kapasiteli hükümdarlar için tam bir felakete dönüşmüştü. On günlük bir dönemde Taizu 3.391 meseleyle alakalı 1.660 resmi belgeye cevap vermek zorunda kalmıştı.<a id="b3-21dn23">[23]</a>  Haleflerinin omzuna bindirdiği iş yükü nedeniyle kendisi hakkındaki düşüncelerini tahmin edebilirsiniz.</p>

<p>Daha sonraki imparatorlardan pek çoğu yetersizdi. Geleneklere göre, en kötülerinden biri imparator Shenzong’du (Wanli imparatoru olarak da bilinir) ve hükümdarlığı hanedanın çöküş sürecine karşılık gelen 1572-1620 yılları arasında sürmüştü.<a id="b3-21dn24">[24]</a> Shenzong, hükümdarlığının ikinci yarısında bakanlarını görmeyi ve saraya başkanlık etmeyi reddetmişti. Binlerce rapor ve genelge makamında hiç okunmadan ve yanıtlanmadan birikip durmuştu. Hatta bir keresinde yıllarca sarayından çıkmamış ve bu süreçte önemli devlet kararları alınamamıştı. Ayrıca son derece açgözlüydü ve görkemli bir mezar yaptırmak gibi şahsi harcamaları için devlet hâzinesini yağmalamıştı. Devlet rezervlerinin yaklaşık 270.000 tael gümüşe indiği on yedinci yüzyılın başlarında ortaya çıkan askeri krizde, imparator iki milyon taeli aşkın bir miktarı kendi hesabında toplamıştı. Hazine bakanının ısrarcı taleplerine rağmen, birliklere ödeme yapma gibi amaçlar için devlete çok düşük fon miktarlarından fazlasını ödemeyi reddetmişti.<a id="b3-21dn25">[25]</a>  Bu eylemleri sonucunda Mançular iyice güçlenmiş ve nihayetinde hanedanı yok etmişti.</p>

<h4 class=" sigil_not_in_toc">“KÖTÜ İMPARATOR” SORUNU</h4>

<p class="n">Sırasıyla işlediğimiz üç siyasi gelişim bileşeni -devlet inşası, hukukun üstünlüğü ve hesap sorulabilirlik- arasından birincisini Çinliler tarihlerinin oldukça erken bir döneminde gerçekleştirmişti. Yani bir anlamda iyi yönetimi icat etmişlerdi. Tarihte ilk defa rasyonel, işlevsel olarak organize edilmiş, gayrişahsi istihdam ve terfi kriterlerine dayanan bir yönetim sistemi tasarlamışlardı. Bunun nedeni belki de Çin toplumunun aileye yakından bağlı olması, Çinli devlet kurucularının başlıca görev olarak yönetimi muazzam düzeydeki yolsuzluğun kaynağı olan patrimonyal ve nepotist etkilerden temizlemeyi benimsemesiydi.</p>

<p>Bu tür bir sistemin Savaşan Devletler döneminin kazanında oluşturulması ayrı, sonraki iki milenyum boyunca devam ettirilmesi ayrı bir sorundu. Daha önce gerçekleştirilen modern bürokrasi, devletin çöküşüyle çürümeye ve yeniden patrimonyalleşmeye kurban gitmiş ve zengin aristokrat ailelerin zimmetine geçmişti. Devletin çürümesi yüzyıllar sürmüş ve bürokrasinin aslen Qin ve Han tarafından düşünülen tasarıma benzer şekilde yeniden inşa edilmesi de yüzyıllar sonra başarıya ulaşmıştı. Ming Hanedanı döneminde klasik sistem pek çok açıdan mükemmelleştirilmişti. Daha meritokratik hale getirilmiş ve Han dönemindekinden çok daha büyük ve karmaşık bir toplum üzerinde kontrol sağlanmıştı.</p>

<p>Ancak başka açılardan Çin siyasi sistemi yeterince gelişmemişti. Hukukun üstünlüğü veya siyasi hesap sorulabilirlik mekanizmalarını hiçbir zaman geliştirmemişti. Devlet dışındaki toplum, siyasi eylem açısından eskiden olduğu gibi hâlâ Avrupa ve Hindistan’daki emsallerinden çok daha az örgütlenmiş durumdaydı. Yerleşik, bağımsız aristokrasi ve bağımsız şehirler yoktu. Dağınık alt soylular ve köylüler sınıfı devletin emirlerine pasif olarak direniyor ve periyodik olarak çıkan zalim isyanlar büyük bir vahşetle bastırılıyordu. Ancak kendini hiçbir zaman İskandinavya’daki köylüler sınıfı gibi devletten hak talep eden bir tüzel grup olarak kurumsallaştırmayı başaramamıştı. Sui ve Tang hanedanları zamanında, Budizm ve Daoizmin yayılmasıyla bağımsız dini tarikatlar ortaya çıkmıştı. Kırmızı Türban isyanlarından tutun da Taiping isyanlarına kadar Çin tarihinin farklı dönemlerinde bu dini tarikatlar devlete karşı çıkmıştı. Fakat din Ortodoks Konfüçyüsçü otoritelerin şüpheyle izlediği mezhepçi bir olgu olarak varlığını sürdürmüş ve hiçbir zaman hukuku gözetmek yoluyla devletin gücünü sınırlayabilecek kuvvetli bir toplumsal fikir birliğini temsil etmemişti.</p>

<p>Çin’in hanedan dönemindeki en büyük miraslarından biri yüksek nitelikli otoriter hükümetti. Güney Kore, Tayvan, Singapur ve modern Çin gibi dünyanın tüm başarılı otoriter modernleşme yanlılarının ortak bir Çin kültür mirasını paylaşan Doğu Asya ülkeleri olması tesadüf değildir. Afrika, Latin Amerika ya da Ortadoğu’da Singapurlu Lee Kuan Yew veya Güney Koreli Park Chung Hee gibi nitelikli otoriteryen hükümdarlar bulmak oldukça zordur.</p>

<p>Fakat Ming Hanedanı ve Çin tarihindeki diğer dönemlerden elde edilen deneyim, hukukun üstünlüğü ve hesap sorulabilirliğin bulunmadığı koşullarda iyi yönetişimin dayanıklılığı hakkında kaygı verici soruları akla getirmektedir. Güçlü ve yetenekli bir imparatorun liderliği altında sistem son derece verimli ve belirleyici olabilir. Fakat kaprisli veya beceriksiz hükümdarların yönetimi altında, kendilerine verilen muazzam yetkiler genellikle idari sistemin verimliliğini baltalamıştır. İmparatoriçe Wu bürokrasiyi tasfiye ederek kendi niteliksiz destekçileriyle doldurmuş, imparator Taizu başbakanlığı kaldırarak haleflerini bu tuhaf sisteme kilitlemiş, imparator Shenzong ise bürokrasiyi tamamen göz ardı ederek hükümetin devrilmesine yol açmıştır. Çinliler bu soruna “kötü imparator” adını vermektedir.</p>

<p>Çin sisteminde bir tür hesap sorulabilirlik mevcuttu. İmparatorlar halkına karşı sorumluluk hissedecek şekilde eğitim görüyor ve aralarından iyi olanları halkın taleplerine ve şikayetlerine kulak vermeye çalışıyordu. Sorumluluk sahibi hükümdarlar halk adına kendi yetkililerini devamlı cezalandırıyor, kimin işini düzgün yapıp yapmadığını öğrenmek için hadım casuslardan oluşan bilgi ağını kullanıyordu. Fakat sistemdeki tek resmi hesap sorulabilirlik yolu imparatora doğru çıkıyordu. Yerel memurlar performansları hakkında sarayın ne düşüneceğinden endişelenmek zorundaydı ama sıradan halkın düşüncelerine hiç önem vermiyordu, çünkü halkın kendilerine karşı kullanabileceği adli veya seçime dayalı prosedürler yoktu. Sıradan bir Çinlinin kötü bir memurla karşılaştığında başvurabileceği tek yöntem, en üst makama çıkarak imparatorun kendisini dinlemesini umut etmekti. İyi bir imparatorun yönetimi altında dahi, böylesine geniş bir imparatorlukta dikkat çekme olasılığı düşüktü.</p>

<p>Belirli açılardan bugün de Çin’de durum çok farklı değildir. İmparatorun yerine devlet hiyerarşisinin tepesinde Çin Komünist Partisi bulunmakta ve bir milyarı aşkın insanı yöneten geniş ve karmaşık bir bürokrasiye göz kulak olmaktadır. Tıpkı hadım casus ağı gibi, parti hiyerarşisi de hükümetle paralel bir yapı teşkil etmekte ve hükümeti gözlemleyerek suistimalleri raporlamaktadır. Bürokrasi kalitesi özellikle üst kademelerde yüksektir; Çin liderliği 1978 sonrasında ülkeyi mucizevi bir ekonomik dönüşüme yönlendirmeyi başarmıştır ve bunu başarabilecek hükümet sayısı son derece azdır.</p>

<p>Ne var ki günümüzde Çin’de hukukun üstünlüğü ve siyasi hesap sorulabilirlik düzeyi ancak hanedan dönemindeki Çin kadardır. Bu istismarların büyük çoğunluğu zalim bir merkezi hükümet tarafından değil, köylülerin toprağını çalanlara göz yuman, imamlardan rüşvet alan, çevre ve emniyet kurallarını hiçe sayan ve Çin’deki yerel hükümet yetkililerinin çok eski zamanlardan beri davrandığı şekilde davranan yerel hükümet yetkililerinin oluşturduğu dağınık hiyerarşi tarafından yapılmaktadır. Örneğin deprem sonucunda açığa çıkan kalitesiz okul inşaatı ya da oldukça zayıf denetlenen bir şirketin bebek mamasından zehirlenme gibi felaketler meydana geldiğinde Çin vatandaşlarının tek başvurabileceği yer merkezi hükümettir. Tıpkı imparator gibi merkezi hükümet de cevap verebilir ya da vermeyebilir: bazen suçlu yetkiliye karşı sert bir müdahalede bulunabilir, ancak genellikle ya çok meşgul veya dikkati dağınık olacak ya da başka öncelikleri bulunacaktır.</p>

<p>Hukukun üstünlüğü ve siyasi hesap sorulabilirlik başlı başına caziptir. Bazen iyi çalışan verimli hükümetlere de bizzat engel olabilmektedir; örneğin Hindistan devleti davalar ve kamu protestoları yüzünden büyük çaplı bir altyapı projesiyle ilgili karar alamamış ya da ABD Kongresi lobicilerin ve çıkar gruplarının etkisi nedeniyle yetkilendirme gibi ivedi sorunlarla başa çıkmayı başaramamıştır.</p>

<p>Fakat bunun haricinde iyi bir yönetimi muhafaza etmek için hukukun üstünlüğü ve hesap sorulabilirlik gereklidir. Doğru koşullar altında, güçlü bir otoriter sistem oldukça verimli bir yönetim sağlayabilir. Siyasi sistemlerin değişken dış koşullara ve değişen liderlere hazırlıklı olabilmesi gereklidir. Devlet otoritesi üzerinde hukukun üstünlüğü ve hesap sorulabilirlik ile sağlanan denetimler, hükümet performansındaki değişkenliği azaltmaktadır: bu ilkeler en iyi yönetimleri sınırlamakta ama kötü yönetimlerin kontrolden çıkmasını da önlemektedir. Buna karşın Çinliler hiçbir zaman kötü imparator sorununu çözmeyi başaramamıştır.</p>

<h4 class=" sigil_not_in_toc">KURUMLARIN YETERSİZLİĞİ</h4>

<p class="n">Geleneksel Çin’in neden yerli kapitalist kurumlar geliştiremediği sorusunu ele alan geniş bir literatür mevcuttur ve bunlar arasında Max Weber’in <i>Çinin Dini</i> ve Joseph Needham’ın abidevi <i>Çin de Bilim ve Medeniyet</i> eseri de bulunmaktadır. Bu cildin amacı söz konusu tartışmaya katkıda bulunmak değildir; ancak Çin’in kapitalist gelişimi üzerindeki bağlayıcı kısıtlamanın iyi kurumların eksikliğinden kaynaklanmamış olabileceğini belirtmek gereklidir.</p>

<p>Ming Hanedanı sırasında Çin’in sahip olduğu kurumların çoğu günümüzde modern ekonomik gelişme için büyük önem taşımaktadır. Çin, stabiliteyi ve öngörülebilirliği sağlayan güçlü ve iyi örgütlenmiş bir devletti. Makamların satışı ve diğer bariz yolsuzluk biçimleri mevcut olsa da, on yedinci yüzyıldaki Fransa ve İspanya’ya kıyasla çok daha az görülüyordu (bkz. bölüm 23 ve 24).<a id="b3-21dn26">[26]</a>  Şiddet kontrol altındaydı; günümüzde gelişmekte olan pek çok ülkeye kıyasla, Çin ordusu üzerinde olağanüstü düzeyde sivil otorite sağlamıştı. Elbette zayıflık gösteren alanlardan biri, hukukun üstünlüğü olmadığı için mülkiyet haklarının hükümetin hercai yapısına bağlı olmasıydı. Ancak 17. bölümde belirttiğim üzere, anayasa açısından hukukun üstünlüğü ekonomik gelişme için gerekli değildir. Hanedanın ilk zamanlarında toprak sahiplerinin topraklarına periyodik olarak el konulmuş olsa da, ülke yıllar boyunca “yeterince iyi” mülkiyet haklarına sahipti ve kırsal bölgede vergiler olağanüstü düzeyde düşüktü. Günümüzde Çin Halk Cumhuriyeti de anayasa çerçevesinde hukukun üstünlüğüne sahip değildir ve mülkiyet tamamen güvende sayılmaz, ancak mülkiyet hakları sıra dışı büyüme oranlarını desteklemeye yetecek kadar iyi düzeydedir.<a id="b3-21dn27">[27]</a> </p>

<p>Ming dönemindeki Çin elbette ekonomik açıdan rasyonel olmayan pek çok politika izlemiştir. Tüccarlar ve genel anlamda ticaret üzerinde aşırı denetim uygulamıştır. Tuz üretimi üzerindeki tekeli nedeniyle fiyatlar suni olarak yükselmiş, tıpkı Fransa ve Osmanlı İmparatorluğunda olduğu gibi bu durum kaçakçılık ve yolsuzluk düzeylerinin artmasına neden olmuştur. Fakat büyüme hikâyesinde politikalar kurumlardan çok daha az önem taşımaktadır; politikalar bir gecede değişebilir, fakat kurumların inşası çok daha zordur.</p>

<p>Çin’de iktisatçıların evrensel bir insan özelliği olarak gördüğü maksimizasyon ruhu yoktu. Ming dönemindeki Çin’de yediden yetmişe her kesime büyük bir kayıtsızlık hâkimdi. Vergilerden mümkün olduğunca yüksek gelir elde etmeye gerek görmeyenler yalnızca imparatorlar değildi; diğer yenilikler ve değişimler de çaba harcamaya değer görülmüyordu. Hadım amiral Zheng He, Hint Okyanusunu dolaşarak yeni ticaret yolları ve medeniyetler keşfetti. Ancak bu durum merak uyandırmadı ve deniz yolculuklarının ardı hiçbir zaman gelmedi. Sonraki imparator bir tasarruf hamlesi olarak donanmanın bütçesini kıstı ve Çin’in Keşif Çağı neredeyse başlamadan sona erdi. Benzer şekilde, Song Hanedanı sırasında Su Sung adı verilen bir mucit dünyanın ilk mekanik saatini icat etti; bu çok katlı ve son derece büyük mekanizma bir su çarkıyla işliyordu. Ancak Rurzhenlerin Song’un başkenti Kaifeng’i fethetmesiyle saatten vazgeçildi. Saatin parçaları dört bir yana dağıtıldı; yapımı, hatta varlığı hakkındaki bilgiler bile birkaç nesilde kaybolup gitti.<a id="b3-21dn28">[28]</a> </p>

<p>Hızlı ekonomik büyümenin Ming-Qing dönemindeki Çin’de etkili olmasını önleyen bağlayıcı kısıtlamalar artık günümüzde mevcut değildir. Daha önceki nesillerden Batılı gözlemcilerin Çin’i geriye götürdüğüne inandığı kültürel kısıtlamalar bugün faktör niteliği taşımamaktadır. Yirminci yüzyılın başlarında, Konfüçyüsçülerin devlet işlerinden başka hiçbir işte çalışmayı kabul etmeyen uzun tırnaklı centilmen-alim idealini modernleşmeye karşı bir engel olarak görüp alay etmek oldukça yaygındı. Bu ideal centilmen fikri yirminci yüzyılda kaybolmuş olsa da, eğitim ve şahsi başarıyı vurgulamaya yönelik kültürel miras halen Çin ekonomik büyümesine büyük faydası dokunan bir yaklaşımda hayatına devam etmektedir. Bu doğrultuda, dünyanın dört bir tarafında sayısız Çinli anne çocuklarını en iyi okullara göndermek için para biriktirmekte ve standartlaştırılmış sınavlarda başarılı olmaya zorlamaktadır. İmparator Chengu’nun varislerini uzun mesafeli deniz yolculuklarını iptal etmeye iten kişisel tatmin duygusu, yerini Çinli liderlerin yabancı deneyimleri öğrenme ve pratik açıdan faydalı olan deneyimleri benimseme yönündeki olağanüstü isteğine bırakmıştır. Çin’in resmen dünyaya açılmasını sağlayan devlet adamı Deng Şiaoping “Kedi fareyi yakaladığı sürece siyah ya da beyaz olmasının önemi yoktur” demiştir. Bilim, eğitim ve yeniliğe yönelik kültürel yaklaşımlar, Çin’in siyasi kumrularındaki temel kusurlardan ziyade, önceki asırlarda küresel ekonomik yarışta neden çok başarısız olduğunu ve günümüzde neden bu kadar başarılı olduğunu açıklamaktadır.</p>
</body>
</html>