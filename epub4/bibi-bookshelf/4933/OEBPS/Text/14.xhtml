<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>14</h1>

<h2 id="sigil_toc_id_14">İSLAMİYET’İN KURTARICISI MEMLÜKLER</h2>

<div class="b">Memlükler Mısır’da nasıl iktidara geldi; Arap Ortadoğu’da gücün Türk kölelerin ellerinde olmasının merak uyandıran hikâyesi; Memlükler İslamiyet’i haçlılara ve Moğollara karşı nasıl savundu; Memlüklerin köleler ordusu uygulamasında rejimin nihai çöküşüne yol açan sorunlar</div>

<p class="n">Köleler ordusu kurumu, Eyyübi hanedanının sonu olan 1250 yılından Memlük sultanlığının Osmanlılar tarafından mağlup edildiği 1517 yılına kadar üç asır boyunca Mısır ve Suriye’de İslamiyet’in gücünü korudu. Bugün İslamiyet’in ve -günümüzde sayıları yaklaşık bir buçuk milyarı bulan- geniş bir küresel Müslüman topluluğunun varlığını doğal karşılıyoruz. Fakat İslamiyet’in yayılması yalnızca temelindeki dini fikirlerin cazip gelmesine dayanmıyordu. Muazzam bir siyasi güce de dayanıyordu. Müslüman inancının boyutları, önceleri Dar-ül Harb’daki (Savaş Toprağı) kafirlere karşı kutsal savaş (cihat) başlatan ve onları Dar al-İslam’a (İslam Toprağı) getiren Müslüman orduları tarafından belirleniyordu. Tıpkı Müslümanların Ortadoğu’nun başlıca dinleri olan Hıristiyanlığı ve Zerdüştlüğü ortadan kaldırması gibi, eğer Hıristiyan haçlılar bölgeye hâkim olmayı başarsaydı ya da Moğollar Kuzey Afrika’ya uzanan toprakların tamamını fethetseydi, İslamiyet de küçük bir mezhep statüsüne düşebilirdi. Nijerya’nın kuzey kesimleri, Fildişi Sahili, Togo ve Gana’daki Müslüman toplumların sınırı Müslüman orduların gelişiyle belirlendi. Müslüman orduların savaş yeteneği olmasaydı, Pakistan ve Bangladeş ülkeleri ile Hindistan’daki hatırı sayılır Müslüman azınlık var olmayabilirdi. Bu askeri kahramanlık, yalnızca fanatik bir din bağlılığı temelinde ortaya çıkmadı. Gücü tek bir yerde toplayıp kullanmak için etkili kurumları örgütleyebilen devletlere, en önemlisi de köleler ordusu kurumuna dayanıyordu.</p>

<p>İslamiyet’in ayakta kalmasının köleler ordusu kullanıma dayandığı fikri, on dördüncü yüzyılda, Mısır’daki Memlük sultanlığıyla aynı dönemde Kuzey Afrika’da yaşayan büyük Arap tarihçisi ve filozofu İbn-i Haldun tarafından da paylaşılıyordu. <i>Mukaddime</i> de İbn-i Haldun şöyle demektedir:</p>

<p class="ara">[Abbasi] devleti gerileme ve lüks içinde boğulurken, afet ve acizlik kıyafetlerini giymişken ve Halifeyi koltuğundan ederek toprakların ihtişamını bozan ve inançlı insanların rahatına düşkünlüğe dalması, sefayla meşgul olması ve lükse teslim olması sebebiyle enerjisi azaldığından, savunma için toparlanmaya gönülsüz olduğundan ve cesaret derisini ve insanlık amblemini çıkardığından inançsızlığın inancın ötesine geçmesine yol açan putperest Tatarlar tarafından tahtından edilmişken, Tanrının yardımseverliği sayesinde inanç son nefesini verirken yaşama döndü ve Müslümanları Mısır topraklarında yeniden birleştirerek düzeni koruyup İslamiyet duvarlarını savundu. Tanrı bunun için Türk ulusundan ve çok sayıdaki muazzam kabilesinden Müslümanlara onları savunacak yöneticiler ve kendi içinde kutsal bir lütuf gizleyen kölelik kuralı uyarınca Savaş Evinden İslamiyet Evine getirilen sadık yardımcılar gönderdi. Kölelik yoluyla görkemi ve lütfü öğrenirler ve takdir-i ilahiyle yüzleşirler; kölelikle tedavi edilerek gerçek inanç sahiplerinin değişmez azminin ve alçaltıcı doğayla lekelenmemiş, zevk pisliği bulaşmamış, medeni yaşam yollarıyla kirletilmemiş ve lüks israfıyla şevki kırılmamış göçebe değerlerinin benimsendiği Müslüman bölgesine girerler.<a id="b2-14dn1" href="../Text/dipnot.xhtml#b2-14d1.">[1]</a> </p>

<p>Memlük kurumu, on ikinci yüzyılın sonlarında ve on üçüncü yüzyılın başlarında Mısır ve Suriye’yi kısa bir süreliğine yöneten Kürt Eyyübi hanedanının sonunda kuruldu. Bu hanedanın en önemli ismi, Batı’da Saladin olarak bilinen Selahaddin’di. Eyyübiler Filistin ve Suriye’de haçlılara karşı yürütülen savaşlarda Türk köle askerleri kullanıyordu; ancak adını Nil Nehrinde bir adadaki kaleden alan Bahri alayını son sultan Salih Eyyub kurmuştu. Söylenenlere göre, Salih Eyyub Kürt askerlere güvenmediği için Türkleri tercih etmiştir.<a id="b2-14dn2" href="../Text/dipnot.xhtml#b2-14d2.">[2]</a>  800 ila 1000 süvariden oluşan alayın büyük bir kısmı Kıpçak Türk kökenli kölelerdi. Kıpçaklar gibi Türk kabileleri, diğer bir göçebe kabile olan ve kendilerini Orta Asya’daki geleneksel kabilelerden ayıran Moğolların baskısı nedeniyle ilerleyen zamanlarda Ortadoğu’da daha büyük rol oynayacaktı.</p>

<p>Bahri alayı savaş yeteneklerini çok erkenden kanıtladı. Fransa kralı IX. Louis, 1249 yılında Mısır’a karşı Yedinci Haçlı Seferini başlattı. Ertesi yıl Baybars adındaki bir Kıpçak Türkü tarafından yönetilen Bahri alayı ile karşılaştı ve mağlup edildi. Baybars, Moğollar tarafından esir alınmış, Suriye’de köle olarak satılmış ve yeni Memlük kuvvetlerinin lideri olarak göreve getirilmişti. Haçlılar Mısır’dan sürüldü ve Louis Fransa’nın bir yıllık milli üretimine eşit miktarda fidye ödemek zorunda kaldı.</p>

<p>Baybars ve Bahri alayı, 1260 yılında Filistin’deki Ayn Calut Muharebesi’nde Moğol ordusunu yenerek çok daha önemli bir zafer daha kazandı. 1227’de ölümünden önce Cengiz Han tarafından birleştirilen Moğol kabileleri, bu noktaya dek Avrasya’nın büyük bir kısmını fethetmişti. 1230’larda Çin’in kuzey topraklarının üçte birini yöneten Jin Hanedanını yıktı, Orta Asya’daki Harezm imparatorluğunu ve aynı dönemde Azerbaycan, Gürcistan ve Ermenistan’daki krallıkları mağlup etti, Rusya’nın büyük bir kısmını işgal etti, 1240’da Kiev şehrini yağmaladı ve 1240’larda Doğu ve Orta Avrupa’ya doğru ilerledi. Burada Hıristiyan ordularının güçlü olmasından ötürü değil, Büyük Han Ögeday’ın (Cengiz’in oğlu) ölmesi ve Moğol kumandanın halef konusunda danışmanlık etmek üzere geri çekilmesi nedeniyle durduruldu. Cengiz’in torunu Hülagü Han’a 1255’te kardeşi Büyük Han Mengü tarafından Ortadoğu’yu fethetmesi emredildi. Hülagü, İran’ı işgal ederek burada İlhanlı hanedanını kurdu ve Mısır’ı fethetme niyetiyle Suriye’ye doğru akın başlattı. Bağdat işgal edildi ve 1258’de tamamen yakıp yıkıldı, son Abbasi halifesi de burada idam edildi.</p>

<p>Ayn Calut’taki Memlük zaferi kısmen sayılara bağlıydı, çünkü Mengü’nün ölmesiyle Hülagü ordusunun büyük bir kısmını yanma alarak geri çekilmek zorunda kalmıştı. Yine de, en iyi kumandanlarından birinin emri altında büyük bir kuvveti Memlüklere saldırması için orada bıraktı. Moğollar mükemmel taktik ve strateji uzmanlarıydı; yüksek seferberlik kabiliyetleri ve lojistik eğitimlerini kullanarak düşmanları etrafında manevra yapıyordu. Memlükler ise aksine daha donanımlıydı, Moğolların taylarından daha büyük atları vardı, daha ağır silahlara, yaylara, mızraklara ve kılıçlara sahipti. Dahası son derece iyi disiplinliydi.<a id="b2-14dn3" href="../Text/dipnot.xhtml#b2-14d3.">[3]</a>  Ayn Calut’taki zafer şans eseri kazanılmamıştı: Memlükler 1281’deki savaşın sonuna dek bir dizi muharebede Suriye’yi İlhanlılara karşı savundu ve 1299, 1300 ve 1303’te üç Moğol istilasını daha önledi.<a id="b2-14dn4" href="../Text/dipnot.xhtml#b2-14d4.">[4]</a> </p>

<p>İlhanlılarla yapılan savaşın başında kendi çabasıyla gücü ele geçirdi ve ilk sultanları Baybars oldu.<a id="b2-14dn5" href="../Text/dipnot.xhtml#b2-14d5.">[5]</a>  Memlüklerin gücüne dayanarak kurulan rejim, önceki hanedandan çok daha dayanıklıydı. Selahaddin muhteşem bir askeri lider ve Müslümanların kahramanı olsa da, uyguladığı yönetim şekli son derece kırılgandı. Devletten ziyade akrabalık bağlarına dayalı beyliklerden oluşan bir federasyona benziyordu ve ordusu hanedanın sadık bir hizmetçisi değildi. Selahaddin’in ölümüyle ordu birbirine rakip olan milislere ayrıldı. Memlükler ise tam tersine merkezi bürokrasiye ve profesyonel bir orduya sahip gerçek bir devlet yönetiyordu; ordunun <i>bizzat kendisi</i> devletti ve bu durum hem avantaj hem dezavantaj yaratıyordu.<a id="b2-14dn6" href="../Text/dipnot.xhtml#b2-14d6.">[6]</a>  Eyyübilerin aksine, Memlükler devleti herhangi bir şekilde bölmedi ya da toprakların bir kısmını akrabalara ve kraliyetin gözde isimlerine tımar olarak dağıtmadı. Suriye’nin Memlükler zamanında Mısır’dan ayrılması, Selahaddin’in ölümünden sonra olduğu gibi kolay gerçekleşmedi.<a id="b2-14dn7" href="../Text/dipnot.xhtml#b2-14d7.">[7]</a> </p>

<p class="bosluk1"></p>

<div><img alt="memluk" src="../Images/memluk.jpg"/></div>

<p class="bosluk1"></p>

<p>Memlüklerin kölelik kurumu, Mısırlı Memlük rejimi altında daha da güçlendi. Başarısının sırrı, sultanlığın Orta Asya steplerinden ve Bizans topraklarından kuzey ve kuzeybatıya yeni askerler gönderme becerisinde yatıyordu. Bu askerlerden bir kısmı zaten Müslüman, bazıları hâlâ Pagan, bazıları da Hıristiyan’dı. İslamiyet’e geçme süreci, sadakatlerini tazeleme ve onları yeni efendilerine bağlama açısından hayati öneme sahipti. Bir diğer önemli nokta da, yeni askerlerin aileleriyle ve kabileleriyle iletişiminin ve erişiminin tamamen kesilmesiydi. Çocukluk çağındaki eğitimleri sonucunda yeni bir aile ediniyorlardı: sultanın ailesi ve Memlük kardeşliği.<a id="b2-14dn8" href="../Text/dipnot.xhtml#b2-14d8.">[8]</a> </p>

<p>Sistemin işleyişinde hadımlar da büyük bir rol oynuyordu. Çin’deki ve Bizans İmparatorluğundaki hadımların aksine, Müslüman hadımların neredeyse tamamı Müslüman topraklar dışında doğan yabancılardı. Bir gözlemcinin sözleriyle “Hiçbir Müslüman onu doğurmamıştır. O da hiçbir Müslüman doğurmamıştır.”<a id="b2-14dn9" href="../Text/dipnot.xhtml#b2-14d9.">[9]</a>  Neredeyse tamamı Türk veya Avrupalı olan Memlüklerin aksine, hadımlar Nubiya’dan ya da imparatorluğun güneyindeki başka yerlerden getirilmiş siyahi Afrikalılar olabiliyordu. Memlüklerle aynı kaderi paylaşıyor, onlar da ailelerinden kopartılarak efendilerine sadık hale getiriliyordu. Fakat cinsel durumları sayesinde genç Memlüklerin eğitimcileri olarak önemli bir işlev görüyorlardı. Askerler güçlerinin ve askeri cesaretlerinin yanı sıra fiziksel güzelliklerine göre de seçiliyordu; kadınlara erişimi kısıtlı olan bir askeri birlikte, daha olgun Memlüklerin homoseksüel teşebbüsleri devamlı sorun teşkil ediyor ve hadımlar bu duruma karşı engel görevi görebiliyordu.<a id="b2-14dn10" href="../Text/dipnot.xhtml#b2-14d10.">[10]</a> </p>

<p>Eğitimlerinin yanı sıra, Memlüklerin siyasi bir kurum olarak başarısının anahtarı tek nesillik asalete sahip olmalarıydı. Memlük statüsünü çocuklarına devredemiyorlardı; oğulları genel nüfusa geçiriliyor ve torunları hiçbir ayrıcalıktan faydalanamıyordu. Bunun ardındaki teori basitti: Bir Müslüman köle olamazdı ve tüm Memlüklerin çocukları Müslüman doğardı. Ayrıca, Memlüklerin çocukları şehirde doğuyor ve zayıfların genç yaşta öldüğü steplerdeki göçebe yaşamın sıkıntılarından uzakta büyüyorlardı. Memlük statüsü babadan oğula geçseydi, genç Memlüklerin seçildiği katı meritokratik temellere zarar verirdi.<a id="b2-14dn11" href="../Text/dipnot.xhtml#b2-14d11.">[11]</a> </p>

<h4 class=" sigil_not_in_toc">MEMLÜKLERDE ÇÜRÜME</h4>

<p class="n">Memlük siyasi kurumlarının tasarımında, bu kurumları zamanla zayıflatan en az iki sorun vardı. Birincisi, Memlük birliğinin içinde iyi kurumsallaşmış hiçbir yönetişim mekanizması yoktu. Sultandan aşağıya doğru inen bir hiyerarşik emir komutası vardı, ancak sultan seçimiyle ilgili net bir kural yoktu. Aslında artık oyunda iki rakip prensip vardı; bunlardan biri hükümdarlığın tahttaki sultan tarafından seçilen bir oğula aktarıldığı hanedanlık prensibi ve diğeri çeşitli Memlük fraksiyonlarının güç için yarıştığı zamanlarda bile ortak bir karara erişmeye çalıştığı kalıtsal olmayan prensipti.<a id="b2-14dn12" href="../Text/dipnot.xhtml#b2-14d12.">[12]</a>  Kalıtsal olmayan prensip daha güçlüydü; sultanlar genellikle fraksiyonlara liderlik eden üst düzey emirler tarafından seçilen göstermelik yöneticilerden ibaretti.</p>

<p>Memlük devletinin yapısındaki ikinci temel kusur, kapsayıcı bir siyasi otoritenin olmayışıydı. Memlükler Eyyübilerin askeri kuvvetleri olarak kurulmuş olsa da, son Eyyübi sultanı öldüğünde bir adım öne çıkarak devlet yönetimini ele geçirdiler. Bu durum, bir tür ters temsilci sorununu ortaya çıkardı. Pek çok siyasi hiyerarşide yöneticiler otoriteyi elinde tutar ve politikalarının uygulanması için kendi atadığı temsilcileri görevlendirir. Yönetişimdeki çoğu işlevsizliğin nedeni temsilcilerin yöneticilerden farklı gündemlere sahip olmasıdır; ve kurumsal tasarımın sorunu, temsilcileri yönetici tarafından verilen emirleri uygulamaya teşvik etmekle alakalıdır.<a id="b2-14dn13" href="../Text/dipnot.xhtml#b2-14d13.">[13]</a> </p>

<p>Memlüklerde ise tam tersine temsilciler yöneticiydi; sultana hizmet eden bir askeri hiyerarşinin parçası olmanın yanı sıra sultanın makamına da talip oluyorlardı. Yani bir yandan memur olarak işlerini yapmak zorundayken, öte yandan güç kazanmak ve rakip Memlüklerin nüfuzunu azaltmak için komplo planları yapıyorlardı. Bu da doğal olarak disiplin ve hiyerarşiyi son derece olumsuz etkiledi; aynısı günümüzde askeri cuntaların yönetimindeki gelişmekte olan ülkelerde de görülmektedir. Bu sorun, 1399’da Moğol Timurlenk’in Suriye’yi işgal ederek Halep’i yağmalamasıyla kronik bir hal aldı. Memlükler birbiriyle kavga etmekten savunma geliştirmeye vakit bulamadı ve Kahire’ye çekildi. Yukarı Mısır’ın kontrolünü de orada yaşayan yerel kabilelere kaptırdılar ve ancak Timurlenk’in dikkatini yeni bir güç olan Osmanlı tehdidine yöneltmesi ile kurtuldular.<a id="b2-14dn14" href="../Text/dipnot.xhtml#b2-14d14.">[14]</a>  Memlükler tıpkı Osmanlı İmparatorluğu gibi sivil bir siyasi otoritenin emri altında olsaydı, siviller bu sorunu çözmek için adım atabilirdi.<a id="b2-14dn15" href="../Text/dipnot.xhtml#b2-14d15.">[15]</a> </p>

<p>Neticede Mısırlı Memlük devletinin çöküşüne yol açan faktör, kalıtsal olmayan prensibin bozulmasıydı. Zamanla, babadan oğula geçen miras yalnızca sultanın ailesi içinde değil, kendi hanedanlarını kurmaya çalışan diğer Memlükler tarafından da uygulanmaya başladı. Tek nesillik asalet prensibi, tıpkı gayrişahsi Çin sınav sisteminde olduğu gibi insan biyolojisinin temel güdülerinin tersine işledi: her Memlük, ailesinin ve soyundan gelenlerin toplumdaki konumunu korumanın yollarını arıyordu. Varlıklı Memlükler cami, medrese (okul), hastane ve bunun gibi İslamiyet’e özgü hayır kurumlarına ve vakıflara bağışta bulunarak ve soyundan gelenleri bu kurumların başına getirerek tek nesil prensibinin üstesinden gelmeyi başarıyordu.<a id="b2-14dn16" href="../Text/dipnot.xhtml#b2-14d16.">[16]</a>  Ayrıca Memlüklerin birinci dereceden akrabaları yoktu ama dayanışmanın temeli olarak etnik bağlar geliştirmişti. Sultan Kalavun, Kıpçaklardan ziyade Çerkez ve Abhaz köleleri ithal etmeye başladı ve bunları alternatif bir Burci alayına dönüştürdü. Çerkez fraksiyonu neticede sultanlığı Kıpçaklardan devralmayı başardı.<a id="b2-14dn17" href="../Text/dipnot.xhtml#b2-14d17.">[17]</a> </p>

<p>Memlük kurumundaki ciddi bozulma, on dördüncü yüzyılın ortasında belirgin hale geldi. Bu bozulmanın temelinde yatan koşul aslında zamanın barış ve refah ortamıydı ve Memlük disiplini üzerinde felakete yol açmıştı. Hıristiyanların Kutsal Topraklar’daki varlığı bu dönemde iyice kayboldu ve Memlükler 1323’te Moğollarla barış anlaşması imzaladı. Kendisi de Memlüklerden olmayan sultan Nasır Muhammed bin Kalavun, Memlüklerden olmayan kendisine sadık kimseleri üst düzey askeri makamlara getirmeye ve sadakatinden şüphe duyduğu uzman memurların rütbelerini düşürmeye başladı.<a id="b2-14dn18" href="../Text/dipnot.xhtml#b2-14d18.">[18]</a>  1390’da Burji veya Çerkez Memlüklerin yardımıyla başa geçen ve yabancıların askere alındığı eski sistemi yeniden getiren Sultan Berkuk’un yükselişiyle rejim kısa süreliğine canlandı. Fakat sonraki sultanların bir dizi devlet tekelinden kaynak kullanarak genç Memlüklerin istihdamını büyük ölçüde genişletmesi ve bu durum sonucunda nesiller arasındaki uçurumun ortaya çıkması ile farklı türden sorunlar baş gösterdi. Yaşlı Memlükler, askere alınan gençlerin neden olduğu zorlukla mücadele etmek için askeri bir aristokrasiye dönüşmeye başladı ve tıpkı günümüzün Amerikan üniversitelerindeki kadrolu profesörler gibi hiyerarşideki mevkilerini sağlamlaştırdı. Üst düzey emirlerin ortalama yaşı yükselmeye başladı, personel devri büyük ölçüde yavaşladı ve yaşlıların aristokrasisi klanlara bölünmeye başladı. Memlükler, görkemli zenginlik gösterileri ile ailelerine sınıf atlatmaya ve mevkilerini pekiştirmeye başladı; kadınlar da çocuklarının çıkarlarını destekleme konusunda daha büyük bir rol oynamaya koyuldu. Dolayısıyla, aslen askeri istihdamdaki kabilecilik anlayışının üstesinden gelmek için oluşturulan Memlük sistemi kendi kendini yeniden kabileleştirdi.<a id="b2-14dn19" href="../Text/dipnot.xhtml#b2-14d19.">[19]</a>  Yeni kabilelerin illa ki akrabalığa dayalı olması gerekmese de, soylarından gelenlerin, arkadaşlarının ve müşterilerinin çıkarlarını gayrişahsi sosyal sistemin gereksinimlerine karşı desteklemeye ve korumaya yönelik köklü bir insan dürtüsünü yansıtıyorlardı.</p>

<p>Memlük sistemi zamanla merkezi devletten uzaklaşarak, rant arayışındaki savaş lordu gruplarından oluşan koalisyon benzeri bir sisteme dönüştü. Genç Memlükler artık sultanlarına şahsi sadakat bağıyla bağlı değildi. Bir tarihçinin sözleriyle,</p>

<p class="ara">artık sahadaki güvenilirlikleri şüpheli ama isyan eğilimi baki olan bir çıkar grubuna dönüşmüşlerdi. Sultanlığın son yıllarında Kahire’deki günlük olayların kayıtlarından derlenen vakayinamelerde, iç huzurun bir nebze sağlanması karşılığında ödeme yapılması için monarşi üzerinde aralıksız bir baskı kurulduğuna dair hikâyeler vardı. Kansu Gavri [son dönem sultanlarından] tahta çıktığı gün kendi Memlük askerlerinin yağmasıyla karşılaştı; acemi askerler, üst amirlerin devamlı biriktirdiği muazzam servetlere karşın kendilerinin düşük maaş aldığını düşünerek öfkelenmeleri sonucunda beş üst düzey yetkilinin saraylarını ateşe verdi.<a id="b2-14dn20" href="../Text/dipnot.xhtml#b2-14d20.">[20]</a> </p>

<p>Memlükleri ilk sultanlara bağlayan ahlaki bağların yerini tamamen ekonomik bir hesap aldı. Üst düzey Memlükler, düşük rütbeli yeni askerlerin sadakatini satın alıyor, yeni askerler de devletten veya sivil toplumdan rant elde etmeyi başarmaları karşılığında hamilerinin onları ödüllendirmesini bekliyordu. Sultan yalnızca eşitlerin birincisiydi; çoğu sultan suikaste kurban gitmiş ya da yerlerini Memlük zümreleri almıştı. Sonraki sultanların hepsi ise komplolara karşı arkalarını kollamak zorunda kalmıştı.</p>

<p>Siyasi dengesizliğin yanı sıra on beşinci yüzyılın sonunda rejim bir mali krizle karşı karşıya kaldı. Hint Okyanusunda Portekizlilerin denizlerdeki üstünlüğü nedeniyle baharat ticaretinin bozulması sonucunda, sultanın gelirleri on dördüncü yüzyılın sonuna doğru azalmaya başladı ve bu nedenle sultan vergi oranlarını gittikçe artırdı. Bu durum karşısında, ekonominin temsilcileri -çiftçiler, tüccarlar ve zanaatkarlar- varlıklarını gizleme ve vergi kaçırma becerilerini pekiştirmek zorunda kaldı. Vergi sistemini yöneten sivil bürokratlar rüşvet karşılığında vergi oranlarını düşürdü; böylece daha yüksek vergi toplama teşebbüsleri, reel vergi geliri düzeylerinin düşük kalmasına neden oldu. Rejim, ele geçen bütün varlıkların tümden kamulaştırılması yoluna gitti; bunlar arasında Memlük asilzadelerinin kendi soyundan gelenler için varlıklarını saklamak üzere kullandığı İslami hayır vakıfları da bulunuyordu.<a id="b2-14dn21" href="../Text/dipnot.xhtml#b2-14d21.">[21]</a> </p>

<h4 class=" sigil_not_in_toc">ORGANİZE SUÇLU DEVLETLER</h4>

<p class="n">Bir dizi siyaset bilimci, erken modern Avrupa devletini organize suç ile kıyaslamıştır. Bu siyaset bilimcilere göre, devlet liderleri toplumun geri kalanından kaynak elde etmek, yani iktisatçıların deyişiyle rant sağlamak üzere şiddet örgütlenmesindeki uzmanlıklarını kullanma yoluna gitmektedir.<a id="b2-14dn22" href="../Text/dipnot.xhtml#b2-14d22.">[22]</a>  Diğer yazarlar ise örneğin Zaire’de Mobutu Sese Seko ya da Liberya’da Charles Taylor yönetimi altındaki gelişmekte olan daha yeni dünya rejimlerini tarif etmek için “yırtıcı devlet” tanımını kullanmaktadır. Bir yırtıcı devlette, görevdeki elitler toplumdan elde edebilecekleri en yüksek düzeyde kaynağı elde etmenin ve bu kaynakları kendi özel kullanımlarına ayırmanın yollarını aramaktadır. Bu elitlerin gücü ele geçirmeye çalışmalarının başlıca nedeni, bu güce erişim sayesinde ekonomik rant sağlayacak olmalarıdır.<a id="b2-14dn23" href="../Text/dipnot.xhtml#b2-14d23.">[23]</a> </p>

<p>Bazı devletlerin son derece yırtıcı olduğuna ve tüm devletlerin bir dereceye kadar yırtıcı olduğuna şüphe yoktur. Ancak siyasi gelişmenin anlaşılmasına dair önemli bir soru, tüm devletlerin yırtıcılık yoluyla rantları maksimize etmeye mi çalıştığı, yoksa teorideki maksimum düzeyin epeyce altındaki bir düzeyde rant elde etmeyi amaçlayan diğer düşüncelerden mi yola çıktığıdır. Devletin rantı maksimize etmeyi amaçlayan bu yırtıcı davranış modeli, örneğin Osmanlı dönemindeki Türkiye, Ming dönemindeki Çin ya da Eski Rejim dönemindeki Fransa gibi olgun tarım toplumlarında kesin olarak görülen bir özellik değildi. Fakat Moğollar gibi kabileci göçebeler tarafından kurulan fetih rejimlerine benzer siyasi düzenlerin doğru bir tablosunu yansıttığı kesindir. Ayrıca son dönemlerdeki Memlük rejimini de giderek daha iyi karakterize etmiştir. Memlük sultanları tarafından dayatılan insafsız ve keyfi vergiler, uzun vadeli yatırımı imkânsız kılmış ve mal sahiplerine varlıklarını dini vakıf gibi verimsiz yollarla değerlendirmekten başka çare bırakmamıştır. Ticari kapitalizmin tam da İtalya, Hollanda ve İngiltere gibi başka yerlerde yükselişe geçmeye başladığı dönemde Mısır’daki kendi yuvasında boğulup öldürüldüğüne dair ilginç spekülasyonlar dönmektedir.<a id="b2-14dn24" href="../Text/dipnot.xhtml#b2-14d24.">[24]</a> </p>

<p>Öte yandan, bu yüksek vergi düzeylerine ancak üç yüz yıllık Mısırlı Memlükler yönetiminin sonlarına doğru erişilmiş olması, erken dönemdeki sultanların mümkün olan en yüksek orandan çok daha aşağı düzeylerde vergi uyguladığını göstermektedir. Başka bir deyişle, maksimum rant sağlama, tarım toplumları üzerinde hüküm süren modern öncesi devletlerin kaçınılmaz bir özelliği değildi. Araplar tarafından benimsenen Perslere ait Ortadoğu devlet teorisinde hükümdarın görevlerinden biri, adalet ve siyasi denge için köylüleri toprak sahiplerinin ve rantlarını maksimize etmek isteyen diğer elitlerin açgözlü davranışlarından korumaktı. Dolayısıyla devlet, yerleşik bir eşkiyadan ziyade filizlenmekte olan kamu menfaatinin gözetmeniydi. Memlük devleti, iç ve dış güçlerden kaynaklı olarak nihayetinde tamamen yırtıcı bir tutuma geçmişti.</p>

<p>Memlük rejiminin siyasi çürüyüşüne ve 1517’de Osmanlıların ellerinde yok olmasına katkıda bulunan pek çok sebep vardı. Mısır, 1388 ile 1514 yılları arasında 26 yıllık bir veba salgınına yakalanmıştı. Osmanlıların yükselişinin ilk sonuçlarından biri, Osmanlıların Orta Asya’ya giden ticaret yollarının tam ortasında bulunmasından ötürü Memlüklerin genç köle askerleri kullanmasının gittikçe zorlaşmasıydı. Memlük sistemi nihayetinde yeni askeri teknolojilere, özellikle de piyadelerin ateşli silah kullanımına geçememişti. Osmanlılar Avrupalı bir düşmanla karşı karşıya kaldıkları için 1425’te, yani bu icadın Avrupa’da keşfedilmesinden yaklaşık yüz yıl sonra ateşli silah kullanmaya başlamıştı.<a id="b2-14dn25" href="../Text/dipnot.xhtml#b2-14d25.">[25]</a>  Osmanlılar bu silahlarda kısa sürede uzmanlaşmış ve 1453’te Konstantinopolis’in fethinde toplar da büyük bir rol oynamıştı. Memlükler ise aksine Kansu Gavri sultanlığı (1501-1516) dönemine kadar, yani Osmanlılar tarafından mağlup edilmeden hemen öncesine dek ateşli silahları ciddi anlamda kullanmaya başlamadı. Memlük süvarileri ateşli silah kullanımının şereflerine leke düşürdüğünü savunuyordu ve rejimin demir ve bakır rezervlerine erişim imkânı kısıtlıydı. Birkaç denemenin ardından (birinde on beş topun on beşi de atılır atılmaz patlamıştı) sultanlık sınırlı sayıda topu mevzilendirmeyi başardı ve misket tüfekleriyle donatılmış, Memlük olmayan askerlerden oluşan Beşinci Birliği kurdu.<a id="b2-14dn26" href="../Text/dipnot.xhtml#b2-14d26.">[26]</a>  Ancak bu teknolojik yenilikler nakit parası tükenmiş, yozlaşmış ve geleneklere bağlı bir rejimi kurtarmak için geç kalmıştı.</p>

<p>İlk Bahri alayını kuran Eyyübi sultanı, erken dönem Çin devlet kurucuları ile aynı sorunu çözmeye çalışıyordu: kabileci bir toplumda kabileden ziyade şahıs tarafından temsil edilen devlete sadık bir ordu nasıl oluşturulacaktı? Bunu, genç yabancıları satın alarak ve ailelerine karşı sadakatlerini bozarak başardı. Bu yabancılar Memlük köleler ailesine girdiğinde, Memlük hiyerarşisinde terfi meritokratik olarak yapılıyordu; yeni girenler her yıl sisteme ekleniyor ve yeteneğine göre yükseliyordu. Bu sisteme dayalı askeri mekanizma oldukça etkileyiciydi. Moğollarla iki nesil süren uzun savaşa dayanabilmiş, Haçlıları Kutsal Topraklardan sürebilmiş ve Mısır’ı Timurlenk’e karşı savunabilmişti. İbn-i Haldun’un söylediği gibi, Memlükler İslamiyet’i dinin marjinalleşmeye açık olduğu tarihi bir dönemde kurtarmıştı.</p>

<p>Öte yandan, Memlük kurumunun çöküş tohumları bizzat kendi tasarımında saklıydı. Memlükler, devletin temsilcileri olmak kalmak yerine gücü doğrudan ele geçirmişti. Onları disipline edecek bir başkanları yoktu; her Memlük sultan olmayı arzulayabilir ve güç kazanmak için kumpas planları yapabilirdi. Bir hanedanlık prensibi kendini önce en tepedeki liderlerin arasına sokuyor, ardından Memlüklerin tüm üst düzey makamlarına kısa sürede yayılıyor ve babadan oğula geçen aristokrat elit olarak yerini sağlamlaştırıyordu. Ayrıca bu elitin mülkiyet hakları güvende değildi ve gelirlerini kendisinden sonra gelen nesillere aktarabilmek için sultandan nasıl saklayacağını düşünmeye büyük enerji harcıyordu. Burci Memlükler döneminde elitler yaşa göre ayrıldı ve genç Memlükler yaşlıların patrimonyal ağlarına dahil edildi. Bir zamanlar genç bir Memlük’ü devlete bağlayan eğitim, sivil toplumdan ve birbirlerinden kaynak elde etmek için baskıcı gücünü kullanan elit kesim içindeki grupların doğrudan rant peşine düşmesine yol açtı. Memlük elitleri, kendi içlerindeki bu güç mücadeleleriyle öylesine tükendi ki, oldukça ihtiyatlı bir yabancı politikası benimseme gerekliliği doğdu. Şans eseri, on beşinci yüzyılın başındaki Timurlenk işgalinden yüzyılın sonunda Osmanlılar ve Portekizlilerin ortaya çıkışına dek güçlü dış tehditlerle karşılaşmadı. Fakat veba nedeniyle nüfusun azalması ve dış ticaretin ortadan kaybolmasından ötürü kaynakları azalıyordu. Dış tehditlerin yokluğu da askeri modernizasyon için teşvik ayrılmamasına neden oldu. Dolayısıyla Memlüklerin 1517’de köleler ordusu kurumunun kullanımını mükemmelleştiren ve çok daha güçlü bir devlet örgütleyen Osmanlılar karşısında mağlup olacağı çoktan belliydi.</p>
</body>
</html>