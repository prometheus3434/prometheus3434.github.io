<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>23</h1>
<h2 id="sigil_toc_id_23">RANT PEŞİNDEKİLER</h2>

<div class="b">Mali kriz Fransa’da patrimonyal hükümetin yükselişine nasıl yol açtı; intendantlar (mülki yöneticiler) ve merkezi hükümetin büyümesi; Fransız elitler özgürlüğü nasıl ayrıcalık olarak algıladı ve toplu eylemde bulunmaları nasıl engellendi; Fransız hükümetinin kendi elitlerinden vergi alma ve denetleme konusunda zayıflığı ve başarısızlığı</div>

<p class="n">Eski rejim döneminde, Fransa muazzam bir gücün altında yatan zayıflığıyla oldukça tutarsız bir tablo çiziyordu. Paris’in dışındaki Versay’ı ziyaret edenler, XIV. Louis zamanında Avrupalıların neden Fransız monarşisinden hayretle bahsettiğini anlayacaktır. Potsdam’daki Büyük Friedrich’in Sanssouci Sarayı, Versay’ın yanında kulübe gibi kalmaktadır. On yedinci yüzyılın sonlarında Louis’nin İngiliz ve Hollandalı rakiplerinin Fransa’ya bakış açısı, soğuk savaş sırasında Amerikalıların Sovyetler Birliğine bakışına benziyordu. Fransa tüm Avrupa’nın özgürlüklerini tehdit eden uçsuz bucaksız, zengin, kuvvetli ve hırslı bir askeri güçtü. Fransız monarşisi Avrupa devlet inşasının öncülerindendi ve modern, merkezi idari devletin temellerini atmıştı. Alexis de Tocqueville, 1840’lardaki bir yazısında kendi neslindeki Fransızların bu devletin ancak Fransız İhtilaliyle göz önüne çıktığına inandığını belirtiyordu. Ancak iş kanıtlamaya gelince, devletin temellerinin “İhtilal cehenneminden çıkmak için modern Fransa ile birlik olan” eski rejim kralları tarafından iki yüzyıl önce atıldığını öne sürmüştü.</p>

<p>Aynı zamanda, Fransız devletinin tüm görkemli yapısı çürük ve sallantılı temeller üzerine inşa edilmişti. XIV. Louis 1715 yılının Eylül ayında öldüğünde devlet tamamen iflas halindeydi. Kraliyetin borcu iki milyar livre civarındaydı ve bu rakama altı yüz milyon livre tutarındaki kısa vadeli fonsuz hükümet senetleri dahil değildi. Fransa’nın alacaklılarının gelecek vergi gelirleri üzerindeki hakkı 1721 yılına dek sürüyor, yalnızca borç yönetimi bile öngörülebilir gelecekteki tahmini vergi gelirlerini aşıyordu.<a id="b4-23dn1" href="../Text/dipnot.xhtml#b4-23d1.">[1]</a>  Bu tehlikeli mali durum yeni olmasa da, XIV. Louis’nin agresif dış politikası nedeniyle alevlenmişti. Bir asrı aşkın süre boyunca Fransız krallar yerel güç sahipleriyle akla hayale sığmayacak karmaşık anlaşmalara dayanarak merkezi devleti inşa etmekle meşgul olmuş ve yerel güç sahiplerine nakit para karşılığında çeşitli imtiyazlar ve dokunulmazlıklar vermişti. Devlet tüm halkının özgürlüğüne giderek daha fazla tecavüz ediyor, ancak bu sırada kendi geleceğini yolsuzluk yapan makam sahiplerinin oluşturduğu bir lejyona sürdürülemeyeceği belli olarak kiralıyordu. Çin devletinin yüzyıllar önce başardığı yüksek mutlakiyet düzeyine geçememişti. Sonunda, hâkim olmaya çalıştığı toplumsal sınıfların çıkarlarına saygı göstermeye bağımlı hale geldi ve geçmişten miras kalan kanunlara saygı göstermek zorunda kaldı. Gerçek bir modern Fransız devletinin ortaya çıkması için öncelikle bu toplumsal sınıfların ihtilalle ortadan kaldırılması gerekiyordu.</p>

<p>Pek çok açıdan, Fransız monarşisinin durumu gelişmekte olan bazı çağdaş ülkelerin durumuyla büyük benzerlik taşıyor, çünkü hukukun üstünlüğünü amaçlarını yerine getirmesine engel olan bir sistem olarak görüyordu. Hükümet savurgandı ve sübvansiyonlara ya da toplumsal programlara para harcamak yerine savaşa harcıyordu. Bunun sonucunda ortaya çıkan bütçe açıklarının finanse edilmesi gerekiyor ve monarşi çaresiz gelir arayışı nedeniyle mümkün olan her yerde kanunları eğip büküyor ve çiğniyordu. Fakat sonunda borç almak için yine aynı alacaklı grubuna başvurmak zorunda kalıyordu. Bu durumu sona erdirmenin tek yolu, monarşinin elit sınıfının mallarını topluca istimlak etmesiydi ve ihtilal sayesinde bunu başarmak mümkün olmuştu. Ancak bu, eski rejimin hayal gücünün ve kapasitesinin çok üzerindeydi ve dolayısıyla monarşi daimi bir ekonomik krizde sıkışıp kalmıştı.</p>

<p>Aynı zamanda, hükümetin gelir elde etmeye çalıştığı toplum, hükümet üzerinde temel hesap sorulabilirlik prensibini empoze edemiyordu. Bunun nedeni, farklı ekonomik sınıflar arasında toplumsal dayanışma ve toplumsal sermayenin var olmayışıydı. Tarihte daha önce birlik kurmuş olan aristokrasi, burjuvazi ve köylü sınıfları birbirine karşı hoşgörü göstermiyor ve tıpkı İngiliz emsalleri gibi tek bir milletin parçalarını oluşturduklarına inanmıyordu. Bu sınıflardan her biri de kendi içinde önemli tabakalara ayrılıyordu. Her tabaka, sınıfı veya milleti devlet hâkimiyeti altına girmekten korumak yerine ayrıcalıkları konusunda kıskançlık gösteriyor ve bir alt katmana nispeten statüsünü korumaya çalışıyordu. Özgürlük ayrıcalık olarak yorumlanıyordu ve sonuçta ortaya çıkan toplum ihtilalin eşiğinde Tocqueville’in “ortak bir amaç için işbirliği yapmaya istekli on adam yoktu” sözleriyle açıklanıyordu.</p>

<p>Zayıf mutlakiyet, ne merkeziyetçi devletin ne de ona karşı çıkan grupların hâkimiyet mücadelesinde kendilerini yeterince örgütleyebilmesi halinde ortaya çıkmaktadır. Bunun sonucunda Fransa mutlakiyete yönelmişti, ancak bu sistem kırılgandı ve meşruiyetin temelini İnsan Haklarına dayandıran aydınlanma fikirlerine karşı dayanıklılık gösteremiyordu.</p>

<h4 class=" sigil_not_in_toc">PATRİMONYAL MUTLAKİYETİN BAŞLANGICI</h4>

<p class="n">İlk Bourbon kralı IV. Henri 1594’te tahta geçtiğinde, Fransa tek bir millet veya modern bir devlet olmaktan çok uzaktı. İlk krallar, Paris civarındaki bir bölgede yer alan güç üssünden başlayarak Burgonya, Normandiya, Breton, Navarra ve Languedoc gibi diğer prensliklerden oluşan bir kraliyet kurmuş, ancak diller ve gelenekler açısından bölgelere özgü kuvvetli farklar aynı kalmıştı. Krallık <i>pays d’élections</i> ile <i>pay s d’états</i> arasında ayrılmıştı.”Pays d’élections”, Paris civarındaki bölgelerde ülkenin kalbini oluşturuyordu; “pays d’états” ise sınır bölgelerinde yer alan daha yakın tarihte kazanılmış topraklardı ve farklı hukuk kurallarına göre yönetiliyordu. Ayrıca, Reform nedeniyle ülke mezhepçi çizgilere ayrılmıştı. Katolik Ligi ile Huguenotlar arasındaki dini iç savaş ancak Protestan Henri’nin Katolikliğe geçmesi ve 1598’de Nantes Buyruğunu yayımlayarak Katolikliği devlet dini olarak kabul etmesi ve Protestanlara da eşit haklar vermesiyle sona ermişti.</p>

<p>Bourbon düzeninin başlangıcından 1789’daki ihtilale kadar, Fransa’nın devlet inşa hikâyesi iki paralel çizgide ilerlemektedir. İlki Fransız devletinin giderek daha merkezileşmesi ve feodal dönemlerde var olan tüm alt birimlerin siyasi haklarının azalmasıyla ilgilidir. Bunlar arasında, bir zamanlar Fransa’da hükümetin yerinde olan prenslikler ve bağımsız soylu hanelerin yanı sıra belediyeler, loncalar, kilise, hatta giderek devletin himayesi ve denetimi altına giren bağımsız özel şirketler bulunuyordu.</p>

<p>İkinci çizgi, bahsedilen merkezileşmenin gerçekleşme <i>şekliyle</i> ilişkilidir. Erken Çin devletinin ve on sekizinci yüzyılda Brandenburg-Prusya’da ortaya çıkan Alman devletinin aksine, merkezi Fransız devleti işlevsel uzmanlığa ve eğitime dayanarak istihdam yapan gayrişahsi, liyakate dayalı bir bürokrasi etrafında şekillenmemişti. Aksine son derece patrimonyal hale getirilmişti. Komutanlıklardan maliye bakanlığındaki vergi toplama makamlarına kadar pek çok devlet dairesi, devamlı nakit sıkıntısı yaşayan ve çaresizce gelir elde etmeye çalışan bir devlet tarafından ihalede en yüksek rakamı verene satılmıştı. Diğer bir deyişle, hükümet en temel fonksiyonlarına kadar özelleştirilmiş ve devlet daireleri miras bırakılabilen özel mülkiyete dönüşmüştü.<a id="b4-23dn2" href="../Text/dipnot.xhtml#b4-23d2.">[2]</a> </p>

<p>İyi yönetişim sorununa asil-vekil kavramı çerçevesinde, vekillerin asil kişinin emrini yerine getirmek için uygun şekilde motive edilmesi açısından bakıldığında, Fransız hükümeti tarafından oluşturulan sistem tam anlamıyla bir kabustu. Vekillerin devlet dairelerini kendi çıkarları için kullanmasına izin vererek rant arayışını ve yolsuzluğu meşrulaştırmış ve kurumsallaştırmıştı. Zaten “rant” sözcüğünün kökeni de Fransız hükümetinin kamu mallarını, örneğin belirli bir vergi türünü toplama hakkını satmasından gelmektedir; böylece devamlı gelir akışı sağlanacaktır.<a id="b4-23dn3" href="../Text/dipnot.xhtml#b4-23d3.">[3]</a>  Eğer modern kamu idaresi kamu sektörü ile özel sektör arasındaki net çizginin gözetilmesiyle ilgiliyse, eski rejim tamamıyla modern öncesi bir sistemi temsil ediyordu. Fransız devleti bu açıdan modern ve patrimonyal unsurların ilginç ve dengesiz bir birleşimiydi.</p>

<p>Merkezi bir idari devletin ve patrimonyal devlet memurluğunun gelişimi öylesine iç içe geçmişti ki, gelişimlerini ayrı ayrı ele almak mümkün değildir. Eski rejimin mali sistemi oldukça karmaşıktı ve geliştirdiği düzensiz yolu yansıtıyordu. Çok sayıda vergi çeşidi vardı, bunlardan en önemlisi tarım ürünleri üzerinde doğrudan uygulanan ve köylü sınıfının omzuna yük bindiren servet vergisi “taille” idi. Kelle vergisinin yanı sıra örneğin ülkenin bir kesiminden diğerine nakledilen şarap ve mal gibi kalemler üzerinde bir dizi dolaylı vergi uygulanıyordu. Ayrıca devlet tekeli tarafından üretilen tuz üzerinde de vergi vardı (gabelle).<a id="b4-23dn4" href="../Text/dipnot.xhtml#b4-23d4.">[4]</a>  Daha sonraki krallar da örneğin kişi başına vergi ve vingtiéme (gelir vergisi) gibi çeşitli başka vergiler empoze etmişti.</p>

<p>Dolaysız varlık vergilerine değer biçilmesi zordu, çünkü devlet Çinli, Osmanlı ve İngiliz devletlerinin aksine nüfusun ve sahip oldukları varlıkların üzerinde güncel sayım yapmaya ve kayıt tutmaya yönelik bir sisteme sahip değildi.<a id="b4-23dn5" href="../Text/dipnot.xhtml#b4-23d5.">[5]</a>  Varlıklı aileler varlıklarına ilişkin dürüst beyanda bulunmaya karşı doğal olarak direnç gösteriyordu, çünkü bu durum vergi yükümlülüklerinin artmasına neden olacaktı.<a id="b4-23dn6" href="../Text/dipnot.xhtml#b4-23d6.">[6]</a> Dolaylı vergilerin toplanması Fransa’nın (örneğin İngiltere’ye kıyasla) büyüklüğü ve binlerce yerel pazara ayrılmış olması nedeniyle zorlaşıyordu. On yedinci yüzyılda Fransız ekonomisi yeterince para basmıyordu ve parayla ödenen vergilerin ödenebilmesine yetecek kadar madeni para yoktu. Fransa bu dönemde tarıma son derece bağımlıydı ve teknik olarak kolayca toplanan gümrük vergisi gibi vergiler büyük kazanç getirmiyordu.<a id="b4-23dn7" href="../Text/dipnot.xhtml#b4-23d7.">[7]</a> </p>

<p>Ancak vergi sistemindeki asıl karmaşıklığın nedeni özel muafiyetler ve ayrıcalıkların yarattığı karmaşaydı. Feodal Fransa, ortaçağ döneminin sonlarında kralın yeni vergiler için onay alırken danışması için iki katmanlı bir meclis sistemi geliştirdi: ulusal Estates-General (Genel Meclis) ve bir dizi yerel veya vilayet meclisi (diğer adıyla yüce mahkemeler ya da <i>parlamentolar</i>).<a id="b4-23dn8" href="../Text/dipnot.xhtml#b4-23d8.">[8]</a>  Kral, çeşitli vilayetlerin kraliyete dahil olmasını sağlamak için vilayet meclislerine özel iltimaslar tanıyarak, temsil ettikleri yerel elitlerin geleneklerini ve ayrıcalıklarını onayladı. Dolayısıyla vergi rejimleri bölgeden bölgeye, özellikle pays d’élection ve pays d’état arasında farklılık gösteriyordu. Soylu sınıfı zayıf krallar üzerinde baskı uygulayarak hem dolaysız vergilerden hem de kendi mülkiyetlerinde üretilen ürünlere yönelik tüketim vergilerinden muaf olmaya çalışıyordu. Bu muafiyetler ve ayrıcalıklar soylu sınıfının dışına taşarak şehirlerdeki varlıklı avamlar, saray görevlileri, sulh hâkimleri vb. arasında yayılmaya başladı. Bu tür muafiyetlerden yararlanamayanlar sadece elit olmayan sınıf, yani ülke nüfusunun genelini oluşturan köylüler ve zanaatkarlardı.<a id="b4-23dn9" href="../Text/dipnot.xhtml#b4-23d9.">[9]</a> </p>

<p>Devlet dairelerinin satışı (venalite), on altıncı yüzyılda İtalya’nın kontrolü için İspanyaya karşı yürütülen uzun soluklu mücadele sonucunda devletin gelir ihtiyacına baskısı altında başlamıştır. Bu dönemde Fransız kralları kendi topraklarından elde edilen gelirlerle savaş masraflarını karşılayamadığı için İtalya, İsviçre ve Güney Almanya’da yeni gelişen finans merkezlerinden yüklü miktarda borç almaya başladı. Devletin itibarı hiçbir zaman yüksek değildi ve 1557’de hükümetin Grand Parti olarak bilinen banker konsorsiyumuna karşı borçlarını reddetmesiyle tamamen sarsıldı. Devlet, savaşlarında kendi safında savaşan İsviçreliler gibi yabancı paralı askerlere borcunu da tanımıyordu. 1602’de İsviçre kentlerine ve kantonlarına, ayrıca birliklerini komuta eden İsviçreli albaylar ve yüzbaşılara otuz altı milyon livre borçluydu. Fransız hükümeti sözünden döndüğünde, İsviçreliler savaşmayı bıraktı.<a id="b4-23dn10" href="../Text/dipnot.xhtml#b4-23d10.">[10]</a> </p>

<p>Devletin itibar sorununa yönelik çözümü, rant mekanizması aracılığıyla özel bireylere devlet dairelerini satmak oldu. Sıradan krediye kıyasla, rant sayesinde rantın sahibi makam sahibinin kontrol ettiği özel bir gelir akışı elde ediyordu. En azından pays d’élections sınırları dahilinde <i>taille</i> (toprak vergisi) ve diğer vergilerin toplanmasından sorumlu olan paralı makam sahipleri atanmıştı; paralar bu makam sahiplerinin elinden geçtiği için, yeniden ödenen faizler ve sermayeler sayesinde daha fazla kefalet alıyorlardı. Böylece “iç finans” sistemi oluşmuştu; bu sistemde devlet finansının başlıca kaynağı özel bankerler değil, devlet mekanizmasının halihazırda parçası olan ve önceki yatırımlarla bu mekanizmaya bağlı olan varlıklı bireylerdi.</p>

<p>Ancak bu rantların itibarının bile düşük olduğu anlaşılmış, çünkü hükümet kısa bir süre sonra makam sahiplerinden şartlar üzerinde geriye dönük olarak yeniden anlaşma yapmak istediğini belirtmişti. IV. Henri ve maliye bakanı Sully’nin yönetimi altında, devlet on altıncı yüzyılın başında <i>paulette</i> adı verilen yeni bir vergi yarattı; bu vergiyle rant sahibi makamını ücret karşılığında torunlarına miras bırakarak bu makamı miras yoluyla geçen mülkiyete dönüştürebiliyordu.<a id="b4-23dn11" href="../Text/dipnot.xhtml#b4-23d11.">[11]</a>  Patrimonyalizmin sağladığı bu doğrudan kazancın kökeni, daha erken dönemlerde Katolik kilisesinin beneficium’u officium’dan ayırarak modern yönetim için emsal teşkil ettiği reformlara aitti (bkz. bölüm 18). İlki rahiplerin evlenmesinin yasaklanmasıyla miras bırakılabilirliği sınırlandırılan ekonomik rantlara yönelikti; İkincisi ise bürokratik hiyerarşi denetimi altında keyfe göre tutulan işlevsel bir makamdı. Kiliseyle ilişkisi olmayan avamlar arpalık veya feodal toprak sözü almadan devlet bürokrasilerinde kadrolaşmaya başlayınca, onlar da işlerini garanti altına almanın ve çocuklarına bakmanın yollarını aramaya başladı. Fransız hükümeti de avamların devlet sistemine dahil edilmesini eski soylu sınıfının etkisine karşı koyacak faydalı bir araç olarak gördü. Makamlara yönelik en büyük talep Üçüncü Sınıfın burjuva üyelerinden geliyor, bu üyeler resmi bir unvan satın alarak koşullarını iyileştirebileceklerini umuyorlardı. Böylece patrimonyalizm Fransız kamu idaresinin kalbinde tüm kapsamıyla yeniden hayat bulmuştu.</p>

<p>Paulette vergisinin benimsenmesi Fransız devletinin gelir konusundaki entrikalarını sona erdirmedi. Devlet dolaylı vergi toplama hakkını vergi veren çiftçilere sattı; bu çiftçiler devlete belirli bir sabit kazanç sağlamayı garanti ederek geriye kalan vergi gelirlerini kendilerine saklayabilecekti. Ayrıca yeni <i>droits alienes</i> katma vergilerini toplama hakkını da sattı; bu katma vergiler kısa bir süre sonra geleneksel taille vergisini gölgede bırakmıştı. Üstelik devlet satışa çıkardığı makamların sayısını dilediği gibi artırabiliyordu; bu da mevcut makamların fiyatını azaltarak sahiplerinin mülkiyet haklarını zayıflatıyordu. Makamlara yönelik talep devamlı yükseldikçe, sistemin yaratıcıları bile şaşkınlığa uğramıştı. Bir gün XIV. Louis, genel denetmeni Pontchartrain’e makam satın alacak yeni kişileri bulmayı nasıl başardığını sordu. Pontchartrain şöyle cevap verdi: “Majesteleri ... kral bir makamı kurumsallaştırdığı anda, Tanrı onu satın alacak bir aptal yaratır.”<a id="b4-23dn12" href="../Text/dipnot.xhtml#b4-23d12.">[12]</a> </p>

<p>Bu sistemin teşvik ettiği verimsizlik ve yolsuzluk fırsatları muazzam boyuttaydı. Genellikle özel bir yatırımcı tarafından satın alınan maliye mülki yöneticisi makamı oldukça değerli olabiliyordu, çünkü sahibine Fransız devletinin yatırım yapacağı ihaleleri önceden bilerek rekabette avantaj elde etme şansı veriyordu. Maliye bakanı hesaplarının incelenmesini önlemek için para makbuzlarının ve diğer mali kayıtların düzenli olarak yakılmasından sorumluydu.<a id="b4-23dn13" href="../Text/dipnot.xhtml#b4-23d13.">[13]</a>  İngiltere, Adam Smith’in <i>Ulusların Zenginliği</i> adlı eserinde açıklandığı gibi, gelişmiş bir kamu mâliyesi ve ideal bir vergilendirme sistemi geliştirirken, Fransa’da vergilendirme fırsatçı ve işlevsizdi.<a id="b4-23dn14" href="../Text/dipnot.xhtml#b4-23d14.">[14]</a>  Tuz üzerindeki gabelle vergisi Fransa topraklarında eşit olarak uygulanmadığı için, düşük maliyetli bölgelerden yüksek maliyetli bölgelere kaçakçılığı teşvik eden yapay bir “tuz sınırı” oluşturulmuştu.<a id="b4-23dn15" href="../Text/dipnot.xhtml#b4-23d15.">[15]</a>  En önemlisi, Fransa’nın mali sistemi rant arayışını kasıtlı olarak teşvik ediyordu. Zengin bireyler, paralarını özel ekonomideki verimli varlıklara yatırım yapmak için kullanmak yerine zenginlik yaratamayacak, ancak yeniden dağıtabilecek miras bırakılabilir makamlara servet harcıyorlardı. Teknolojik yeniliğe odaklanmaktan ziyade devleti ve vergi sistemini kurnazlıkla alt etmenin yeni yollarını icat ediyorlardı.</p>

<p>Bu durum karşısında özel girişimcilik zayıflamış ve gelişmekte olan özel sektör devletin cömertliğine bağlı hale gelmiş, tam da bu sırada Manş Denizi’nde özel piyasalar filizlenmeye başlamıştı.</p>

<p>Fransa’nın on yedinci yüzyıl sonlarında gelişen finans sistemi oldukça regresifti; zenginleri ve güçlüleri desteklemek için fakirlerden vergi alınıyordu. Yüksek aristokratlardan lonca üyelerine ve burjuvazi kasabalarına kadar neredeyse tüm elit kesimler vergi muafiyetiyle kendini güvence altına almayı başarmış ve en yüksek vergi yükü köylülerin omzuna bindirilmişti. Bu durum doğal olarak köylülerin uzun süreli isyanlar başlatmasını tetikledi. XIV. Louis’nin savaşlarını desteklemek için arttırılan vergiler 1661, 1662, 1663, 1664, 1665, 1670, 1673 ve 1675 yıllarında isyanlarla karşılandı; bahsedilen isyanlardan sonuncusu büyük çaplı ve şiddetli Bonnets Rouges ayaklanmasıydı.<a id="b4-23dn16" href="../Text/dipnot.xhtml#b4-23d16.">[16]</a>  Bu isyanların tamamı gaddarca bastırılmış, örneğin 1662 yılındaki vergi ayaklanmasında hükümet birlikleri 584 isyancıyı esir almıştı. Yetmiş yaşından büyük ve yirmi yaşından küçük isyancılar affedilirken, geriye kalanı gemilerde kürek çekmeye gönderilmişti.<a id="b4-23dn17" href="../Text/dipnot.xhtml#b4-23d17.">[17]</a>  Ordu masraflarını ödemek için zorla vergi toplanıyordu ama birlikler vergi toplamak için sınırlardan çekilmek zorunda kalıyor ve bu da başarısızlığa neden oluyordu. Bu durum vergi politikasına ilişkin başlıca derslerden birinin altını çizmektedir: vergi toplama masrafları, vergilendirmeyi yapan otoritenin meşruiyet algısına ters orantılıydı.</p>

<h4 class=" sigil_not_in_toc">İNTENDANTLAR VE MERKEZİLEŞME</h4>

<p class="n">Louis ve Mazarin’in yönetimi altında yaşanan mali kriz, yeni bir kurum olan mülki yöneticilerin (intendantlar) vesayeti altında idari merkezileşme yolunu açmıştır. Genellikle genç ve kariyerinin başında olan bu memurlar, Tocqueville’e göre “görevlerini seçim, doğum ya da satın alma yoluyla icra etmiyordu.” Burada önemli olan, söz konusu yöneticilerin yerel elitlerle veya maliye sisteminin yönetiminden sorumlu paralı makam sahiplerinden oluşan hiyerarşi ile bağlarının bulunmamasıydı. İntendant genellikle yakın zamanda soylulaştırılmış bir adamdı; en yakınındaki astı, yani alt temsilcisi avamdı. Paralı makam sahiplerinin aksine, her iki memur da Paris’teki bakanlık tarafından istendiği takdirde kovulabiliyordu. Fransızlar aynı sistemin Çinliler tarafından tımarları ve ilçelerine personel atamak, Türkler tarafından ise sancaklarını idare etmek için kullanıldığını keşfetmişti. Tocqueville şöyle devam etmektedir:</p>

<p class="ara">Ancak bu güçlü memurlar eski feodal aristokrasinin kalıntılarının gölgesinde kalıyor ve aristokrasinin yansıtmaya devam ettiği ışıkta gözden kayboluyordu ... Hükümette soylular kralın etrafını sarmış ve sarayını ele geçirmişti; filolara kumandanlık ediyor, orduları yönetiyorlardı; kısacası çağdaşlarının gözlerini kamaştırıyor ve gelecek kuşakların ilgisini tekellerinde topluyorlardı. Büyük bir lorda hakaret etmek isteyenler intendant diye çağrılmasını önerir, rütbesi en düşük centilmenler genellikle bu pozisyonu reddederdi.<a id="b4-23dn18" href="../Text/dipnot.xhtml#b4-23d18.">[18]</a> </p>

<p>On yedinci yüzyılın ortasından önce, intendantlar sistematik bir plan yapılmadan göreve yollanmıştı. Bu memurlar, spesifik konularda merkezi hükümetin geçici temsilcileriydi.<a id="b4-23dn19" href="../Text/dipnot.xhtml#b4-23d19.">[19]</a>  Eskiden geleneksel olarak yerel memurların denetiminde toplanan taille gibi vergileri toplamak için giderek daha sık kullanılmaya başlanmışlardı. Bu göreve el koymaları, yüzyılın ortasında çıkan anayasa krizinin temelini hazırlamıştı.</p>

<p>Merkezi hükümetle diğer bölgesel ve yerel aktörler arasındaki güç dağılımı üzerinde baş gösteren temel mücadele, yüce mahkemelerin veya parlamentoların rolüyle ilişkiliydi. Bu geleneksel kurumlar daha önce belirtildiği gibi çift katmanlıydı; biri her vilayeti (en önemlisi Parlement de Paris’ti), diğeri ise ulusal düzeydeki Estates-General’i temsil ediyordu. Ortaçağ döneminin sonlarında, Fransız krallar tıpkı İngiliz Parlamentosu gibi Estates-General’den periyodik olarak vergileri onaylamasını istemişti. Ancak onlar olmadan kralların yönetim kapasitesi mutlakiyetçi gücün belirleyici özelliği olarak görülüyordu ve ihtilalin arifesindeki 1614 ile 1789 yılları arasında Marie de Medicis naipliği döneminde hiçbir Estates-General göreve çağrılmamıştı. Temsilci kurumların neden Fransa yerine İngiltere’de geliştiğini anlamak için, yüce mahkemelerin neden bir ülkede gelişerek güçlü kurumlara dönüşürken diğerinde dönüşemediği sorusuna yoğunlaşmak gereklidir.</p>

<p>Yerel elitlerin çıkarlarını temsil eden vilayet yüce mahkemeleri başlıca yargı organlarıydı. Estates-General’den çok daha sık toplanıyor ve kralın gücünü denetleyici kurum olarak görev yapabiliyordu. Kral yeni bir vergiyi yürürlüğe koymak istediğinde, önce tescil için mahkemenin önüne getiriliyordu. Yüce mahkeme genellikle kamusal müzakerede bulunuyor, özellikle vergilendirme konuları açıldığında ateşli tartışmalar yaşanıyor ve ardından yasayı değiştirmeden onaylayabiliyor, değiştirebiliyor veya tescil etmiyordu. Rağbet görmeyen yasalar için yerel memurlar kralın mahkemesine sözlü veya yazılı itirazda bulunabiliyordu. Ancak yüce mahkemelerin gücü sınırlıydı; çünkü bir parlamentonun yasayı tescil etmeyi ve herhangi bir yoldan yürürlüğe koymayı başaramamasının ardından kral <i>lit de justice</i> olarak bilinen bir toplantı düzenleyebiliyordu.<a id="b4-23dn20" href="../Text/dipnot.xhtml#b4-23d20.">[20]</a>  Yüce mahkemeler de itirazlarıyla kralı utandırmaktan fazlasını yapamıyordu.</p>

<p>Otuz Yıllık Savaş’ın biriken ödenmemiş borçları nedeniyle hükümetin barış zamanı savaştaki vergi düzeylerini sürdürme teşebbüsü sonucunda 1648’de Vestfalya Antlaşmasının ardından sistem büyük bir krizle yüzleşti. Parlement de Paris’nin yeni vergileri tescil etmeyi reddetmesi nedeniyle Mazarin geri adım atarak intendantları pek çok vilayetten çekse de, parlamento liderlerinin tutuklanmasıyla Fronde olarak bilinen genel bir isyanın fitili ateşlendi.<a id="b4-23dn21" href="../Text/dipnot.xhtml#b4-23d21.">[21]</a>  1648 ila 1653 yılları arasında iki aşamada patlak veren Fronde, hem geleneksel yerel elitlerin hem de soyluların monarşiye karşı nihai yaptırımını temsil ediyordu: silahlı direniş. İç savaş her iki yöne de çekilebilirdi ama nihayetinde hükümetin politikalarından hoşnut kalmayan apayrı toplumsal aktörler birleşip askeri zafer kazanmayı başaramamıştı.</p>

<p>Hem parlamenterler hem de soyluların mağlubiyeti, Fransız siyasi sisteminin çok daha esaslı bir şekilde merkezileştirilmesine yol açtı. On yedinci yüzyılın ikinci yarısında XIV. Louis ve genel denetmeni Jean-Baptiste Colbert, Kraliyet Konseyinin otoritesini Fransa’nın tamamına yaymak için intendantları kasıtlı olarak kullanmaya başladı.<a id="b4-23dn22" href="../Text/dipnot.xhtml#b4-23d22.">[22]</a>  İntendantlar yeniden her vilayete gönderildi ve yetkileri artırıldı. Yerel milisleri istihdam etmeye ve denetlemeye başladılar, kamu işlerinin idaresini devraldılar ve genel kamu düzeninden sorumlu hale geldiler. Feodal aristokrasi yerel yoksullara yardım etme yükümlülüğünden vazgeçeli uzun zaman olmuştu; bu da intendant mekanizması aracılığıyla merkezi hükümetin bir işlevi haline geldi.<a id="b4-23dn23" href="../Text/dipnot.xhtml#b4-23d23.">[23]</a> </p>

<p>Devlet inşa sürecinde tükenen özgürlükler arasında kasabaların ve belediyelerin kendi kendini yönetmesi vardı. Fransız kasabalarındaki genel nüfus, on yedinci yüzyılın sonlarında yerel sulh hâkimleri için demokratik seçimler düzenleme hakkına sahipti. Genellikle hak iddia ettiklerinde yerel aristokrasiyi zayıflatmak amacıyla Kral tarafından destek görüyorlardı.<a id="b4-23dn24" href="../Text/dipnot.xhtml#b4-23d24.">[24]</a>  Ancak seçimler ilk olarak 1692’de kaldırıldı ve sulh hâkimlerinin pozisyonları merkezden denetlenen makamlara dönüştürüldü. Tocqueville bu dönüşüm hakkında şu yorumda bulunmuştur:</p>

<p class="ara">Ve tarihin ihsan edebileceği tüm aşağılanmayı hak edercesine, bu büyük ihtilal akılda hiçbir siyasi amaç olmaksızın başarılmıştır. XI. Louis, belediyelerin demokratik karakterinden korktuğu için özgürlüklerini kısıtlamış, XIV. Louis ise hiçbir korku duymaksızın onları yok etmişti. Bu da kralın tüm kasabalara parasını verdikleri sürece özgürlüklerini iade ettiğini kanıtlamaktadır. Aslında kral hakları kaldırmaktan ziyade alıp satmaya istekliydi ve eğer hakları kaldırdıysa bunu istemeden yapmış olmalıydı, çünkü finansal açıdan verimli bir kaynaktı; ayrıca ilginçtir ki aynı oyun seksen yıl boyunca sürmüştü.<a id="b4-23dn25" href="../Text/dipnot.xhtml#b4-23d25.">[25]</a> </p>

<p>Tocqueville’in muhteşem yorumuna göre, Amerikan demokrasisinin temeli olarak gördüğü ve çok beğendiği New England kasaba semtiyle ortaçağdaki Fransız kasabasının kökenleri aynı yerel feodal kurumda yatmasına rağmen, on sekizinci yüzyılda merkezi devletin bireylerin sadakatini satın alma çabalarının sonucunda farklı yönlere gitmişlerdi.<a id="b4-23dn26" href="../Text/dipnot.xhtml#b4-23d26.">[26]</a>  Fransa’daki kasabaların yönetimi küçük bir oligarşinin denetimi altına girmiş ve bu küçük oligarşi satın aldıkları makamlara git gide daha fazla yerleşmişti. Bu oligarşi mensupları makamları sayesinde diğer kasabalıların arasından sarılacaklarını düşünürken, toplum dayanışması göz ardı edilmiş ve makam sahibi elitler haricindeki kişiler ayrımcılığa uğramıştı.</p>

<p>Siyasi merkezileşmenin etkisi uzaklara vuruyor, bugün tanıdığımız daha homojen ulusu yaratıyordu. 1685’te Nantes Buyruğunun feshedilmesiyle Katoliklik baskın hale gelmiş, bu durum pek çok girişimci ve yetenekli Protestan’ın Avrupa’nın diğer bölgelerine ve Kuzey Amerika, Güney Afrika gibi çok daha uzak yerlere göç etmesine yol açmıştı. Merkezi hükümetin artık sindirilmiş yüce mahkemelerden itiraz görmeksizin yeni vergileri ilan etme gücü artmış, vergilerin ülke genelinde farklı şekilde uygulanması azaltılmıştı. Özellikle Fronde mağlubiyetinin ardından soylular kırsal kesimdeki güç üslerini kaybetmiş ve saraya getirilmişti. Burada sübvansiyonlar ve muafiyetler için doğrudan lobicilik yapabiliyor ve krala erişimin üzerindeki denetim yoluyla manipüle edilebiliyorlardı. XIV. Louis’nin ünlü kabul töreni bunun bir örneğidir; bu törenle eski soylular hükümdarın sabahın erken saatlerindeki banyo merasimlerine katılmak için birbirine çelme takıyordu. Soylular gerçek siyasi güç ve zenginlik pahasına sosyal statülerini korudu.<a id="b4-23dn27" href="../Text/dipnot.xhtml#b4-23d27.">[27]</a>  Soyluların gücünü muhafaza ettiği tek alan, derebeylik mahkemeleri üzerindeki denetimi sürdürmeleriydi; 17. bölümde gördüğümüz üzere, bu mahkemeler İngiltere’de kraliyetin denetimi altına girmişti. Bu sayede Fransızlar tüm yanlış alanlarda istikrarı sağlamış oldu: toplumu ilgilendiren konularda karar vermeye ilişkin yerel siyasi özerkliğin kaybolması, yerel halkın ileri gelenlerinin hâkimiyeti altında eşitliksiz bir adalet sisteminin varlığını sürdürmesi, bu nedenle mevcut mülkiyet hakları sisteminde adalet inancının zayıflaması.</p>

<h4 class=" sigil_not_in_toc">MERKEZİ GÜCÜN SINIRLARI VE REFORMUN İMKÂNSIZLIĞI</h4>

<p class="n">On sekizinci yüzyılın başlarında Fransız devletinin gücünün artması, başta mülkiyet hakları olmak üzere bireylerin haklarını çiğnemesine yol açtı. Ancak bunu tipik Avrupa yöntemiyle, yani baskının yasaları aşacak şekilde kullanımından ziyade hukuk sisteminin manipülasyonuyla gerçekleştirdi. Geleneksel hakların ve sınırlamaların feshedilmesi, uzun uzadıya tartışılması ve eski feodal hukuk düzeniyle konulan sınırlar dahilinde siyasi olarak itiraz görmesi gereken bir konuydu. Dolayısıyla, parlamentoların gücü ancak yüzyılın yarısından uzun bir sürede bastırılabilmişti. Fransız krallar emirlerine direnen köylülere şiddet gösterse de elitlere büyük bir saygıyla yaklaşıyordu. Fronde yenilgisinin ardından, Turenne ve Conde isyanına liderlik eden iki asi soylu XIV. Louis’den af diledi ve bağışlandı. Eğer bunlar Çinli aristokratlar olsaydı, kendileri ve tüm aileleri anında infaz edilmiş olurdu.</p>

<p>1715’te XIV. Louis’nin ölümüyle monarşiye büyük borçlar kaldı. Bu yükü azaltmak için devlet bir nevi koruma şantajına başvurdu. Kontrolü altındaki <i>chambres de justice</i> adı verilen özel mahkemeleri göreve çağırarak, alacaklıları şahsi gelirleri üzerinde soruşturma yapacakları yönünde tehdit etti. Neredeyse tüm alacaklılar öyle ya da böyle yolsuzluğa karıştığından, soruşturmayı iptal etmek koşuluyla hükümetin kendilerine olan borcunu azaltmayı kabul ettiler.<a id="b4-23dn28" href="../Text/dipnot.xhtml#b4-23d28.">[28]</a>  Gelirleri artırmak ve siyasi rakiplere gözdağı vermek amacıyla belirli kişilere karşı yolsuzluk karşıtı soruşturmalardan faydalanma taktiği günümüzde de halen sıklıkla kullanılmaktadır.</p>

<p>Yeni maliye bakanı John Law’ın sorumluluğu altında, devlet alacaklılara karşı yeni bir yaklaşım daha denedi. Devletin sabit bir fiyat üzerinden madeni sikke karşılığında banknot verdiği bir milli banka kurdu ve vatandaşları adli soruşturma, ev aramaları ve mülkiyetlerine el koyma yönünde tehdit ederek madeni sikkelerini bu fiyat üzerinden banknotlarla değiştirmeye zorladı. Ardından banka, geri ödeme taahhüdüne uymayarak madeni sikke karşısında banknotların değerini düşürdü; bu yolla borcuna karşılık ödenmesi gereken faiz oranını aşağı çekmeye çalışıyordu. Law’ın beyanına göre bireylerin sahip olduğu tüm mülkiyet ancak kral tarafından faydalı görülen bir şekilde kullanılmaları halinde kendilerine aitti; bu da Montesquieu’nun Law’ı “Avrupa’da bugüne dek görülen en büyük despotizm destekçilerinden biri” olarak adlandırmasına yol açmıştı. Ancak Law’ın sisteminin uygulanmasının imkânsız olduğu kanıtlandı ve kısa bir süre sonra çöktü.<a id="b4-23dn29" href="../Text/dipnot.xhtml#b4-23d29.">[29]</a>  Tıpkı yakın tarihli pek çok diktatörlük gibi, Fransız monarşisi de siyasi emirler yoluyla yatırımcının güvenini kazanamayacağını veya temel iktisat kanunlarını feshedemeyeceğini anlamıştı.</p>

<p>On sekizinci yüzyılda, Fransa’nın farklı toplumsal ve siyasi aktörleri arasındaki güç dengesinde önemli değişiklikler meydana geldi. Giderek büyüyen kapitalist dünya ekonomisi nedeniyle üretkenlik düzeyleri arttı ve Fransa’daki burjuvazi sınıfının maddi serveti ve boyutu büyüdü. Ancak söz konusu ekonomik değişiklikler bu dönemde meydana gelen fikri gelişmelerden çok daha az önem taşıyordu; İnsan Hakları ve eşitlik konusundaki Aydınlanma fikirleri ani bir zafer kazanarak Avrupa’nın dört bir yanında hızla yayılmaya başladı. 1780’lerde Estates-General yeniden toplandığında, verilen hükümler öncekilerden tamamen farklıydı: sınıfların kralın gücünü sınırlama hakkı, feodal gelenekteki eski kökenlerine değil, hak sahibi eşit bireylerden oluşan daha geniş bir halkı temsil etme yetilerine dayanıyordu. Ortak kanıya göre, eski rejimin mali sistemi korkunç bir şekilde karmaşık ve adaletsiz hale gelmişti. Eski nesillerdeki maliye bakanlarının alacaklıları kandırmak ve yükümlülüklerini yerine getirmemek üzere bulduğu yeni yöntemlerle sistemin döndürülmeye devam etmesine ilişkin tekliflerinin yerini, vergilendirmenin homojen ve eşit hale getirilmesi, ayrıca Fransız halkı tarafından temsilcileri aracılığıyla meşru kılınması gerektiği görüşü almıştı.</p>

<p>Fransız İhtilalinin hikâyesi ve demokrasinin gelişi, bu ciltte uzun uzadıya bahsetmeyeceğim bilindik bir hikâyedir. Burada konuyu açmamın nedeni farklı. 1770’ler ve 80’lerde bu yeni fikirlerin etkisi altındaki Fransız siyasetçiler eski sistemi barışçıl bir reformla değiştirmeyi denediğinde, yerleşik çıkarların siyasi gücü kilit altında tutmaya devam etmesi nedeniyle tamamen engellenmişlerdi.</p>

<p>Bu doğrultuda iki girişim yapıldı. İlki 1771’de XV. Louis ve bakanı Maupeou zamanında gerçekleşti. Maupeou, parlamentoların birbiriyle iletişim kurmasını ve grev yapmasını yasaklayarak uzlaşmazlık fitilini ateşlediğinde ve parlamentolar buna uymayı reddettiğinde, Maupeou tüm yargı sistemini yeniden organize ederek Parlement de Paris’in yetkilerinin büyük bir kısmını elinden aldı. En önemlisi, adli ve resmi makamların satışını yürürlükten kaldırdı ve paralı makamların yerine ödemeleri doğrudan kraliyet tarafından yapılan yeni sulh hâkimleri getirdi. Yeni ve daha eşitlikçi bir vergi olan vingtiéme kalıcı hale getirilerek varlıkların daha özenli ve dürüst bir şekilde değerlendirilmesi yoluyla uygulandı. Rejim, tüm paralı makam sistemine cepheden saldırarak yalnızca makam sahiplerinin siyasi konumunu değil, aynı zamanda miras kalan aile birikimlerini de tehdidi altına aldı.<a id="b4-23dn30" href="../Text/dipnot.xhtml#b4-23d30.">[30]</a> </p>

<p>Bu hareket büyük bir itirazın yükselmesine yol açtı. İtiraz yalnızca yerleşik kademelere sahip paralı makam sahiplerinden değil, bir kereliğine de olsa yeni gelişmekte olan demokratik halkın diğer kesimlerinden de gelmiş ve bu kesimler mutlakiyetçi gücün yayılmasına karşı çıkmak üzere oligarşinin ardında harekete geçmişti. Geleneksel patrimonyal elitler bu itirazı reform çerçevesinde despotizme karşı direniş olarak yansıtmayı başarmıştı. Hiç rağbet görmeyen kral XV. Louis 1774’te beklenmedik bir şekilde ölünce, varisi XVI. Louis (ihtilal sırasında kellesinden olmuştur) yüce mahkemelerin tüm eski haklarını ve ayrıcalıklarını geri vermek zorunda kalmıştı.<a id="b4-23dn31" href="../Text/dipnot.xhtml#b4-23d31.">[31]</a> </p>

<p>İkinci reform denemesi 1770’lerde fizyokrat Anne-Robert-Jacques Turgot bakanlığında gerçekleşmiştir. Turgot siyasi reformla ilgilenmiyor, ancak liberal iktisadi fikirlerden yoğun şekilde etkileniyor ve Fransız ekonomisini rasyonelleştireceğini umuyordu. Bu anlamda 1980’lerin sonunda ve 90’larda gelişmekte olan pek çok ülkede öne çıkan teknokratik neoliberal maliye bakanlarının öncüsüydü. Turgot, tahıl üzerindeki ihraç denetimlerini ve ekmek fiyatını sabitleyen karmaşık piyasa düzenlemelerini kaldırdı. Ardından ticaret loncalarını kaldıran ve köylünün derebeyine zorunlu corvée hizmetini toprak sahipleri vergisine dönüştüren yeni fermanlar yayınlandı. Tüm bunlar modernleştirici, rasyonel ve bazı açılardan gerekli iktisadi reformlar olarak kabul edilebilirdi. Ancak hem ekmek fiyatlarının yükseldiğini gören kentli yoksulların, hem de devletin kendilerine bahşettiği kiralarla geçimini sürdüren loncaların ve diğer yerleşik çıkar gruplarının şiddetli protestosuyla karşılaştılar. Turgot görevden azledildi ve ikinci reform teşebbüsü sona erdi.<a id="b4-23dn32" href="../Text/dipnot.xhtml#b4-23d32.">[32]</a> </p>

<p>Eski rejimin siyasi sistemi kendini ıslah edemiyordu. Devlet otoritesi, rant arayışındaki elitlerden oluşan geniş bir koalisyona yetki vererek ve elitleri gelenek ve hukuk açısından sağlama alarak inşa edilmişti. Elitlerin kamu dairelerindeki mülkiyet hakları mantığa aykırı, işlevsiz ve pek çok açıdan adaletten uzaktı. Paralı makamlara sahip olma sistemi yerine gayrişahsi, liyakate dayalı bürokrasi getirilmediği sürece modern Fransa’nın yükselmesi mümkün değildi. Ancak rejimin bu haklara cepheden müdahale edebilmesi için öncelikle kendi gücünün dayandığı tüm hukuk sistemini gayrimeşru kılması gerekiyordu. Modern siyasi sistemin önemli bir bileşeni olan hukukun üstünlüğü, Fransa’da hesap sorulabilir siyasi kurumların ve kapitalizmin yükselişinden çok daha önce gelişmişti. Sonuç olarak, modern bir siyasi sistemi ve liberal bir piyasa ekonomisini korumaktan ziyade geleneksel sosyal ayrıcalığı ve devletin yönlendirdiği verimsiz bir ekonomik sistemi koruyordu. Hiyerarşinin tepesindekiler eski sistemin iflas ettiğini ve kökten değiştirilmesi gerektiğini kabullendiğinde bile, rant arayışındaki koalisyonun kurduğu dengeyi altüst etme gücüne sahip değildi. Bunu ihtilalle yok etmek için çok daha güçlü bir kuvvet, yani elit olmadığı için sistemden dışlanan grupların öfkesi gerekiyordu.</p>

<h4 class=" sigil_not_in_toc">FRANSA’DA MUTLAKİYETE DİRENME BAŞARISIZLIĞI</h4>

<p class="n">Mutlakiyet Fransa’da tamamen başarılı olmasaydı, ona karşı çıkan toplumsal gruplar da devlet üzerinde siyasi hesap sorulabilirlik için baskı yapmayı başaramazdı. Gerçekten de başarısızlıkları halkın baskısından daha büyüktü ve tutarlı davranmayı başaramamaları sonucunda ortaya çıkmıştı (bkz. Şekil 2). İtiraz makamları vilayet düzeyinde yüce mahkemeler ve ulusal düzeyde Estates-General olmalıydı. Bu mahkemeler Fransız monarşisini karşı çıktıkları tekliflerden caydırmak için protesto ediyor, şikayette bulunuyor, tartışıyor, direniyor ve pek çok durumda baskı yapıyordu. Ancak ihtilalden hemen önce Estates-General’in son çağrısına kadar, yüce mahkemeler monarşiyi hiçbir zaman yürütme üzerindeki üstünlüklerine ilişkin anayasa ilkesini kabul etmeye zorlamamıştı. Bu durumda doğal olarak akla şu soru gelmektedir: Feodal zamanlardan kalan bu geleneksel siyasi topluluklar neden İngiliz emsalleri gibi toplu eylemde bulunmayı başaramamıştı? Bu mesele yüce mahkemeler sorusunu aşmaktadır. Ortaçağ’da İngiltere ve Fransa’da belediyeler de özerk siyasi kurumlar olarak örgütlenmişti. Neden İngiltere New England kasabasına dönüşürken diğeri pasif bir idari birime dönüştü?</p>

<p class="bosluk1"></p>

<p>ŞEKİL 2. FRANSA</p>
<table border="1">
<tbody><tr><td style="vertical-align:bottom;">
<p>Üst Soylular</p>
</td>
<td style="vertical-align:bottom;">
<p>Alt Soylular</p>
</td>
<td style="vertical-align:bottom;">
<p>Üçüncü Sınıf</p>
</td>
</tr>
<tr><td>
<p></p>
</td>
<td style="vertical-align:bottom;">
<p>Devlet</p>
</td>
<td>
<p></p>
</td>
</tr>
<tr><td>
<p></p>
</td>
<td style="vertical-align:bottom;">
<p>Köylüler Sınıfı</p>
</td>
<td>
<p></p>
</td>
</tr>
</tbody>
</table>

<p class="bosluk1"></p>

<p>Bu sorulara yanıt vermeye başlamak için öncelikle diğer ulusal vakaları karşılaştırmalıyız. Ancak, nihai sebep arayışını daraltacak bazı genel cevap kategorileri önerebiliriz. Bir açıklama türü, cevabı Fransız toplumunun feodal zamanlara ve hatta öncesine dayanan yapısında aramaktadır. Siyaset bilimci Thomas Ertman’a göre Fransa, İspanya ve Güney İtalya’daki Norman krallıklarında patrimonyal mutlakiyetin yükselişiyle Roma İmparatorluğunun çöküşünden sonra ortaya çıkan yukarıdan aşağıya devlet inşası tipi birbiriyle ilişkilidir. Avrupa’nın Karolenj İmparatorluğu’na (İngiltere, İskandinavya ve Doğu Avrupa’nın bazı kısımları) dahil olmayan bölgelerinde avamlarla soylular arasında daha fazla toplumsal dayanışma vardı ve modern zamanlara kadar ayakta kalan güçlü ve kökleşmiş siyasi kurumları gelişmişti. Bu durumda Latin Avrupa’da bu yerel kurumların zayıflığı, ayrıca Ortaçağ’dan beri devam eden yüksek düzeyli savaş hali, yükselişe geçen mutlakiyet karşısında eski feodal toplum düzenlerinin neden toplu eyleme girişmediğini açıklamaktadır. Karolenj İmparatorluğunun bir parçası olan Almanya, patrimonyal olmayan bir mutlakiyet biçimi geliştirmiş, çünkü İspanya ve Fransa kadar erken bir tarihte şiddetli coğrafi rekabete maruz kalmamıştı. Askeri tehditlerle karşılaştığında, diğer devletlerin hatalarını tekrar etmekten kaçınarak daha modern bir bürokratik devlet tipi geliştirme şansı vardı.<a id="b4-23dn33" href="../Text/dipnot.xhtml#b4-23d33.">[33]</a> </p>

<p>Tocqueville’in de favorisi olan ikinci açıklama türü, Fransa’nın çok daha yakın tarihli başarısızlığını ele alıyordu. Spesifik olarak, Tocqueville’e göre Fransız aristokratların ve avamların toplumsal dayanışmadan uzak olmasının nedeni monarşinin kasıtlı manipülasyonuydu. Tocqueville’in açıklamasına göre, Avrupa’nın dört bir yanındaki feodal kurumlar birbirinden çok farklı değildi. Manor, belediye ve köy sisteminde toplumsal dayanışma kanunları ve biçimleri benzerdi. <i>Eski Rejim ve Devrim</i> eserinin ikinci kitabındaki dokuzuncu ve onuncu bölümde Tocqueville buna pek çok örnek vermektedir. Yerel düzeyde, Fransız derebeyi ve avam vasalları iki haftada bir derebeyi mahkemesine davaları yönetmek için çağrılıyordu; İngiltere’deki moot’lar ve yüzlerde de aynı durum geçerliydi. On dördüncü yüzyıl burjuvazisi vilayet meclislerinde ve Estates-General’de bu sınıfın ilerleyen yüzyıllarda oynayacağı rolden daha aktif ve verimli bir rol oynamıştır; çünkü daha sonraları toplumsal ayrımlar nedeniyle yönetimden uzaklaştırılmışlardır. Ayrıca Ortaçağ’da “temsil yoksa vergi yok” prensibi İngiltere’de olduğu kadar Fransa’da da yerleşikti.<a id="b4-23dn34" href="../Text/dipnot.xhtml#b4-23d34.">[34]</a> </p>

<p>Tocqueville’e göre, Fransız toplumunun giderek büyüyen mutlakiyet karşısındaki zayıf dayanışmasının kökenleri eski geleneklerden ziyade patrimonyalizm uygulamasının kendisinde yatıyordu. “Ancak insanlar ve sınıflar arasında ayrım yapmaya ilişkin tüm yollardan en tehlikeli ve eşitsizliğe tecridi de eklemek için en uygun yol vergi eşitsizliğidir.” Sorun on dördüncü yüzyılın ikinci yarısına dayanıyordu:</p>

<p class="ara">Kral John’un kafasının kesilmesine ve Kral VI. Charles’ın delirmesine eşlik eden uzun bir istikrarsızlık döneminden yorgun düşen ulusun, krallara kendi rızası olmadan genel vergi koyma izni verdiği ve soyluların korkaklık göstererek, kendilerini muaf tutmak şartıyla Üçüncü Sınıfın vergilendirilmesine izin verdiği günden itibaren, o günün eski rejimi ömrü boyunca etkileyen ve nihayetinde korkunç ölümüne sebep olan tüm kötülüklerin ve suistimallerin tohumunu attığına yemin ederim.<a id="b4-23dn35" href="../Text/dipnot.xhtml#b4-23d35.">[35]</a> </p>

<p>Vergi muafiyeti tüm ayrıcalıklar arasında en çok nefret edileniydi ve zamanla on altıncı ve on yedinci yüzyıllarda vergilendirme yükünün giderek artışıyla kendisine karşı nefret iyice pekişmişti. Kamu dairelerinin satışıyla birlikte vergi muafiyeti yalnızca geniş bir toplumsal sınıfın değil, aynı zamanda münferit ailenin de ayrıcalığına dönüşmüştü. Özel makamları satın alan bireyler, kendilerini güvende hissettikleri sürece vatandaşlarının haklarının ihlal edilmesine göz yumuyordu. İngiltere’de vergi ayrıcalıklarından yoksullar yararlanırken, Fransa’da zenginler yararlanıyordu.</p>

<p>Eşit olmayan vergilendirme hem soylular hem de burjuvazi üzerinde yolsuzluk etkisi yaratıyordu. Soylular gerçek yönetim hakkını kaybetmiş ve telafi olarak kendilerine miras kalan sosyal statüye inatla bağlanmıştı. Kısa bir süre önce unvan satın alarak soylulaşan çok sayıda avam olduğu için, eski soylular her iki büyükannesi ve büyükbabasının soylu olduğu “dört taraftan” asil bir köken taşıdığını gösteremeyen herkese pek çok makamın kapılarını kapatmıştı; buna karşılık sonradan görmeler de kendilerinin ardından gelenlerin suratına kapıyı kapatmaya çalışıyordu. Burjuvalar ise kentlere taşınarak ve kamu dairelerinde kendilerini sağlama alarak köylülerden ayrılmaya çalışıyordu. Girişimcilikten vazgeçerek enerjilerini ve hedeflerini resmi makamlar tarafından tanımlanan statü ve güvenlik arayışına yöneltmişlerdi.<a id="b4-23dn36" href="../Text/dipnot.xhtml#b4-23d36.">[36]</a> </p>

<p>Ancak bu açıklayıcı hikâye böyle bitmiyor. Paralı makamlar ve ayrıcalıklar İngiltere’de de mevcuttu, ancak İngiliz monarşisi hiçbir zaman parlamentoda temsil edilen grupların dayanışmasını Fransa kadar etkili bölmeyi başaramamıştı. Tocqueville’in de bizzat kabul ettiği gibi, İngiliz aristokrasisi başından beri mirasla devredilen bir kasttan ziyade (en iyiler tarafından yöneten) gerçek bir idari aristokrasiydi. Tarihin derinliklerinde gömülü karmaşık sebeplerden dolayı, diğer Avrupa toplumlarına kıyasla yetenekli avamlar bu aristokrasiye çok daha kolay katılabiliyordu. Yine üst üste dizilmiş kaplumbağa sorununa dönüyoruz. Patrimonyal makam sahipliği, kasıtlı hükümet politikası tarafından desteklendiğinde bile bazı öncelikli toplumsal koşullara dayanabilir.</p>

<h4 class=" sigil_not_in_toc">RANT PEŞİNDEKİ TOPLUMLAR</h4>

<p class="n">Fransa’daki eski rejim, günümüzde rant peşindeki toplum olarak adlandırılan toplumun ilk prototipidir. Bu tür bir toplumda, elitler tüm zamanını bir kamu dairesini ele geçirip rantlarını garantiye almaya çalışarak harcıyordu. Fransa’da bu durum özel kullanıma uygun olabilecek belirli bir gelir akışı üzerinde yasal hak sahibi olmak anlamına geliyordu.</p>

<p>Peki bu rant peşindeki koalisyon istikrarlı mıydı? Yaklaşık iki yüzyıl boyunca sürmüş ve Fransa’nın baskın kıta gücü olarak ortaya çıkmasına siyasi zemin sağlamıştı. Öte yandan, Fransız sarayının ihtişamının büyük zayıflıkları maskelediğini biliyoruz. En önemlisi, koalisyonun dışında kalanların hissettiği ateşli öfke ve adaletsizlik hissiydi ve bu his nihayetinde ihtilalle ortaya dökülmüştü. Ancak koalisyonun içindekiler bile prensipte koalisyona kendini adamamıştı. Monarşi parayla makam sahibi olma sistemini tamamen ortadan kaldırmaktan büyük memnuniyet duyacaktı ve varlığının sonuna kadar da bunu denemişti. Makam sahipleri kendilerinden başka hiç kimseye hoşgörü duymuyordu. Ancak sistemdeki derin şahsi menfaatleri nedeniyle reform fikrine de tolerans gösteremiyorlardı. Bu durumda ortada müthiş bir kolektif eylem sorunu vardı: sistemin kaldırılması tüm topluma büyük fayda sağlayacaktı, ancak toplumu oluşturan tarafların bireysel çıkarları nedeniyle değişim için işbirliği yapmaları engelleniyordu.</p>

<p>Fransa örneği, siyasi gelişimde hukukun üstünlüğünün rolü hakkında bir ders niteliğindedir. Modern devletlerin ortaya çıkışından önce Ortaçağ’da yükselen hukukun üstünlüğü, tiranlık üzerinde sınırlayıcı görev üstlenmenin yanı sıra modern devlet inşası üzerinde de sınırlayıcı bir rol oynuyordu; çünkü gerçek bir modern toplumun varlığı için ortadan kaldırılması gereken eski toplumsal sınıfları ve gelenekleri koruyordu. Erken modern dönemde merkezileşen hükümdarlara karşı yasal özgürlük savunması, modern bir kapitalist ekonomik düzenle uyumlu olmayan geleneksel feodal düzenin ve son derece yerleşik feodal mülkiyet haklarının savunulması anlamına geliyordu. Patrimonyal yönetim tam olarak bu nedenle evrim geçirmişti, çünkü hükümetler geleneksel elitlerin mülkiyet haklarına saygı göstermek zorunda olduğuna inanıyordu. Varlıklarına doğrudan el koyamazlardı, bu nedenle borç almaya ve giderek tuhaflaşan mali hilelere başvurmak zorunda kalıyorlardı. Böylece hukukun üstünlüğüne saygı, oldukça eşitsiz bir toplumun yaratılmasına destek olmuş ve bu toplumda devlet oligarşik elitlerin servetine el atmayı denese de başarıya ulaşamamıştı. Sonuç olarak, yoksulların ve siyasi açıdan zayıfların sırtındaki yükü artırmak zorunda kalmış ve eşitsizliği azdırarak kendi çöküşünün yolunu açmıştı.</p>

<p>Eski Fransız patrimonyal sistemi ihtilalde can verdi. Ancak İspanya’da eski rejim tarafından son derece benzer bir sistem yaratıldı ve bu sistem on sekizinci yüzyılda ihtilal ve reform görmedi. Aksine Latin Amerika’ya ihraç edildi ve Latin Amerika o günden beri bu mirasla yaşamak zorunda kalıyor.</p>
</body>
</html>