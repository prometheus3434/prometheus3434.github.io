<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>8</h1>
<h2 id="sigil_toc_id_8">BÜYÜK HAN SİSTEMİ</h2>

<div class="b">İlk Qin imparatoru ve kurduğu hanedanın kısa sürede çökmesinin sebebi; Han Hanedanı, Konfüçyüsçü kurumları geri döndürmesine rağmen Legalist prensipleri muhafaza etmeyi nasıl başardı; Qin ve Han döneminde Çin nasıl yönetildi</div>

<p class="n">İlk birleşik Çin devletinin kurucusu Ying Zheng (ölümünden sonra verilen tapınak adı Çin Şi Huang ile de bilinmektedir, M.Ö. 259-210) Çin toplumunu yeniden şekillendirmek için siyasi güç kullanan güçlü bir megalomandı. 1974 yılında gün yüzüne çıkan dünyaca ünlü toprak askerler ordusu onun adına oluşturulmuş ve yaklaşık beş metrekareden büyük bir mozole bölgesinin içinde bulunan devasa bir mozolenin yakınına gömülmüştür. Han Hanedanı tarihçisi Sima Çian’a göre, imparatorun mezarını inşa etmek için yedi yüz bin işçi çalışmıştı; bu rakam abartı olsa bile, Ying Zheng’in kurduğu devletin büyük bir fazlalıktan kurtulduğu ve kaynakları nefes kesici ölçüde seferber edebildiği açıktı.</p>

<p>Çin Şi Huang, anavatanı Qin’in kurumlarını Çin geneline yaydı ve yalnızca bir devlet kurmakla kalmayıp, aynı zamanda Han Hanedanı varislerinin de sayesinde birleşik bir Çin elit kültürü oluşturdu. Bu oluşum, kitlesel bir fenomen olan modern milliyetçilikten çok daha farklıydı. Yine de, Çin toplumunun elitlerini birbirine bağlayan yeni bilinç öylesine güçlüydü ki, hanedanın çöküşünden ve ülke içindeki siyasi dağılma döneminden sonra bile kendini toparlamayı daima başarmıştı. Çin yabancılar tarafından birçok kez fethedilmiş olsa da, yabancılar Çin sistemini değiştirmeyi başaramamış ve sistem tarafından yutulmuştu; bu durum on dokuzuncu yüzyılda Avrupalıların gelişine dek devam etti. Komşu ülkeler Kore, Japonya ve Vietnam, Çin’in gücünden bağımsız kalmakla birlikte Çin fikirlerinden büyük ölçüde yararlandı.</p>

<p>İlk Qin imparatorunun Çin’i birleştirmek için kullandığı yöntemler sadece siyasi güce dayanıyor, Qin henüz bir sınır devletiyken Shang Yang tarafından detaylandırılan Legalist prensipleri uyguluyordu. Mevcut geleneklere yapılan saldırılar ve hırsla uygulanan toplum mühendisliği, totaliter rejime oldukça benziyordu ve nüfusun neredeyse tüm kesimlerinden öylesine yoğun bir itirazla karşılaşmıştı ki, hanedan kuruluşundan sadece on dört yıl sonra çökerek yerine başka bir sisteme bıraktı.</p>

<p>Qin Hanedanı, kendisinden sonraki Çinli hükümdarlar için karmaşık bir miras bıraktı. Öte yandan, Qin hükümdarlarının hedef aldığı Konfüçyüsçüler ve gelenekçiler bunu Çin tarihindeki en ahlaksız ve despot rejimlerden biri olarak görerek yüzyıllar boyunca lanetledi. Konfüçyüsçüler, daha sonraki Han Hanedanında yeniden güç kazandı ve birçok Qin inkılabını kaldırmaya çalıştı. Öte yandan, Qin’in siyasi güç kullanımı, restorasyon döneminde ayakta kalan güçlü modern kurumlar inşa etmeyi başardı ve müteakip Çin medeniyetinin pek çok önemli unsurunu tayin etti. Legalizm Çin hanedanının ilerleyen dönemlerinde asla kabul gören bir ideoloji olmasa da, mirası Çin devletinin kurumlarında yaşamaya devam etti.</p>

<h4 class=" sigil_not_in_toc">QİN DEVLETİ VE YIKILIŞI</h4>

<p class="n">İlk Qin imparatorunun politikaları, büyük konsey üyesi Li Si tarafından uygulandı. Legalist ideolojist Han Fei’nin eski öğrencisi olan Li Si, buna rağmen Han’a komplo kurarak onurunu lekelemiş ve intihar etmesine neden olmuştu. Yeni devlet inşacılarının gücü ele alır almaz ilk yaptığı işlerden biri, imparatorluğu iki düzeyli bir idari yapıya ayırmaktı. Böylece ortaya otuz altı zeamet (bölge) çıktı, bunlar da kendi içinde vilayetlere ayrılıyordu. Zeametlerin ve vilayetlerin valileri, imparator tarafından başkent Zianyang’dan atanıyordu ve yerel patrimonyal elitlerin gücünü ortadan kaldırmayı amaçlıyorlardı. Asıl hedefleri zayıflamış feodal soylu sistemiydi; tarihi kayıtlara göre 120.000 aile zorla ülkenin çeşitli yerlerinden koparılarak başkente yakın bir bölgeye yerleştirilmişti ve burada sıkı bir şekilde <i>gözaltında</i> tutulabiliyorlardı.<a id="b2-8dn1" href="../Text/dipnot.xhtml#b2-8d1.">[1]</a>  İnsanlık tarihinin bu erken döneminde, bu tür yoğun siyasi güç kullanımının görüldüğü örnek olaylar bulmak zordur; bu da Çin’in kabile toplumundan ne kadar evrildiğini göstermektedir.</p>

<p>Qin imparatorundan miras kalan Konfüçyüsçü memurlar, devletin merkezileştirilmesine karşı çıkarak M.Ö. 213 yılında imparatora devleti yeniden feodalleştirmesini tavsiye etti; tesadüfi olmayan bu hamle, onlara kırsal bölgede yeni bir seçmen grubu sağlayacaktı. Li Si, bunun kendi devlet inşa projesini baltalayacağını anlamıştı:</p>

<p class="ara">Bu tür koşullar yasaklanmazsa, yukarıda imparatorluk gücü düşecek ve aşağıda partizanlık oluşacaktır. Bunların yasaklanması faydalıdır. Hizmetkarınız, Shih <i>[Şarkı Kitabı],</i> Shu <i>[Tarih Kitabı]</i> edebi eserlerine ve çeşitli felsefecilerin tartışmalarına sahip tüm şahısların bu eserleri imha etmesi halinde cezasının affedileceğini bildirir. Emrin verilmesinin ardından bunları otuz gün içinde yok etmeyenler aforoz edilecek ve zorunlu çalışmaya gönderilecektir.<a id="b2-8dn2" href="../Text/dipnot.xhtml#b2-8d2.">[2]</a> </p>

<p>Qin imparatorunun klasik kitapların yakılması için onay ve emir vermesinin ardından, bu karara direnen dört yüz Konfüçyüsçü alimin diri diri yakılmasını emrettiği bildirilmiştir. Anlaşılacağı üzere, bu eylemler nedeniyle sonraki dönem Konfüçyüsçüleri imparatorun rejimine karşı tükenmek bilmeyen bir nefret beslemiştir.</p>

<p>Asıl Qin devletinde Shang Yang yönetimi altında ağırlık ve ölçü birimleri standartlaştırılmıştı; bu standardizasyon artık Çin’in tamamına yayılmış durumdaydı. İlk Qin imparatoru ayrıca Baş Tarihçi Zhou’nun büyük mühür yazı stiline dayanan yazılı Çin dilini de standart hale getirerek, yine Qin’de birleşme öncesi yapılan bir reformun devamını getirdi. Reformun tek amacı, devlet belgelerini hazırlarken tutarlığı sağlamaktı.<a id="b2-8dn3" href="../Text/dipnot.xhtml#b2-8d3.">[3]</a>  Bugün Çin genelinde farklı lehçeler konuşulmaya devam etse de, yazılı dilin birleştirilmesi Çin kimliği için haddi hesabı olmayan sonuçlar doğurdu. Ortak bir yönetim dili bulunmasının yanı sıra, aynı zamanda kültürel klasiklerden oluşan külliyat Çin’in farklı bölgelerinde paylaşılabiliyordu.</p>

<p>Legalist yöntemleri sıkı sıkıya uygulayan Qin hâkimiyeti öylesine sertti ki, Çin genelinde bir dizi isyana neden oldu ve nihayet M.Ö. 210’da Qin imparatorunun ölümünün ardından Qin devleti yıkıldı. Asıl güçlü tepki, bir grup mahkûmun askeri kampa götürülürken yağmura yakalanması ile başladı. Kanunlara göre hangi gerekçeyle olursa olsun geç kalmanın cezası ölüm olduğundan, grup liderleri isyan çıkarmaları halinde durumun bundan kötü olamayacağına karar verdi.<a id="b2-8dn4" href="../Text/dipnot.xhtml#b2-8d4.">[4]</a>  Ardından isyanlar kısa sürede imparatorluğun diğer kısımlarına sıçradı. Hayatta kalan pek çok eski kral ve feodal aristokrat, hanedanın zayıfladığını görünce yeni devlete karşı bağımsızlık ilan ederek kendi ordularını kurdu. Büyük konsey üyesi Li Si, bu sırada Çin Şi Huang’ın ikinci oğlunu tahta geçirmek için bir saraylı hadım ile birlikte komplo kurdu ve bunun sonucunda bizzat hadım tarafından öldürüldü; hadım da imparator olmasına yardım ettiği üçüncü oğul tarafından katledildi. Yok olan Chu krallığının soylu bir ailesinden gelen aristokrat Xiang Yu ve teğmenlerinden biri olan Liu Bang adındaki avam, yeni ordular seferber ederek Qin’in başkentini işgal etti ve Qin soyunu sona erdirdi. Xiang Yu, toprakları akrabalarına ve destekçilerine dağıtarak Zhou feodalizmini Çin’e yeniden getirmeye çalıştı. Liu Bang (soylu unvanıyla Han Gaozu) ona karşı çıktı ve dört yıllık iç savaşın ardından galip geldi. 202 yılında Eski Han (İlk Han) hanedanını kurdu.<a id="b2-8dn5" href="../Text/dipnot.xhtml#b2-8d5.">[5]</a> </p>

<p>Yeni imparator Gaozu tarafından oluşturulan yeni rejim, Xiang Yunun teşebbüs ettiği tam feodal restorasyon ile ilk Qin imparatorunun modern diktatörlüğü arasında bir yerdeydi. Gaozu, Çin Şi Huang gibi önceden beri var olan bir devlette otorite gücüne sahip değildi; meşruiyeti tamamen nefret edilen bir tiranlıkla savaşan isyan ordusunun başarılı lideri olmasından gelen karizmasına dayanıyordu. Güç kazanmak için aralarında geleneksel ailelerin ve eski hükümdarlık hanelerinin de bulunduğu farklı kuvvetlerden oluşan bir ittifakı yönetmişti. Ayrıca, kuzeyde göçebe Hiungnu’nun akınlarına karşı da tetikte olmak zorundaydı. Dolayısıyla, Çin toplumunu yeniden şekillendirme kabiliyeti, kendisinden önceki Qin imparatoruna kıyasla çok daha sınırlıydı.</p>

<p>Gaozu sonunda iki yönlü bir sistem oluşturdu. Ülkenin bir kısmı Zhou feodalizmine dönüş yaptı. Alt krallıkları eskiden hüküm süren köklü ailelerin ve iç savaşta kendisine yardım eden generallerinin yönetimine geçecek şekilde yeniden düzenledi ve kendi ailesinin üyelerine yeni toprakları tımar olarak dağıttı. Ülkenin diğer bölümü ise Qin monarşisinin gayrişahsi zeamet/vilayet yapısını korudu; bu sistem Gaozu’nun gücünün temelini oluşturuyordu.”<a id="b2-8dn6" href="../Text/dipnot.xhtml#b2-8d6.">[6]</a>  Hanedan, yeni alt krallıkları birkaç yıl boyunca üstünkörü kontrol etti. Qin Hanedanı Çin’i asla tam bir birlik haline getiremedi ve Han Hanedanı’nın ilk yılları tek tip bir ulusal devlet oluşturma çabası içerisinde geçti. Gaozu, Liu’dan başka bir soyadına sahip olan yerel hükümdarların yetkilerini zamanla ellerinden almak suretiyle bu süreci başlattı. Changsha’daki son feodal devlet, M.Ö. 157’de tahtın varislerinden imparator Wen tarafından yıkıldı. Kraliyet ailesi üyeleri tarafından yönetilen devletler daha uzun solukluydu ve merkezi hükümetten giderek uzaklaşmıştı; artık batıdaki Chang’an şehrinde ikamet ediyorlardı ve aralarından yedisi, tam bağımsızlık kazanmak üzere 154 yılında birlikte isyan çıkardı. İsyanın başarıyla bastırılması sonucunda, İmparator Jing geriye kalan feodal beylerin toprakları üzerinde hiçbir yetkiye sahip olmadıklarını açıkladı. Hükümet bu beylere yüksek vergiler koydu ve beylik arazileri kardeşler arasında bölüştürerek bölünmeye zorladı. Eski Han Hanedanı’nın kuruluşundan yüzyıl sonra, feodal yönetimin son emareleri de nihayet güçsüz kılındı; yerel otoriteler artık merkezi hükümet tarafından daha homojen bir biçimde atanıyordu.<a id="b2-8dn7" href="../Text/dipnot.xhtml#b2-8d7.">[7]</a> </p>

<p>Bir ailenin merkezi hükümetten bağımsız olarak yerel bir otorite gücü edindiği Zhou tarzı feodalizm, Çin tarihinin daha sonraki dönemlerinde, özellikle de hanedanlar arasındaki kaos zamanlarında periyodik olarak yeniden baş gösterdi. Ancak merkezi hükümet yeniden statü kazandıktan sonra, bu kurumlar üzerinde tekrar otorite kurma becerisine daima sahip oldu. İngiltere’de Magna Carta çerçevesinde olup bitenlerin aksine, toprak baronlarının monarşi üzerinde anayasal bir anlaşmayı zorlayacak kadar güçlü olduğu hiçbir dönem yaşanmadı. Yerel güç sahipleri asla feodal Avrupa’daki gibi yasal meşruiyet sahibi olmadı. Göreceğimiz üzere, kalıtsal aristokrasinin Çin’de güç kazanmaya çalıştığı daha sonraki yıllarda, hedefleri yerelleştirilmiş bir otorite gücü oluşturmaktan ziyade merkezi hükümeti ele geçirmekti. Dolayısıyla, güçlü bir Çin devletinin erken merkezileşmesi zamanla kendini ebedileştirmeyi başardı.</p>

<p>Çin’in farklı bölgelerinde patrimonyal yönetimin kaldırılması ve yerine tek tip ulusal yönetimin getirilmesi aslında Legalizm’in ve güçlü, merkezi bir devlet inşa etmeyi amaçlayan Qin geleneğinin bir zaferiydi. Fakat diğer açılardan bakınca Konfüçyüsçü gelenekselcilik anlayışı geri dönüş yapmıştı. Bu durum özellikle ideolojik düzeyde geçerliydi. İmparator Wu’nun (M.Ö. 141-87) yönetimi altında Konfüçyüsçü alimler yeniden idari makamlara getirildi ve beş fakülteli bir Konfüçyüsçü kolej kuruldu; bu fakültelerden biri klasikleri tek tek incelemeye adanmıştı. Bu kitaplara tutunmak bürokratik makama açılan bir geçit gibi görülüyordu ve ünlü Mandarin sınav sisteminin kabaca ilk biçimi bu dönemde kurulmuştu.<a id="b2-8dn8" href="../Text/dipnot.xhtml#b2-8d8.">[8]</a> </p>

<p>Fikir düzeyinde de önemli bir değişim meydana geldi. Shang Yang ve Han Fei’nin yöneticiler uğruna yönetilenlerin duygusuzca kullanımını destekleyen Legalist prensipleri gözden düştü ve gücün yönetilenin çıkarına uygulanmasını savunan eski Konfüçyüsçü görüşü yeniden saygınlık kazandı. Bu, demokrasiyi kayıran bir argümandan çok daha ötesiydi: Hiçbir Konfüçyüsçü, imparatorun gücü veya otoritesi üzerinde resmi kurumsal denetimler olması gerektiğine inanmıyordu; üstelik genel seçim veya bireysel haklar gibi konulara inanç bundan çok daha azdı. İmparatorun gücü üzerindeki tek denetim ahlakiydi. Yani, imparatorların halka karşı yardımseverlik göstermesi için uygun ahlaki değerlere sahip olacak şekilde yetiştirilmesi gerekiyordu ve bu ideallere bağlı kalarak yaşamaları devamlı öğütleniyordu.</p>

<p>İlk imparatorlarının gücü, sarayın etrafını saran Konfüçyüsçü bürokraside gücün kurumsallaştırılmış olması nedeniyle sınırlıydı. Bürokrasi, imparatorun ajanları olarak görev yapıyordu ve resmi olarak imparatorun yetkisini denetlemesi mümkün değildi. Ancak tüm bürokratlar gibi, onlar da uzmanlıkları ve imparatorluğun gerçek işleyişi hakkındaki bilgileri nedeniyle gayriresmi olarak büyük bir tesir bırakıyordu. Ordulardan şirketlere ve modern uluslara kadar tüm hiyerarşik örgütlenme liderlerinde olduğu gibi, Han hükümetinin tepesindeki imparator da politikaları bir çerçeveye yerleştirmek, emirleri yerine getirmek ve mahkemeye gelen davalarda hüküm vermek için bir danışman lejyonuna güveniyordu. Bu yetkililer genç prensleri eğitmek ve büyüyüp imparator yetkisini ele aldıklarında onlara tavsiyede bulunmaktan sorumluydu. Gelenek ve kültürel prestij, kıdemli Han bürokratlarının imparatoru etkileme yetisini güçlendirdi; kurul üyelerinin ve sekreterlerin liderlerini azarladığı, eleştirdiği ve tartışmalı kararları geri çekmelerini sağladığı pek çok kayıtlı örnek bulunmaktadır.<a id="b2-8dn9" href="../Text/dipnot.xhtml#b2-8d9.">[9]</a> </p>

<p>Kötü bir hükümdar için en büyük yaptırım, Göğün Emrinin kaybı doktriniyle desteklenen silahlı isyandı. Göğün Emri ilk kez M.Ö. onuncu yüzyılın ortasında Shang Hanedanı tahtının Zhou tarafından zorla alıkonulmasını haklı göstermek için kullanılmış, ardından adil olmayan veya yozlaşmış imparatorlara karşı isyanı haklı çıkarmak için yeniden başvurulmuştu. Genellikle başarılı bir ayaklanmanın ardından ödül olarak verilen Göğün Emrine kimin sahip olacağı konusunda kesin kurallar yoktu (bölüm 20’de bu konuyla ilgili daha kapsamlı bir tartışma mevcut). Bunun yalnızca büyük bir risk durumunda prensin gücü üzerinde uygulanabilecek aşırı bir denetleme olduğu aşikardı.</p>

<p>Dolayısıyla, bir yöneticinin halkın çıkarlarını gözetmek zorunda olduğuna dayanan Konfüçyüsçü fikir, Çin hükümetine hesap sorulabilirlik prensibini getirdi. Belirtildiği üzere, hesap sorulabilirlik resmi veya usuli değildi; daha ziyade imparatorun bürokrasi tarafından şekillendirilen kendi ahlaki anlayışına dayanıyordu. Levenson ve Schurmann’a göre, bürokrasinin güçlendirdiği ahlaki görevler esasen bürokratların kendi çıkarlarını yansıtıyordu. Yani, devlet gücünün Legalist hükümdarların yönetiminde üstünkörü olarak uygulanmasına şiddetle karşı çıkıyorlardı, çünkü Konfüçyüsçü bürokratlar bu gücün ilk kurbanlarıydı. Han restorasyonu sırasında en önemli amaçları makamlarını korumaktı. Bu bürokratlar yalnızca kamu menfaatinin değil, aynı zamanda zirvesinde durdukları hiyerarşik, akrabalığa dayalı sosyal sistemin de bekçileriydi.<a id="b2-8dn10" href="../Text/dipnot.xhtml#b2-8d10.">[10]</a>  Bununla birlikte, en azından prensipte de olsa, hükümdarın yönetilenlere karşı hesap verebilir olması gerektiğini savunan ve mevcut sosyal kurumları devletin gücüne karşı korumayı amaçlayan bir yönetim ideolojisi hakkında söylenecek birkaç şey var.</p>

<h4 class=" sigil_not_in_toc">HAN HÜKÜMETİNİN DOĞASI</h4>

<p class="n">Han Hanedanı sırasında ortaya çıkan devlet yönetimi, Qin Hanedanı’nın despotik merkeziyetçiliği ile erken Zhou Hanedanı’nın akrabalığa dayalı sosyal sistemi arasında çok daha iyi bir denge kurmayı başardı. Gittikçe daha rasyonelleşen ve kurumsallaşan merkezi yönetim, zamanla patrimonyal yönetimin yerel gruplarına karşı harekete geçti. Fakat Eski Han Hanedanı’nın son döneminde Wang Mang’ın toprak reformu girişimine kadar, gücünü büyük ölçekli toplum mühendisliğine girişmek için kullanmayı hiç denememişti. Geriye bugüne dek büyük ölçüde aynı kalan sosyal ağlar ve mülkiyet haklar bıraktı. Kamu projeleri için vergi ve ücretsiz çalışma zorunluluğu koysa da, kendisinden önceki Qin hükümdarı gibi nüfusu meteliksiz bırakmaya çalışmadı.</p>

<p>Han Hanedanı döneminde Çin hükümeti git gide daha iyi kurumsallaştı. Patrimonyal bir sistemde (bu sistem ister Zhou dönemindeki Çin’de, ister günümüzde bir Afrika veya Orta Asya devletinde olsun) hükümet yetkilileri niteliklere göre değil, yönetenle akrabalıklarına veya şahsi bağlarına göre atanır. Otorite yalnızca makamın değil, o makamın sahibinin de elindedir. Siyasi sistemler modernleştikçe, patrimonyal sistemin yerini bürokrasi almıştır. Max Weber’in klasik tanımına göre, modern bürokrasinin özellikleri arasında şunlar bulunmaktadır: açıkça tanımlanmış bir yeterlilik derecesine sahip fonksiyonel alana göre tayin edilen makamlar, makamların açıkça tanımlanmış bir hiyerarşide örgütlenmesi, niteliklere göre gayrişahsi olarak seçilen adaylar, bağımsız bir siyasi tabanı bulunmayan ve hiyerarşi içinde katı disipline tabi tutulan memurlar ve kariyer olarak görülen maaşlı makamlar.<a id="b2-8dn11" href="../Text/dipnot.xhtml#b2-8d11.">[11]</a> </p>

<p>Eski Han Hanedanındaki Çin yönetimi, bu modern bürokrasi kriterlerinin neredeyse tamamını karşılıyordu.<a id="b2-8dn12" href="../Text/dipnot.xhtml#b2-8d12.">[12]</a>  Özellikle Gaozu’nun tahta yeni geçtiği ve gücünü pekiştirmek için Qin karşıtı ve iç savaş müttefiklerinin yardımına ihtiyaç duyduğu dönemde, hükümet içinde patrimonyal atamayla göreve getirilen ve o dönemden kalan pek çok görevli bulunuyordu. Ancak özellikle merkezi yönetimde, patrimonyal devlet memurlarının yerini yavaş yavaş daha gayrişahsi olarak seçilen memurlar almıştı. Saray erkânı ile hükümdarın kararlarını uygulamakla görevli olan kalıcı bürokrasi arasında oldukça keskin bir fark yaratılmıştı.</p>

<p>M.Ö. 165’in başında, Çin genelindeki üst düzey devlet memurlarına bürokrasi hizmeti için sabit bir kontenjan dahilinde seçkin genç erkekleri aday göstermeleri emredildi. İmparator Wu’nun hükümdarlığında, memurlara kendi adaylarının aile sorumluluğuna ve dürüstlüğüne kefil olmaları emredilmişti. 124 yılında, vilayetlerden aday gösterilen öğrenciler sınav için başkent Chang’an şehrindeki İmparatorluk Akademisine gönderildi. İçlerinden en iyileri, akademisyenler ve alimlerle birlikte onaylı Konfüçyüsçü metinler üzerine bir yıllık eğitim daha gördü ve ardından kıdemli devlet hizmetine giriş için yeniden sınava tabi tutuldu. Diğer istihdam kaynakları da gelişiyor, örneğin imparatorluğu dolaşarak yetenekli kişiler arayan gezici komisyonlar veya halkın imparatorluğun ahlaki veya maddi durumu hakkındaki makalelerle cevap vermeye davet edildiği yarışmalar düzenleniyordu. Bu tür gayrişahsi istihdam yöntemleri, Han Hanedanından olmayan etnik topluluklardaki kişilerin yüksek makamlara gelmesine izin veriyordu. Mesela ordu komutanı Gong-sun Hunye aslen Hiung-nu kökenliydi.<a id="b2-8dn13" href="../Text/dipnot.xhtml#b2-8d13.">[13]</a> </p>

<p>Çin’in kayıtlı nüfusunun altmış milyona ulaştığı M.Ö. 5 yılında, başkentte ve vilayetlerde hizmet veren yaklaşık 130.000 bürokrat vardı. Okullar on yedi yaşından itibaren genç erkekleri devlet hizmeti için eğitmek üzere tasarlanmıştı; burada öğrencilerin farklı yazı stillerini okuma, hesap tutma gibi yetenekleri test ediliyordu. (Memuriyet için sınav ve istihdam sistemi, Tang ve Ming hanedanlarında çok daha sofistike hale gelecekti). Han döneminde hâlâ güçlü bir patrimonyal unsur mevcuttu: Kıdemli memurlar, yüksek makam için oğlunu veya erkek kardeşini tavsiye edebiliyordu ve adaylık sistemi şahsi torpillere karşı korunmuyordu. Sonraki hanedanlarda ise meritokrasi düzeyi, eğitim gereksinimleriyle keskin bir şekilde sınırlanmıştı: Yalnızca yüksek statülü ailelerin oğulları okuma-yazma biliyor ve dolayısıyla adaylığa veya sınava uygun oluyordu.</p>

<p>Patrimonyal sistemin hayatta kalan bazı izlerine rağmen,<a id="b2-8dn14" href="../Text/dipnot.xhtml#b2-8d14.">[14]</a>  merkez yönetim Weber’in deyişiyle zamanla git gide bürokratikleşmişti. En yüksek üç memur sırasıyla şansölye, müşavir ve yüksek komutandı. Bazen şansölyenin makamı Sağ ve Sol olmak üzere ikiye ayrılıyordu; böylece bu güçlü makamların iki sahibi birbirini izleyebiliyor ve birbirinin gücünü dengeleyebiliyordu. Bunların altında dokuz devlet bakanı vardı ve her birinin kendi personeli ve bütçesi bulunuyordu. En önemli memurlar arasında sarayın düzenlediği ritüellerden sorumlu tören amiri; saraya girişi kontrol eden ve imparatorun güvenliğinden sorumlu olan saray amiri; saray muhafızlarını ve başkentin askeri birimlerini komuta eden muhafız amiri; lojistikten sorumlu nakliye amiri; adalet sistemini yöneten dava amiri ve vergilerin toplanmasından sorumlu tarım amiri bulunuyordu. Bahsedilen son makam elbette bu tarım toplumunda oldukça önemliydi; tarım amiri büyük bir bürokrasiye başkanlık ediyor ve tahıl ambarlarını, tarım çalışmalarını ve su kaynaklarını yönetmek üzere altmış beş alt makamın üst düzey memurlarını vilayetlere yolluyordu.<a id="b2-8dn15" href="../Text/dipnot.xhtml#b2-8d15.">[15]</a> </p>

<p>Rasyonel bürokrasinin rasyonel amaçlar gütmesi şart değildir. Tören amirinin altındaki yüksek makamlar arasında müzik, dua, kurban etleri, astroloji ve kehanet yöneticileri bulunuyordu. Astroloji yöneticisi, imparatora etkinlik düzenlemek ve ritüelleri uygulamak için uğurlu ve uğursuz günleri tavsiye ediyor ve memuriyete giriş sınavlarını denetliyordu. Han hükümetinin boyutu, sırf dua yöneticisinin 35 personele sahip olmasından ve müzik yöneticisinin 380 müzisyeni denetlemesinden anlaşılabilir.<a id="b2-8dn16" href="../Text/dipnot.xhtml#b2-8d16.">[16]</a> </p>

<p>Çin tarihinin en erken dönemlerinden beri hükümetlerin en değişmez özelliklerinden biri, sivil otoritelerin askeriye üzerindeki güçlü denetimidir. Çin bu açıdan Pompey ve Jül Sezar gibi hırslı generallerin durmadan siyasi iktidar peşinde olduğu Roma imparatorluğundan veya sık sık askeri darbelerin yaşandığı günümüzün gelişmekte olan ülkelerinden büyük farklılık gösterir.</p>

<p>Bunun sebebi Çin’de askeri otorite veya karizmanın olmayışı değildir. Çin tarihi, şanlı generallerle ve askeri başarı hikâyeleriyle doludur. Savaşan Devletler döneminin sona ermesinin ardından, Çin sıklıkla savaşmaya devam etmiştir. Savaşlar özellikle step göçebelerine karşı yapılmakla birlikte Koreliler, Tibetliler ve güneydeki kabilelerle de savaşılıyordu. Neredeyse tüm hanedanların kurucu imparatorları, mevkilerini esasen askeri liderlik sonucunda kazanmıştır. Daha önce gördüğümüz gibi, bir köylünün oğlu olan Liu Bang, askeri örgütlenme ve strateji yeteneği sayesinde yükselerek İmparator Gaozu olmuştu ve bunu başaran son kişi de değildi. Tang Hanedanı’ndaki An Lushan gibi hırslı generaller güç kazanmaya çalışıyordu ve neticede ülkeyi kuzeydeki barbarlardan koruması gereken sınır kuvvetlerinin merkez hükümetin kontrolünden kaçması nedeniyle hanedanlık yıkılmıştı.</p>

<p>Ancak askeri zaferle yükselen başarılı hanedan kurucuları, genellikle güç kazandıklarında sivil kıyafetlerini hızla üzerlerinden atarak sivil makamlarının doğası gereği yönetime geçmiştir. Halefleriyle birlikte azimli askerleri uzak sınır noktalarına sürgün ederek ve isyan orduları örgütlemeye çalışanları bastırarak generalleri siyasetten uzak tutmayı başarmıştır. Romalı Praetorian muhafızlar veya Osmanlı yeniçerilerinin aksine, imparatorun saray muhafızları Çin tarihi boyunca hiçbir zaman iktidarı belirleyen büyük roller oynamamıştır. Çin devletinin oluşumunda savaşın önemi düşünüldüğünde, sivil kontrolün neden bu kadar güçlü hale geldiğini anlamak önemlidir.</p>

<p>Sebeplerden biri, askeri hiyerarşinin sivil hiyerarşiye göre nispeten daha zayıf olan kurumsallaşmasıyla alakalıdır. Yüksek komutan ve ön, arka, sağ ve sol general mevkilerinin rütbesi teoride devlet bakanlarından yüksekti, ancak bu görevler genellikle boş bırakılıyordu. Gerçek bir askeri otorite teşkil etmekten ziyade törensel mevkiler olarak düşünülüyor ve genellikle askeri geçmişe sahip olmayan siviller tarafından işgal ediliyordu. O dönemde orduda profesyonelleşme yoktu; memurlar imparatorun emriyle askeri ve sivil makamlar arasında kolaylıkla geçiş yapıyordu ve her ikisinde de kalifiye olmaları bekleniyordu. Hanedanın başlangıcındaki iç savaşlar bittikten sonra, askerler genellikle medeniyetten çok uzaktaki steplere ya da çöldeki garnizon kasabalarına gönderiliyorlardı. Bu, parlak bir gelecek vadeden azimli askerlerin istediği türden bir kariyer değildi. Ancak tüm bu görüşler, askeriyenin Çin sisteminde neden bu kadar az prestij kazandığı sorusunu akla getirmektedir. Bu noktada cevap büyük ihtimalle normatif olacaktır: İlkbahar-Sonbahar ve Savaşan Devletler dönemlerinde, gerçek siyasi otoritenin askeri kahramanlıktan ziyade eğitim ve okuryazarlıkta yattığı fikri doğmuştur. Hükmetmek isteyen ordu mensupları, emirlerine uyulmasını istiyorlarsa Konfüçyüsçü öğretiyi uygulamaları ve oğullarının kendisinden sonra lider olması için eğitimli akademisyenler tarafından eğitilmesi gerektiğini anlamıştı. Kalemin kılıçtan keskin olduğunu düşünmek tatmin edici gelmiyorsa, sivil otoritelerin ordularını denetlemek için gösterdiği tüm başarılı gayretlerin eninde sonunda meşru otorite hakkındaki normatif fikirlere dayandığı gerçeğini derinlemesine düşünmeliyiz. ABD ordusu isterse yarın gücü başkanın elinden alabilir; bunu yapmamasının sebebi, askerlerin büyük bir kısmının ABD Anayasasını devirmeyi aklından geçirmediği ve bunu deneseler bile, emir verdikleri askerlerin büyük çoğunluğunun otoritelerine uymayacağı gerçeğini yansıtmaktadır.</p>

<p>Han’ın başlangıçtaki dengesi, tüm tarafların Doğu Zhou’daki kaostan ve savaş halinden kaçınmak için güçlü, ortak bir merkezi Çin devleti yaratma konusundaki menfaatleri ile, güçlerini ve ayrıcalıklarını mümkün olduğunca devam ettirmek isteyen Çin genelindeki yerel elitlerin menfaatleri arasındaki dengeye dayanıyordu. İlk Qin imparatoru kurumsal dengeyi güçlü, merkezi bir devlet yönüne doğru itmeyi denemişti; bu da hem patrimonyal elitlerin, hem de yerel bir derebeyinin tiranlığından kaçarken devletin tiranlığına tutulan sıradan köylülerin menfaatlerine ters düşüyordu. Han Hanedanı dengeyi yeniden Qin’in hedef aldığı kraliyet ailelerinin ve aristokrat ailelerin menfaatlerini göz önünde bulunduracak şekilde değiştirirken, bir yandan da zamanla nüfuzlarını azaltmaya çalışıyordu. Kaynağı belli olmayan bazı Legalist öncüllerden bilgi edinen bir Konfüçyüsçülük anlayışıyla kendini yeniden meşrulaştırdı. Eski Han’da kurulan devlet, uzlaşma temeline dayandığı için dengeliydi. Ancak Qin devletinden çok daha zayıftı ve aristokratik nüfuza sahip olarak varlığını devam ettiren kesimle yüzleşmenin yollarını hiçbir zaman aramamıştı. Yine de yeni denge işe yaradı. Kendini kısa ömürlü Xin Hanedanı’nın imparatoru ilan eden naip Wang Mang’ın (M.Ö. 45 - M.S. 23) neden olduğu kısa dönem haricinde, Han Hanedanı M.Ö. 202 ile M.S. 220 arasında dört yüzyıldan uzun bir süre ayakta kalmayı başardı. Bu büyük bir siyasi başarı olsa da, maalesef kaderinde sonsuza dek sürmek yoktu.<a id="b2-8dn17" href="../Text/dipnot.xhtml#b2-8d17.">[17]</a></p>
</body>
</html>