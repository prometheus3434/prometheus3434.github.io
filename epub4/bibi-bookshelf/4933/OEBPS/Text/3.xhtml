<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>3</h1>

<h2 id="sigil_toc_id_3">KUZENLERİN TİRANLIĞI</h2>

<div class="b">İnsanın sosyal evrim gerçeği ve doğası hakkındaki anlaşmazlıklar; aile veya boy düzeyinde toplumsal örgütlenme ve kabileciliğe geçiş; sülaleler, akrabalık ve diğer temel antropolojik kavramlara giriş</div>

<p class="n">Rousseau’nun <i>Eşitsizliğin Kaynağı Üzerine Konuşma</i> (1754) eserinden bu yana, ilk insan kurumlarının kökenleri hakkında çok sayıda teori ortaya konulmuştur. Bu teoriler ilk olarak on dokuzuncu yüzyılın sonlarında Lewis Henry Morgan ve Edward Tylor gibi yeni antropoloji disiplininin kurucuları tarafından mevcut ilkel toplumlar hakkında ampirik bilgi toplanmasıyla tetiklenmiştir.<a id="b1-3dn1" href="../Text/dipnot.xhtml#b1-3d1.">[1]</a>  Morgan, yerli Kuzey Amerika halkının yavaş yavaş azalan popülasyonlarında saha araştırması yapmış ve akrabalık biçimlerini tanımlamak için seçkin bir sınıflandırma sistemi geliştirmiştir. Ayrıca bu sistemi Avrupa’nın tarih öncesine de uyacak şekilde genişletmiştir. <i>Eski Toplum</i> adlı kitabında insanları yabanıllık, barbarlık ve uygarlık şeklinde üç aşamaya ayıran bir evrim şeması planlamış ve tüm toplumların bu aşamalardan geçtiğini iddia etmiştir.</p>

<p>Karl Marx’ın işbirlikçisi Friedrich Engels de Morgan’ın okuyucularındandır. Engels, özel mülkiyetin ve ailenin kökenleri hakkında bir teori geliştirmek için Amerikalı antropologun etnografik çalışmalarını kullanmış ve bu çalışması daha sonra Komünist dünyanın temel ilkesi haline gelmiştir.<a id="b1-3dn2" href="../Text/dipnot.xhtml#b1-3d2.">[2]</a>  Marx ve Engels bir araya gelerek modern çağın en ünlü gelişme teorisini üretmiştir: İlkel komünizm, feodalizm, burjuva toplumu ve gerçek komünizm şeklinde bir dizi evrimsel aşamanın olduğunu ve tüm bunların toplumsal sınıflar arasındaki çatışmadan kaynaklandığını belirtmişlerdir. Marksist gelişme modelinin içerdiği yanlış kanılar ve aşırı basitleştirdiği noktalar, sonraki nesillerde “Asya tipi üretim tarzını” arayan veya Hindistan’da “feodalizmi” bulmaya çalışan alimleri çıkmaza sürüklemiştir.</p>

<p>Erken siyasi gelişme hakkında teori üretmeyi teşvik eden ikinci önemli kuvvet, Charles Darwin’in 1859’da kaleme aldığı <i>Türlerin Kökeni</i> eserinin yayınlanması ve doğal seçilim teorisinin detaylandırılmasıydı. Biyolojik evrim ilkelerini sosyal evrime uygulamak mantıklıydı ve Herbert Spencer gibi teorisyenler de yirminci yüzyılın başında bunu yapmıştı.<a id="b1-3dn3" href="../Text/dipnot.xhtml#b1-3d3.">[3]</a>  Spencer, insan toplumlarının hayatta kalma yarışındaki mücadelesini ve bu mücadelede üstün olanların altındakilere hükmettiğini görmüştü. Avrupalı olmayan toplumlar, gelişimi sekteye uğrayan veya engellenen toplumlardı. Darwin’den hemen sonraki dönemin gelişme teorisi gerçekten de mevcut sömürgeci dünya düzenini haklı çıkarmayı başarmış, sarının ve kahverenginin çeşitli tonlarında uzanan ve en altta siyahi Afrikalıları bulunduran küresel hiyerarşinin tepesine Kuzey Avrupalılar yerleşmişti.<a id="b1-3dn4" href="../Text/dipnot.xhtml#b1-3d4.">[4]</a> </p>

<p>Evrimsel teorileştirmenin yargılayıcı ve ırkçı karakteri 1920’lerde karşı devrime yol açmıştır; bu devrimin etkisi, dünya çapındaki antropoloji ve kültürel çalışmalar bölümlerinde halen hissedilmektedir. Büyük antropolog Franz Boas, insan davranışının kökeninin biyolojiye dayanmadığını, özünde sosyal olarak yapılandırıldığım öne sürüyordu. Ünlü bir çalışmasında, sosyal Darwincilerin ırksal olarak atfettiği özelliklerin büyük bir kısmının aslında çevre ve kültüre bağlı olduğunu kanıtlamak için göçmenlerin kafa boyutlarının analizinden elde ettiği ampirik verileri kullanmıştı. Boas, erken toplumlara yönelik araştırmanın yüksek ve düşük toplumsal örgütlenme biçimleri hakkındaki tüm değer yargılarından arındırılması gerektiğini savunuyordu. Metodolojik olarak, etnograflar inceledikleri toplumların içine girmeli, bu toplumların içsel mantığını değerlendirmeli ve kendi kültürel altyapılarına dayanan önyargılardan arınmalıdır. Clifford Geertz’in “kalın tasvir” adını verdiği uygulama yoluyla, farklı toplumlar yalnızca birbiriyle kıyaslanmadan ya da herhangi bir şekilde sınıflandırılmadan tasvir edilebilirdi.<a id="b1-3dn5" href="../Text/dipnot.xhtml#b1-3d5.">[5]</a>  Boas’ın öğrencileri Alfred Kroeber, Margaret Mead ve Ruth Benedict ise kültürel antropoloji disiplinini yargılayıcı olmayan, göreceli ve kesinlikle evrimsel olmayan bir doğrultuda yeniden şekillendirmişti.</p>

<p>Marx ve Engels’inkiler dahil olmak üzere erken evrim teorilerinin başka sorunları da vardı. Sık sık sosyal yapıların nispeten doğrusal ve katı bir şekilde ilerleme kaydettiğini öne sürüyorlardı; bu ilerleme biçiminde bir gelişme aşaması kendinden sonra gelen aşamanın öncüsü olmalıydı ve bir faktör (örneğin Marx’ın “üretim tarzı”) aşamanın özelliklerini bir bütün olarak belirliyordu. Gerçek ilkel toplumlar hakkındaki bilgilerin artmasıyla, siyasi karmaşanın doğrusal bir evrim geçirmediği giderek açık hale gelmişti: belirli bir gelişme aşaması genellikle önceki aşamaların özelliklerini içeriyordu ve toplumları bir aşamadan diğerine taşıyan birden fazla dinamik mekanizma bulunuyordu. Daha sonraki bölümlerde göreceğimiz üzere, gelişmenin ilk aşamaları hiçbir zaman daha sonraki aşamalar tarafından tamamıyla geçersiz kılınmaz. Çin üç bin yıldan uzun bir süre önce akrabalığa dayalı örgütlenme biçimlerinden devlet düzeyinde örgütlenmeye geçiş yapmış olmasına rağmen, karmaşık akrabalık örgütlenmeleri günümüzde Çin toplumunun bazı kesimlerinde yaygın olarak görülmektedir.</p>

<p>İnsan toplumları öylesine çeşitlidir ki, kültürlerin karşılaştırmalı olarak incelenmesi yoluyla gerçek evrensel genellemelere varmak çok zordur. Antropologlar sosyal gelişmenin varsayılan genel kurallarını ihlal eden kapalı toplumları keşfetmekten büyük haz duyar. Ancak bu durum evrimsel yapılardaki devamlılıkların ve benzerliklerin farklı toplumlarda mevcut olmadığı anlamına gelmez.</p>

<h4 class=" sigil_not_in_toc">TARİH ÖNCESİ AŞAMALAR</h4>

<p class="n">On dokuzuncu yüzyılın sosyal Darwinciliğine karşı çıkan Boas tarzı kültürel görecelilik anlaşılır bir gelişmeydi. Ancak karşılaştırmalı antropoloji alanında ebedi bir siyasi doğruluk efsanesi bırakmıştı. Katı kültürel görecelilik aslında evrim teorisi ile zıttır, çünkü evrim teorisi farklı toplumsal örgütlenme düzeylerini ve bir düzeyin diğeri tarafından hükümsüz kılınmasının nedenlerini belirlemeyi gerektirir. İnsan toplumlarının zamanla evrim geçirdiği bariz bir gerçektir. Biyolojik evrimin iki temel bileşeni olan varyasyon ve seçilim insan toplumları için de geçerlidir. Sonraki medeniyetlerin öncekilerden “daha üstün” olduğu hakkındaki değer yargılarından özenle kaçınsak bile, giderek daha karmaşık, zengin ve güçlü oldukları aşikardır. Tıpkı tek organizmalar gibi, adaptasyon sağlamayı başaranlar genellikle başarısız olanları alt eder. “Gelişme” ve “gelişim” gibi terimleri devamlı olarak kullanmamız (örn. “gelişmekte olan ülkeler” veya “ABD Uluslararası Kalkınma Ajansı”), sosyoekonomik yapıların gelişimi sonucunda bugünkü zengin ülkelerin doğduğuna ve fakir ülkelerin başarabilmeleri halinde bu süreçte yer alacaklarına dair yaygın kanının ispatıdır. İnsan siyasi kurumları zamanla genetikten ziyade kültürel olarak aktarılmıştır ve biyolojik evrimden ziyade kasıtlı bir tasarıma tabidir. Ancak Darwin’in doğal seleksiyon ilkesi ile insanoğlunun rekabetçi sosyal evrimi arasında bariz bir paralellik vardır.</p>

<p>Bu benzerlik evrimsel teorileştirmenin Leslie White<a id="b1-3dn6" href="../Text/dipnot.xhtml#b1-3d6.">[6]</a> , Julian Steward<a id="b1-3dn7" href="../Text/dipnot.xhtml#b1-3d7.">[7]</a> , Elman Service<a id="b1-3dn8" href="../Text/dipnot.xhtml#b1-3d8.">[8]</a> , Morton Fried<a id="b1-3dn9" href="../Text/dipnot.xhtml#b1-3d9.">[9]</a>  ve Marshall Sahlins<a id="b1-3dn10" href="../Text/dipnot.xhtml#b1-3d10.">[10]</a>  gibi antropologlar tarafından yüzyılın ortasında yeniden doğuşuna yol açmıştır. Bu antropologlar, toplumların karmaşıklığı, ölçeği ve enerji kullanımında zamanla net bir ilerleme olduğunu iddia ediyordu.<a id="b1-3dn11" href="../Text/dipnot.xhtml#b1-3d11.">[11]</a>  Sahlins ve Service’ye göre, toplumsal yapıların çeşitliliği “spesifik evrim” adını verdikleri durum sonucunda ortaya çıkıyordu, çünkü insan grupları işgal etmeye geldikleri çok sayıda ekolojik nişe adapte olmuştu. Ancak değişmekte olan “genel bir evrimin” de geçerli olduğu açıktı; çünkü benzeşmeyen toplumlar yaygın toplumsal örgütlenme sorunlarına benzer çözümler buluyordu.<a id="b1-3dn12" href="../Text/dipnot.xhtml#b1-3d12.">[12]</a> </p>

<p>Antropologların yüzleştiği metodolojik sorunlardan biri, bugüne dek insan toplumlarının evrimini ilk toplum biçimlerinden başlayıp kabile veya devlet düzeyindeki daha karmaşık toplum biçimlerine kadar doğrudan gözlemleyen hiç kimsenin olmamasıdır. Tek yapabildikleri, mevcut avcı-toplayıcı veya kabile toplumlarını erken gelişme düzeylerinin göstergesi olarak varsaymak, davranışlarını gözlemlemek ve kabile gibi bir örgütlenme biçiminin devlet gibi başka bir biçime evrilmesine neden olabilecek kuvvetler hakkında spekülasyonda bulunmaktır. Belki de erken sosyal evrim hakkındaki teorilerin antropolojiden arkeolojiye göç etmesinin nedeni budur. Antropologların aksine, arkeologlar farklı medeniyetlerin geride bıraktığı elle tutulur kayıtlar aracılığıyla yüzlerce ve binlerce yıl boyunca toplumlarda süregelen dinamik değişimlerin izini sürebilmektedir. Örneğin Pueblo yerlilerinin yerleşim modelleri ve beslenme alışkanlıklarındaki değişimleri araştırarak, savaş ve çevresel baskı sonucunda toplumsal örgütlenmenin doğasının nasıl değiştiğini yeniden inşa edebilirler. Antropologlara kıyasla yaklaşımlarının zayıflığı, elbette etnografik çalışmada mevcut olan bağlamsal ayrıntıdan yoksun olmalarıdır. Arkeolojik kayıtların esas alınması, değişime ilişkin materyalist açıklamalara önyargıyla yaklaşılmasına da yol açar; çünkü tarih öncesi medeniyetlerin ruhani ve bilişsel dünyası büyük ölçüde kaybolur.<a id="b1-3dn13" href="../Text/dipnot.xhtml#b1-3d13.">[13]</a> </p>

<p>Tylor, Morgan ve Engels’in zamanından bu yana, toplumsal örgütlenmenin evrimsel aşamalarını sınıflandırma sistemleri kendi kendine gelişmiştir. “Yabanıllık” ve “barbarlık” gibi ağır ahlaki çıkarımlara sahip terimlerin yerini, örneğin baskın teknoloji yöntemine atıfta bulunan Paleolitik, Neolitik, Tunç Devri, Demir Devri vb. gibi daha nötr tanımlar almıştır. Benzer bir sistem de başlıca üretim tarzına atıfta bulunmaktadır; örneğin avcı-toplayıcı, tarım ve sanayi toplumları arasındaki farklılıklarda görüldüğü gibi. Evrimsel antropologlar, toplumsal veya siyasi örgütlenme biçimine dayanarak birtakım aşamalar tayin etmiştir. Bu aşamaları işlediğim konu gereğince burada kullanacağım. Elman Service boylar, kabileler, beylikler ve devletlerden oluşan dört aşamalı bir taksonomi geliştirmiştir.<a id="b1-3dn14" href="../Text/dipnot.xhtml#b1-3d14.">[14]</a>  Boylar ve kabilelerde toplumsal örgütlenme akrabalığa dayanır ve bu toplumlar görece eşitlikçidir. Beylikler ve devletler ise aksine hiyerarşik olarak örgütlenmiştir ve akrabalıktan ziyade toprağı esas alarak yetki uygular.</p>

<h4 class=" sigil_not_in_toc">AİLE VE BOY DÜZEYİNDE ÖRGÜTLENME</h4>

<p class="n">Çoğu insan, toplumsal örgütlenmenin ilkel biçiminin kabile örgütlenmesi olduğuna inanır. Bu görüşün temeli, on dokuzuncu yüzyılda Numa Deniş Fustel de Coulanges ve Sör Henry Maine gibi ilk karşılaştırmalı antropologların erken dönem toplumsal yaşamının karmaşık akraba gruplarına bakarak değerlendirilmesi gerektiğini öne sürdüğü döneme dayanır.<a id="b1-3dn15" href="../Text/dipnot.xhtml#b1-3d15.">[15]</a>  Ancak kabile örgütlenmesi, yaklaşık dokuz bin yıl önce yerleşik toplumların ortaya çıkması ve tarımın gelişmesine dek baş göstermemiştir. Tarım toplumlarına öncülük eden avcı-toplayıcı toplumlar, on binlerce yıldır çok daha basit bir şekilde örgütlenmişti ve göçebe ailelerden oluşan, boyutları açısından ilkel boylara benzeyen küçük gruplara dayanıyordu. Bu tür toplumlar halen marjinal çevresel nişlerde varlığını sürdürmektedir ve aralarında Eskimolar, Kalahari Çölündeki Buşmanlar ve Avustralyalı Aborijinler yer almaktadır.<a id="b1-3dn16" href="../Text/dipnot.xhtml#b1-3d16.">[16]</a>  (Bu konuda istisnalar da vardır; örneğin ABD’nin Kuzeybatı Pasifik bölgesinde yaşayan ve avcı-toplayıcı olmalarına rağmen karmaşık toplumsal örgütlenmeyi destekleyebilecek ölçüde sıra dışı kaynak bolluğunun bulunduğu bir bölgede yaşayan yerli kabileler.)</p>

<p>Rousseau, siyasi eşitsizliğin kökeninin tarımdaki gelişmeye dayandığını belirtmişti ve bu görüşü büyük ölçüde doğruydu. Boy düzeyindeki toplumlar tarım öncesi döneme ait olduğundan modern anlamda özel mülkiyet yoktur. Tıpkı şempanze boyları gibi, avcı-toplayıcılar da korudukları ve ellerinde tutmak için ara sıra savaştıkları topraklar üzerinde yaşıyordu. Ancak bir toprak parçasını işaret edip “burası benim” diyen tarımcılar kadar azimli değillerdi. Toprak başka bir grup tarafından işgal edilirse veya tehlikeli yırtıcı hayvanların istilasına uğrarsa, boy düzeyindeki toplumlar düşük nüfus yoğunluklarına bağlı olarak kolayca başka bir yere göç edebiliyordu. Ayrıca genellikle serbest topraklara, evlere vb. daha az yatırım yapıyorlardı.<a id="b1-3dn17" href="../Text/dipnot.xhtml#b1-3d17.">[17]</a> </p>

<p>Boy düzeyindeki bir yerel grup içinde, modern ekonomik mübadeleye ve modern bireyselciliğe benzer hiçbir şey yoktur. Bu siyasi gelişme aşamasında insanlar üzerinde tiranlık kuracak hiçbir devlet yoktu. Bunun yerine, insanlar sosyal antropolog Ernest Gellner’in deyişiyle “kuzenlerin tiranlığı” deneyiminden geçiyordu.<a id="b1-3dn18" href="../Text/dipnot.xhtml#b1-3d18.">[18]</a>  Yani, sosyal dünyanız etrafınızdaki akraba çevreleri ile sınırlıydı ve ne yapacağınıza, kiminle evleneceğinize, nasıl ibadet edeceğinize ve hayattaki hemen hemen her şeye onlar karar veriyordu. Hem avcılık hem de toplayıcılık, aileler veya aile grupları tarafından gruplar halinde yapılıyordu. Özellikle avcılık paylaşıma yol açıyordu, çünkü eti saklamak için hiçbir teknoloji yoktu ve avlanan hayvanların derhal tüketilmesi gerekiyordu. Evrimsel psikologlara göre, günümüzde neredeyse tüm evreni saran yemek paylaşma geleneğinin (Noel, Şükran Günü, Hamursuz Bayramı) milyonlarca yıl süren av ganimetlerini paylaşma geleneğinden türediğine dair yoğun bir spekülasyon vardır.<a id="b1-3dn19" href="../Text/dipnot.xhtml#b1-3d19.">[19]</a>  Bu tür toplumlardaki ahlak kurallarının büyük bir kısmı, başkalarının mülkiyetini çalan bireylerden ziyade yiyecek ve başka gereksinimleri paylaşmayı reddedenleri hedef alıyordu. Devamlı kıtlık koşulları altında, paylaşmayı reddetmek grubun hayatta kalma ihtimallerini etkileyebiliyordu.</p>

<p>Boy düzeyindeki toplumlar oldukça eşitlikçiydi. Başlıca toplumsal ayrımlar yaş ve cinsiyete dayalıydı. Avcı-toplayıcı toplumlarda erkekler avcı, kadınlar toplayıcı rolünü üstlenmişti ve üreme açısından da doğal bir iş bölümü vardı. Ancak boy içerisindeki aileler arasında görece neredeyse hiçbir ayrım yoktu, kalıcı liderlik ya da hiyerarşi mevcut değildi. Liderlik güç, zeka ve güvenilirlik gibi niteliklere dayanarak veriliyor ama genellikle bir bireyden diğerine geçiyordu. Ebeveynler ve çocukları dışında, baskı kurmaya elverişli durumlar oldukça sınırlıydı. Fried’in sözleriyle, basit eşitlikçi toplumların etnografilerinde bir bireyin diğer bireye ya da bireylere “Bunu yap!” dediği veya buna benzer bir emir verdiği örnekler bulmak zordur. Edebiyat bireylerin “Bu yapılırsa sonucu iyi olur” gibi sözler söylediği örneklerle doludur, ancak görevi yerine getiren kişinin bu sözlere uyup uymadığı kesin değildir... Lider, isteğini gerçekleştirmek üzere hiç kimseyi zorlayamayacağı için rolünden güç bağlamında değil, yetki bağlamında bahsediyoruz.<a id="b1-3dn20" href="../Text/dipnot.xhtml#b1-3d20.">[20]</a> </p>

<p>Bu tür toplumlarda, liderler grubun ortak görüşüne dayanarak ortaya çıkar; makamları üzerinde hak sahibi değildir ve makamı çocuklarına devredemez. Merkezi bir baskı kaynağı olmadığından, günümüzde kuralların üçüncü şahıslar tarafından uygulanması gibi bir hukuk sisteminin varlığı elbette mümkün değildir.<a id="b1-3dn21" href="../Text/dipnot.xhtml#b1-3d21.">[21]</a> </p>

<p>Boy düzeyindeki toplumlar çekirdek aile etrafında şekillenir ve tipik olarak antropologların ekzogamik ve patrilokal adını verdikleri türdendir. Kadınlar birinci dereceden akraba olduğu sosyal grupların dışından biriyle evlenir ve kocasının yaşadığı yere taşınır. Bu uygulama, hareketliliği ve başka gruplarla teması teşvik ederek genetik çeşitliliği artırır ve örneğin gruplararası ticaret gibi olanakların ortaya çıkmasına yönelik koşulları hazırlar. Ekzogami aynı zamanda uyuşmazlıkların azaltılmasında da rol oynar: Gruplar arasında kaynaklar veya toprak nedeniyle ortaya çıkan anlaşmazlıklar kadınların takas edilmesiyle yumuşatılabilir; tıpkı Avrupalı kralların siyasi nedenlerden ötürü stratejik evlilik ittifakları kurması gibi.<a id="b1-3dn22" href="../Text/dipnot.xhtml#b1-3d22.">[22]</a>  Grupların oluşumu genellikle müteakip kabile toplumlarından daha akışkandır: “İster Payutlar civarındaki çam fıstıklarının veya yabani ot tohumlarının hasadı, isterse kışın ve ilkbaharda av bölgelerinde bulunan fok popülasyonu ve Orta Eskimolar civarındaki denize uzak vadiden geçerek göç eden ren geyiği sürüleri olsun, herhangi bir mevkideki besin kaynakları öylesine beklenmedik ve öylesine geniş bir bölgeye dağılmıştır ki, herhangi bir nesildeki akrabaların birleşik gruplar oluşturma ihtimali, ekolojik koşullardan ötürü bireyin ve hanenin üzerine yüklenen fırsatçılık nedeniyle başarısız olmaktadır.”<a id="b1-3dn23" href="../Text/dipnot.xhtml#b1-3d23.">[23]</a> </p>

<h4 class=" sigil_not_in_toc">BOYDAN KABİLEYE</h4>

<p class="n">Boy düzeyindeki toplumlardan kabile toplumlarına geçiş tarımın gelişmesi ile mümkün oldu. Tarım dokuz ila on bin yıl önce Mezopotamya, Çin, Okyanusya ve Mezoamerika gibi dünyanın birbirinden uzak bölgelerinde, genellikle verimli alüvyonlu nehir havzalarında icat edilmiştir. Yabani otların ve tohumların ehlileştirilmesi zaman içinde gerçekleşmiş ve buna büyük nüfus artışları eşlik etmiştir. Yeni gıda teknolojilerine bağlı olarak nüfus yoğunluklarının artması mantıklı görünmekle birlikte, Ester Boserup neden-sonuç ilişkisinin tam tersi şekilde geliştiğini iddia etmiştir.<a id="b1-3dn24" href="../Text/dipnot.xhtml#b1-3d24.">[24]</a>  Her iki şekilde de sosyal etkisi oldukça büyüktü. İklim koşullarına bağlı olarak, avcı-toplayıcı toplumların nüfus yoğunluğu kilometrekare başına 0,1 ila 1 kişiydi; ancak tarımın icadı sayesinde yoğunluklar kilometrekare başına 40-60’a yükselmişti.<a id="b1-3dn25" href="../Text/dipnot.xhtml#b1-3d25.">[25]</a>  İnsanlar artık birbiriyle çok daha geniş bir ölçekte iletişim halindeydi ve bu da çok farklı bir toplumsal örgütlenme gerektiriyordu.</p>

<p>“Kabile”, “klan”, “akraba” ve “sülale” terimlerinin tamamı, boydan bir sonraki toplumsal örgütlenme aşamasını tasvir etmek için kullanılmaktadır. Bu terimler genellikle konuya son derece hâkim olan antropologlar tarafından bile büyük ölçüde yanlış kullanılır. Ortak özelliklerinden birincisi segmentlerden oluşmaları ve İkincisi ortak ata prensibine dayanarak aynı soydan gelmeleridir.</p>

<p>Sosyolog Émile Durkheim, “segmenter” terimini tıpkı bir solucanın segmentleri gibi birbirine benzeyen küçük ölçekli sosyal birimlerin replikasyonuna dayanarak, toplumlara atıfta bulunmak için kullanmıştır. Bu tür bir toplum yeni segmentlerin eklenmesiyle büyüyebiliyordu, ancak genel anlamda merkezi bir siyasi yapısı yoktu; ayrıca modern bir iş bölümüne ve yazarın “organik” dayanışma adını verdiği yapıya tabi değildi. Gelişmiş bir toplumda hiç kimse kendi kendine yeterli değildir, herkes toplumdaki birçok başka insana bağlıdır. Gelişmiş toplumlardaki çoğu insan kendi yiyeceğini nasıl yetiştireceğini, arabasını nasıl onaracağını ya da kendi cep telefonunu nasıl üreteceğini bilmez. Fakat segmenter bir toplumda her “segment” kendi kendine yeterli bir birimdir ve kendini besleyebilir, giydirebilir ve savunabilir. Dolayısıyla Durkheim’ın “mekanik” dayanışma adını verdiği özelliği taşır.<a id="b1-3dn26" href="../Text/dipnot.xhtml#b1-3d26.">[26]</a>  Segmentler örneğin meşru müdafaa gibi ortak amaçlar için bir araya gelebilir, ancak aksi halde hayatta kalmak için birbirlerine bağlı değildir; hiç kimse aynı düzeydeki birden fazla segmentin üyesi olamaz.</p>

<p>Kabile toplumlarında bu birimler ortak ata prensibine dayalıdır. En temel birim sülalelerdir; sülaleler, kökeni muhtemelen nesiller önce yaşamış bir ortak soya dayanan bireylerden oluşur. Antropologların kullandığı terminolojide, soy tek bir kökene (unilineal) veya hem annenin hem babanın kökenine (kognatik) dayanabilir.</p>

<p>İlk durumda, soy yalnızca babaya dayandırılırsa patrilineal ve yalnızca anneye dayandırılırsa matrilineal şeklinde adlandırılır. Kognatik sistemlerde ise soy ebeveynlerden birine ya da her ikisine birden dayandırılabilir. Hemen anlaşılabileceği üzere, segmenter toplumlar yalnızca unilineal koşullar altında ortaya çıkabilir. Segmentlerin üst üste binmemesi için her çocuk yalnızca babanın veya annenin soy grubuna atanmalıdır.</p>

<p>Sülale örgütlenmesinin en yaygın biçimi Çin, Hindistan, Ortadoğu, Afrika, Okyanusya, Yunanistan, Roma gibi yerlerde ve Avrupa’yı fetheden barbar kabileleri arasında mevcut olan ve Romalıların <i>agnatio,</i> daha sonra gelen antropologların ise “agnasyon” (baba tarafından akrabalık) adını verdikleri kavramdır. Agnasyon, yalnızca erkeğin soyundan gelen ortak kan bağıdır. Bir kadın evlendiğinde kendi soy grubundan ayrılarak kocasınınkine katılır. Çin’in ve Hindistan’ın agnatik sistemlerinde, bu durum kadının kendi öz ailesi ile arasındaki bağları tamamen koparıyordu. Dolayısıyla evlilikler genellikle gelinin ebeveynleri için üzüntülü anlardı ve telafisi ancak kızları için ödenen çeyiz parası ile mümkündü. Kadın bir erkek çocuk doğurana dek kocasının ailesinde hiçbir statüye sahip değildi; erkek çocuk doğurduğunda ise kocasının sülalesine tamamen dahil oluyor, kocasının atalarına ait mezarlarda dua edip kurban adayarak oğlunun gelecekteki mirasını koruyordu.</p>

<p>Agnasyon unilineal akrabalığın en yaygın biçim olmakla birlikte tek biçimi değildir. Matrilineal bir toplumda, soy ve kalıtım annenin ailesinden geçer. Matrilineal toplumlar, kadınların gücü elinde tuttuğu ve erkekler üzerinde hâkimiyet kurduğu anaerkil toplumlarla aynı değildir; bugüne dek gerçek bir anaerkil toplumun varlığına dair hiçbir kanıt görülmemiştir. Anasoyluluk, kocanın evlenerek kendi akraba grubunu terk etmesi ve karısının soyuna girmesi anlamına gelir. Güç ve kaynaklar yine büyük ölçüde erkekler tarafından kontrol edilmektedir; ailedeki otoriter figür genellikle çocuğun biyolojik babasından ziyade kadının erkek kardeşidir.<a id="b1-3dn27" href="../Text/dipnot.xhtml#b1-3d27.">[27]</a>  Matrilineal toplumlar patrilineal toplumlara oranla daha nadir görülse de, halen Güney Amerika, Melanezya, Güneydoğu Asya, Güneybatı ABD ve Afrika gibi dünyanın çeşitli yerlerinde bulunmaktadır. Elman Service bunların genellikle belirli çevre koşulları altında görüldüğünü öne sürmüştür; örneğin bahçe işlerinin büyük bir kısmının kadınlar tarafından yapıldığı yağmur bahçeciliği gibi. Ancak bu teori Güneybatı Amerika’daki çöllerde yaşayan Hopilerin neden matrilineal ve matrilokal olduğuna dair bir cevap sunmaz.<a id="b1-3dn28" href="../Text/dipnot.xhtml#b1-3d28.">[28]</a> </p>

<p>Sülalelerin en etkileyici özelliklerinden biri, soyun izini ilk atalardan birine kadar sürerek çok daha büyük süper sülalelere ulaşmanın mümkün olmasıdır. Mesela ben soyu yalnızca dedesine dayanan küçük bir sülalenin üyesi olabilirim ve dedesi farklı olan başka bir sülalenin yanında yaşıyor olabilirim. Fakat her ikimizin sülalesi de dördüncü, beşinci ya da daha uzak nesilden bir ataya dayanıyorsa, bu birbirimizi akraba olarak görmemizi sağlar ve doğru koşullar altında işbirliği yapma ihtimalimiz doğar.</p>

<p>Bu tür bir toplumun klasik tanımı, E. E. Evans-Pritchard’ın Nuerler ile ilgili çalışmalarında antropoloji öğrencilerine nesillerdir okutulmaktadır. Nuerler Sudan’ın güneyinde yaşayan ve büyükbaş hayvan yetiştiriciliği ile uğraşan bir halktır.<a id="b1-3dn29" href="../Text/dipnot.xhtml#b1-3d29.">[29]</a>  Nuerler ve geleneksel rakipleri Dinkalar, yirminci yüzyılın sonlarında Güney Sudan’ın özerkliği için Hartum’daki merkezi hükümetle uzun soluklu bir mücadele yaşamış ve bu mücadele çok uzun bir zaman boyunca John Garang ve Sudan Halk Kurtuluş Ordusu tarafından yönetilmişti. Ancak Evans-Pritchard’ın bölgeyi araştırdığı 1930’larda Sudan hâlâ bir İngiliz sömürgesiydi ve Nuerler ile Dinkalar çok daha geleneksel bir biçimde örgütlenmişti.</p>

<p>Evans-Pritchard’a göre, “Nuer kabileleri segmentlere ayrılır. En büyük segmentler bizim birincil kabile kesimleri adını verdiğimiz segmentlerdir ve bunlar da ikincil kabile kesimlerine ayrılır, ikincil kesimler de üçüncül kabile kesimlerine ayrılır ve bu durum böyle devam eder... Üçüncül kabile kesiminde akraba gruplarından ve domestik gruplardan oluşan bir dizi köy topluluğu bulunur.”<a id="b1-3dn30" href="../Text/dipnot.xhtml#b1-3d30.">[30]</a> </p>

<p>Nuer sülaleleri devamlı birbiriyle savaş halindedir ve genellikle kültürlerinin temelini oluşturan büyükbaş hayvanlar üzerinde anlaşmazlığa düşer. Sülaleler aynı düzeydeki başka sülalelerle savaşır, ancak daha yüksek düzeyde savaşmak başka bir sülaleyle birlik kurabilir. En üst düzeyde, Nuer kabileleri benzer şekilde örgütlenen Dinkalar ile savaşmak üzere birleşebilir. Evans-Pritchard’ın açıkladığı üzere,</p>

<p>Her segment kendi içinde farklı segmentlere ayrılır ve parçaları arasında tezatlık vardır. Herhangi bir segmentin üyeleri aynı düzendeki komşu segmentlere karşı savaşmak üzere bir araya gelir ve daha büyük kesimlere karşı bu komşu segmentlerle birlik kurar. Nuerler bu yapısal prensibi kendi siyasi değerlerini ifade ederken açık bir şekilde belirtmiştir. Dolayısıyla, Lou kabilesinin üçüncü kesimi Leng’in Nyarkwac üçüncü kesimi ile savaşması halinde -gerçekten de aralarında uzun zamandır husumet vardır- her bir kesimi oluşturan köyler savaşmak üzere birleşecektir; ancak Nyarkwac üçüncü kesimi ile Rumjok ikinci kesimi arasında anlaşmazlık varsa (bu durum kısa bir süre önce Fading’deki su hakları konusunda yaşanmıştır) Leng ve Nyarkwac ortak düşmanları Rumjok’a karşı bir araya gelecektir ve bu durumda başlangıçta bölünen çeşitli segmentler arasında bir koalisyon oluşacaktır.<a id="b1-3dn31" href="../Text/dipnot.xhtml#b1-3d31.">[31]</a> </p>

<p>Segmentler yüksek bir düzeyde birleşebilir, ancak birleşme nedenleri (örneğin dış tehditler) ortadan kaybolduğunda anında ayrılmaya meyillidir. Çok düzeyli segmentasyon olasılığı pek çok farklı kabile toplumunda görülür ve Arapların “Ben kardeşime karşı, kardeşimle ben kuzenime karşı, kuzenimle ben yabancılara karşı” deyişiyle yansıtılmaktadır.</p>

<p>Nuer toplumunda devlet, yasaları uygulayabilecek merkezi bir otorite kaynağı ya da kurumsallaşmış hiyerarşik liderliğe yakın bir oluşum bulunmamaktadır. Boy düzeyindeki toplumlarda olduğu gibi, Nuerler de oldukça eşitlikçidir. Erkeklerle kadınlar arasında iş bölümü vardır ve sülalelerde insanları nesillere göre ayıran yaş sınıfları bulunmaktadır. Ritüel bir görev üstlenen ve anlaşmazlıkları çözmeye yardımcı olan leopar derili reisler de vardır, ancak bu reisler sülaledeki insanları baskı altında tutma becerisine sahip değildir: “Bütüne bakılırsa Nuer reislerinin kutsal insanlar olduğunu söyleyebiliriz, ancak kutsallıkları onlara belirli sosyal durumlar dışında genel bir otorite sağlamaz. Hiçbir Nuer’in bir reise başkalarına gösterdiğinden daha fazla saygı gösterdiğini veya onlardan çok önemli şahıslar gibi bahsettiklerini görmedim.”<a id="b1-3dn32" href="../Text/dipnot.xhtml#b1-3d32.">[32]</a> </p>

<p>Nuerler bilhassa iyi gelişmiş bir toplumdur ve soya ait kuralların toplumsal yapıyı ve statüyü kesin olarak belirlediği segmenter sülale örgütlenmesinin saf bir örneğidir. Pek çok kabile toplumu daha gevşek bir örgütlenmeye sahiptir. Ortak ata, katı bir biyolojik kuraldan ziyade sosyal yükümlülüklerin oluşturulmasına ilişkin faydalı bir senaryodur. Nuerler arasında bile tamamen yabancı insanları bir sülaleye kabul etmek ve onlara akraba gibi davranmak mümkündür (antropologlar buna aktif akrabalık adını vermektedir). Biyoloji genellikle toplumu etkileyen bir faktörden ziyade siyasal birliğe ilişkin <i>expost</i> bir gerekçedir. Çinli sülalelerin çoğu binlerce üyeye sahiptir; tüm köylerin aynı soyadı taşıması, Çin’de akrabalığın aktif ve kapsayıcı doğasını gösterir. Örneğin Sicilya mafyası kendinden “aile” olarak bahsederken kan bağı yalnızca semboliktir. Modern etnisite kavramı, ortak atayı soyağacının izini sürmenin son derece zor olduğu zamanlara kadar itmektedir. Kenya’daki Kalenjin ya da Kikuyular gibi gruplardan “kabile” olarak bahsederken bu terimi oldukça geniş kapsamda kullanıyoruz; çünkü bu toplumlar on binlerce, hatta yüz binlerce kişinin bir araya gelmesiyle oluşmaktadır.<a id="b1-3dn33" href="../Text/dipnot.xhtml#b1-3d33.">[33]</a> </p>

<h4 class=" sigil_not_in_toc">ATALAR VE DİN</h4>

<p class="n">Neredeyse tüm insan toplumları bir noktada kabile olarak örgütlendiğinden, pek çok kişi bunun doğal bir durum ya da biyolojik olarak tetiklenen bir durum olduğuna inanmayı seçer. Ancak sırf kuzeninizle genlerinizin altmış dörtte birini paylaştığınız için, bir kuzenle işbirliği yapma isteğinizin akrabanız olmayan bir tanıdıkla işbirliği yapma isteğinizden dört kat daha fazla olmasının sebebi kesin değildir. Hiçbir hayvan türünde ya da boy düzeyindeki toplumlarda yaşayan hiçbir insanda böyle bir davranış yoktur. Bu toplumsal örgütlenme biçiminin insan toplumlarında görülmesinin nedeni dini inanç, yani ölmüş atalara tapmadır.</p>

<p>Ölmüş atalara tapma, boy düzeyindeki toplumlarda başlar; her küçük grupta görevi bu atalarla iletişim kurmak olan şamanlar ya da din uzmanları bulunabilir. Ancak sülalelerin gelişmesiyle din daha karmaşıklaşıp kurumsallaştığından, bu durum liderlik ve mülkiyet gibi diğer kurumları da etkilemiştir. Kabile toplumlarını birleştiren neden, birtakım gizemli biyolojik içgüdüler değil, ölmüş ataların gücüne duyulan inançtır.</p>

<p>Atalara tapınmanın en ünlü tanımlarından biri, on dokuzuncu yüzyılda yaşamış Fransız tarihçi Numa Deniş Fustel de Coulanges’e aittir. İlk kez 1864’te yayınlanan kitabı <i>Antik Site,</i> Yunanların ve Romalıların dinini Olimposlu tanrılarla ilişkilendiren Avrupalı nesillere adeta vahiy olarak gelmişti. Fustel de Coulanges, aralarında Kuzey Hindistan’a yerleşen Hint-Aryanların da bulunduğu diğer Hint-Avrupa gruplarında ortak görülen çok daha eski bir dini geleneğe işaret ediyordu. Yunanlar ve Romalıların inancına göre ölülerin ruhları semavi bir aleme göç etmiyor, gömüldükleri toprağın altında ikamet etmeye devam ediyordu. Bu nedenle “[ölüleri] daima kıyafet, kap kacak ve silah gibi ihtiyaç duyacakları eşyalarla birlikte gömüyorlardı. Susuzluğunu gidermesi için mezar taşma şarap döküyor, açlığını gidermesi için yemek koyuyorlardı. Ölülerle birlikte gömülen şeylerin tıpkı yaşarken olduğu gibi kabirde de sahiplerine hizmet edeceğini düşünerek atları ve köleleri katlediyorlardı.”<a id="b1-3dn34" href="../Text/dipnot.xhtml#b1-3d34.">[34]</a>  Ölülerin ruhları -Latincede <i>manes-</i> yaşayan akrabalarının devamlı bakımına muhtaçtı ve akrabaları onları kızdırmamak için düzenli olarak yiyecek ve içecek getirmeliydi.</p>

<p>Fustel de Coulanges, Avrupa tarihinin ötesinde bir bilgi birikimine sahip ilk karşılaştırmalı antropologlardan biriydi. Hintlerin ruhgöçü doktrini (ölü bedendeki ruhun başka bir bedene geçmesi) ve Brahman dininin yükselişinden önce Greko-Romenlerin çeşitli tapınmalarına benzer bir atalara tapınma şekli uyguladığını belirtmişti. Bu görüş Henry Maine tarafından da vurgulanmıştı. Maine, atalara tapınmanın “kendilerini Hindu olarak adlandıran Hindistan’daki çok sayıda kişinin günlük yaşamını etkilediğini ve çoğunun gözünde ev içindeki kutsal öğelerin tüm Hindu panteonundan daha önemli olduğunu” öne sürmüştü.<a id="b1-3dn35" href="../Text/dipnot.xhtml#b1-3d35.">[35]</a>  Bu kapsamı daha da genişletmiş olsaydı, antik Çin’deki benzer defin yöntemlerini de keşfedecekti; bu yöntemlerde yüksek statülü insanların mezarları bronz ve seramik sehpalarla, yiyeceklerle, atların, kölelerin ve cariyelerin bedenleriyle dolduruluyor ve bunların ölen kişiye öbür dünyada eşlik edeceğine inanılıyordu.<a id="b1-3dn36" href="../Text/dipnot.xhtml#b1-3d36.">[36]</a>  Hint-Aryanlar, tıpkı Yunanlar ve Romalılar gibi evde aileyi temsil eden kutsal bir ateşi devamlı yanık tutuyor, bu ateş söndüğü takdirde ev halkının da yok olacağını düşünüyorlardı.<a id="b1-3dn37" href="../Text/dipnot.xhtml#b1-3d37.">[37]</a>  Tüm bu kültürlerde ailenin sağlığını ve refahını temsil eden ilahi bir güç olarak ateşe tapılıyordu. Aileden kasıt yalnızca hayattaki aile değil, aynı zamanda ailenin nesillerce öteye uzanan ölmüş atalarıydı.</p>

<p>Din ve akrabalık kabile toplumlarında yakından ilişkilidir. Atalara tapınma soya özeldir: Tüm toplumun taptığı tek bir tanrı yoktur. Yalnızca <i>kendi</i> atalarınıza karşı sorumluluğunuz vardır; komşularınızın ya da reisinizin atalarına karşı sorumluluğunuz bulunmaz. Ata sözünden kasıt genellikle tüm Romalıların atası olarak kabul edilen Romulus gibi aşırı antik bir figürden ziyade, ailenin yaşlı üyeleri tarafından doğrudan hatırlanabilecek üç ya da dört nesil önceki bir ataydı.<a id="b1-3dn38" href="../Text/dipnot.xhtml#b1-3d38.">[38]</a>  Fustel de Coulanges’e göre, Hıristiyanların azizlere tapması ile uzaktan yakından alakası yoktu: “Cenaze töreni dini olarak yalnızca en yakın akraba tarafından gerçekleştirilebiliyordu ... Ölen atanın kendi ailesinden başka hiç kimseden bağış kabul etmediğine, kendi torunlarından başka kimsenin tapınmasını istemediğine inanıyorlardı.” Ayrıca, her birey erkek evlat sahibi olmaya büyük heves duyuyordu (agnatik bir sistemde), çünkü biri öldükten sonra ruhuna bakabilecek tek kişi erkeklerdi. Sonuç olarak, evlenip erkek evlat sahibi olma yönünde güçlü bir baskı vardı; erken Yunanistan ve Roma’da bekarlık çoğunlukla yasa dışıydı.</p>

<p>Bu inançlar sonucunda bir birey hayattaki çocuklarının yanı sıra hem ölmüş atalarına, hem de doğmamış nesillerine bağlı oluyordu. Hugh Baker’ın Çin’deki akrabalık sistemi hakkında belirttiği gibi, soyun devamını temsil eden bir ip vardır. “Bu ip mevcut zamanı temsil eden bir usturanın üzerinden geçerek sonsuzdan sonsuza uzanır. İp koparsa her iki uç ortadan ayrılır ve ip artık eskisi gibi olmaz. Bir adam varis bırakmadan ölürse, tüm ataları ve doğmamış nesilleri de onunla birlikte ölür ... Birey olarak varlığı gerekli olsa da, tüm nesillerin temsilcisi olmasının yanında önemsizdir.”<a id="b1-3dn39" href="../Text/dipnot.xhtml#b1-3d39.">[39]</a> </p>

<p>Bir kabile toplumunda, dini inançlar biçimindeki fikirlerin toplumsal örgütlenme üzerinde büyük bir etkisi vardır. Ölü ataların gerçek olduğuna inanmak, bireyleri aileden veya boy düzeyindeki toplumdan çok daha geniş ölçekte bir arada tutar. “Toplum” yalnızca sülalenin, klanın ya da kabilenin mevcut üyelerinden ibaret değildir; atalardan doğmamış nesillere uzanan büsbütün bir ip gibidir. En uzak akrabalar bile aralarında bağ olduğunu ve birbirlerine karşı görevleri olduğunu hisseder; bu his, toplumun tamamı için geçerli olan ritüellerle pekişmektedir. Bireyler bu tür bir sosyal sistemi oluşturmak için seçme gücüne sahip olduklarına inanmaz; rolleri henüz doğmadan önce etraflarındaki toplum tarafından biçilir.<a id="b1-3dn40" href="../Text/dipnot.xhtml#b1-3d40.">[40]</a> </p>

<h4 class=" sigil_not_in_toc">DİN VE GÜÇ</h4>

<p class="n">Kabile toplumları askeri anlamda boy düzeyindeki toplumlardan çok daha güçlüdür, çünkü yüzlerce veya binlerce akrabayı anında seferber edebilirler. Dolayısıyla, atalara karşı duyulan dini inancı kullanarak büyük akraba gruplarını birleştirmeyi başaran ilk toplumun rakipleri üzerinde son derece büyük avantajlara sahip olacağı ve bu toplumsal örgütlenme biçimi icat edildiği anda taklit edilmeye başlayacağı yüksek bir olasılıktır. Bu nedenle savaş yalnızca devleti değil, aynı zamanda kabileyi de oluşturmuştur.</p>

<p>Din büyük ölçekli kolektif eylemi kolaylaştırma açısından önemli bir işlevsel rol oynadığı için, doğal olarak şu soru ortaya çıkmaktadır: Kabile örgütlenmesi önceden formüle edilmiş dini inançların sonucunda mı ortaya çıkmıştı, yoksa dini inançlar önceden var olan bir toplumsal örgütlenme biçimini güçlendirmek için daha sonra mı eklenmişti? Marx ve Durkheim gibi on dokuzuncu yüzyıl düşünürleri, dini inançların daha sonra eklendiğine inanıyordu. Marx dinin “kitlelerin afyonu” olduğuna inanmasıyla ünlüydü ve bu masalın elitler tarafından sınıfsal ayrıcalıklarını sağlamlaştırmak için icat edildiğini düşünüyordu. Bildiğim kadarıyla, Marx sınıfsız kabile toplumlarında atalara tapınma konusu hakkında herhangi bir görüş belirtmemişti; ancak Marx’ın argümanını genişleterek ataerkil hane liderlerinin hayattakiler üzerindeki otoritelerini pekiştirmek amacıyla ölü ataların öfkesini manipüle ettiğini farz etmek hiç de zor değildir. Veya ortak bir düşmana karşı komşu boyların yardımına ihtiyacı olan küçük bir aile boyunun lideri, diğer boyların desteğini kazanmak için uzun zaman önce ölmüş efsanevi veya mitolojik bir ortak atanın ruhunu çağırmak suretiyle, neticede kontrol edilemeyecek boyutlara ulaşan bir fikri diğerlerinin kafasına sokmuş olabilir.</p>

<p>Maalesef bizler fikirlerin ve somut çıkarların neden-sonuç ilişkisiyle nasıl bağlandığı konusunda ancak tahminde bulunabiliriz, çünkü hiç kimse boy düzeyinde bir toplumdan kabile olarak örgütlenmiş bir topluma geçişe şahit olmamıştır. Tarihin ilerleyen dönemlerinde dini fikirlerin önemine bakılırsa, neden-sonuç ilişkisinin dini yaratıcılıktan toplumsal örgütlenmeye doğru ve somut çıkarlardan dini fikirlere doğru her iki yönde akmaması şaşırtıcı olurdu. Ancak şunu da belirtmek gerek; kabile toplumları, daha yüksek düzeydeki örgütlenmenin çökmesi halinde tüm toplumların geri dönüş yaptığı “doğal” ya da varsayılan toplumsal örgütlenme biçimleri değildir. Bunların öncüsü aile veya boy düzeyinde örgütlenme biçimleridir ve yalnızca belirli çevre koşulları altında ortaya çıkmışlardır. Kabileler tarihin belirli bir dönemecinde ortaya çıkmış ve bazı dini inançlar temelinde varlığını sürdürmüştür. Bu inançlar yeni bir dinin ortaya çıkmasına bağlı olarak değişirse, kabile biçimindeki toplumsal örgütlenme çökebilir. 19. bölümde göreceğimiz gibi, barbar Avrupa’da Hıristiyanlığın doğuşundan sonra meydana gelen de budur. Kabilecilik zayıflaşa da asla kaybolmamış, ancak zamanla yerini daha esnek ve ölçeklenebilir örgütlenme biçimlerine bırakmıştır.</p>
</body>
</html>