<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<h1>16</h1>
<h2 id="sigil_toc_id_16">HIRİSTİYANLIK AİLE BAĞLARINI ZAYIFLATIYOR</h2>

<div class="b">Avrupalıların akrabalık bağlarını koparmasının siyasetten ziyade dine dayanması; Avrupalı ailelerin doğası hakkındaki sık duyulan yanılgılar; Katolik kilisesinin geniş akraba gruplarını ortadan kaldırması; İngiliz bireyciliğinin Avrupa bağlamında bile ekstrem yapısı</div>

<p class="n">Şu ana dek ele aldığım dünyanın üç bölgesinde, devlet kurumları doğrudan kabile toplumlarından türemiştir. Çin, Hindistan ve Ortadoğu’daki erken toplumsal örgütlenme agnatik sülalelere dayalıydı; devlet, kabile düzeyindeki toplumlar tarafından empoze edilen kısıtlamaların üstesinden gelmek için kuruldu. Her durumda, devleti kuranlar bireylerin kendi yerel akraba gruplarından ziyade devlete sadık olmalarını sağlamanın yolunu bulmak zorundaydı. Güçlü segmenter toplumların en üst katmanında toprağa ve merkezi yerel otoriteye bağlı kurumların olması gerekiyordu. Bu soruna yönelik en aşırı tepki Araplar ve Osmanlılardan gelmişti; bunlar çocukları kaçırıp yapay evlerde yetiştiriyor, böylece akrabalarına değil devlete sadık olmalarını sağlıyordu.</p>

<p>Ancak bu örneklerin hiçbirinde, tepeden inme devlet kurma çabası, yerel toplumsal örgütlenmenin temelini oluşturan akrabalığı ortadan kaldırmayı başaramadı. Aslında, tüm bu toplumlarda kurumsal gelişme tarihinin büyük bir kısmı, akraba gruplarının kendilerini siyasete yeniden dahil etme çabası etrafında şekillenmiştir; ben buna yeniden patrimonyalleşme adını veriyorum. Dolayısıyla, Qin ve Eski Han hanedanlarında yaratılan gayrişahsi devlet kurumları, Geç Han Hanedanı’nın çöküş döneminde güçlü sülaleler tarafından yeniden ele geçirildi. Bu aileler Sui ve Tang hanedanları boyunca Çin siyasetinde önemli rol oynamaya devam etti. Hint yönetim sistemleri ilk elden güçlü gayrişahsi kurumlar oluşturma yolunda az yol kat etti ve bu kurumlar segmenter jatilerin etrafında örgütlenen Hint köylerindeki toplumsal yaşamla büyük ölçüde bağıntısız kaldı. Türk devleti, Anadolu ve Balkanların en önemli bölgesinde kabile örgütlenmesinin etkisini azaltmayı en iyi başaran devlet olsa da, bunu daha hafif bir yönetişim biçimine sahip Arap vilayetlerinde pek başaramadı. Osmanlı devleti aslında günümüzde kabile örgütlenmesinin halen hüküm sürdüğü çevre Bedevi toplumlarında neredeyse hiç otorite sergileyemedi. Aile ve akrabalık, günümüzdeki Avrupa veya Kuzey Amerika’ya kıyasla Çin, Hindistan ve Ortadoğu bölgelerinin tamamında toplumsal örgütlenme ve kimlik kaynağı olarak çok daha güçlü kalmıştır. Tayvan ve Güney Çin’de halen tam gelişmiş segmenter sülaleler bulunmaktadır, Hint evlilikleri bireylerden ziyade aileler birliği olarak devam etmektedir ve kabile bağları Arap Ortadoğu genelinde, özellikle de Bedevi halkı arasında güçlü bir şekilde sürmektedir.</p>

<h4 class=" sigil_not_in_toc">AVRUPA FARKLILIĞI</h4>

<p class="n">Avrupa’da akrabalık farklı bir şekil almıştır. 1965’te yazılan bir makalede, nüfus istatistikleri araştırmacısı John Hajnal, Batı Avrupa ile neredeyse dünyanın geriye kalanındaki evlilik usulleri arasında görülen çarpıcı tezatlığa dikkat çekmiştir.<a id="b2-16dn1" href="../Text/dipnot.xhtml#b2-16d1.">[1]</a>  Batı Avrupa’da hem erkekler hem de kadınlar genellikle daha geç evleniyordu ve hiç evlenmemiş bireylerin sayısı yüksekti. Tüm bu faktörler, görece düşük doğum oranlarıyla bağlantılıydı. Ayrıca iş gücüne katılan genç kadınların sayısı da daha fazlaydı ve ev içinde daha fazla eşitlik vardı; bunun sebebi, kadınların geç evlilikleri dolayısıyla mülk edinme fırsatlarının daha yüksek olmasıydı. Bu sadece günümüzde görülen bir durum değildi; Hajnal söz konusu usullerin 1400 ile 1650 yılları arasında bir döneme dayandığını söylüyordu.</p>

<p>Batı Avrupa ile dünyanın geri kalan kısmı arasında başka önemli farklar da öne çıkıyordu. Yerel topluluklar, Hajnal’ın belirttiği tarihten çok daha erken bir tarihte Avrupa’da kaybolan ortak bir atadan geldiğini iddia eden, birbirine sıkıca bağlı akraba grupları arasında örgütlenmiştir. Akrabalık ve soy kavramı Avrupalılar için önemli olmakla birlikte, çocuklarına miras bırakacak büyük ekonomik kaynaklara sahip krallar ve aristokratlar için çok daha önemliydi. Buna rağmen Çinli aristokratlar gibi kuzenlerin tiranlığına gömülmemişlerdi, çünkü miras paylaşımı ve primogenitur prensibi artık yerleşikti. Ortaçağ döneminde, bireysel Avrupalıların topraklarını ve menkul kıymetlerini istediği gibi satma özgürlüğü çok daha fazlaydı, bir akrabalar topluluğundan izin almak zorunda değillerdi.</p>

<p>Başka bir deyişle, Avrupa toplumu oldukça erken bir dönemden beri <i>bireyciydi; </i>yani evlilik, mülk edinme ve diğer şahsi meselelerde önemli kararları aileler ve akraba grupları değil, bireyler kendisi veriyordu. Aile içindeki bireycilik, diğer tüm bireyciliklerin temelini oluşturmaktadır. Bireycilik, devletin bireylere ait yasal hakları ilan etmek ve yürürlüğe koymak için yaptırım gücünün ağırlığını kullanmasını beklememiştir. Daha ziyade, devletler bireylerin akrabalarına karşı toplumsal yükümlülüklerinden büyük ölçüde özgür kılındığı toplumların üzerine inşa edilmiştir. Avrupa’da <i>toplumsal gelişme siyasi gelişmeden önce başlamıştır.</i></p>

<p>Fakat Avrupalılar akrabalık bağlarını ne zaman kopardı ve bu değişimin ardındaki teşvik edici güç siyaset değilse neydi? Cevaplar şöyle: Bu kopuş Roma İmparatorluğunu istila eden Germen kabilelerin Hıristiyanlığa geçişinden kısa bir süre sonra meydana geldi ve faili Katolik kilisesiydi.</p>

<h4 class=" sigil_not_in_toc">MARX’IN YANILGISI</h4>

<p class="n">Modern Avrupalıları oluşturan tüm halkların atalarının da bir zamanlar kabile mensubu olduğu açıktır. Akrabalık, kanun, örf ve dini ibadet şekilleri, örneğin Numa Deniş Fustel de Coulanges, Henry Maine<a id="b2-16dn2" href="../Text/dipnot.xhtml#b2-16d2.">[2]</a> , Frederick Pollock, Frederic Maltland<a id="b2-16dn3" href="../Text/dipnot.xhtml#b2-16d3.">[3]</a>  ve Paul Vinogradoff gibi on dokuzuncu yüzyılda yaşayan büyük tarih antropologları tarafından kayıtların elverdiği kadarıyla belgelenmiştir. Bunların hepsi karşılaştırmacıydı ve farklı kültürler hakkında kapsamlı bilgiye sahipti; ayrıca hepsi Hindular, Yunanlar ve Germenler olarak geniş kapsamla ayrılan toplumlardaki agnatik akrabalık örgütlenmesinde görülen benzerlikler karşısında şaşkına dönmüştü.<a id="b2-16dn4" href="../Text/dipnot.xhtml#b2-16d4.">[4]</a> </p>

<p>On dokuzuncu yüzyılda yaşayan tarih antropologlarının tamamı, akrabalık yapılarının zaman içinde evrildiğine ve insan toplumlarında büyük kurumsal akraba gruplarından, bireysel erkekler ve kadınlar tarafından kurulan gönüllü birliklere dayalı küçük ailelere uzanan genel bir gelişme modeli olduğuna inanıyordu. Henry Maine’in ünlü konseptinde, modernizasyon “statüden sözleşmeye” geçişi içeriyordu.<a id="b2-16dn5" href="../Text/dipnot.xhtml#b2-16d5.">[5]</a> Yani eski toplumlar evlenilecek kişiden meslek seçimine ve dini inançlara kadar her şeyi belirleyerek bireyin sosyal statüsünü tayin ediyordu. Modern toplumlarda ise bireyler başta evlilik olmak üzere farklı toplumsal ilişkilere girmek için birbiriyle özgürce sözleşme yapabilir. Ancak, Maine statüden sözleşmeye geçişin nasıl ve ne zaman olduğuna dair dinamik bir teoriye sahip değildi.</p>

<p>Aslında Avrupa’nın akrabalık usullerindeki geçiş tarihleri ve bunlara neden olan faktör hakkında pek çok yanılgı vardır. Çoğu kişi, Avrupalıların Sanayi Devrimi’ne kadar tıpkı dünya genelindeki diğer insanlar gibi kabilelerde veya büyük, geniş aile gruplarında yaşadığına inanmaktadır. Sanayi Devrimi’yle birlikte makine üretiminin yarattığı baskılar ve toplumsal hareketlilik ihtiyacı onları bölmüştür. Bu bakış açısıyla, sanayileşme ile bağdaştırdığımız ekonomik değişiklikler ve küçük çekirdek ailelerin ortaya çıkışı aynı sürecin parçasıydı.<a id="b2-16dn6" href="../Text/dipnot.xhtml#b2-16d6.">[6]</a> </p>

<p>Bu fikir büyük ihtimalle eski modernizasyon teorisinden filizlenmiştir. <i>Komünist Manifesto</i> eserinde, Karl Marx burjuva ailesinden ve burjuvazinin “aile ilişkilerinin yürek titreten duygu dolu peçesini nasıl yırttığından ve aile ilişkisini düz para ilişkisine indirgediğinden” bahsetmektedir. Burjuvazinin yükselişi ise teknolojideki değişimler ve somut üretim yöntemlerinden destek almıştır. Max Weber, geleneksel ve modern toplumlar arasına keskin bir çizgi çekmiştir. Geleneksel toplumlar yoğun akrabalık bağları, dini veya akrabalıktan doğan kısıtlamalara bağlı olarak piyasa işlemlerinde kısıtlamalar, bireysel sosyal hareketlilik eksikliği ve kökeni gelenek, din ve karizmaya dayanan gayriresmi toplumsal normlar ile karakterize edilmiştir. Modern toplumlar ise bireyci, eşitlikçi, liyakat ve piyasa odaklı ve mobil olup, rasyonel-legal otorite biçimleriyle yapılandırılmıştır. Weber’e göre tüm bu karakteristik özellikler tek bir paketin parçasıydı: Papazların fiyat belirlediği veya mülkiyetin akrabalık yükümlükleriyle şarta bağlandığı bir toplumda verimli, piyasaya dayalı bir ekonomi geliştirmek imkânsızdı. Bu tür rasyonel modernliğin yalnızca Batı’da ortaya çıktığına inanıyordu ve modernliğe geçişi on altıncı ve on yedinci yüzyılda gerçekleşen, aralarında Protestan Reformu ve Aydınlanma Çağının da bulunduğu bir dizi olaya bağlıyordu. Dolayısıyla, Marksistler bireyciliğin ve çekirdek ailenin yükselişini ekonomik değişime bağlarken, Weber yanlıları başlıca faktör olarak Protestanlığı görüyordu. Her iki şekilde de, değişim birkaç yüzyıldan daha eski değildi.</p>

<h4 class=" sigil_not_in_toc">STATÜDEN SÖZLEŞMEYE</h4>

<p class="n">Yirminci yüzyıl toplum tarihçileri ve antropologlar, statüden sözleşmeye geçişin tarihini durmadan daha geriye dayandırmaktadır. Hajnal’ın görüşüne göre karakteristik Avrupa usulünün tarihinin on beşinci ve on altıncı yüzyıllara dayandığını daha önce belirtmiştim. Alan MacFarlane’in İngiliz bireyciliğinin kökenleriyle ilgili çalışması, bireylerin henüz hayattayken mülkiyetini özgürce devretme ve vasiyetnamelerinde çocuklarını mirastan yoksun bırakma hakkının İngiliz Ortak Hukuku’nda on altıncı yüzyılın başından bu yana yerleşik olduğunu göstermektedir.<a id="b2-16dn7" href="../Text/dipnot.xhtml#b2-16d7.">[7]</a> Bunun önemi, MacFarlane’in Doğu Avrupa’nın ve dünyanın geriye kalan büyük bir kısmının karakteristik özelliği olan “köylü toplumlar” olarak adlandırdığı kurumlarda, akrabalık yükümlülükleri nedeniyle mülk sahiplerinin topraklarını satabilmesinin önüne ciddi engeller bulunmasıdır. Köylü toplum olarak adlandırdığı toplumun karakterize edici özelliği geniş ailelerdir ve burada mülkiyet hakları ya topluluğun elindedir, ya da farklı düzeydeki akrabalar arasındaki karmaşık bağlara dayalıdır. Bu tür toplumlarda, köylüler ekonomik olmayan pek çok faktör nedeniyle -örneğin atalarının oraya gömülü olması- işledikleri toprağa bağlıdır.</p>

<p>Fakat MacFarlane’in belirttiği gibi, toprak mülkiyet hakkı anlamına gelen temellük hakkı bundan en az üç asır önce İngiltere’de zaten yaygınlaşmıştı. On beşinci yüzyılın sonlarında bir İngiliz eyaletindeki toprak devirleri hakkında yapılan bir çalışmaya göre, bir kişinin sahip olduğu toprakların yaşamı boyunca yalnızca yüzde 15’i, ölümünde ise yüzde 10’u ailesine veriliyordu.<a id="b2-16dn8" href="../Text/dipnot.xhtml#b2-16d8.">[8]</a>  Fakat on ikinci yüzyılın sonunda ve on üçüncü yüzyılın başında İngiliz ortaçağ köylüleri (topraklarına yasal olarak bağlı kiracılar) lordlarının izni olmadan mülk satıyor, alıyor ve kiralıyordu.<a id="b2-16dn9" href="../Text/dipnot.xhtml#b2-16d9.">[9]</a> </p>

<p>Karmaşık akraba yapılarının çözüldüğünün önemli göstergelerinden biri, kadınların yasal olarak mülk sahibi olma, kullanma ve elinden çıkarma hakkıdır. Agnatik toplumlarda, kadınlar yasal kimliğe ancak evlenerek ve sülalede erkek evlat doğurarak ulaşabiliyordu. Dul kadınlar ve evlenmemiş kızların belirli miras hakları olsa da, genellikle mülkiyeti agnatik sülale içinde tutmaları gerekiyordu. İngiliz kadınlar ise 1066’daki Norman Fethinden kısa bir süre sonra özgürce mülk sahibi olma, mülkü kullanma ve aile dışında birilerine satma hakkına sahip olmuştu. Yani en az on üçüncü yüzyıldan beri kendi topraklarına ve gayrimenkullerine sahip olmanın yanı sıra erkek bir vasinin izni olmadan dava açabiliyor, dava edilebiliyor, vasiyet bırakabiliyor ve sözleşme yapabiliyorlardı. Ataerkil bir toplumda böyle hakların verilmesi, sülalenin mülkiyeti kontrol edebilme gücünü azaltan bir etkiye sahip olacak, dolayısıyla toplumsal sistemin bütünüyle zaafa uğraması anlamına gelecekti.<a id="b2-16dn10" href="../Text/dipnot.xhtml#b2-16d10.">[10]</a>  Bu nedenle, kadınların mülk sahibi olabilmesi ve mülkü miras bırakabilmesi, kabile örgütlenmesinin bozulduğunun bir göstergesidir ve katı ataerkil düzenin bu erken dönemde çoktan kaybolmuş olduğunu göstermektedir.</p>

<p>MacFarlane tarafından belirtilen eski İngiliz bireyciliğinin en etkileyici göstergelerinden biri, çocuklar ve ebeveynleri arasında on üçüncü yüzyıl gibi erken bir dönemde “bakım sözleşmelerinin” olmasıdır. Kabile toplundan gruplar halinde örgütleniyor ve ortak bir atadan geldiklerini iddia ederek bu atalara tapıyordu. Konfüçyüsçü ahlak anlayışı, çocukların ve bilhassa erkek evlatların ebeveynlerine bakma yükümlülükleri etrafında şekillenir. Konfüçyüsçü ahlakçılar, bireylerin ebeveynlerine karşı yükümlülüklerinin kendi çocuklarına kıyasla daha güçlü olduğunu düşünüyordu ve Çin kanunları saygısız davranan evlatları şiddetle cezalandırıyordu.</p>

<p>İngiltere’de ise durum farklıydı; burada henüz hayattayken aptallık edip mallarının yasal hakkını çocuklarına devreden ebeveynlerin mülkleri üzerinde hiçbir geleneksel hakkı kalmıyordu. Bir ortaçağ şiiri, mülkünü oğluna devreden bir baba ile babasının yükünün ağırlaştığını düşünerek ona kötü davranmaya başlayan bir oğlu anlatmaktadır. Babası soğuktan titrerken, genç oğluna büyükbabasının üstünü bir çuvalla örtmesini söyler. “Oğul çuvalı ikiye böler, yarısıyla büyükbabasının üstünü örter ve diğer yarısını babasına gösterir. Yani babası dedesine nasıl davranıyorsa, ileride yaşlanınca kendi oğlundan da aynı muameleyi göreceğini ve üşüdüğünde üstünü yalnızca yarım çuvalla örteceğini belirtir.”<a id="b2-16dn11" href="../Text/dipnot.xhtml#b2-16d11.">[11]</a>  Bunun gibi durumlardan kaçınmak için, ebeveynler çocuklarıyla bakım sözleşmeleri imzalıyor ve çocukları ebeveynlerinin mirasını üstüne geçirdiğinde onların bakımını da üstlenmek zorunda kalıyordu. “1294’te Bedfordshire’da mülkünü teslim etmesi karşılığında bir çifte yiyecek, içecek ve ana meskende (ev) ikamet etme sözü verilmişti; ancak eğer iki çift tartışmaya başlarsa, eski çifte başka bir ev ve Michaelmas’ta altı çeyrek (quarter) ağırlığında mısır, üç çeyrek buğday, bir buçuk çeyrek arpa, bir buçuk çeyrek fasulye ve bezelye, bir çeyrek yulaf ve söz konusu evin taşınabilir ve taşınmaz tüm malları verilecekti.”<a id="b2-16dn12" href="../Text/dipnot.xhtml#b2-16d12.">[12]</a> </p>

<p>Marx’ın şiddetle karşı çıktığı ailedeki ilişkilerin “salt para ilişkisine” indirgenmesi fikri, göründüğü gibi on sekizinci yüzyıl burjuvazisinin bir icadı değildi; bu sınıf yükselişe geçmeden yüzyıllar önce İngiltere’de ortaya çıkmıştı. Ebeveynleri bakımevine bırakma geleneği Batı Avrupa’da çok eskiye dayanmaktadır. Buna göre, Marx’ın aksine kapitalizm toplumsal ilişkilerdeki ve adetlerdeki değişimin nedeninden ziyade sonucuydu.</p>

<p>Fakat on üçüncü yüzyıl bile, Avrupalıların karmaşık akrabalıktan vazgeçmesi veya statüden sözleşmeye geçişi için oldukça geç bir tarihtir. Büyük Fransız tarihçi Marc Bloch’a göre, kan bağları dokuzuncu ve onuncu yüzyılda feodalizmin yükselişinden önce toplumsal örgütlenmenin temelini oluşturuyordu. Birbirine rakip iki kabile sülalesi arasındaki kan davası anlamına gelen vendetta, Shakespeare’in <i>Romeo ve Juliet</i> adlı eserinden aşina olduğumuz gibi Avrupa toplumunda uzun bir geçmişe sahiptir. Ayrıca, Bloch bu dönemde akraba gruplarının veya geniş ailelerin mülklere hep birlikte sahip olduğunu ve toprağın bireyler tarafından özgürce devredilmeye başladığı dönemde bile satıcının akraba topluluklarından izin almasının şart koşulduğunu doğrulamaktadır.<a id="b2-16dn13" href="../Text/dipnot.xhtml#b2-16d13.">[13]</a> </p>

<p>Ancak, Bloch’a göre kökeni Çin, Hindistan veya Ortadoğu’da tek bir ataya dayanan büyük agnatik sülaleler Avrupa’da uzun zaman önce kaybolmuştur: “Romalıların <i>genleri,</i> erkek evlat sayısının mutlak üstünlüğü sayesinde sıra dışı bir şekilde bugünlere kadar gelmeyi başarmıştı. Feodal çağda bunun bir benzeri bilinmiyordu.” Kanıt olarak, Ortaçağ’daki Avrupalıların, nesillerinin izini asla babaları aracılığıyla teksoylu olarak sürmediğini göstermektedir; bir kabile toplumunda sülale segmentleri arasındaki sınırları korumak için bu gereklidir. Ortaçağ’da annelerin kızlarına soyadlarını vermesi yaygındı, bu durum örneğin Çin gibi agnatik bir toplumda yasaktı. Bireyler genellikle kendilerini hem annenin hem babanın ailesine eşit ölçüde yakın hissediyordu ve iki varlıklı ailenin çocuğu her iki sülalenin de soyadını alıyordu (örneğin Valery Giscard d’Estaing ya da günümüzde İspanyolların her iki ebeveynin soyadını kullanma geleneği). On üçüncü yüzyılda, günümüzdekine çok benzer çekirdek aileler Avrupa genelinde ortaya çıkmaya başlamıştı. Kan davalarını sürdürmek zorlaşmıştı, çünkü intikam çemberi gittikçe daralıyordu ve kendilerini çatışmanın her iki tarafına yakın hisseden çok sayıda birey vardı.<a id="b2-16dn14" href="../Text/dipnot.xhtml#b2-16d14.">[14]</a> </p>

<p>Bloch’a göre tüm feodalizm kurumu, sosyal dayanışma kaynağı olarak akrabalık bağlarına başvurmayan bir toplumda sosyal izolasyona çaresizce adaptasyon olarak anlaşılabilir. Yedinci yüzyılın sonundan itibaren Avrupa bir dizi korkunç dış saldırı ile mücadele etti: kuzeyden Vikingler, Kuzey Afrika’dan Araplar ve Sarazenler, güneyden İspanya ve doğudan Macaristan. Araplar Puvatya’da püskürtülmüş olsa da, Müslümanların Akdeniz’i kontrol etmesi nedeniyle Roma ekonomisinin temeli olan Bizans ve Kuzey Afrika ile Avrupa arasındaki ticaret yolları tıkanıyordu.<a id="b2-16dn15" href="../Text/dipnot.xhtml#b2-16d15.">[15]</a>  Dokuzuncu yüzyılda Karolenj İmparatorluğunun çöküşüyle kentler kaybolmaya başladı ve sayısız savaş lordu tarafından kuşatılan halk geri çekilerek bireysel köylerin kendi kendine yeterlilik düzenine geçti.</p>

<p>Avrupa medeniyetinin bu en aşağı safhası sırasında, akrabalık daha büyük siyasi yapıların çöküşüne bağlı olarak geri döndü. Fakat bu zamana dek, Avrupa halklarının agnatik sülalelerinin yapısı bir toplumsal destek kaynağı olamayacak kadar zayıf düşmüştü. Feodalizm, akrabalığa <i>alternatif</i> olarak ortaya çıktı:</p>

<p class="ara">Fakat şiddet atmosferiyle beslenen çeşitli tehlikeler nedeniyle tehdit altında olan bireye akraba grubu ilk feodal çağda dahi yeterli korumayı sağlamıyordu. Daha sonraki dönemlerde de sınırları oldukça belirsiz ve değişkendi; erkek ve kadın soylarından gelen neslin ikiliği tarafından derinden sarsılmıştı.</p>

<p class="ara">İşte bu nedenle erkekler başka bağlar aramak veya kabul etmek zorunda kaldı. Bu noktada tarih yanıltıcıdır, çünkü güçlü agnatik grupların hayatta kaldığı bölgelerin -Kuzey Denizi kıyılarındaki Germen toprakları ve İngiliz Adalarının Kelt bölgeleri- vasallık, yurtluk ve manordan haberi yoktu. Akrabalık bağı feodal toplumun temel unsurlarından biriydi; görece zayıflaması, feodalizmin neden var olduğunu açıklamaktadır.<a id="b2-16dn16" href="../Text/dipnot.xhtml#b2-16d16.">[16]</a> </p>

<p>Feodalizm, bir bireyin akrabası olmayan başka bir bireye hizmeti karşılığında koruma sağlamasına dayanan gönüllü itaatiydi: “Ne devlet ne de aile artık yeterli koruma sağlamıyordu. Köy cemaati ancak kendi sınırları dahilinde düzeni koruyacak kadar güçlüydü; kent cemaati ise neredeyse hiç yoktu. Her yerde zayıflar daha güçlü olanlar tarafından korunmaya ihtiyacı olduğunu hissediyordu. Güçlüler ise prestijini, servetini ve hatta kendi güvenliğini bile sağlayamıyordu; ancak ikna veya baskı yoluyla hizmetine bağlı olanların desteğini güvence altına alabiliyordu.<a id="b2-16dn17" href="../Text/dipnot.xhtml#b2-16d17.">[17]</a> </p>

<p>Fakat Avrupa’nın akrabalıkla bağlarını kopardığı asıl tarihi ve yeterli bir neden-sonuç mekanizmasını henüz bulmuş değiliz.<a id="b2-16dn18" href="../Text/dipnot.xhtml#b2-16d18.">[18]</a>  Geçiş için en ikna edici açıklamayı sosyal antropolog Jack Goody yapmıştır. Goody’e göre, geçişin başlangıcı altıncı yüzyıla dayanmaktadır ve sorumlusu Hıristiyanlık, daha spesifik olarak ise Katolik kilisesinin kurumsal çıkarlarıdır.<a id="b2-16dn19" href="../Text/dipnot.xhtml#b2-16d19.">[19]</a> </p>

<p>Goody, Roma İmparatorluğu döneminin sona ermesinden itibaren Batı Avrupa’nın evlilik usullerinin yaygın Akdeniz geleneğinden kopmaya başladığını belirtmiştir. Romalıların genlerini de içeren Akdeniz geleneği oldukça agnatik veya ataerkildi ve toplumun segmenter örgütlenmesine yol açıyordu. Agnatik grup genellikle aile içinde kapalıydı ve kuzenlerarası evlilik tercih ediliyordu. (II. bölümde Güney Hindistan’daki Dravidyan kültüründe kuzenlerarası evliliğin yaygın görüldüğünü belirtmiştim. Bu uygulama Arap dünyasında, Peştunlar, Kürtler ve pek çok Türki halk arasında da yaygın olarak görülmektedir.) Cinsiyetler arasında keskin bir ayrım vardı ve kadınlara mülk sahibi olma veya kamu ortamında yer alma fırsatı verilmezdi. Batı Avrupa’da gelenekler tüm bu açılardan farklıydı: kalıtım iki taraflıydı; kuzenlerarası evlilik yasaktı ve aile dışından evlilik teşvik ediliyordu; ayrıca kadınların mülk sahibi olma ve kamusal etkinliklere katılma hakları daha fazlaydı.</p>

<p>Bu geçiş Katolik kilisesi tarafından teşvik edilmişti. Kilise dört uygulamaya şiddetle karşı çıkıyordu: yakın akrabalar arasında evlilik, ölen akrabaların dul eşleriyle evlilik, evlat edinme ve boşanma. Papa I. Gregorius’un pagan Anglosaksonları altıncı yüzyılda Hıristiyanlığa geçirmek için gösterdiği çabayı anlatan Muhterem Bede, kabilenin yakın akrabalarla evlilik ve ölen akrabaların dul eşleriyle evlilik geleneklerinin Gregorius tarafından açıkça kınandığını belirtmiştir. Daha sonraki kilise fermanlarıyla cariyelik yasaklanmış ve erkeklerle kadınlar arasında ömür boyu tek eşli süren evlilik bağı teşvik edilmiştir.<a id="b2-16dn20" href="../Text/dipnot.xhtml#b2-16d20.">[20]</a> </p>

<p>Bu yasaklamaların nedenleri, Goody’e göre İncil yazıtlarında ya da daha genel anlamda Hıristiyan doktrininde değildi. Yasaklanan uygulamalar İsa’nın doğduğu dönemde Filistin’de yaygındı; hatta İsa da muhtemelen kuzenlerarası evliliğin meyvesiydi. Ayrıca ölen akrabaların dul eşleriyle evlilik de Museviler arasında yaygındı. İncil, gerçekten de aile karşıtı bir yaklaşım sergilemektedir: Matta’da İsa şöyle der: “Babasını ve annesini benden çok seven benim için değerli değildir: oğlunu ve kızını benden çok seven de benim için değersizdir.” Fakat Goody’e göre bunlar halkı akraba gruplarının güvenliğinden uzaklaştırıp yeni bir ayrılıkçı mezhebe geçirmeye çalışan binyılcı bir peygamberin sözleridir. Yeni yasakları kayıran teolojik argümanlar genellikle Musevilerin oldukça farklı yorumladığı Eski Ahit kaynaklarından alınmıştır.</p>

<p>Goody’e göre kilisenin bu yaklaşımı benimsemesinin nedeni, teolojiden ziyade kilisenin maddi çıkarlarıydı. Kuzenlerarası evlilik (veya yakın akrabalar arasındaki diğer evlilik biçimleri), dul eşle evlilik, cariyelik, evlat edinme ve boşanma hep “miras stratejileridir” ve bu sayede akraba grupları mal varlığını bir nesilden diğerine geçirirken grubun kontrolü altında tutmayı başarır. O zamanlar Avrupa ve Akdeniz dünyasında ortalama insan ömrü 35 yıldan azdı. Bir çiftin yetişkinlik dönemine kadar hayatta kalan ve atalardan kalma soyunu sürdürebilen bir erkek evlat sahibi olma ihtimali oldukça düşüktü. Sonuç olarak, toplumlar bireylerin varis üretmesine olanak sağlayan çok sayıda uygulamayı meşru kabul ediyordu. Cariyelik daha önce Çin’den bahsedilen bölümde ele alınmıştı; boşanma ise tek eşli toplumlarda arka arkaya cariye edinme olarak görülebilir. Bir erkek kardeş çocuk sahibi olmadan önce öldüyse dul eşle evlilik uygulanıyordu; karısının küçük erkek kardeşle evlenmesi sayesinde mal varlığı kardeşler arasında kalıyordu. Kuzenlerarası evlilik sayesinde de mallar yakın aile fertlerinin elinde kalıyordu. Yani kilise her durumda ailelerin mallarını bir sonraki nesle geçirmesini sağlayan tüm yolları sistematik olarak kesiyordu. Aynı zamanda, gönüllü toprak ve mülk bağışlarını da var gücüyle destekliyordu. Böylece kilise, varis bırakmadan ölen mülk sahibi Hıristiyanların oluşturduğu geniş havuzdan da maddi çıkar sağlıyordu.<a id="b2-16dn21" href="../Text/dipnot.xhtml#b2-16d21.">[21]</a> </p>

<p>Kadınların Batı Avrupa’da görece daha yüksek statüye sahip olması, kilisenin çıkarcılığının tesadüfi bir yan ürünüydü. Kilise kocası ölen bir kadının aile grubu içinde yeniden evlenmesini ve dolayısıyla mallarının yeniden kabileye dönmesini zorlaştırmıştı, bu durumda mallar dul kadına kalıyordu. Bir kadının mülk sahibi olma ve mülkünü istediği gibi kullanma hakkı kilisenin işine geliyor, çünkü çocuksuz dullar ve hiç evlenmemiş kadınlardan büyük miktarda bağış toplanıyordu. Kadınların mülk sahibi olma hakkı teksoylu nesil ilkesinin zayıflamasına neden olduğundan, agnatik sülaleler için ölüm çanlarının çalması anlamına geliyordu.<a id="b2-16dn22" href="../Text/dipnot.xhtml#b2-16d22.">[22]</a> </p>

<p>Katolik kilisesinin mal varlığı, kurallardaki bu değişiklikleri takip eden yüzyıllarda oldukça büyümekle birlikte, bu durum klasik bir post hoc ergo propter hoc vakasından ibaret değildi. Yedinci yüzyılın sonunda Fransa’daki verimli toprakların üçte biri kilisenin eline geçmişti; sekizinci ve dokuzuncu yüzyıllar arasında Kuzey Fransa, Alman toprakları ve İtalya’da kilisenin sahip olduğu topraklar iki katına çıkmıştı.<a id="b2-16dn23" href="../Text/dipnot.xhtml#b2-16d23.">[23]</a>  Bu bağışlar, kiliseyi müthiş bir ekonomik ve siyasi kurum haline getirmiş ve VII. Gregorius’un Papa-İmparator çatışmasına yol açmıştı (bölüm 18’de açıklanmaktadır). Bu bağışlarla zengin Müslümanlar tarafından kurulan hayır kurumlarına yapılan vakıf bağışları arasında benzerlik vardır. Fakat vakıfların büyük bir kısmı zengin bireylerin mal varlıklarını vergiden korumak ve çocuklarına aktarmak için bulduğu hileler olmakla birlikte, çocuksuz dullar ve hiç evlenmemiş kadınlar tarafından bağışlanan topraklardan geride hiçbir bağ yoktu. Dolayısıyla kilise bir anda büyük bir mal varlığının sahibi oldu; manor topraklarını yönetiyor ve Avrupa genelinde sertlerin ekonomik üretimini denetliyordu. Bu da kilisenin açları doyurma ve hastalara bakma misyonunu yerine getirmesine yardımcı oldu ve papazlığın, manastırların ve din okullarının büyük bir hızla yayılmasına yol açtı. Ancak kilisenin içinde bir yönetim hiyerarşisi geliştirmesi ve kurallar belirlemesi, böylece ortaçağ siyasetinde bağımsız bir siyasi aktör olması da gerekiyordu.</p>

<p>Bu değişiklikler Batı Avrupa genelinde kabile örgütlenmesi üzerinde yıkıcı bir etkiye yol açtı. Germen, Nors, Magyar ve Slav kabileleri, Hıristiyanlığa geçişle birlikte 2-3 kuşak içinde akrabalık yapılarının dağıldığını gördü. Bu geçişlerin siyasi kökenli olduğu doğrudur, örneğin Magyar hükümdarı István’ın (Aziz Stefan) 1000 yılında Kutsal Komünyon’u kabul etmesi gibi. Fakat toplumsal değerler ve aile kurallarındaki asıl değişim siyasi otoriteler tarafından değil, toplumsal ve kültürel düzeyde kilise tarafından uygulamaya kondu.</p>

<h4 class=" sigil_not_in_toc">AVRUPA’DA DEVLET İNŞASININ TOPLUMSAL DAYANAĞI</h4>

<p class="n">Avrupa (ve koloni şubeleri), karmaşık akrabalık düzeninden çıkışın siyasiden önce toplumsal ve kültürel düzeyde olması açısından sıra dışıydı. Evlilik ve miras kurallarını değiştiren kilise bir anlamda siyasi davranmış ve ekonomik çıkarlar gütmüştü. Fakat kilise işlettiği toprakların egemen lideri değildi; daha ziyade, nüfuzu kültürel kurallar koyma yetisine dayanan toplumsal bir aktördü. Bunun sonucunda, devlet inşa süreci başlamadan önce ve Reform, Aydınlanma Çağı ve Sanayi Devrimi’nden yüzyıllar öncesinde Ortaçağ’da çok daha bireyci bir Avrupa toplumu zaten mevcuttu. Ailedeki değişim bu büyük modernleşme geçişlerinin sonucu olmaktan ziyade, daha çok modernleşmenin gerçekleşmesini kolaylaştıran bir koşuldu. Hindistan ve Çin’in aksine, on altıncı yüzyılda İtalya, İngiltere ve Hollanda’da ortaya çıkan kapitalist ekonominin, sahip olduğu büyük serveti korumak isteyen, tüzel olarak örgütlenmiş büyük akraba gruplarının direncini kırmasına gerek yoktu. Kökenleri mülkiyetin yabancılar arasında rutin olarak el değiştirdiği, halihazırda bireyselleşmiş mülkiyet geleneklerine sahip toplumlarda yatıyordu.</p>

<p>Burada amacım Avrupalı devlet kurucularının yerleşik toplumsal kurumlardan ayrıştırılmış saf bir toprakla karşılaştığını söylemek değildir. Tam tersine, 21. bölümde Avrupa devletinin kökenlerinin hikâyesine devam ettiğimde hukukun üstünlüğünün ve hesap sorulabilir devletin oluşumunda büyük önem taşıyan güçlü toplumsal aktörlerin ne kadar çok olduğunu göreceğiz. Feodal dönemde klanlar ve kabileler olmasa bile serveti, askeri gücü ve yasaları elinde tutan yerleşik bir aristokrat kesim vardı.</p>

<p>Bu sosyal kurumların akrabalığa dayalı değil de feodal olması, Avrupa’nın müteakip dönemlerdeki siyasi gelişiminde büyük fark yarattı. Feodal vasallık ilişkisi, güçlü ve zayıf birey arasında gönüllü olarak yapılan bir sözleşmeydi ve her iki taraf için de yasal yükümlülükler barındırıyordu. Oldukça eşitliksiz ve hiyerarşik bir toplumu yasal hale getirse de, hem bireycilik (sözleşmeler akraba grupları tarafından değil, bireyler tarafından yapılıyordu) hem de yasal kimlik anlayışını yaygınlaştırma açısından öncülük etmişti. Tarihçi Jeno Sziics’e göre, toprak sahibi ile köylü arasındaki ilişki 1200 yılında sözleşmeye dayalı bir karakter edinmiş, bu da söz konusu geniş kesim için insanlık onurunun daha yaygın olarak gözetilmesine temel oluşturmuştu. Bu noktadan itibaren, “Batı’da isyan eden her köylü, toprak sahibinin sözleşme ihlali üzerine çileden çıkan insan onurunun bir ifadesi ve ‘özgürlük’ hakkının talebiydi.”<a id="b2-16dn24" href="../Text/dipnot.xhtml#b2-16d24.">[24]</a>  Bu durum, toprak haklarının akrabalığa dayandığı ve adetler gereğince uygulandığı toplumlarda ya da bir akraba grubunun diğeri üzerindeki fiziksel hâkimiyetine dayalı toplumlarda meydana gelmiyordu.</p>

<p>Akrabalığa dayalı yerel kurumların yerini feodal kurumların almasının diğer bir önemli siyasi etkisi de yerel yönetimin verimliliğiyle ilişkiliydi. Hem sülaleler hem de feodal kurumlar çeşitli noktalarda, özellikle de merkezi devletler zayıf olduğunda egemenlik ve yönetişim işlevlerini devralırdı. Yerel güvenlik, adalet yönetimi ve ekonomik hayatın örgütlenmesini sağlayabilirlerdi. Fakat feodal kurumlar doğası gereği daha esnekti, çünkü sözleşmeye dayanıyordu ve daha hiyerarşik olduğundan daha kararlı toplu faaliyetleri örgütleyebiliyordu. Bir derebeyinin hakları yasal olarak belirleniyordu ve sülaledeki otorite gibi devamlı yeniden pazarlığa tabi değildi. Yasal mülkiyet hakkı, ister güçlü ister zayıfın elinde olsun, akrabalığa dayalı bir toplumsal sistem tarafından empoze edilen kısıtlamalar olmaksızın mülkün satılması veya alınması için açık bir güç sergiliyordu. Yerel derebeyi “temsil ettiği” topluluğun yerine karar verebiliyordu; kabile liderinin bunu yapması mümkün değildi. Gördüğümüz üzere, Hindistan ve Afrika’da Avrupalı sömürgeciler tarafından sıkça tekrarlanan bir hata, kabile liderliğini feodal toplumdaki yerel derebeyinin otoritesi ile aynı kefeye koymalarıydı, ancak bu ikisi aslında oldukça farklıydı.</p>

<p>Max Weber’in miraslarından biri, dinin siyaset ve ekonomi üzerindeki etkisini değerler açısından düşünebilmekti. Örneğin söylenenlere göre Protestan çalışma etiği, Sanayi Devrimi sırasında işin kutsanması yoluyla bireysel girişimcilerin davranışını doğrudan etkiliyordu. Değerler kesinlikle önemliydi; Hıristiyanlığın Tanrı katında tüm insanların eşit olduğunu söyleyen doktrini, kadınların mülk sahibi olma hakkının eşitliğini meşru kılmayı oldukça kolaylaştırıyordu.</p>

<p>Fakat bu tür bir açıklama, genellikle şu soruyu da beraberinde getirir: Neden bazı dini değerler bizzat toplumlarda yüceltilir ve ortaya çıkar? Bu durum, kilisenin geniş akrabalığa saldırmasında da görüldü. Bu değerlerin Hıristiyan doktrininden filizlenmediği ortadaydı. Neticede Konstantinopolis’teki aynı değeri taşıyan Hıristiyan Rum Ortodoks kilisesi, evliliği ve miras kanunlarını değiştirme yolunda herhangi bir çaba sarf etmemişti. Sonuç olarak birbirine sıkı sıkıya bağlı akraba toplulukları, Bizans tarafından yönetilen toprakların büyük bir kısmında ayakta kaldı. Nesiller boyunca ayakta kalan ünlü Sırp <i>zadruga</i> klanı veya uzun soluklu ve karmaşık kan davalarıyla dolu Arnavutluk klanı birer örnek niteliğindedir. Bu kurumların Batı Avrupa’da tükenmiş olmasının sebebi, kilisenin maddi çıkarları ve güçleriyle yakından ilişkilidir. Kilisenin toplumsal değerler üzerindeki kontrolü, kendi menfaati için kullandığı bir araçtı. Dolayısıyla bir bakış açısına göre, ekonomik kaplumbağa dini kaplumbağanın sırtında durmaktadır; başka bir bakış açısına göre ise dini kaplumbağa yığının epeyce aşağılarında ekonomik kaplumbağanın sırtında durmaktadır.</p>

<p>Katolik kilisesinin asıl güdülerinin ister dini veya ekonomik olduğunu düşünülsün, bağımsız bir siyasi aktör olarak, yapılanma aşamasındaki diğer tüm toplumlarda bulunan dini otoritelerden çok daha fazla kurumsallaşmıştır. Çin hiçbir zaman atalara veya ruhlara tapınmaktan daha sofistike bir yerel din geliştirmemiştir. Hindistan ve Müslüman dünyası ise aksine başından itibaren dini yeniliklerle şekillendirilmiştir. Her iki durumda da din, siyasi güç üzerinde önemli bir kuvvete sahiptir. Ancak Sünni İslam dünyasında ve Hint altkıtasında dini otorite hiçbir zaman devlet dışında tek, merkezi bir bürokratik kuruma dönüşmemiştir. Bunun Avrupa’da gerçekleşmesi, modern Avrupa devletinin gelişmesi ve bugün hukukun üstünlüğü adı verdiğimiz kavramın ortaya çıkması ile yakından ilişkilidir.</p>
</body>
</html>