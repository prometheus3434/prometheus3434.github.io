<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>BEŞİNCİ BÖLÜM Yumuşama</title>
</head>

<body>
  <h1 title="BEŞİNCİ BÖLÜM Yumuşama">BEŞİNCİ BÖLÜM<br/>Yumuşama</h1>

  <h2 id="sigil_toc_id_331"><a id="ncx1741"/>I. ANLAMI, KÖKENİ VE ORTAYA ÇIKIŞI</h2>

  <h3 id="sigil_toc_id_332"><a id="ncx1743"/>Anlamı</h3>

  <p class="nonindent">Yumuşamayı en basit biçimiyle, bloklar arasında karşılıklı “söz düellosu” ile savaş tehlikesinin azalması ve komünist ile komünist olmayan devletler arasında siyasal, ekonomik, kültürel ve teknolojik anlaşmaların sayılarındaki artış olarak tanımlamak mümkündür. Bazı uluslararası ilişkiler uzmanları, yumuşamayı “farklı ekonomik ve toplumsal sistemlere sahip ülkeler ya da ülke grupları arasında, son aşamada barış içinde bir arada yaşama koşulları altında, yeterli siyasal güvencelere bağlanmış, uzun süreli ve kapsamlı bir Doğu-Batı işbirliğine varacak, gerginliğin aşamalı ve bilinçli bir biçimde azaltılmasını öngören bir politika” diye tanımlamaktadırlar.</p>

  <p>Ayrıca yumuşamayı, Doğu-Batı ilişkilerinde çatışma ve gerginliğin azaldığı bir tarihsel dönem olarak ele almak da mümkündür. “Dönem” kavramının aksine, bir “süreç” olarak düşünüldüğünde yumuşama, barışa varacak yakınlaşma, anlaşma ve işbirliği aşamalarından oluşan bir ilişki türü olmaktadır. Böylece yumuşama uluslararası politikada bir siyasal amaç biçimine dönüşmektedir. Tüm bunların dışında, yumuşama “görüşmeler çağı” denen günümüzün temel özelliği ve çağdaş gelişmenin bir sonucu olarak da kabul edilebilmektedir. Bu kitabın ana temasına uygun olarak, yumuşama, globalleşen bir dünyada, uluslararası sistemin parçalarını oluşturan birimlerin, yeryüzünün neresinde olursa olsun, çıkacak çatışmaların ve uzun süren anlaşmazlıkların global bir savaşa yol açabileceğinin bilincinde olarak, daha tedbirli ve belirli kurallara uygun hareket etmeleri biçiminde görülebilir.</p>

  <p>1960’larda başlayan ve 1970’lerde gelişen bu yumuşama dönemi unutularak ya da dikkate alınmayarak, 1990’lardaki gelişmeleri içeren döneme de “yumuşama dönemi” denmektedir. Bugünün dünyasının temel nitelikleri yumuşamanın yukardaki son tanımına bir ölçüde uymaktaysa da döneme ayırıcı ve farklı bir ad vermek gerekmektedir. Ancak dönemin ayırıcı özellikleri bugünden tam belirgin bir hale gelmediği için, bu kolay değildir. Daha önce de değinildiği gibi, günümüz tam bir geçiş dönemi özelliği göstermektedir. Bu yüzden, ilerde daha anlamlı bir tanım bulmak üzere, “Yeni İşbirliğine Geçiş Dönemi” demek yanlış olmasa gerektir.</p>

  <h3 id="sigil_toc_id_333"><a id="ncx1748"/>Kökeni</h3>

  <p class="nonindent">Bundan önceki bölümlerde soğuk savaşın kökenini nasıl ikinci Dünya Savaşı içinde aradıysak, yumuşamanın çıkış noktasını da aynı mantıkla soğuk savaşın içinde aramak gerekir. Doğaldır ki böylesine önemli bir olayı ortaya çıkaran nedenleri tüketici bir biçimde teker teker saymak olanaksız olmasa bile son derece zordur. Yumuşamanın çıkış noktasını, iki büyük devletin en azından 35 yıllık ilişkilerinde ve onları ilgilendiren tüm dünya sorunlarında aramak gerekir. Bunu ayrıntılı bir biçimde ortaya koymak ise bu kitabın kapsamı dışındadır. Ancak çok basit olarak aşağıdaki nedenler sıralanabilir.</p>

  <h4 id="sigil_toc_id_334"><a id="ncx1751"/>1. Yeni Sovyet Dış Politikası</h4>

  <h5 id="sigil_toc_id_335"><a id="ncx1752"/>a) Kruşçev Dönemi</h5>

  <p class="nonindent">Daha önce de belirtildiği gibi, Stalin’in 1953 yılında ölümünden sonra, Sovyet dış politikasında Batı’ya karşı belirli bir yumuşama ortaya çıktı. Bunun sonucu olarak, Sovyetler Birliği şu davranışlarda bulundu: (1) Federal Alman hükümetini tanıdı; (2) bir bölümü işgali altında bulunan Avusturya ile bir antlaşma yapıp askerlerini çekti; (3) Tito ile uzlaşma çarelerini aradı ve bu amaçla en yüksek düzeyde yetkililerini “özür dilemek” için Belgrad’a yolladı; (4) uzun süreden beri sürüncemede bıraktığı Japonya ile barış antlaşmasını imzaladı; (5) Batının silahsızlanmayla ilgili önerilerinin büyük bir bölümünü kabul etti; (6) İkinci Dünya Savaşı sonunda Finlandiya’dan 99 yıl için kiraladığı Parkkala limanını karşılıksız geri verdi.</p>

  <p>Bu davranışların dışında, Kruşçev’in kişisel yönetim biçimi de yumuşamanın ortaya çıkmasını etkilemiştir. “Barış içinde bir arada yaşama” ilkesine özel bir anlam vermiş ve “emperyalizm döneminde savaşların kaçınılmazlığı” ilkesini buna uyacak biçimde yorumlamış bulunan Kruşçev’in uyguladığı politikayı, gittiği yönden saptıracak güç de o sıralarda Sovyetler’de bulunmuyordu. 1957-1958 yıllarında bir yandan rakipleri Malenkov, Kaganoviç ve Molotov’un düşmelerini sağlayıp parti içinde durumunu güçlendirirken, öte yandan Sovyet ordusunun en etkili adamı Mareşal Jukhov’u Parti Merkez Komitesi’nden ve Politbüro’dan çıkarmıştı. Böylece Kruşçev, Sovyet iç ve dış politikasında tek güç durumuna gelirken bu son hareketle ordunun politika dışında kalmasını da sağlamış oldu. Bu başarılarından güç alan Kruşçev, 1958 yılında Bulganin’i de düşürerek hem Parti Genel Sekreterliği’ni ve hem de Başbakanlığı üzerine aldı. Bunun sonucu olarak, Sovyet dış politikası, düştüğü tarih olan 1964 yılının sonuna kadar Kruşçev’in kişisel görüşlerini mutlak bir biçimde yansıttı. Hatta Doğu-Batı ilişkilerindeki tutumu, kendinden sonra iktidara gelenlerin de izledikleri dış politikanın asıl çerçevesini oluşturdu. Çünkü Kruşçev’in iktidardan düşürülmesinin nedenleri, Batı’ya karşı yeni tutumu değil, Pekin ile ilişkileri ve iç politika sorunlarıydı.</p>

  <p>Gerçekten, Kruşçev’in iktidarında iki büyük komünist ülke arasındaki ilişkiler neredeyse kopacak bir duruma gelmiş, Doğu Bloku’nun Sovyet önderliğindeki tek parçalı birliği parçalanma tehlikesiyle karşı karşıya kalmış ve Doğu Avrupa ülkeleri bu çatışmayı kendi manevra alanlarını genişletmek ve Moskova’ya karşı belirli bir bağımsızlık sağlayabilmek için kullanmaya başlamışlardı. Ayrıca öteki komünist ülkeler, Kruşçev’in Çin’i tam yalnızlığa sürükleme politikasını da desteklemiyorlardı. Mao ile Kruşçev arasında bu konuyu görüşmeler yoluyla çözüme bağlama olanağı ortadan kalktığı için, Kruşçev SBKP Merkez Komitesi tarafından düşürüldü. Tek neden bu değildir. Tıpkı Stalin gibi kolektif önderlik ilkesini çiğnemesi ve özellikle ekonomi alanındaki başarısızlıkları da bunda rol oynamıştır.</p>

  <h5 id="sigil_toc_id_336"><a id="ncx1757"/>b) Kruşçev Sonrası</h5>

  <p class="nonindent">Düşüşünden hemen sonra, Kruşçev’in Stalin’i kötüleme kampanyasına da son verildi. Yeni önderlerin iddiasına göre Kruşçev bu kötüleme kampanyasını kendi kişisel gücünü artırmak için kullanmıştı. Stalin’in itibarı sınırlı bir biçimde geri getirilmeye çalışıldı. Eğer Stalin’in ihtiraslı endüstrileşme çabaları ve savaştan önce ordunun yüksek kademelerindeki tasfiye hareketleri olmasaydı, Sovyetler Birliği’nin İkinci Dünya Savaşı’nda galip gelemeyeceği yazılmaya ve söylenmeye başlandı.</p>

  <p>1964’te SBKP Birinci Sekreteri olan Leonid Brejnev, Kruşçev’in Batı ile bir arada yaşama politikasını değiştirmedi. ABD’nin Vietnam müdahalesinin iki büyük devlet arasında bir çatışmaya varması engellendi. Brejnev 1971 yılında hem Avrupa’da oluşmaya başlayan yumuşamayı destekledi hem de ABD ile stratejik silah dengesi kavramını kabul etti. 1974’te iki Amerikan Başkanı Sovyetler Birliği’ni ziyaret ettiler ve bu ziyaretler sonunda iki devlet arasında önemli antlaşmalar imzalandı. Sovyetler, özellikle SALT II’nin Amerikan Kongresi’nde onaylanması için çaba gösterdi. Tüm bu tutum ve gelişmeler, doğal olarak, Avrupa’da yumuşama döneminin açılmasında etkili oldu.</p>

  <p>Kruşçev’in sürekli tehditçi davranışlarının aksine, Brejnev daha uzlaşmacı gibi görünmüş ve yumuşamanın gerçekleşmesinin taraflarından biri olmuşsa da kendi anladığı biçimiyle Sovyetler Birliği’nin yakın ulusal çıkarlarını korumak için hareket etmekten de geri kalmadı. 1968’de Doğu Avrupa’daki Sovyet denetiminin gevşememesi için Çekoslovakya’yı işgal etti ve Ocak 1980’de Afganistan’a da benzer bir müdahalede bulundu. Brejnev’le birlikte Sovyetler’in kara ve denizdeki gücü çok arttı. Carter yönetimi, Sovyetler Birliği’nin belirli konularda ne kadar sert bir tutum takınabileceğim çok geçmeden anladı. Carter’ın insan hakları çağrılan karşısında Rusya’daki rejim aleyhtarlarını daha çok baskı altında bulundurmaya başladı. Sovyetlerle ilişkide bulunanların ve özellikle ABD’nin tam anlamadığı şey, tıpkı kendilerininkinde olduğu gibi, Sovyet dış politikasında da yüce idealler ve boş sözlerin yeri olmadığıydı. Sovyet dış politikasını moral değerler değil, strateji ve çıkar yönetmekteydi. Toplumsal adalet iddialarını bir kenara bırakırsak, hemen hemen her ülkede olduğu gibi, Sovyet önderlerinin bir tek amacı vardı: Güç! Anlayışlarına göre, ancak güçlü bir Rusya kapitalist ortamda yaşayabilirdi. Eğer Ruslar Sovyetler Birliği’nin güvenliği konusuna belki de bir “paranoyak” kadar önem veriyorlar ve bunun için ideoloji ve “yüce değerleri” bir kenara itiyorlarsa, bu Rus tarihinin bir ürünüydü. ABD’nin iki, Sovyetler’in ise bazıları düşmanca politika izleyen 15 devletle sınırı vardı. ABD tarihi boyunca hiç işgal görmemişti; Sovyetler Birliği ise tarihi boyunca bir dizi işgale uğramıştı.</p>

  <p>Gerçekçi ve fırsatçı olmalarına rağmen, Sovyetler’in büyük sorunları vardı ve dünyanın belirli yerlerindeki gelişmeler onları da hazırlıksız yakalamaktaydı. Mısır, Cezayir, Suriye, Irak, Yugoslavya, Somali ve Kongo gibi ülkelerde başarısızlıklara uğramışlardı. Onlara göre, batıdan NATO, doğudan ÇHC tarafından tehdit edilmekteydiler. İngiltere ile Fransa’nın ÇHC’ye silah satmaları, Başbakan Hua’nın Avrupa’yı, Başbakan Yardımcısı Teng’in ABD’yi ziyareti, Sovyetler’in “çevrelenme” korkusunu daha da artırmıştı. 1980’lerde Sovyet önderlerinin en çok önem verdikleri gelişme, Pekin-Tokyo-Washington üçgeninin kurulmasını önlemeye çalışmaktı. Pasifik ve Hint Okyanuslarında gücünü geliştirirken, bu denizlerin dünya politikasındaki önemini bilmekteydi. Ama 1980’lerdeki gelişme ne olursa olsun, 1970’li yıllarda Sovyetler Birliği’nin izlediği yumuşak dış politika, Avrupa’da yumuşamanın gerçekleşmesinde önemli bir unsur olmuştur.</p>

  <h4 id="sigil_toc_id_337"><a id="ncx1763"/>2. Dehşet Dengesi ve Sonuçları</h4>

  <p class="nonindent">1957 yılından sonra belirli bir süreç içinde ortaya “dehşet dengesinin” çıkması ve bunun yarattığı istikrar ve durağanlık da yumuşamanın önemli nedenleri arasında sayılabilir. Kısaca belirtmek gerekirse, özellikle 1950’li yılların ortalarından sonra iki nükleer devlet arasında doğrudan bir çatışma olmamış ve bu da yumuşamanın yerleşmesini sağlamışsa, bunun temel nedeni nükleer teknolojinin gelişmesiyle ortaya çıkan dehşet dengesidir. Bu denge, Sovyetler Birliği’yle ABD arasında nükleer bir savaşı önlemeyi ve savaşa varabilecek çatışmaları denetlemeyi ya da en aza indirmeyi nesnel bir zorunluluk haline getirmiştir. Çünkü en basit bir anlatımla, iki ülke arasında çıkacak bir nükleer savaşın yeneni olmayacaktı. İki taraf da ötekinin öldürücü nükleer darbesine açıktı ve nükleer bir savaş iki tarafın da tüm ekonomik, insan ve toplumsal potansiyelini yok edecekti.</p>

  <p>Bu dengenin temelinde, her iki ülkenin “ikinci vuruş yeteneği”ne, yani karşılık verme olanağına sahip olması yatmaktaydı. Bir başka deyişle, gerek Sovyetler Birliği gerekse ABD, karşı taraftan bir saldırıya hedef ve bu saldırının tüm yıkıcı etkilerine sahne olduktan sonra bile, saldırıda bulunana, onun tahammül edemeyeceği ölçüde yıkıcı nükleer darbelerde bulunabilme yeteneğine, silaha ve teknolojik güce sahip duruma gelmişti. Dolayısıyla, en etkili bir saldırı bile, karşı tarafın “ikinci vuruş yeteneği” olduğu sürece, nükleer bir savaşı kabul edilebilir olmaktan çıkarmaktaydı.</p>

  <p>Stratejik denge, yumuşamanın nesnel temelini oluşturan en sağlam unsurdur. Bu denge, blokların oluşmasından hemen sonra ortaya çıkmamıştır. İki “süper” güç arasındaki dengeye, ABD’nin atom tekeline sahip bulunmasından ve uzun süren bir soğuk savaş ortamından sonra ulaşılmıştır. İki devlet arasında nükleer denkliğin oluşmasıyla, yumuşama sürecinin belirgin bir nitelik kazanmasının 1960’ların sonunda çakışması, anlamlı bir olgudur ve yumuşamanın temelinde değişen ve bir dengeye ulaşan karşılıklı güçlerin yattığını kanıtlamaktadır.</p>

  <p>İki tarafın da bildiği ve buna göre davrandığı bir başka nokta, yeryüzünün herhangi bir bölgesinde çıkacak yerel çatışmaların tırmanarak nükleer bir savaşa varabileceği endişesiydi. Bunun sonucu olarak, taraflar artık “savaş eşiği politikası” izlememekteydi. 1962 yılından sonra, Küba bunalımına benzer bir savaş tehlikesi ortaya çıkmış değildir. Taraflar, o bunalımda izledikleri “savaş eşiği politikasının” nelere mal olabileceğini anlamışlardı. Zaten iki devletin böyle bir politikayı izlememesi, yumuşamanın bugün bile en iyi tanımıdır. Bu yüzden, yumuşama denen olgu, başlangıcında yapıcı bir işbirliğinden çok savaşın eşiğine varacak davranışlardan kaçınma, yani olumsuz biçimiyle anlaşılmıştır. Bunun en belirgin örneği, her iki tarafın ilerde ele alınacak olan 1967 Arap-İsrail savaşında yandaşlarını desteklemeye karar vermekle birlikte, savaşın durdurulması konusunda anlaşmalarıdır.</p>

  <h4 id="sigil_toc_id_338"><a id="ncx1769"/>3. Üçüncü Dünya</h4>

  <p class="nonindent">Bunların dışında, yumuşamanın oluşmasına yardım eden öteki unsurlar, Sovyetler Birliği’ni Batı ile işbirliğine itmekte bir etken olan Çin-Sovyet çatışması ve iki blok arasında “arabuluculuk” yapmaya çalışan ve BM içinde bunu kısmen başarabilen bağlantısız devletlerin oynadıkları roldü. Gerçekten, özellikle 1970’li yıllarda ÇHC ile ABD’nin geleneksel düşmanlıklarını bir yana bırakarak birçok noktada anlaşmaya başlamaları ve ÇHC’nin Sovyetler Birliği’ni “dünya barışının en büyük düşmanı” olarak nitelendirmesi, Sovyetler’i Batı ile anlaşmaya itmede önemli bir unsur olmuştur. Bu konuları daha önce incelemiş olduğumuzdan, burada tekrarlamaya gerek yoktur.</p>

  <h3 id="sigil_toc_id_339"><a id="ncx1772"/>Yumuşamanın Ortaya Çıkışı</h3>

  <p class="nonindent">Yumuşamanın ortaya çıkışını bir dizi çok taraflı ve iki taraflı antlaşma sağlamış sayılabilir.</p>

  <h4 id="sigil_toc_id_340"><a id="ncx1775"/>1. Çok Taraflı Antlaşmalar</h4>

  <p>(i) Antarktika bölgesini, nükleer silahların denenmesini de içine alacak biçimde silahtan arındıran 1 Aralık 1959 tarihli “Antarktika Antlaşması. ”</p>

  <p>(ii) Atmosferde, uzayda ve sualtında nükleer denemeleri yasaklayan 5 Ağustos 1963 tarihli “Nükleer Denemeleri Sınırlama Antlaşması.”</p>

  <p>(iii) Uzayda, ayda ve öteki gezegenlerde nükleer ve kitlesel yıkım silahlarını kullanmayı ve depolamayı yasaklayan, 27 Ocak 1967 tarihli “Dış Uzay Antlaşması”.</p>

  <p>(iv) Nükleer silah yapım teknolojisinin transferini yasaklayan, 1 Temmuz 1968 tarihli “Nükleer Silahların Yayılmasını önleme Antlaşması”.</p>

  <p>(v) Deniz dibinde, okyanus yatağında ve yeraltında nükleer ve öteki kitlesel yıkım silahlarının yerleştirilmesini yasaklayan, 11 Şubat 1971 tarihli “Deniz Dibi Antlaşması”.</p>

  <p>(vi) Kimyasal ve bakteriyolojik silahların geliştirilmesini, üretimini ve saklanmasını yasaklayan ve var olan stokların dokuz ay içinde yok edilmesini öngören, 10 Nisan 1972 tarihli “Biyolojik Silahlar Sözleşmesi”.</p>

  <p>(vii) Askeri amaçlarla çevrenin doğal yapısını değiştirme yöntemlerinin kullanılmasını yasaklayan, 18 Mayıs 1977 tarihli “Çevreyi Değiştirmenin Yasaklanması Sözleşmesi”.</p>

  <p><br/></p>

  <h4 id="sigil_toc_id_341"><a id="ncx1783"/>2. İkili Antlaşmalar</h4>

  <p>(i) Bir bunalım anında özellikle yanlış anlamaların riskini önlemek ve en yüksek düzeyde doğrudan iletişim kurmak amacıyla, ABD ile Sovyetler Birliği arasında, çağdaş teknolojinin olanaklarından yararlanarak, telefon bağı kuran ve 20 Haziran 1963 tarihinde imzalanan “Kırmızı Telefon Antlaşması”.</p>

  <p>(ii) 30 Eylül 1971 tarihinde imzalanan ve iki ülke arasında yanlışlıkla bir nükleer savaş çıkmasını önleyecek tedbirleri saptayan “Kaza önleme Antlaşması”.</p>

  <p>(iii) 25 Mayıs 1972’de imzalanan, açık denizlerde askeri uçuş ve seyrüsefer güvenliğini sağlayacak tedbirleri saptayan antlaşma.</p>

  <p>(iv) 26 Mayıs 1972 tarihli füze karşıtı füzeleri sınırlandıran antlaşma.</p>

  <p>(v) 22 Haziran 1973 tarihli nükleer savaşın çıkma riskini azaltmak için karşılıklı işbirliğini, düşünce alışverişini ve davranış ilkelerini koyan “Nükleer Savaşa Engel Olma Antlaşması” .</p>

  <p>(vi) 3 Temmuz 1974 tarihli, 150 kilotonu aşan askeri nitelikteki nükleer denemeleri yasaklayan “Eşik Antlaşması”.</p>

  <p>(vii) 24 Kasım 1974’te Başkan Ford ile Brejnev arasında imzalanan, iki tarafa 1985 yılına kadar 2400’er saldırgan stratejik gönderme aracı hakkı veren ve bunların 1320’sinin çok başlıklı güdümlü füzelerle donatılabileceğini kabul eden Vladivostok Antlaşması (SALT I).</p>

  <p>(viii) 18 Haziran 1979’da Viyana’da Brejnev ile Başkan Carter’ın imzaladıkları ve iki tarafın stratejik silahlarına nitel ve nicel sınırlamalar getiren SALT II Antlaşması. Bu antlaşmaya göre, tüm nükleer fırlatma sistemleri, iki taraf için de en çok 2250 tane olacaktır. Ayrıca tarafların sahip olabilecekleri, bağımsız olarak birden çok hedefe atış yapabilecek nükleer taşıyıcıların sayısı 1320’yi, çok başlıklı kıtalararası füzeler ve yine çok başlıklı, denizaltılardan atılan füzelerin toplam sayısı 820’yi geçmeyecektir.</p>

  <h3 class="h31" id="sigil_toc_id_342"><a id="ncx1793"/>Avrupa Güvenlik ve İşbirliği Konferansı: Helsinki Belgesi</h3>

  <h4 id="sigil_toc_id_343"><a id="ncx1794"/>1. Konferans Öncesi</h4>

  <p class="nonindent">1960’larla birlikte başlayan yumuşama süreci, 1970’lerin başlarında gerçek rayına oturmuş ve 1975 yılında imzalanan Helsinki Belgesiyle kuralları kesin biçimiyle belirginleşmiştir. Helsinki Belgesi, 1960’larda toplanması önerilen Avrupa güvenlik ve işbirliği konferanslarının en yüksek noktasını oluşturur. Bu konudaki çeşitli önerileri daha önceki bölümlerde görmüş bulunuyoruz. 1960’ların ortalarından başlayarak Helsinki’ye varan gelişmeleri şöyle özetlemek mümkündür: BM’nin 20. Genel Kurulu’nun toplandığı 1965 yılında Romanya’nın önayak olmasıyla dokuz Avrupa ülkesinin “ayrı toplumsal ve siyasal sistemlere sahip Avrupalı devletler arasında iyi komşuluk ilişkilerini geliştirmeye yönelik bölgesel düzeyde eylemler” önerisi oybirliğiyle kabul edildi.</p>

  <p>5 Mayıs 1969’da Finlandiya hükümeti, Avrupa ülkeleriyle birlikte ABD ve Kanada’ya, Avrupa Güvenlik Konferansına ev sahipliği yapabileceğini bildirdi. 31 Ekim 1969’ da Doğu Bloku ülkeleri dışişleri bakanları bir bildiri yayımlayarak, Finlandiya’nın önerisini olumlu karşıladıklarını bildirdiler. 21-22 Haziran 1970’te Budapeşte’de bir araya gelen Varşova Paktı dışişleri bakanları, ABD ve Kanada’nın da katılacağı bir Avrupa Konferansı için şu gündem önerisini öteki ülkelere gönderdiler: (i) Avrupa güvenliği için Avrupa ülkeleri arasında kuvvet kullanılmasının ya da tehdide başvurulmasının yasaklanması, (ii) Bilim, kültür, teknoloji, ticaret ve ekonomi alanlarında işbirliğinin geliştirilmesi. (iii) Avrupa güvenliği ve işbirliği için bir organın kurulması.</p>

  <p>Batı’nın bu öneriler karşısındaki tutumuna gelince: NATO Dışişleri Bakanları 1970 Mayısında Roma’da yaptıkları toplantıda konferans önerisinin kabulünün, Berlin konusunda sürdürülen dörtlü görüşmelerin ilerlemesine bağlı olduğunu kaydetmişti. 1971 Haziranındaki Lizbon toplantısında ise Berlin konusundaki görüşmelerin olumlu gittiği ve bu konuda anlaşmaya varıldıktan sonra çok taraflı görüşmelere girişilebileceği açıklandı. Konferans için Batılı devletlerin şart olarak öne sürdüğü Berlin üzerindeki Dörtlü Anlaşma 3 Eylül 1971’de imzalanınca, konferansın önündeki en büyük engellerden biri kalkmış oldu. Nihayet Başkan Nixon’un 1972’de Sovyetler’i ziyareti sırasında, 29 Mayıs günü, Orta Avrupa’da Karşılıklı ve Dengeli Güç İndirimi görüşmelerinin 1973 yılında Viyana’da, Avrupa Güvenlik ve İşbirliği Konferansı hazırlık çalışmalarının da 1972 Eylülünde Helsinki’de başlatılması kararlaştırıldı. Hazırlık çalışmaları 22 Kasım 1972 günü Arnavutluk dışındaki 35 Avrupa ülkesinin (ABD ve Kanada dâhil) büyükelçilerinin Helsinki’de toplanmaları ile başladı ve beş aşamada da tamamlandı. Uzun ve zorlu görüşmelerden sonra konferansın Eşgüdüm Komitesi toplantının son döneminin 30 Temmuz - 1 Ağustos 1975’te yapılmasını kararlaştırdı ve Helsinki Belgesi, 35 ülke temsilcisi tarafından 1 Ağustos 1975 tarihinde Helsinki’de imzalandı.</p>

  <h4 id="sigil_toc_id_344"><a id="ncx1799"/>2. Helsinki Belgesi ve Sonrası</h4>

  <p class="nonindent">Avrupa tarihinin bu en görkemli konferansı, Avrupa ülkeleri arasındaki ilişkileri düzenleyecek kuralları saptayarak yeni düzenin kurallarını kodifiye etmiş ve tarihsel görevini tamamlamıştır. Yumuşamanın Avrupa’daki en yüksek noktasını oluşturan konferans, (i) Avrupa’da ayrı toplumsal sistemlere sahip devletler arasında yeni bir ilişki sürecini başlatmak ve düzenlemek, (ii) bu süreç için karşılıklı olarak kabul edilebilir amaç ve koşulları saptamaya yardım etmek; (iii) bunun işleyişine katkıda bulunmak işlevlerini yerine getirmiştir. Kısaca, Helsinki’de “Avrupa’da geleceğin sistemler arası rekabet ve işbirliği koşulları kodifiye edilmiştir”.</p>

  <p>Nihai senet, “sepet” diye adlandırılan üç ana bölümden oluşmuştur: (i) “Avrupa’da güvenliğe ilişkin sorunlar” başlığı altında ilişkilerde uyulacak temel ilkelerden ve “Güven Getirici Tedbirler, Güvenlik ve Silahsızlanmanın Bazı Yönleri Hakkında Belge”den oluşan birinci sepet, (ii) “Ekonomi, Bilim, Teknoloji ve Çevre Alanlarında İşbirliği” başlıklı ikinci sepet, (iii) “İnsani ve öteki Alanlarda İşbirliği” konusundaki üçüncü sepet. Bunların dışında, “Akdeniz’de Güvenlik ve İşbirliğine İlişkin Sorunlar” ile “Konferansın Sürdürülmesi” başlıkları altında iki bölüm daha vardır.</p>

  <p>Birinci sepette karşılıklı ilişkilere yol gösterecek temel ilkeler şu biçimde sıralanmıştır: (i) Egemen eşitlik, egemenliğin özündeki haklara saygı; (ii) tehdide ya da güç kullanmaya başvurmama; (iii) sınırların dokunulmazlığı; (iv) devletlerin ülke bütünlüğü; (v) anlaşmazlıkların barışçı yollarla çözümü; (vi) içişlerine karışmama; (vii) düşünce, vicdan, din ve inanç özgürlüklerini de kapsamak üzere, insan haklarına ve temel özgürlüklerine saygı; (viii) halkların haklarının eşitliği ve geleceklerini kendilerinin saptaması hakkı; (ix) devletler arasında işbirliği; (x) uluslararası hukuk alanında üstlenilmiş bulunulan yükümlülüklerin iyi niyetle yerine getirilmesi.</p>

  <p>İkinci Dünya Savaşı’ndan sonra Avrupa’da yeni bir sınırsal statüko oluşmuş, bu statüko genel olarak Batı ve özellikle Federal Almanya tarafından kabul edilmemiş ve bir barış antlaşması imzalanamamıştı. Bu durum dikkate alınırsa, Helsinki Belgesinin en önemli ilkesinin “sınırların dokunulmazlığı” ile ilgili maddesi olduğu ortaya çıkacaktır. Böylece Helsinki Belgesi ile İkinci Dünya Savaşı sonrasında çizilen Avrupa sınırlarının dokunulmazlığı, yani statüko, kesin olarak kabul edilmiştir.</p>

  <p>Helsinki Belgesi’ni imzalayan devletlerin “ticaret, sanayi, bilim ve teknoloji, çevre ve ekonomik uğraşın başka alanlarında işbirliğini geliştirme yolundaki çabalarının, Avrupa’da ve bir bütün olarak dünyada barış ve güvenliğin güçlendirilmesine yardımcı olacağını... bu alanlarda işbirliğinin ekonomik ve toplumsal ilerlemeyi oluşturacağını ve yaşam koşullarını iyileştireceğini” kabul etmeleri, ikinci sepetin temel varsayımıdır. Üçüncü sepetteki ilkeler, Doğu ile Batı blokları arasında daha sonra çatışmalara yol açacaktır. İki blok arasında ideolojik mücadelenin kaynaklarından biri olan “insan hakları”, bu kavramın farklı yorumlan ve ideolojik mücadelede bir silah olarak kullanılabilme özelliği, önemli bir sorun olarak ortaya çıkmıştır.</p>

  <p>Nihai Senet’te öngörülen anlaşmaların uygulanışını denetlemeye yönelik izleme konferansları da belirli aralıklarla toplanmaktadır. İlk konferans 1977-78’de Belgrad’da, İkincisi ise Kasım 1980’de Madrid’de toplandı. Avrupa Güvenlik ve İşbirliği Konferansı (CSCE), 1985’te iktidara gelen Gorbaçov’un Batı ile yakınlaşma politikası ve özellikle 1989 sonbaharında Doğu Avrupa ülkelerinde ortaya çıkan demokratikleşme hareketleriyle özel bir önem ve yeni Avrupa barış ve düzeninin kurulmasında ağırlıklı bir rol kazandı. Varşova Paktı’nın ortadan kalkması ve Konferansın tüm Avrupa devletlerinin katıldığı bir “forum” olmasıyla, 1990’da bir süreçten sürekli bir örgüt biçimine dönüştürülmesi ve bir sekreteryaya sahip olması gündeme geldi. Kimi gözlemcilere göre, AGİK, sürekli bir örgüte dönüştüğünde, Avrupa güvenliğinin sağlanmasında önemli bir paya sahip olabilecektir.</p>

  <p>AGİK bir konferans olarak örgütlendiğinde, güvenlik temeline oturmakta ve güvenliği amaçlamaktaydı. Ancak 1970’lerde haklı olarak demokrasi ve insan haklarına saygının yaygınlaştırılmaması durumunda güvenliğin de tehlikeye düşeceği düşünülmüş ve böylece Helsinki Belgesi’ne insan haklarıyla ilgili üçüncü sepet eklenmişti. Şimdi AGİK’in bu alanda da etkin bir rol oynaması gerektiği belirtilmekte ve Doğu Avrupa’daki gelişmeler bu eğilimi güçlendirmektedir. Ancak asıl bu amaçla, 1948 yılında kurulmuş olan ve o tarihten bu yana demokrasi ve insan hakları alanlarında çok başarılı çalışmalarda bulunan Avrupa Konseyi ile AGİK arasında bir görev çatışması olup olmayacağını ya da AGİK’in yalnızca güvenlik alanıyla mı sınırlandırılacağını gelecek yıllar belli edecektir.</p>

  <p>19-22 Kasım 1990’da Paris’te AGİK doruk toplantısı yapıldı. Bu toplantıyla AGİK, yaptırım gücü olmayan, ancak Avrupa’daki anlaşmazlık ve çatışmalarda yararlı roller üstlenebilecek çok daha kapsamlı bir çerçeveye sahip oldu. Toplantı, aynı zamanda, bloklar arası rekabetin, yani soğuk savaşın, tam anlamıyla tarihe karıştığını da resmi hale getirmiş ve Avrupa’nın bölünmüşlüğünün tümüyle aşılması yolunda önemli bir adım oluşturmuştur.</p>

  <p>1975 Helsinki toplantısından sonra, daha önce değinilen Madrid ve Viyana’da izleme toplantıları için bir araya gelen üye ülkeler, 1989 Ocak ayında “Avrupa’nın Geleceği İçin Çerçeve” başlıklı bir kapanış belgesi yayımlamışlardı. İşte bu belgede öngörülen çalışma konularının değerlendirilmesi Paris’te yapıldı. Bu konuların başında Viyana’da yürütülen Avrupa Konvansiyonel Kuvvet İndirimi (AKKUM) geliyordu. Bu antlaşma da NATO ile Varşova Paktı üyeleri arasında 20 Kasımda Paris’te imzalandı. AGİK’in Paris toplantısında aldığı kararlar (Paris Şartı) şöyle sıralanabilir: (i) Sürecin kurumsallaştırılması ve bir sekretaryanın kurulması; (ii) Avrupa bütünleşmesine yönelik adımların görüşüleceği bir konferansın her iki yılda bir düzenlenmesi; (iii) bir “Çatışmaların Önlenmesi Merkezi”nin kurulması ve bu merkezde çatışmaların durdurulmasına yönelik çalışmaların yapılması; (iv) kurulması planlanan AGİK parlamento organına “Avrupa Asamblesi” adının verilmesi; (v) hukukun üstünlüğünü vurgulayan AGİK yükümlülüklerinin yinelenmesi; (vi) AGİK’e üye ülkelerdeki seçimlerin denetlenmesine olanak sağlayacak bir mekanizmanın kurulması; (vii) Serbest rekabete dayalı pazar ekonomisinin geliştirilmesine yönelik işbirliği ilkelerinin saptanması; (viii) çevre korunması için çok yönlü işbirliğinin geliştirilmesi.</p>

  <p>1992 Temmuz’unda AGİK’in Helsinki’de yaptığı ikinci doruk toplantısında, üye ülkeler AGİK’in ortak güvenlik işlevini güçlendirmişlerdir. Artık olağanüstü toplantı için oybirliği aranmamakta ve ani bunalımlarda taraflar arasında erken danışma mekanizmaları oluşturulmaktadır. Araştırma ve rapor hazırlama özel grupları kurulmuş ve bu gruplar Bosna-Hersek, Ermenistan, Azerbaycan, Ukrayna, Moldova, Beyaz Rusya ve Orta Asya cumhuriyetlerinde görev almışlardır. 1992 Helsinki Belgesi, AGİK’in, Avrupa Birliği, NATO, Batı Avrupa Birliği ve Bağımsız Devletler Topluluğu’nun barışı koruma mekanizmalarına AGİK bölgesinde barışın korunması konusunda çağrıda bulunabileceğini hükme bağlamıştır. Ancak AGİK’in hâlâ Bosna-Hersek gibi çatışma noktalarında etkili olmasını sağlayacak bir güce ya da mekanizmaya sahip olmadığını da ayrıca belirtmek gerekir.</p>

  <h2 id="sigil_toc_id_345">II. YUMUŞAMA DÖNEMİNİN TEMEL KONULARI</h2>

  <h3 id="sigil_toc_id_346"><a id="ncx1814"/>Silahsızlanma</h3>

  <p class="nonindent">Silahsızlanma, bu kitabın ele aldığı dönem içinde, uluslararası ilişkilerin hiç bitmeyen sürekli konusu olmuş ve dolayısıyla yumuşama dönemi içinde de sürmüştür, özellikle BM içinde 1945’te büyük bir hevesle benimsenir görünen silahsızlanma çalışmaları, tam bir başarısızlığın öyküsüdür. Silahsızlanma çabalarındaki bu başarısızlığın ve hemen hemen tüm dünya ülkelerinde silahlanmaya ayrılan para ve kaynaklardaki korkunç artışın nedenleri, burada incelenemeyecek kadar çok ve son derece karmaşıktır. Uluslararası ilişkilerin son çözümlemede hâlâ güç unsuruna dayanması, insanın temelde saldırgan bir yaratık olması, şişirilmiş bir güvensizlik ve bunun sonucu olan kendini güvene alma duygusu gibi genel açıklamalardan, silahlanmanın ekonomik istikrarı sağladığına ait ekonomik açıklamalara kadar bir dizi neden aranmış ve çoğu bilimsel araştırma konusu olmuştur. Bugün, İkinci Dünya Savaşı sırasında ABD ile Sovyetler Birliği’nde güçlü bir duruma yükselen ve hâlâ etkilerini sürdüren askeri kuruluşların bu durumlarını bozmak istememeleri bir başka neden olarak belirtilmekte, ayrıca silah üretiminin durması halinde çok sayıda endüstrinin büyük zararlara uğrayacağı öne sürülmektedir. Bu gerekçelerin geçerliliği bugün olduğu gibi, herhalde yarın da tartışılacaktır. Bunların tartışılmadığı bir dünya ise tam anlamıyla bir düştür.</p>

  <h4 id="sigil_toc_id_347"><a id="ncx1817"/>1. Birleşmiş Milletlerde Silahsızlanma</h4>

  <p class="nonindent">BM Genel Kurulu, 14 Aralık 1946 tarihinde aldığı bir kararla, barış ve güvenliğin sağlanmasında silahsızlanmanın en önemli paya sahip olduğunu kabul etmişti. BM çerçevesi içinde silahsızlanma yolunda gelişme sağlanması için, Genel Kurul bir Atom Enerjisi Komisyonu, Güvenlik Konseyi de bir Klasik Silahlar Komisyonu kurdu. 1946-1952 yılları arasında başarısız çalışmalar yapan bu iki komisyon, 1952’de tek bir komisyon biçiminde birleştirildi. Genel Kurul’un kurup Güvenlik Konseyi’nin denetimi altına koyduğu ve Güvenlik Konseyi üyelerine Kanada’nın da katılmasıyla oluşan bu “Silahsızlanma Komisyonu” 1952-1965 yılları arasında çalıştı. Silahsızlanma Komisyonu’nun amaçları şöyle sıralanmıştı: (i) Aşamalarla tüm silahlı kuvvetlerin ve tüm savaş araçlarının dengeli bir biçimde indirilmesi, sınırlandırılması ve düzenlenmesi, (ii) Kitlesel yok etme etkisine sahip tüm silahların ortadan kaldırılması için tedbirler alınması, (iii) Atom silahlarının yasaklanması için atom enerjisinin etkili uluslararası denetimi ve atom enerjisinin barışçı amaçlarla kullanılması.</p>

  <p>Silahsızlanma Komisyonu’nun bu amaçlar doğrultusunda yaptığı çalışmalar 1954 yılında tam bir çıkmaza girince, Kanada, Fransa, Sovyetler Birliği, İngiltere ve ABD temsilcilerinin oluşturduğu bir alt komite kuruldu ve bu komite 1957 yılına kadar çalıştı.</p>

  <p>Bu ilk silahsızlanma görüşmelerinde Batılı devletlerin tutumu özet olarak şuydu: Uygun denetim sistemleriyle (örneğin havadan fotoğraf) klasik silahların ve silahlı kuvvetlerin sayısında indirim ve sınırlamanın öncelikle ele alınması. Sovyetler Birliği ise nükleer silah denemelerinin hemen yasaklanması ve bu tür silahların kullanılmaması yükümlülüğü konusunda ısrar etmekteydi. Bu iki birbirine zıt tutum bağdaştırılamayınca, alt komite 1957 yılında çalışmalarına son verdi. Bundan sonra Silahsızlanma Komisyonu silahsızlanma görüşmelerinde öncü rolünü yitirdi ve biri 1960 öteki 1965 yılında iki toplantı daha yaptıysa da herhangi bir sonuca ulaşamadı. 1960’larla birlikte BM’de yürütülen silahsızlanma görüşmelerinin bu başarısızlığı, bu görüşmelerin BM’nin dışına çıkmasına ve yalnız nükleer silahları konu almasına yol açmıştır. BM Genel Sekreteri de 1959 yılında silahsızlanma görüşmelerinin BM’nin çerçevesi dışına çıkarılmasının tehlikelerine ve yaratabileceği sorunlara dikkati çekmiştir.</p>

  <p>1961 yılında bu komiteye sekiz bağlantısız devletin katılmasıyla 18 Devlet Silahsızlanma Komitesi kuruldu ve 1969’da üye sayısı 26’ya yükseltilerek adı “Silahsızlanma Komitesi Konferansı” olarak değiştirildi. 1979 yılında Genel Kurul’un 10. özel Toplantısı tümüyle silahsızlanma çıkmazına bir çare bulmaya ayrıldı. Bu toplantıda Silahsızlanma Komitesi Konferansının üye sayısı 40’a yükseltildi ve 1965 yılından beri çalışmamakta olan BM Silahsızlanma Komisyonu, evrensel niteliğe sahip etkin bir silahsızlanma forumu için mücadele veren bağlantısız devletler tarafından yeniden kuruldu. Toplantıdan sonra yayımlanan bildiride şu görüşe yer verilmektedir: “Sürekli bir uluslararası barış ve güvenlik, askeri ittifaklar tarafından silahların artırılması, karşılıklı caydırma ya da stratejik üstünlük doktrinleri üzerine kurulamaz. Gerçek ve sürekli bir barış, BM Antlaşmasında öngörülen güvenlik sisteminin etkili bir uygulaması ve yine etkili uluslararası denetim altında genel ve sonunda tam silahsızlanmaya varacak olan, silahların ve silahlı kuvvetlerin sayılarında hızlı ve esaslı bir indirim, uluslararası anlaşma ve karşılıklı özendirme ile yaratılabilir... Silahsızlanma tedbirlerinin uygulanması sonucunda elde edilecek kaynaklar, tüm ulusların ekonomik ve toplumsal yararı için ayrılmalı ve gelişmiş ülkelerle gelişmekte olan ülkeler arasındaki ekonomik farkın kapatılmasına katkıda bulunmalıdır.”</p>

  <p>Toplantıda kabul edilen “Eylem Programı”na göre, nükleer silahsızlanma şu amaçların gerçekleştirilmesi için acil görüşmeleri gerektirmekteydi: (i) Nükleer silahların geliştirilmesinin durdurulması, (ii) Her türlü nükleer silahın, bunları fırlatma araçlarının ve silah yapımında kullanılan “füzyon” maddelerinin üretiminin durdurulması. (iii) Sonunda, nükleer silah ve bunları fırlatacak olan araç stoklarının en kısa süre içinde tüm olarak ortadan kaldırılmasına varacak olan dengeli ve giderek artan bir tempoda azaltılması için, üzerinde anlaşmaya varılacak zaman dilimlerinde kapsamlı ve aşamalı bir programın hazırlanması. Program ayrıca, sürdürülen denemeleri yasaklama ve stratejik silahların sınırlandırılması görüşmelerinin (SALT II) en yakın zamanda sonuçlandırılmasını ve nükleer silahlardan arındırılmış bölgelerin kurulmasını istemiştir. Eylem Programı bunlardan başka, silahlı kuvvetlerin ve klasik silahların sınırlandırılması ve giderek azaltılması yolundaki çalışmaların kararlı bir biçimde sürdürülmesini de benimsemiş ve üzerinde karşılıklı olarak anlaşmaya varılacak bir ölçüte göre askeri bütçelerin de giderek azaltılmasını önermişti. Mekanizma konusunda ise BM’nin silahsızlanma alanında birinci derecede sorumluluğu ve merkezi rolü olduğu vurgulanmıştır.</p>

  <p>Silahsızlanma görüşmelerini BM içine çekme çabalarına rağmen, özellikle nükleer silahların sınırlandırılması alanında asıl başarı, BM’nin dışında, ABD ile Sovyetler Birliği arasındaki ikili ya da çok taraflı uluslararası antlaşmalarla gerçekleşmiştir. Böyle olunca da nükleer silahların sınırlandırılması ve çok yavaş gelişme gösteren MBFR görüşmeleri dışında, klasik silahlarda silahsızlanma konusunda AKKUM antlaşmasına kadar kayda değer bir gelişme sağlanamamıştır.</p>

  <h4 id="sigil_toc_id_348"><a id="ncx1825"/>2. Stratejik Silahların Sınırlandırılması Görüşmeleri (SALT)</h4>

  <p class="nonindent">Stratejik Silahların Sınırlandırılması Görüşmeleri ABD ile Sovyetler Birliği arasında stratejik nükleer silahların, fırlatma sistemlerinin ve bunlarla ilgili saldırı ve savunma silah sistemlerinin denetimi üzerinde anlaşmaya varmak amacına yönelik çabalardır. SALT görüşmeleri önce 1969 yılında Helsinki’de başladı. Başlangıçtaki amaç, tarafların o sırada yapmayı tasarladıkları füze karşıtı silah sistemlerinin sınırlandırılması ya da tümüyle ortadan kaldırılmasıydı. Daha sonra şu konular da görüşmeler içine alındı: Nükleer denemeleri kapsamlı bir biçimde yasaklama, belirli bölgelerin nükleer silahlardan arındırılması, belirli tipte nükleer silah fırlatma sistemlerinin sayılarının sınırlandırılması, çok başlıklı nükleer füzelerin (MIRV) sayısına bir tavan konması, füze karşıtı silah depo alanlarının azaltılması ve sınırlı savaşın genel bir nükleer savaşa doğru tırmanmasından kaçınılması.</p>

  <p>1969-1972 yılları arasındaki SALT I görüşmelerinde, her iki ülkede de füze karşıtı silah sistemlerinin iki tane olması üzerinde anlaşmaya varıldı. İkinci bir anlaşmayla, nükleer başlıklı füze fırlatma sistemlerinin sayılarının sınırlandırılması konusunda başarı sağlanmışsa da MIRV’larla ilgili bir anlaşmaya varmak mümkün olamamıştır.</p>

  <p>SALT II’nin anahatları, 1973’te Washington’daki Nixon-Brejnev zirve toplantısında belirlenmiştir. Bu toplantı, tarafların şu konularda anlaşmaya varmaları gerektiğini ilan etmekteydi: (i) Saldırgan nitelikli stratejik silahlara sürekli bir tavanın konması; (ii) tarafların saldırgan silah depolarında nitelik geliştirilmesinin denetimi; (iii) sonunda stratejik silahların karşılıklı olarak indirimi. Silahların denetimi hükümlerini de içeren SALT II Antlaşması, 1979 yılında Viyana’da Başkan Carter ile Brejnev arasında imzalandı. Daha sonra Carter, SALT II’yi onay için Amerikan Senatosu’na sundu.</p>

  <p>SALT I ve II Antlaşmaları, iki süper devlet arasında yumuşama döneminin ürünleri olarak kabul edilebilir. Ancak 1979 yılında Sovyetler’in Afganistan’ı işgali, Asya ve Afrika kıtalarına çeşitli müdahaleleri ve silahlanma alanında kazandığı güç, ABD’yi yeni girişimlerde bulunmaya itmişti. Bu girişimler arasında, Sovyetler Birliği ile ticarette ihracat sınırlamalarının konması, 1980 Moskova Olimpiyatı’nın boykot edilmesi ve Amerikan askeri gücünün artırılarak Sovyet gücünden daha üstün bir duruma getirilmesi yolundaki tedbirler sayılabilir. Bütün bu gelişmelerin sonunda, Amerikan Senatosu’nun SALT II Antlaşması’nı onaylaması olasılığı da azalmıştı. Ne SALT I ne de SALT II kapsamlı bir silahların denetimi girişimi sayılamazsa da ilerde benzer nitelikte görüşmelere önemli bir örnek oluşturmaktadırlar. Ancak iki süper devlet arasındaki ilişkilerin gerginleşmesi, 1980’lerde silahlanma yarışının hiç olmazsa belirli bir denetim altına alınması umutlarını da boşa çıkarmaktaydı.</p>

  <p>1980’de ABD başkanı olan Ronald Reagan, başlangıçta SALT II Antlaşması’na karşı bir tutum takınmasına karşın büyük ölçüde NATO’nun Avrupalı müttefiklerinden gelen baskılar karşısında Stratejik Silahların Azaltılması Görüşmeleri (START) adıyla bilinen bir öneride bulundu ve ABD ile Sovyetler Birliği arasında 1982 Haziranında Cenevre’de görüşmeler başladı. Ancak NATO’nun Avrupa’ya Cruise ve Pershing II gibi orta menzilli füzeler yerleştirmesi ve Reagan’ın uzayda füze savunması temeline dayanan Stratejik Savunma Girişimi (SDI) çalışmalarını başlatması üzerine Sovyet tarafı görüşmelerden çekildi.</p>

  <p>1985 yılında yeniden başlayan START görüşmeleri, daha kolay anlaşmaya varmak amacıyla üç ayrı bölüme ayrıldı: Stratejik nükleer silahlar, orta menzilli füzeler ve uzay silahları. İki önderin 1986 Ekiminde katıldığı Reykjavik doruğunda görüşmeler, Reagan’ın SDI’da ısrarı yüzünden başarıya ulaşamamışsa da, 1987’de orta menzilli füzeler üzerinde anlaşmaya varılmasıyla START’ın önündeki engeller kalktı. Sovyetler Birliği, 1989 Eylülünde SDI konusunda yumuşadı ve ABD’nin yeni başkanı George Bush’a görüşme önerisinde bulunuldu. İki önder 1990 Haziranında Washington’da bir araya gelerek START kapsamına giren konularda bir ön anlaşmaya vardılar. ABD ile Sovyetler Birliği’nin savaş başlıkları sayısının 12.000’den 9.000 dolayına indirilmesi öngörülmekteydi. 31 Temmuz 1991’de Moskova’da Bush ve Gorbaçov START I Antlaşması’nı imzaladılar. Antlaşma, ABD ve Sovyet stratejik nükleer güçlerinde yaklaşık % 25 ile % 30 oranında bir indirime gidilmesini öngörüyordu. Buna ek olarak, antlaşma koşullarına uyulup uyulmadığını izlemek üzere geniş ve önceden izin almayı gerektirmeyen bir yerinde denetim sistemi kurulacaktı.</p>

  <h4 id="sigil_toc_id_349"><a id="ncx1833"/>3. Karşılıklı ve Dengeli Güç İndirimi Görüşmeleri (MBFR) ve AKKUM (CFE)</h4>

  <p class="nonindent">Orta Avrupa’da Karşılıklı ve Dengeli Güç İndirimi Görüşmeleri (MBFR) 1973 yılında Viyana’da başladı. Toplantılara Fransa ve İzlanda dışındaki bütün NATO devletleri ve Varşova Paktı üyeleri katıldı. Katılanlar iki bölüme ayrılmaktaydı: (i) Asıl Katılan Devletler. Bunlar kuvvetlerinde indirim yapacak ülkelerdi: ABD, Kanada, İngiltere, Federal Almanya, Belçika, Hollanda, Lüxembourg, Sovyetler Birliği, Demokratik Almanya, Çekoslovakya ve Polonya. (ii) Özel Statülü Katılmacılar. Bunlar, indirim bölgesinde kuvvetleri olmayan, dolayısıyla indirim yapmaları söz konusu olmamakla birlikte, indirimden şu ya da bu biçimde etkilenebilecek NATO ve Varşova Paktı üyeleriydi. Bunlar için “kanat ülkeler” deyimi de kullanılmaktaydı: Türkiye, Yunanistan, İtalya, Danimarka, Norveç, Bulgaristan, Romanya ve Macaristan.</p>

  <p>Görüşmelerin 1973 yılındaki bölümünde bir bildiri yayımlandı. Bu bildirinin önemli noktaları şöyle sıralanabilir:</p>

  <p>(i) Görüşmelerin Orta Avrupa’daki silah ve kuvvetlerin karşılıklı indirimine ve bunlarla ilgili yan önlemlere odaklaştırılması kararlaştırılmıştır.</p>

  <p>(ii) Görüşmelerin genel hedefi, Avrupa’da güvenlik ve barışın güçlendirilmesine ve istikrarlı ilişkiler kurulmasına katkıda bulunmaktır.</p>

  <p>(iii) Spesifik düzenlemelerin zaman ve kapsam itibariyle tarafların güvenliğinin azaltılmaması ilkesine uygun olacak biçimde yapılması üzerinde görüş birliğine varılmıştır.</p>

  <p>Görüşmelerde, Batılı devletler genel olarak şu ilkeleri savunmuşlardır:</p>

  <p>(i) Bölgede istikrarı oluşturan kara kuvvetleri personeli ve tanklarda Doğu Bloku lehine var olan eşitsizliğin giderilmesi ve böylece görüşmeler sonunda ortaya çıkacak genel durumun istikrarlı olması ve böyle bir sonuca ancak ortak tavan saptanmasıyla ulaşılabileceği.</p>

  <p>(ii) İndirim görüşme ve anlaşmalarının iki aşamada yapılması. Orta Avrupa’da asıl istikrarı yaratan Sovyet ve Amerikan kuvvetleri olduğuna göre, önce bunlarda indirime gidilip, taraflar iyi niyetini gösterdikten sonra, öteki devlet kuvvetlerinin ikinci aşamada indirime uğraması.</p>

  <p>(iii) Özel statülü katılmacıların çıkarlarının korunması ve güvenliklerinin azalmaması için, birinci aşama anlaşmalarına özel hükümlerin konması (Orta Avrupa’dan çekilecek olan Sovyet kuvvetlerinin, örneğin Kafkaslara yerleştirilme olasılığı karşısında, Türkiye açısından önemli olan noktanın bu olduğu açıktır).</p>

  <p>(iv) Orta Avrupa’da yapılacak indirimlerin geçerliliğini ve sürekliliğini sağlayacak yan önlemlere, yani güvenlik sağlayıcı önlemlere anlaşmada yer verilmesi.</p>

  <p>Doğu Bloku devletlerinin görüşleri ise şöyle özetlenebilir:</p>

  <p>(i) Orta Avrupa’da tarihsel süreç içinde oluşmuş bir güç ilişkisi ve istikrar vardır. Bunu değiştirmemek ve kuvvetlerde eşit indirim yaparak her bölgedeki silah ve güç birikimini azaltmak gerekir.</p>

  <p>(ii) İndirimler yalnız kara kuvvetlerinde değil, nükleer silahlar dâhil, bölgedeki tüm kuvvetlerde yapılmalıdır.</p>

  <p>(iii) İndirimler yalnız personelde değil, aynı zamanda silah ve malzemede de yapılmalıdır.</p>

  <p>(iv) Viyana görüşmeleri bloklar arasında değil, uluslar arasındadır. Bu bakımdan, tüm asıl katılmacılar, aynı zamanda, kuvvetlerinde yapacakları indirimlerle ilgili yükümlülüklere girmelidirler.</p>

  <p>(v) Doğu Bloku, kanatların güvenliğinin azaltılmaması ilkesini kabul etmektedir. Bununla birlikte, Orta Avrupa’da yapılacak herkesçe kabul edilebilir ve hakkaniyete uygun bir anlaşmayla, kanat güvenliğinin en iyi biçimde sağlanacağı düşüncesindedir. Orta Avrupa’dan çekilecek kuvvetlerin bir noktada toplanmayıp dağıtılacağına ilişkin bir hüküm, anlaşma maddeleri arasına konabilir.</p>

  <p>(vi) Doğu Bloku, yan ve güvenlik getirici önlemlerin indirimden sonra görüşülmesini istemektedir.</p>

  <p>1973’ten beri süren MBFR görüşmelerinde Batı’nın tutumuna değişiklik getiren bazı önerilerin Doğu Bloku’na duyurulması ve Doğu’nun da bu önerilere olumlu cevap vermesiyle gelişme sağlanmış ve tarafların görüşleri arasında, özellikle ikinci aşama indirimleriyle ilgili güvenceler, Sovyet tanklarında indirim ve ortak tavanlar gibi konularda yaklaşma olmuştur.</p>

  <p>1980’li yılların ortalarına gelindiğinde, MBFR görüşmelerinde önemli bir ilerleme kaydedilmedi. Ancak 1970’li yılların başlarından beri süren bu görüşmelerden elde edilen değerli bilgi ve deneyler boşa çıkmadı. Çünkü MBFR’ın bittiği yerde 1988 yılında Avrupa Konvansiyonel Kuvvet Müzakereleri (AKKUM-CFE) başladı. AKKUM’un çalışma konusu yalnız Doğu ve Orta Avrupa ile sınırlı değildir. Atlantik’ten Urallar’a kadar bütün Avrupa’da NATO ve Varşova Paktı’na ait klasik silahlarda indirim ve daha tabanda denge sağlamak amaçlanmaktaydı. AKKUM’un başarısıyla nükleer eşik yükselmiş, Avrupa’da askeri denge sağlanarak yumuşama ortamının gelişmesine önemli katkıda bulunulmuştur. Ayrıca kuvvetlerin indirilmesiyle, herhangi bir saldırının uyarı zamanı artmış ve bu da caydırıcılığı güçlendirerek silah istikrarının sağlanmasına yardımcı olmuştur.</p>

  <h4 id="sigil_toc_id_350"><a id="ncx1854"/>4. Latin Amerika’da Nükleer Silahların Yasaklanması Antlaşması</h4>

  <p class="nonindent">Tlatelolco Antlaşması da denen ve Latin Amerika kıtasını nükleer silahlardan arındıran antlaşma Meksiko’da 1967 yılında imzalandı. 1980 yılına gelindiğinde, antlaşma 25 Latin Amerika ülkesi tarafından imzalanmış ve 22’si tarafından onaylanarak yürürlüğe girmiştir. Antlaşma iki protokolden oluşmaktadır. Birinci protokol Latin Amerika ve Kuzey Amerika’da toprak çıkarları bulunan devletler için yapılmıştır. İkinci protokol ise bütün nükleer güce sahip ülkeleri içermektedir. Latin Amerika’da nükleer silah yasaklanmıştır ve nükleer devletler kıtadaki üslerine bu silahları konuşlandırmayacaklardır. Yine 1980’lere gelindiğinde, ABD, Sovyetler Birliği, İngiltere, Fransa ve Çin ikinci protokolü kabul etmişlerdir. Antlaşma ayrıca hükümlerine uyulup uyulmadığını denetleyecek olan işlevsel bir mekanizma da kurmuştur.</p>

  <p>Tlatelolco Antlaşması, bölge devletleri tarafından belirli bir bölgeyi nükleer silahlardan arındıran ilk antlaşma olarak önemlidir. Tek olumsuz yanı, nükleer programlara sahip Arjantin, Brezilya, Şili ve Küba’nın antlaşmayı tümüyle kabul etmemiş olmalarıdır. Tlatelolco Antlaşması, Afrika, Pasifik ve Ortadoğu gibi bölgelerde benzeri antlaşmalara örnek oluşturması açısından da önemlidir.</p>

  <h4 id="sigil_toc_id_351"><a id="ncx1858"/>5. Denizyatağı Antlaşması</h4>

  <p class="nonindent">Nükleer silahlarla kitle halinde yıkıma yol açabilecek öteki silahların, devletlerin 12 millik karasularının ötesinde, okyanusların denizyatağına konuşlandırılmasını yasaklayan antlaşma 1971 yılında yapıldı. Denizyatağı antlaşması, 1970’te BM Genel Kurulu’nun 25. toplantısında hazırlanmış ve 1971 yılında devletlerin imza ve onayına açılmıştır. ABD, Sovyetler Birliği ve İngiltere gibi nükleer silaha sahip devletler de dâhil, antlaşma dünya ülkelerinin çoğunluğu tarafından imzalanmıştır. Yukardaki üç ülke aynı zamanda onaylamış bulunmaktadırlar.</p>

  <p>Denizyatağı Antlaşması, Antarktika’yı (1959), dış uzayı (1967) ve Latin Amerika’yı (1967) nükleer silahlardan arındıran antlaşmaları tamamlar niteliktedir. Ancak antlaşmanın, devletlerin 12 millik bitişik bölgelerine nükleer silah yerleştirmelerini yasaklamadığından, önemi gölgelenmektedir. Ayrıca Fransa ve ÇHC gibi iki nükleer gücün antlaşmayı imzalamaması da bir zayıflık unsuru olarak kabul edilmelidir. Antlaşmayı eleştirenler, iki süper devletin zaten denizyatağına nükleer silahlar yerleştirmek istemediğini söylemekte, destekleyenler ise, denizyatağında bir silahlanma yarışı başlamadan hukuki bir yasak getirilmesinin avantajlarını vurgulamaktadırlar. Ancak şu da var ki, denizyatağına konmasa bile, dünya denizlerinde dolaşan nükleer denizaltıların taşıdıkları nükleer silahlar ve fırlatma sistemleri, denizleri güvenli bölgeler olmaktan çıkarmaktadır.</p>

  <h4 id="sigil_toc_id_352"><a id="ncx1862"/>6. Orta Erimli Nükleer Füzelerin Yasaklanması Anlaşması (INF)</h4>

  <p class="nonindent">1980’li yıllarla birlikte Avrupa’daki silah dengesini kendi lehine çevirmeye çalışan Sovyetler Birliği, orta erimli ve Avrupa’ya yönelik SS-20 füzelerini gerek kendi topraklarına, gerekse Doğu Avrupa’daki müttefiklerine yerleştirmeye başlamıştı. ABD’nin buna verdiği cevap, yine orta erimli Pershing II ve Cruise füzelerinin Avrupa’ya yerleştirilmesi oldu. Ancak 1985’te Gorbaçov’un Sovyetler Birliği’nde işbaşına geçmesi ve ABD’de Başkan Reagan’ın, başkanlığının ilk yıllarından sonra silahsızlanma çabalarına olumlu yaklaşmasıyla, iki ülke arasında INF denen orta erimli füzelerin yasaklanması görüşmeleri başladı. Bu sonucun alınmasında Avrupa ülkeleri kamuoyundaki nükleer silah karşıtı görüşlerin ve hareketlerin de etkisi vardır. Cenevre’ de yapılan ön görüşmelerden sonra, 18 Eylül’de iki tarafın görüş birliğine vardıkları açıklandı. Bu arada stratejik nükleer silahların sınırlandırılması görüşmeleri de sürmekteydi. 24 Kasım’da Cenevre’de buluşan Dışişleri Bakanları Shultz ve Şevardnadze, her iki ülkenin erimleri 500 ile 5499 km. arasında olan nükleer füzelerini yasaklayan, yani Avrupa’da tümünün yok edilmesini öngören (0 çözüm) bir anlaşmanın koşullarını belirlediler. İki önder arasındaki doruk toplantısı 8-10 Aralık 1987’de Washington’da gerçekleşti ve 8 Aralık’ta INF Antlaşması imzalandı.</p>

  <p>Bu antlaşma, soğuk savaşın iki önderi arasında gerçekleşen ilk sıfır çözümlü nükleer silah antlaşmasıydı ve bu yönüyle ABD ile Sovyetler Birliği arasında ortaya çıkan yumuşamanın gelişmesine önemli bir katkıda bulundu. INF’in yarattığı iyimserlik havası içinde START görüşmelerinin de kısa bir süre içinde olumlu bir sonuca varacağı umudu doğdu.</p>

  <h3 id="sigil_toc_id_353"><a id="ncx1866"/>Kruşçev Sonrası Çin-Sovyet Anlaşmazlığı</h3>

  <h4 id="sigil_toc_id_354"><a id="ncx1867"/>1. Ödün Bekleme Dönemi</h4>

  <p class="nonindent">Kruşçev’in iktidardan düşürülüşünden hemen sonra, ÇHC yöneticileri Sovyet önderlerine 1964 Ekiminde bir tebrik mektubu gönderdiler. Burada yeni önderler tebrik edilmekte, Sovyetler’in ekonomi ve uzay çalışmalarındaki başarıları övülmekteydi. Yeni Sovyet önderleri ise, Kasım ayında verdikleri cevapta, Sovyet ve Çin partileri arasındaki ve uluslararası komünist hareket içindeki dayanışmanın güçlendirilmesi dileğinde bulundular. Her iki tarafın da açık polemiğe bir son vermekte kendi çıkarlarına bazı sonuçlar bekledikleri açıktı. Sovyet önderleri Çin ile yakınlaşmayı ümit ediyorlar ve böylece Çin’e yapılan sert saldırıların öteki komünist devletler üzerindeki kötü etkisini ortadan kaldırıp Doğu Bloku’nun Moskova’nın önderliğinde yeniden birliğine kavuşmasını istiyorlardı. Çin önderleri ise yeni Sovyet önderlerinin Kruşçev politikasından Pekin lehine ne ölçüde ödün vereceklerini görmek için bekliyorlardı.</p>

  <p>Bu hava içinde, Leonid Brejnev verdiği bir demeçte Sovyet dış politikasının değişmeyeceğini ve bu politikanın “barış içinde bir arada yaşama” ilkesi üzerinde sürdürüleceğini açıkladı. Yani Sovyet önderleri görüşmeler yoluyla anlaşmazlıkları ortadan kaldırmak için kapıyı açık bırakmakla birlikte, Pekin’in beklediği ödünleri vermeye yanaşmamışlar, Kruşçev’in 1956 yılında ortaya koyduğu temel ilkeleri değiştirmek istememişlerdir. Bu tutumun temel nedeni, Sovyet dış politikasının özelliklerinden kaynaklanmaktadır.</p>

  <h4 id="sigil_toc_id_355"><a id="ncx1871"/>2. Sovyet Dış Politikasının Temel Özellikleri</h4>

  <p class="nonindent">Belirli bir süreç içinde açıkça ortaya çıkacaktır ki iki ülke arasındaki ilişkilerdeki bunalımın nedeni Kruşçev’in kişiliği değildi. Bunun temel nedenini Stalin sonrası dönemin özelliklerinde, Sovyet ekonomisinde, toplumdaki değişen koşullarda ve dolayısıyla kendi dış politikasında aramak yanlış olmayacaktır. Yeni Sovyet önderleri şu amaçları gerçekleştirmek istemekteydiler:</p>

  <p>(i) Yeni Sovyet önderleri, her şeyden önce, iktidarlarını güçlendirmek peşindeydiler. Çin’e temel ödünler vererek, gerek parti içinde gerek Sovyet toplumunda güçlü bir muhalefetle karşılaşmak her zaman mümkündü.</p>

  <p>(ii) Sovyet ekonomisini daha akılcı ve sağlam temellere dayandırmak görevi omuzlarındaydı. Gelişmiş ve her gün biraz daha gelişmekte olan Sovyet ekonomisini, Ortodoks Marksizm’e uygun olarak yönetmenin doğru olmadığını anlamışlardı.</p>

  <p>(iii) Uluslararası komünist harekette Moskova’nın yerini sağlamlaştırmak, Sovyet önderlerinin blok içinde en çok önem verdikleri konuydu. Pekin’e temelde bazı ödünler vermek, onun dümen suyundan gitmek olacaktı ki bu durum Moskova’nın prestijini sarsabilirdi.</p>

  <p>(iv) Dış politikada, Batı’nın Sovyetler’in karşısına birleşik bir nükleer güçle çıkmasını önlemek, Sovyet önderlerine öteki sorunlardan daha önemli görünmekteydi. Bu yüzden, Batı’ya özellikle nükleer silahlar konusunda esnek bir politikayla yaklaşmak gerekiyordu. Bu noktada Çin’e ödün veremezlerdi. Üstelik Çin’in Güneydoğu Asya ve Hindistan’a doğru ilerlemesini ve buralarda Moskova aleyhine gücünü artırmasını da önlemek istiyorlardı.</p>

  <p>İşte bu nedenlerle, yeni Sovyet önderlerinin, Çin’in yakınlaşma için koşul olarak ortaya koyduğu temel ödünleri vermesi çok güçtü. Bunun için “barış içinde bir arada yaşama” ilkesi hemen tekrarlanmış, Çin’in toplanmasını istemediği komünist partiler konferansının üstünden hemen sünger geçirilmemiş ve Brejnev, doğrudan Çin’i hedef alarak, nükleer silahların yayılmasına karşı olduklarını belirtmiştir.</p>

  <h4 id="sigil_toc_id_356"><a id="ncx1879"/>3. İlişkilerin Yeniden Bozulması</h4>

  <p class="nonindent">1965 yılının yazında toplanması kararlaştırılmış bulunan Asya-Afrika ülkelerinin konferansına Sovyetler’in de katılmak istemesi, iki ülke arasındaki ilişkilerin gerginleşmesine ve polemiğin ağırlaşmasına yol açtı. Sovyetler Birliği 1955 yılındaki Bandung Konferansı’na katılmamıştı. Bu konferansta ÇHC alanı boş bulmuş ve bağlantısız ülkeler üzerindeki etkisini Moskova aleyhine artırmaya başlamıştı. Yeni Sovyet önderleri bu yanlışı bir daha tekrarlamamak ve böylece Çin’in eline yeni olanaklar vermemek istemişler ve Cezayir’de toplanacak olan ikinci konferansa katılmak için yollar aramaya başlayarak, bu yolda Hindistan’ı kullanmak yoluna gitmişlerdi. Bu katılma isteği ÇHC’yi endişelendirmiş ve Sovyetler’in bir Asya devleti olmadığı gerekçesiyle bunu engellemeye çalışmıştı.</p>

  <p>1965 yılının başında ABD’nin Kuzey Vietnam’ı bombalamasıyla ağırlaşan Vietnam bunalımı, tüm uluslararası ilişkileri bozduğu gibi, Çin-Sovyet ilişkilerine de olumsuz etki yaptı ve Çin önderleri Sovyetler’e saldırabilmek için aradıkları fırsatı yakaladılar. Başlangıçta Vietnam bunalımının iki ülkeyi birbirine yaklaştıracağı sanılıyordu. Ancak iki ülkenin soruna bakış açıları değişikti. Sovyetler Birliği’ne göre Vietnam’da ABD saldırgandı ve bu hareketiyle dünya barışını ve “barış içinde bir arada yaşama” ilkesini tehlikeye düşürmekteydi. Çin’e göre ise ABD Çin’i kalıbı içerisinde tutabilmek için Vietnam’daydı ve Hindiçini’nde Çin’in uluslararası planda ve özellikle Asya-Afrika’nın yeni bağımsız ülkeleri arasında prestijini artıracak olan bir ulusal kurtuluş savaşı sürmekteydi. İşte bu değişik ve hatta birbirine zıt iki görüş yüzünden iki ülkenin arası daha da açılmış, Sovyetler’in işi tatlıya bağlama çabası, Çin’in eline, Moskova’ya karşı kullanılacak silahlar vermişti.</p>

  <h4 id="sigil_toc_id_357"><a id="ncx1883"/>4. “Çin’i Çevreleme Politikası”</h4>

  <p class="nonindent">ÇHC yöneticilerine göre Sovyetler’in “birlikte hareket” ve “Kuzey Vietnam’a yardım” iddiaları birer hileydi. Çünkü Çin yorumuna göre Sovyetler’in Kuzey Vietnam’a yardımını ABD de onaylamakta ve hatta asker yollamasını istemekteydi. Kuzey Vietnam’a Sovyet askeri egemen olduğu takdirde, sorun iki ülke arasında kalacak, ABD, emperyalizmini uygulamakta karşısında kendisi gibi düşünen bir devlet bulacak ve sorun çözüme bağlanacaktı. Çin, Sovyet davranışlarını Sovyet-Amerikan işbirliği açısından görmekte ya da öyle görmek istemekteydi.</p>

  <p>Aslında Çin, Vietnam’a Sovyet müdahalesine daha geniş bir çerçeve içinde bakmakta ve bunu ABD ile Sovyetler Birliği’nin “Çin’i çevreleme politikalarının” bir bölümü olarak yorumlamaktaydı. İşin aslına bakılırsa, 1966 yılından başlayarak, Sovyetler Birliği Çin’e karşı Asya’da durumunu kuvvetlendirmek için bazı girişimlerde bulunmuştu. Bunlar arasında şunlar sayılabilir: (i) Ocak 1966’da Brejnev’in Moğolistan Halk Cumhuriyeti’ni ziyareti sonunda iki ülke arasında bir Dostluk, İşbirliği ve Karşılıklı Yardım Antlaşması’nın imzalanması; (ii) SBKP’nin güçlü adamı A. N. Şelepin’in Kuzey Vietnam’ı ziyareti sonunda iki ülke arasındaki ilişkilerin güçlendirilmesi ve bir yardım antlaşmasının imzalanması; (iii) Ocak 1966’da Sovyet Başbakanı Kosigin’in girişimiyle Taşkent’te Hindistan ile Pakistan arasında gerçekleştirilen antlaşma ve Sovyetler’in bu yolla Çin’in yanı başında etkinlik kazanması; (iv) 1966 Temmuzunda Sovyet Dışişleri Bakanı A. Gromiko’nun Japonya’yı ziyaretiyle iki ülke arasında iyi ilişkiler kurulması ve bir de ticaret anlaşması imzalanması.</p>

  <p>ÇHC bu ziyaretleri, Asya’da Çin’e ve devrimine karşı Sovyetler Birliği, ABD ve Japonya arasında kurulmakta olan bir “Kutsal İttifak” olarak değerlendirdi. Dikkat edilirse görülmektedir ki, Sovyetler’in ilişkilerini geliştirmek istediği bu dört ülke, Çin’i de dört yönden çevrelemekteydi. İşte bu yüzden, Çin Sovyetler Birliği’ni, ABD ile işbirliği halinde, Çin’i “çevrelemek”le suçlamıştı. Bugün böyle bir “kutsal ittifakın” yeniden kurulması biraz zorlama olarak görülebilir. Daha önce değinildiği gibi, bugün ABD ile Rusya arasında özellikle Uzakdoğu konusunda bir yakınlık gözlenmektedir. Her ne kadar Rusya Uzakdoğu’da Çin ile ilişkilerine özel bir önem vermekteyse de, Çin’in ilerde Orta Asya Cumhuriyetleri ile kuracağı yakın ilişki ve bu ülkelerden Çin ve Sovyet sınırına bitişik olanlarda etkisini artırması, yöredeki gelişmelere karşı duyarlı olan Rusya’da endişe yaratabilir ve bu devlet ABD ve Japonya ile birlikte hareket etme fırsatlarını kollayabilir.</p>

  <p>Yine otuz yıl öncesine dönersek, Kruşçev’in düşürülüşünden sonraki gelişmeler, iki devlet arasındaki anlaşmazlığın niteliğini, Kruşçev dönemine göre daha açık olarak ortaya çıkarmıştır. Gerçekten, Moskova-Pekin çatışması, iki büyük ve komşu devletin yaşamsal ulusal çıkarlarının, askeri, ekonomik ve etki alanı kurma mücadelelerinin işin içine girdiği bir uyuşmazlıktı. Kruşçev’in düşüşü çatışmanın bu niteliğini değiştirmemiş ve hatta daha belirgin bir hale getirmişti.</p>

  <h3 id="sigil_toc_id_358"><a id="ncx1889"/>Amerikan Dış Politikası</h3>

  <p class="nonindent">1970’lerle birlikte ABD’nin izlediği dış politikanın iki önemli özelliği belirgin bir biçim almaya başlamıştır. Bu bakımdan, Amerikan dış politikasını iki başlık altında incelemek anlamlı olacaktır. Birincisi, özellikle 1976’dan sonra Carter ve 1981’den sonra Reagan yönetimlerinin NATO’ya artan bir önem verip, askeri açıdan örgütü güçlendirmeye çalışmaları ve Reagan’ın Avrupa’daki yumuşamaya artık bel bağlamamasıdır. Her ikisi de Helsinki Belgesi’nin ilk iki “sepetini” bir kenara bırakıp “üçüncü sepet” üzerinde durmuşlar, Sovyetler Birliği’nde rejim aleyhtarlarına uygulanan baskı politikasını şiddetle eleştirmişler ve Polonya olaylarının açıkça gösterdiği gibi, insan haklarını siyasal bir silah olarak kullanmaya başlamışlardır. Amerikan dış politikasının ikinci amacı ise Başkan Nixon’ın 1972 yılında Pekin’i ziyaret edip Çin ile ilişkileri “normalleştirme” kararına varmasından sonraki dönemde, Sovyetler’i ve ikinci derecede önemli olmak üzere ÇHC’yi en az iki cephede askeri, siyasal ve ekonomik baskı altında bırakıp, dünya politikasındaki oynaklık yeteneğini artırmaktı.</p>

  <h4 id="sigil_toc_id_359"><a id="ncx1892"/>1. NATO’nun Güçlendirilmesi</h4>

  <p class="nonindent">Ayrıntılarından arındırılırsa, 1972-1976 döneminin, yani Başkan Ford ve Dışişleri Bakanı Henry Kissinger’in dış politikasının özü, ABD açısından yumuşamanın ve Sovyetlerle ilişkilerin önceliğe sahip olduğu anlayışıydı. Bu anlayışa göre, temelde hâlâ iki kutuplu niteliğini sürdüren ve kitlesel ölüm tehdidinin gerçek bir tehlike olduğu bugünkü yeryüzünde, “insan hakları” gibi evrensel nitelikte ahlaki bir değerin, Sovyetler Birliği’nin içişlerine karışma derecesine varacak kadar ileri bir ölçüde savunulması doğru değildi. Çünkü böyle bir tutum, doğal olarak, ya barışı tehlikeye sokacak ya da en azından yeniden soğuk savaş yıllarına dönülecektir. Her iki durumda da özlenen insani amaçlar gerçekleşemeyecekti. Bu durumda her iki tarafça da tanımlanmış ve üzerinde anlaşmaya varılmış bir istikrar, Avrupa’nın son zamanlarda en büyük ihtiyacıydı. Bu tür bir istikrar da ancak Sovyetlerle varılacak anlayış birliğiyle sağlanabilirdi. İşte daha önce incelenen Helsinki Belgesi, ancak böyle bir anlayışın ürünü olarak ortaya çıkmış ve Avrupa’da yumuşama gerçekleşmiştir. Kısacası, 1972-1976 döneminin Amerikan dış politikası, “ya yumuşama ya da nükleer savaş” anlayışına dayanmaktaydı.</p>

  <p>1976-1980 döneminde, yeni Başkan Jimmy Carter, Dışişleri Bakanı Cyrus Vance ve Ulusal Güvenlik İşleri Danışmanı Zbigniev Brzezinski yönetiminin dış politikası, bir önceki yönetimin dış politikasını temelde sürdürmüş olmakla birlikte, bazı önemli değerlendirme ve uygulama farkları ortaya çıkmıştı. Carter yönetimine göre ABD yumuşama uğruna Sovyetler’e çok ödün vermiştir. Bunun nedeni ise bu sürecin Amerikan dış politikasına yarar sağlayacak bir “araç” durumundan, “amaç” durumuna getirilmiş olmasıydı. “Ya yumuşama ya da nükleer savaş” görüşü yanlıştı. Çünkü Amerikan-Sovyet ilişkilerinin niteliği ne olursa olsun, güçlü bir NATO, Sovyetler’e karşı caydırıcılığı sağlayacaktı. Yumuşama durağan bir olgu değildi ve Sovyet iç ve dış politikasında adım adım ama köklü bir değişiklik yaratmak için kullanılmalıydı. Bu da ancak güçlü bir NATO’nun Sovyet klasik ve nükleer gücünü dengelemesiyle olanaklıydı. İşte bu amaçla ABD, Aralık 1979’daki NATO Bakanlar Konseyi toplantısında Batı Avrupa ülkelerine Pershing ve Cruise gibi orta menzilli güdümlü füzelerin konuşlandırılması için çok çaba harcamış ve toplantıdan bu yolda bir karar çıkmıştır. Kısacası, Carter yönetiminin dış politikası şöyle özetlenebilirdi: Sovyetler Birliği ile ilişkiler artık Amerikan dış politikasının başat boyutu olmaktan çıkarılmalı, daha cesur ve kapsamlı bir dış politika izlenmeliydi. NATO güçlendirilmeli, ABD’nin asıl Batı Avrupa, Japonya ve ÇHC ile ilişkilerine önem verilmeliydi.</p>

  <p>Başkan Carter, 1977 yılında yaptığı bir açıklamada, Amerikan-Sovyet ilişkilerinde iki dönemi birbirinden ayırmaktaydı. 1945-1965 döneminde, ABD hemen hemen her alanda Sovyetler’e karşı tam bir üstünlüğe sahipti. 1965’ten sonra ise Sovyetler en azından askeri strateji açısından denkliği sağlamış ve hatta Avrupa’da üstünlüğü eline geçirmeye başlamıştı. İşte Batı Avrupa ülkelerine yerleştirilecek orta menzilli Amerikan füzeleri bu üstünlüğe karşı dengeyi sağlayacaktı. Stratejik denge bir yana bırakılırsa, ABD ekonomik, teknolojik ve siyasal etki alanlarında hâlâ büyük bir üstünlüğe sahipti. İşte bu üstünlük, Carter’a göre, Sovyetler’den gerek askeri gerekse siyasal alanda ödün koparmak için kullanılmalıydı. Ayrıca 1978 yılında yayımladığı bir bildiride, ABD’nin Doğu Asya, Ortadoğu, Afrika Boynuzu ve Basra Körfezi’nde tarihsel sorumlulukları bulunduğunu belirtmekte ve bu sorumluluğun gereklerinin yerine getirilmesi için her zaman ve her yerde kullanılabilecek “çevik kuvvetlerin” geliştirilmesini istemekteydi. Bunun için de Amerikan kuvvetlerinin oynaklığı geliştirilmeli ve klasik kuvvetlerin artırılması yoluna gidilmeliydi.</p>

  <p>Başkan Reagan, Carter’ın bu özetlenen politikasını, belki de daha büyük bir hevesle sürdürdü denebilir. Reagan’a göre Sovyetler Birliği yumuşamayı kendi ulusal çıkarlarını gerçekleştirmek ve etkisini yaymak için iyi bir araç olarak kullanmıştı. Bu durumu tersine çevirmek için, Reagan iktidarının ilk dört yılı içinde “kötülük imparatorluğu” adını verdiği Sovyetler Birliği’ne karşı askeri, ekonomik ve siyasal açıdan güçlü olma yönünde önemli adımlar atılmıştı. Reagan, 1984 yılında yaptığı bir açıklamada, yukardaki konularda başarı sağlandığını ve böylece Sovyetler Birliği ile gerçekçi ve işleyebilir ilişkiler içine girilebileceğini söylemişti. Ayrıca 1985 yılında nükleer silahların azaltılması ve kuvvet kullanma tehdidinin ortadan kaldırılması için Sovyetler Birliği ile diyaloga girişilebileceğini belirtmişti.</p>

  <p>Batı Avrupa devletleri ile ABD arasındaki ilişkilerin güçlendirilmesi akla zorunlu olarak NATO ittifakı içindeki ilişkileri getirmektedir. Başkan Reagan, Carter yönetiminin “NATO’yu güçlendirme politikasını” daha büyük bir hevesle sürdürmüş olmakla birlikte, uzun bir süreden beri devam eden temel bir çelişkiye rahatlatıcı bir çözüm de bulunmuş değildi. Bu temel çelişki, “ABD’nin tüm yeryüzüne yayılmış global çıkarları ve politikası içinde Avrupa’nın rolünün ne olacağı” sorusunda odaklaşmaktaydı.</p>

  <p>ABD’nin Pasifik bölgesindeki ülkelerle ticareti, Batı Avrupa ile ticaretini geride bırakmaktaydı. ABD dış politikasındaki önceliği hangi bölgeye verecekti? ABD Sovyet Bloku’nun NATO bölgesine tehdidini, tüm dünya çapındaki Sovyet tehdidi çerçevesi içinde değerlendirmekteydi. Batı Avrupa ülkeleri ise, özellikle yumuşama dönemiyle birlikte, NATO bölgesine tehdidi, tüm dünya çapındaki Sovyet tehdidi çerçevesinde değerlendirmekteydi. Yani bunu ABD kadar ciddi değerlendirmiyorlardı. Reagan yönetiminin ABD’de uyguladığı yüksek faiz ve himaye politikası, Batı Avrupa ekonomilerini rahatsız etmeye başlamıştı. Batı Avrupa devletleri, ABD’nin Latin Amerika’daki sert ve Ortadoğu’daki İsrail yanlısı politikasını eleştirmekteydiler. Bu ülkelerle birlikte Japonya’nın Ortadoğu petrolüne ABD’den daha çok olan bağımlılığı, bölgeye yönelik dış politikalarını yumuşatmıştı. İşte tüm bu konular 1980’lerin sonlarında NATO müttefikleri arasındaki ilişkileri gölgeleyebilecek nitelikteydi ve gelişmeleri ABD’nin yukarda belirtilen temel çelişkiye bulacağı çözüm biçimlendirecekti. 1991 yılında Sovyetler Birliği’nin dağılması ve Sovyet blokunun ortadan kalkması, ABD Başkanı’na, hemen hemen hiç zorlanmadan, rahat ve avantajlı bir “çözüm” bulduracaktır.</p>

  <h4 id="sigil_toc_id_360"><a id="ncx1900"/>2. Genişleyen “Çevreleme Politikası”</h4>

  <p class="nonindent">ABD, İkinci Dünya Savaşı’ndan hemen sonra Truman Doktrini, NATO ve CENTO aracılığıyla, Sovyetler Birliği’nin Avrupa ve Ortadoğu’da genişleme olasılığına karşı bir “çevreleme” ya da “durdurma” politikası uygulamaya başlamıştı. Bu politika soğuk savaş döneminin tipik özelliklerini taşımakta ve bunalım bölgesi olarak Avrupa’ya öncelik tanımaktaydı. Ancak gerek “dehşet dengesi”nin yerleşmesi, gerek Avrupa devletlerinin göreli olarak daha bağımsız bir politika izlemeleri ve gerekse yumuşamanın ortaya çıkmasıyla, bu katı çevreleme politikası eski sıcaklığını yitirmiş bulunmaktaydı. Dünya uluslararası sisteminin giderek genişlemesi, yani globalleşmesinin etkisiyle, Sovyet-Amerikan çatışması, Avrupa’nın ortası ve Avrasya’nın yakın çevresinden, Afrika, Ortadoğu, Hint Okyanusu ve Doğu Asya’ya doğru yayılmış bulunmaktaydı. Kısacası, bu bölgelerde görülen, bir bakıma Avrupa kıtasında belki de ölmüş bulunan soğuk savaşın, daha geniş ölçekte “hortlamasıydı”.</p>

  <p>Böylesine bir uluslararası ortamda Amerikan yöneticilerinin düşüncesine göre, Sovyetler Birliği’nin, şimdi ABD ile ilişkilerini normalleştirmiş olan ÇHC ile başa çıkabilmesi için ABD’yi Doğu Asya’dan uzaklaştırması, Avrupa’da savunma durumuna sokması ve stratejik dengeyi kendi yararına bozması gerekmekteydi. Sovyetler Birliği’nin 1975 Helsinki Belgesi’nin imzalanmasından sonra genişletmeye çalışması, yeni klasik ve nükleer silahlarla (SS-19 ve SS-20) Avrupa’da savunma durumundan saldırıda bulunabilecek bir üstünlüğe yükselmesi, bu yönde adımlar olarak değerlendirilmekteydi. İşte Amerikan dış politikasının görevi, bu planların bozulması ve böylece Sovyetler’in Avrupa2019da yine savunma durumuna geçirilmesiydi. Bunların sonucu olarak, ABD’nin Doğu Asya’daki yeni “dostu” ÇHC’nin doğudaki baskısıyla birlikte düşünülürse, güçlendirilecek NATO çizgisiyle, Sovyetler Birliği iki cepheden sıkıştırılmış durumda kalacak ve dünyanın öteki bölgelerindeki serüvenci tutumu sona erecekti. Bu sonucu sağlayacak politika, bir yandan ÇHC ile ilişkilerin geliştirilmesi, öte yandan NATO’nun askeri gücünün artırılması ve insan haklarının siyasal bir silah olarak Sovyetler’e karşı kullanılmasıydı. NATO üyesi bazı Batı Avrupa ülkelerine orta menzilli nükleer füzelerin yerleştirilmesi, bu politikanın uygulama alanına konmasından başka bir şey değildi. Bu stratejinin, Sovyetler Birliği’ni askeri alanda zorlayarak, dağılmasına yol açan etmenlerden biri olup olmadığı hâlâ tartışılmaktadır ve doğrunun bugünden görülmesi kolay değildir.</p>

  <p>Gorbaçov’un Sovyetler Birliği’nde işbaşına gelmesi, Doğu Avrupa ülkelerindeki demokratikleşme hareketi, Varşova Paktı’nın ortadan kalkması ve bu gelişmelerden sonra Avrupa’ya yönelik bir “Doğu tehdidinin” ortadan kalkmasıyla, yukarıda özetlenen stratejide niteliği belirgin bir biçimde ortaya çıkmayan değişiklikler olmuştur. Bunlardan başlıcası, NATO’nun artık siyasal niteliği askeri niteliğine üstün gelen bir örgüt biçimine dönüşmesi ve NATO’ya, anlaşmasında belirtilen bölgenin dışından (örneğin Ortadoğu’dan) gelebilecek tehditlere karşı yeni bir işlev kazanmasıdır. Ayrıca NATO, ABD’nin, Avrupa’nın ilerde alacağı yeni biçime müdahale edebileceği ya da kıtada varlığını sürdürebileceği bir örgüt olarak da değerlendirilebilir. Macaristan 1991’de ortak üye olmuş, ABD’nin “Barış için Ortaklık” önerisi genellikle kabul görmüş ve eski Varşova Paktı üyelerini de içine alan bir “Kuzey Atlantik İşbirliği Konseyi” kurulmuştur. Bugün NATO yetkililerinin biraz gururla ve biraz da zaman kazanmak için belirttikleri gibi, örgüt Avrupa’nın istikrarının sağlanıp sürdürülmesinde Avrupa’nın “temel taşlarından” biri olarak işlevlerini devam ettirmektedir. Ayrıca NATO, 1993 yılında örgütün ortaya çıkabilecek yerel çatışmaları durdurmak için çevik kuvvet tahsis etmeye özel ağırlık vereceğini açıklayarak 1990’lı yıllardaki misyonunu da saptamıştır.</p>

  <p>Sovyetler Birliği’nin Afganistan’dan çekilmesi, dağılması ve Çin-Amerikan ilişkilerinin gelişmesi, ABD’nin stratejik öncelikleri arasına Ortadoğu, Orta ve Güney Amerika’yı sokmuş görünüyor. Ne kadar barışçı olursa olsun, hiçbir uluslararası sistem savaşı ve büyük devlet müdahalesini dışlayamayacağına göre, yeni oluşan dünya dengesinde ABD’nin dikkatinin bu yörelerde yoğunlaşacağı ve buralarda ortaya çıkabilecek çatışmalara müdahale edileceği öngörülebilir. Kuveyt’in işgalden kurtarılması için etkin müdahalesi ve İsrail-Arap barışı için yoğun baskısı, bu politikanın tipik örnekleri olarak değerlendirilebilir.</p>

  <p>Reagan’ın izlediği dış politikanın öncekilerden farkı, silahlanma ve yüksek teknoloji alanlarında harcamaları artırmak ve bölgesel çatışma alanlarında daha etkin bir rol oynamak olarak özetlenebilir. Bu politikayı izlerken, hem ideolojiyi ön plana çıkardı hem de görüşmelere pencereyi açık bıraktı. 1980’lerin başkanı olarak güçlenen yumuşama döneminin “mimarı” ya da mimarlarından biri olması çelişkili görünebilir. Bu konuda en büyük şansı, Sovyet önderi Mihail Gorbaçov’un kişiliğinde, Sovyetler’in iç ekonomik ve siyasal sorunlarına daha çok kaynak ve zaman ayırmak uğruna ABD ile stratejik mücadelede akıllıca ödünler vermeye hazır bir önder bulmasıdır. Gorbaçov bir kere Sovyet imparatorluğunu güç yoluyla yönetmeyi durdurunca, soğuk savaş da kendiliğinden bitti. Kısaca şu söylenebilir: Reagan, Başkan Carter’ın başlattığı politikayı, Avrupa’daki Sovyet füzelerinin karşısına daha etkili olanları yerleştirerek ve Sovyetler’in Afganistan’ı işgaline şiddetle karşı çıkarak sürdürmüş, Başkan Bush ise bu sürecin meyvelerini toplamıştır. Başkan Clinton’ın politikası öncekilere göre daha “yalnızcı” ve tüm yeryüzünde insan haklarına önem verir görünmekteyse de bugünden kesin bir değerlendirme yapmak zordur.</p>

  <h3 id="sigil_toc_id_361"><a id="ncx1907"/>Petrol Bunalımı ve OPEC</h3>

  <p class="nonindent">1945 yılına gelinceye kadar, on dokuzuncu yüzyılın ikinci yarısında kurulup gelişmeye başlayan büyük petrol şirketleri, denetimleri altında tuttukları ülkelerin de desteğini kazanarak, Latin Amerika, Uzakdoğu ve Ortadoğu’da petrol üretme ayrıcalıkları elde etmişlerdi. Pazarları da aralarında bölüşen bu büyük petrol şirketleri, petrolün üretiminden pazarlanmasına kadar tüm sürecin denetimini ellerinde bulunduruyorlardı.</p>

  <p>İkinci Dünya Savaşı sonrasında, ayrıcalıkları veren ülkelerdeki milliyetçi akımların, siyasal ve ekonomik bağımlılıklarının somut göstergeleri olarak büyük petrol şirketlerini görmeye başlamaları, petrol dünyasını altüst edecek gelişmelerin çıkış noktası oldu. Daha önce, ayrıcalıkları veren üretici devletler şirketlerden üretim miktarı üzerinden pay alırken, 1950’lerden başlayarak, ayrıcalık anlaşmalarında elde ettikleri değişikliklerle, şirketlerin petrol satışından elde ettikleri gelir üzerinden vergi almaya da başladılar. Böylece üretici devletler, şirketlerin yalnız “ne kadar” petrol ürettikleriyle değil, aynı zamanda bu petrolü “kaça sattıklarıyla” da ilgilenmeye başlamışlardı. Daha önce de görüldüğü gibi, bu dönemde İran’daki devletleştirme girişimi, İran hükümetinin ekonomik ve siyasal alanda yalnızlığa itilmesi yüzünden başarısız oldu. İran’daki varlıkları devletleştirilen petrol şirketleri başka ülkelerdeki üretimlerini artırarak devletleştirmeyi etkisiz duruma sokarken, öteki üretici devletler de aralarında işbirliği yapamadıklarından, İran’ı destekleyebilecek bir güç oluşturamadılar. Ancak İran’daki bu başarısızlık ve başarısızlığın temel nedeni, petrol üreten ülkeler için iyi bir ders ve örnek oldu.</p>

  <h4 id="sigil_toc_id_362"><a id="ncx1911"/>1. OPEC’in Kuruluşu</h4>

  <p class="nonindent">1959-1960 yıllarında petrol şirketleri petrol fiyatlarını düşürmek zorunda kaldılar. Bunun nedenleri şöyle sıralanabilir: (i) 1950’lerde dünya petrol piyasasına girmeye çalışan bağımsız petrol şirketleri, pazar bulabilmek için düşük fiyat politikası uygulamaya başlamışlardı. (ii) Sovyetler Birliği, 1950’lerde artırdığı petrol üretimini ekonomik ve siyasal olarak değerlendirebilmek için, ucuz petrol satmaya ve takas anlaşmalarıyla dünya pazarlarına girmeye başlamıştı. (iii) ABD, 1959 yılında “zorunlu petrol kotaları” koyarak, kendi pazarını denetlemeye başlamıştı.</p>

  <p>Düşük petrol fiyatlarından olumsuz yönde etkilenen petrol üreticisi ülkeler, aralarında başlatmış oldukları görüşmeleri sonuçlandırarak, 1960 Ağustosunda OPEC’i (<em>Organization of Petroleum Exporting Countries</em>: Petrol İhraç Eden Ülkeler Örgütü) kurdular. Daha sonra 13 üyeli bir örgüt durumuna gelen OPEC’in ilk ve temel amacı, petrol fiyatlarını yeniden 1959 yılındaki düzeyine çıkarmak oldu. Ayrıca başka teknik konularda da işbirliği yapan OPEC ülkeleri, uzun süre temel amaçlarına ulaşamadılarsa da bu alanda çok yararlı bir birikim oluşturdular.</p>

  <p>OPEC’in temel amacı olan petrol fiyatlarının yükseltilmesi ise 1970’lerde gerçekleşti. 1970-1971 döneminde OPEC devletleri, üretim ve fiyat konusunda karar verme süreci açısından şirketlere üstünlüklerini kabul ettirdiler. Burada ilginç olan şudur: OPEC devletlerinin şirketlere karşı bu başarıyı sağlamalarının temel nedenlerinden biri, ABD’nin şirketleri desteklememesidir. ABD’nin çıkarları bu dönemde dünya piyasalarında petrolün yüksek bir fiyata ulaşmasını gerektiriyordu. Çünkü kurumsal ve tarihsel nedenlerden dolayı, ABD’de petrol fiyatları yüksek oluşmaktaydı. Oysa Batı Avrupa ile Japonya, neredeyse tüm petrollerini ithal etmelerine rağmen, petrolü ABD’den daha ucuza sağlayıp satış fiyatını da düşük tutabiliyorlardı. Bu durumda ABD, ürettiklerini daha pahalıya mal ettiğinden, uluslararası rekabette zararlı duruma düşmekte ve özellikle Avrupa pazarını elinden kaçırmaktaydı. Bu yüzden, dış piyasadaki petrol fiyatlarının, Amerikan iç piyasasındaki düzeye çıkartılması, bu devletin çıkarına olacaktı.</p>

  <h4 id="sigil_toc_id_363" title="2. OAPEC, 1973 Petrol Ambargosu ,Kuveyt’in İşgali ve Etkileri"><a id="ncx1916"/>2. OAPEC, 1973 Petrol Ambargosu,<br/>Kuveyt’in İşgali ve Etkileri</h4>

  <p class="nonindent">Bu arada, 1967 Ortadoğu savaşından sonra kurulan OAPEC (<em>Organization of Arab Petroleum Exporting Countries</em>: Petrol İhraç Eden Arap Ülkeleri Örgütü), Mısır, Cezayir ve Libya gibi ülkelerin sonradan katılmasıyla, Arap petrolünün İsrail’e karşı bir “siyasal araç” olarak kullanılması için elverişli bir örgütsel taban oluşturdu. 1973 Ekiminde Ortadoğu savaşının çıkmasıyla birlikte, OAPEC, İsrail, ABD ve bazı Batı Avrupa ülkelerine karşı petrol ambargosu uygulamaya başladı. İşin aslına bakılırsa, bu ambargo etkili bir biçimde uygulanamadı ve kısa süreli oldu. Ama ambargonun yarattığı “alıcı paniği”, OPEC’in petrol fiyatlarını 1974 yılına kadar tam dört kez artırmasına yardımcı oldu. Artık petrol ve dolayısıyla enerji, eskisi gibi ucuza bulunabilen bir üretim girdisi olmaktan çıkmıştı. OAPEC’in bu ambargosu kısa süreli ve etkisiz olmasına rağmen, OPEC’in yüksek fiyat politikası uzun süreli, etkili ve geriye dönüşü olmayan bir davranış kalıbı biçimiyle, etkilerini uzun yıllar sürdürdü.</p>

  <p>Petrol fiyatlarının bu kadar kısa bir süre içinde yükselmesi, petrol ithal eden devletleri çok zor bir duruma soktu. Bunun sonucu olarak, petrol ithal eden gelişmiş Batılı devletler, bir yandan OPEC devletleriyle ikili ilişkiler kurmaya çalışırken, öte yandan da 1974 Kasımında kurdukları Uluslararası Enerji Ajansı ile OPEC’e karşı bir toplu hareket çabasına giriştiler. Petrol ithal eden Batılı devletler (i) OPEC’in “petro-dolarlarını” (petrol ihracatı sonucu elde ettikleri nakit döviz) kendi ülkelerine çekebildikleri; (ii) yüksek petrol fiyatlarını sattıkları endüstri mallarına yansıtabildikleri; (iii) başka enerji kaynakları geliştirebilecek teknolojik düzeyde oldukları ve bu amaca hizmet edebilecek sermayeleri bulunduğu için, petrol bunalımının zararlarını büyük ölçüde azaltabilecek duruma geldiler.</p>

  <p>Petrol ithal eden azgelişmiş ülkeler ise ekonomik kalkınmanın ilk aşamalarında enerji ihtiyaçlarının büyük olması ve yanlış enerji politikalarıyla petrole bağımlı durumda bulunduklarından, yüksek petrol fiyatlarının faturasını çok daha ağır bir biçimde, ekonomik kalkınmalarını durdurmak ya da en azından yavaşlatmak pahasına ödemek zorunda kaldılar. Bu ülkeler ayrıca OPEC’in “petro-dolarlarını” ülkelerine çekemediklerinden ve üstelik Batıdan aldıkları endüstri mallarına da yüksek fiyat ödediklerinden, Batılı devletlere göre daha da zor duruma düştüler. Tüm bunlara rağmen, petrol ithal eden azgelişmiş ülkeler “OPEC olayını” olumlu karşılayıp onlardan siyasal desteklerini esirgememişlerdir. Batı ile girişilen “Kuzey-Güney” pazarlığında, OPEC’in kendileri için bir “koz” olmasını uman bu ülkelerin beklentilerinin boşa çıktığı söylenebilir. Ayrıca OPEC’in yardım ettiği petrol ithal eden azgelişmiş ülkeler yalnızca Arap ve Müslüman ülkelerdi ve bunların da sayısı beşi geçmemekteydi.</p>

  <p>1973 sonrasında tüm ürkütücülüğüyle ortaya çıkan petrol bunalımının uzun süreli bir başka sonucu da 1960’larla birlikte ABD’ye karşı daha bağımsız bir politika izlemeye başlamış olan Batı Avrupa ülkelerinin, gerek ekonomik bakımdan gerek petrol yollarının etkili bir biçimde korunması açısından, ABD’ye yeniden bağlanmış olmalarıydı</p>

  <p>1991’deki Körfez Savaşı petrol dünyasını korkulduğu ölçüde etkilemedi. Irak’ın Kuveyt’i işgali kısa sürmüş bile olsa, Irak ile Kuveyt’in petrol ihracatı durdu ve daha önemlisi, Irak geri çekilirken Kuveyt’teki petrol kuyu ve rafinerilerini ateşe verdi. Ancak Ocak ayının başında petrol fiyatları 1990 Ağustosunda Kuveyt’in işgalinden sonraki en düşük düzeyine indi. Bunun en önemli nedeni, Irak ve Kuveyt’in satamadığı petrolü karşılamak için Suudi Arabistan’ın petrol üretimini % 60 artırmasıdır. Bundan başka, ABD ve öteki Batılı ülkeler stoklarındaki petrolü piyasaya sürünce fiyatlar, ilk haftalardaki yükselişin ardından düştü ve iki yıl daha hemen hemen sabit kaldı. OPEC’in 1991 Mart ayında fiyatları yükseltmek için üretimi % 5 oranında düşürmesi de pek etkili olmadı. 1991 Ağustosunda Sovyetler’deki karışıklık bile (dünyanın ikinci büyük petrol üreticisi devletiydi) Suudi Arabistan’ın, olası bir düşüşü karşılayacak ölçüde üretim artışına gideceğini açıklamasıyla petrol piyasasını allak bullak etmedi.</p>

  <p>1991 bunalımlarının petrol piyasasını etkilememesinin bir nedeni de Kuveyt yöneticilerinin, dünyanın petrol teknolojisi yüksek devletlerinin de yardımıyla, yanan 450 petrol kuyusundaki yangını çok çabuk söndürmeleri (dört yıl tahmin edilirken, 1992 yazında hepsi sönmüştü) ve üretime başlamalarıdır.</p>

  <p>Dünya, 1990’larda, 1970’lerdekine benzer bir petrol bunalımının ortaya çıkmasını beklememektedir. Uygulanacak bir petrol ambargosunun ya da fiyatların yapay bir biçimde yükseltilmesinin etkileri azalmış görünmektedir. Her şeyden önce, petrol ithal eden gelişmiş ülkeler, petrolün yerine geçecek enerji kaynaklarını seferber etmişler ve enerji kaynağı olarak petrole bağımlılıklarını belirli ölçüde azaltmışlardır. İkinci olarak, ülke içinde aldıkları çeşitli tedbirlerle petrol tasarrufu sağlamada beklenmedik başarı kazanmışlardır. Üstelik petrol ihraç eden ülkeler arasında da fiyat konusunda tam bir anlaşmaya varılamamaktadır. Petrol rezervi az olan ülkeler, kısa zamanda elde edecekleri petrol geliriyle kalkınmalarını kısa sürede gerçekleştirmek ve dolayısıyla fiyatları yükseltmek isterken, petrol rezervi büyük olan (Suudi Arabistan gibi) ülkeler, uzun vadeli ve sürekli bir gelir için fiyatların yükseltilmesine karşı çıkmaktadırlar. Ayrıca fiyatların denetimsiz bir biçimde yükseltilmesi, petrol ithal eden gelişmiş ülkeleri, petrolün yerine geçecek öteki enerji kaynaklarının daha büyük bir gayret ve hevesle geliştirilmesi yoluna iteceğinden, uzun vadede ters sonuçlar doğuracağı anlayışı da yerleşmeye başlamıştır.</p>

  <h3 class="h32" id="sigil_toc_id_364" title="Avrupa’da Soğuk Savaşın Sonu ve Yeniden Yapılanma"><a id="ncx1925"/>Avrupa’da Soğuk Savaşın Sonu ve<br/>Yeniden Yapılanma</h3>

  <p class="nonindent">Yeryüzünün en çok savaş, çatışma ve anlaşmazlıklarına konu olan Avrupa, 1980’li yılların ortalarından başlayarak, beklenmedik ve şaşırtıcı bir döneme girdi. Bu dönemde, üzerinde en çok konuşulan konular, Avrupa’nın doğusundaki demokratikleşme, iki Almanya’nın birleşmesi ve yakın bir gelecekte olmasa bile, mutlaka gerçekleşecek gibi görünen Avrupa Birliği. Ancak bu konularla ilgili belirsizlikler de var. Her şeyden önce, Avrupa ulusları çatışmalarla dolu yakın geçmişlerini unutabilecekler mi, yoksa değişen koşullar altında su yüzüne çıkacak eski düşmanlıklar yeni istikrarsızlıklara mı yol açacak? Soğuk savaş döneminin dar davranış kalıplarının yarattığı iki kutuplu istikrar yerini nasıl bir düzene bırakacak? Hatta özellikle Doğu Avrupa insanı, soğuk savaşın istikrarını aratacak bir yerel çatışmalar ve ekonomik bunalımlar dönemine mi girecek? Bu ve benzeri soruların yanıtları, yirmi birinci yüzyılın ilk on yılı içinde verilecek. Bugün üzerinde durulması gereken, Avrupa’da 40 yıllık Soğuk Savaşı ortadan kaldıran temel olgulardır. Bunlar bilindiğinde, ileriye yönelik öngörülerde bulunulabilir.</p>

  <h4 id="sigil_toc_id_365"><a id="ncx1928"/>1. Gorbaçov’un Yeni Politikası</h4>

  <h5 id="sigil_toc_id_366"><a id="ncx1929"/>a) Özellikleri</h5>

  <p class="nonindent">1985 yılında SBKP Genel Sekreteri olan Mihail Gorbaçov, Sovyet iç ve dış politikasında gerçekten “köklü” diye adlandırılabilecek değişiklikleri başlatan bir önderdir. Bu değişikliklerin niteliğini anlayabilmek için, geçmişi özetlemek gerekiyor. Otuz yıllık Stalin döneminin belirgin özellikleri (daha önce de değinildiği gibi) şunlardı: (i) Stalin diktası ve kültü; (ii) Siyasal terör; (iii) Komünist Parti tekeli; (iv) Devlet işlerinin her alanında kapalılık; (v) Komünist dünyanın tek parçalı bütünlüğü.</p>

  <p>Sovyetler’deki değişiklik, küçük çapta da olsa, 1950’lerin ortasında Kruşçev döneminde başlamıştı. 1956-1961 yılları arasındaki SBKP’nin 20., 21. ve 22. Kongrelerinde, Stalin döneminin ilk iki niteliği son buldu. Ancak Gorbaçov’a kadar Komünist Parti tekeli, kapalılık ve tek parçalı bütünlük, önemli bir değişikliğe uğramadan sürdü. İşte Gorbaçov “açıklık” (<em>glasnost</em>) ve “yeniden yapılanma” (<em>perestroika</em>) politikalarıyla ve belirli bir süreç içinde siyasal, ekonomik ve toplumsal bir dönüşümü başlattı. <em>Perestroika</em> kitabıyla Sovyet yönetiminin aksayan yönlerini sert biçimde eleştirdi ve onu toplumun eleştirisine de açtı. “Açıklık” politikasıyla da, ayrıcalıklı ve kapalı bir bürokratik seçkinler grubu tarafından yönetilen Sovyet toplumunda genç ve yetenekli kişilerin yönetici durumuna geçmeleri amaçlanıyordu.</p>

  <p>Gorbaçov işe, 1985’te alkolizmle mücadeleyle başladı ve başarısı, Sovyet halkına, inandırıcı ve izlenmesi gereken bir önder olduğunu kanıtladı. Daha sonra yolsuzluklara karşı mücadele vererek yönetimde açıklık ilkesini yerleştirmeye çalıştı. Ama yapılacak büyük reformun kesin çizgileriyle asıl belirlenmesi, 1986 Şubatındaki SBKP’nin 27. Kongresi’nde oldu. Kongre’nin kabul ettiği kararlar, parti içinde açık eleştirinin getirilmesi, kapitalizmden sosyalizme geçişte proletarya diktatörlüğünün önkoşul olmadığı ve tüketim maddelerinin üretiminin artırılmasıyla bu maddelerin niteliğinin yükseltilmesi olarak özetlenebilir.</p>

  <p>27. Kongre’de anlatımını bulan kararların gerçekleşebilmesi Gorbaçov’a göre iki koşula bağlıydı: (i) Savunma harcamalarının azaltılmasıyla ortaya çıkacak mali kaynakların ülke ekonomisinin yeniden yapılmasına ve geliştirilmesine harcanması. Bu Gorbaçov’un 1986’da başlayan silahsızlanma önerilerinin temel nedenini oluşturur. (ii) Komünist Parti ile toplumun köklü dönüşümü. Bu ise büyük ölçüde Sovyet halkının siyasal reformları içtenlikle benimsemesine bağlıydı. Gorbaçov, ekonomik alanda başarı kazanıp halkın günlük sıkıntılarını ortadan kaldırmadan, reformların benimsenmesinin ve dolayısıyla “yeniden yapılanma”nın gerçekleşmesinin mümkün olmadığını anlamıştı. Sovyet yurttaşlarının yaşam koşulları 10-20 yıllık dönemde iyileşmemiş, merkeziyetçi ekonomik yapı, tüketim malları kıtlığını ve doğal olarak karaborsayı yaratmıştı. Dolayısıyla, özellikle tüketim mallarında üretimi artırmak yaşamsal bir önem kazandı. Bu alanda başarı kazanmadan Sovyet halkını “yeniden yapılanma” ve “açıklık” politikalarıyla ilgilendirmek ve sürekli desteğini sağlamak çok zordu.</p>

  <p>Üstelik kısa bir süre içinde, gerçekleştirilmeye çalışılan yeniliklere, daha köktenci önlemlerden ve tutuculardan tepki de gelmeye başladı. Ekonomik bunalım altında ezilen işçileri ve toplumun başka kesimlerini kışkırtan tutucuların çoğunlukta bulundukları yer ise Komünist Parti’ydi. İşte Gorbaçov, reformlarına tepkiyi denetleyebilmek için 1988 Haziranında SBKP’nin 40 yılı aşkın bir süreden sonra ilk konferansını topladı. Bu konferansa Gorbaçov’un sunduğu plan, kısaca Yüksek Sovyet’e ve öteki temsili organlara Batı örneği bir parlamenter işleyiş kazandırmayı ve bir tür başkanlık sistemine geçişi içeriyordu.</p>

  <p>Bu tarihi konferansta Gorbaçov’un iki önemli amacı olduğu gözleniyor. Birincisi, tutucuların çoğunlukta olduğu Komünist Parti’nin yetki alanını küçülterek tutucu tepkiyi azaltmaktı. Bunun yolu da yeni parlamentoyu Komünist Parti’ye karşı yeni bir güç odağı haline getirmekten ve güçlü bir devlet başkanlığı kurmaktan geçiyordu. Halk Temsilcileri Meclisi tarafından beş yıl için seçilecek olan devlet başkanı, aynı zamanda Yüksek Sovyet’in de başı olacak, iç ve dış politikadaki yetkileri artırılacaktı.</p>

  <p>Gorbaçov’un ikinci amacı, demokrasi için gerekli olan güçler ayrımını gerçekleştirmekti. Planına göre yasalar, Halk Temsilcileri Meclisi içinden çıkacak olan Yüksek Sovyet tarafından yapılacaktı. Hükümet, eskiden olduğu gibi Merkez Komitesi ve Politbüro tarafından belirlenmeyecek ve Meclis’e karşı sorumlu olacaktı. Son olarak, yargı bağımsızlığını sağlamak yolunda, yargıçların seçiminde Halk Temsilcileri Meclisi’nin etkili olduğu bir Anayasa Mahkemesi kurulacaktı.</p>

  <p>Gorbaçov, bu konferansın sonrasında 1989 Ekim’inde Gromiko’nun yerine Yüksek Sovyet Prezidyumu başkanlığına getirildi. 1990 Mayısında da yeni oluşturulan SSCB Halk Temsilcileri Meclisi tarafından geniş yetkilerle aynı makama seçildi. 1990 ilkbaharında SBKP’nin siyasal tekeline son verildi ve piyasa ekonomisine geçişin ilk adımları atılmaya başladı. <em>Perestroika</em> politikası bir slogan olmaktan hızla çıkarak gerçekleşme yoluna girmişti.</p>

  <h5 id="sigil_toc_id_367"><a id="ncx1939"/>b) Sonuçları</h5>

  <p class="nonindent">Yetmiş yıldır katı bir komünist ideoloji ve iktidar tekeli tarafından yönetilen bir “süper devlet”te bu denli hızlı reform uygulamalarının önemli iç ve dış sonuçları olması kaçınılmazdı. İçeride reformlarla birlikte azınlık milliyetler arasında merkezi yönetime karşı direnme hareketleri başladı. Bu hareketler, 1989 yılında özellikle Baltık ve Kafkas Cumhuriyetlerinde bağımsızlıkçı bir nitelik kazandı. Azerbaycan, Ermenistan ve Gürcistan’daki milliyetler arasındaki çatışmalar, Sovyet yöneticilerinin orduyu kullanarak sert bir müdahaleye girişmeleriyle sonuçlandı. Ancak Baltık Cumhuriyetlerindeki bağımsızlık kararlarını geçersiz kılmak için ordu kullanılmadı ve daha çok ekonomik ve siyasal zorlama önlemlerine başvuruldu. Sovyetler Birliği’nin federal yapısı çatırdamaya başlamıştı.</p>

  <p>Milliyetçi hareketler yanında 1989 yazında maden işçilerinin başlattıkları grev Gorbaçov’u güç durumda bıraktı. Bu işçilerin kötü yaşam koşullarını protesto etmek için Batı Sibirya’da başlattıkları grevler çok geçmeden yayıldı. Yöneticiler işçilerin isteklerinin karşılanacağını ilan ederken, Gorbaçov televizyondaki konuşmasında işçileri işbaşı yapmaya çağırdı. Bu çağrıya işçilerin çoğu uyduysa da iş hayatındaki barış gerçekleşmedi.</p>

  <p>Gorbaçov reformlarının dışardaki etkileri arasında, Doğu Avrupa’daki demokrasi hareketlerini hızlandırması ve ABD ile birçok konuda anlayış birliğine vararak Avrupa yumuşamasına katkıda bulunması sayılabilir. Gerçekten, Doğu Avrupa’daki katı komünist yöneticilerin arkasında 1950’lerden beri var olan Sovyet desteğini çekerek bölgedeki reform girişimlerine dolaylı katkıda bulunmuş oldu. İki Almanya’nın birleşmesi karşısındaki olumsuz Sovyet tutumunu kaldırarak, 3 Ekim 1990’da birleşik bir Almanya’nın doğmasına yol açtı. Dolayısıyla, Sovyetler Birliği’nin yeni oluşacak Avrupa’da önemli ve istikrarlı bir yere sahip olması yolundaki engelleri de kaldırmış oldu.</p>

  <p>Silahsızlanma alanındaki yürekli girişimleri, Amerikan başkanı ile doruk toplantısındaki olumlu ve ılımlı tutumu ve dış gezileriyle, uluslararası alanda saygınlık kazandı. 1987 tarihli INF anlaşması ve AGİK zirvesindeki yapıcı rolünün ertesinde, yani 1989’da, otuz yıllık bir aradan sonra Pekin’e giden ilk Sovyet önderi oldu ve iki ülke arasındaki ilişkileri normalleştirdi. Haziran’da Federal Almanya ziyaretinde coşkuyla karşılandı. Temmuz’da Avrupa Konseyi Toplantısı’na katılarak bir “Ortak Avrupa Evi” önerisinde bulundu ve kısa menzilli nükleer füzeler (SNF) konusunda görüşmelere başlanmasını istedi.</p>

  <p>Yılın en önemli olaylarından biri de Gorbaçov ile George Bush’un 2-3 Aralık 1989’da Malta açıklarında bir savaş gemisinde yaptıkları doruk toplantısıydı. Malta Doruğu, Avrupa’da kalıcı bir işbirliğini gerçekleştirdi. İkinci Dünya Savaşı’ndan sonra Avrupa’nın ortasında yükselen “demir perde”yi alçalttı ve daha az silahlı, daha esnek, daha işbirliğine yönelik bir dünyanın temellerini attı.</p>

  <h4 id="sigil_toc_id_368"><a id="ncx1946"/>2. Sovyetler Birliğinin Dağılması</h4>

  <p class="nonindent">Yeryüzünün belki de son imparatorluğu 26 Aralık 1991 tarihinde dağıldı. Büyük İskender’in kurduğu devleti ilk imparatorluk olarak kabul edersek, o günden bu yana dünya tarihinde “hasta yatağında ölen” imparatorluk bulmak zordur. Hemen hepsi bir savaş ve hatta dünya savaşı sonunda yıkılmıştır ve yıkılmaları uzun bir süreç sonunda olmuştur. Ayrıca yıkılan her imparatorluk, arkasında çözümü zor, uzun vadeli ve karmakarışık sorunlar bırakmıştır. Sovyetler Birliği’nin dağılması ise bu tarihsel kalıba uymamıştır. Dağılma sürecini 1985’te Gorbaçov’un iktidara gelmesinden başlatırsak, altı yıl gibi çok kısa bir sürede yıkılmıştır ve bu “son” bir savaş sonunda olmamış, deyim yerindeyse, “tereyağdan kıl çeker gibi” gerçekleşmiştir. Üstelik yıkılışın sonuçları, bugüne kadar olanlar dikkate alınırsa, hiç de tarihçilerin korktukları ölçüde “vahim” değildir; bugün için bir değerlendirme yaparsak, tarihteki benzerlerinden çok daha yumuşak gelişmelere yol açmıştır.</p>

  <p>Sovyetler Birliği’nde, yirminci yüzyılın gördüğü en köklü reformlardan birinin kapısını açan Gorbaçov, 1991 yılında istifa etmek zorunda kaldı ve düzeltmeye çalıştığı devlet de yıkıldı. Gorbaçov, 1990’da bir yanda çok ciddi ekonomik sorunlar, öte yanda Sovyet Cumhuriyetlerinde etnik ve ulusçu huzursuzluklarla karşılaşmıştı. O kadar ki 1990’da ülke İkinci Dünya Savaşı’ndan sonraki en kötü yılını yaşıyordu. Bu durumda, yetmiş yıldır elde ettikleri statü ve gönençten yoksun kalan Komünist Parti bürokratları ve sanayi-askeri kompleksten gelen etkili kişilerin boy hedefi haline gelmesi zor olmadı. Üstelik bu sorunlarla birlikte ortaya çıkan ulusçu ve bağımsızlıkçı hareketleri önlemek umuduyla, merkezin Cumhuriyetler üzerindeki denetimini gevşeten yeni bir birlik antlaşması hazırlatmıştı ve bu antlaşmanın 20 Ağustos 1991’de imzalanması planlanmıştı. Bu herhalde 1985 yılından beri ülkenin gidişini beğenmeyen kesimler için “bardağı taşıran son damla” oldu.</p>

  <p>19 Ağustos’ta Başkan Yardımcısı Yanayev’in, Gorbaçov’un sağlığındaki ani bozulma nedeniyle ülkenin yönetimini eline geçirdiği ve altı aylık bir süre için bir Olağanüstü Hal Komitesi’nin tüm yönetim yetkileriyle donatıldığı açıklandı. Aynı gün toplanan Bakanlar Kurulunda yalnızca iki bakan darbeye karşı çıktı ve bir ikisi dışında tüm gazetelerin yayımı yasaklandı. Bu nitelikleriyle Moskova’daki darbe, Almanya’daki Kapp darbesiyle ilginç benzerlikler gösterir. Nasıl Albay Kapp ülkedeki genel grev nedeniyle yönetimi tam eline geçirememiş ve üç gün sonra düşmüşse, Moskova’daki darbeciler de 12 Haziran’da seçilen Devlet Başkanı Boris Yeltsin’in önderliğinde halkın ve ordunun büyük bir bölümünün direnmesiyle aynı akıbete uğramıştır.</p>

  <p>21 Ağustos’ta darbe başarısızlığa uğradı ve Gorbaçov görevine geri döndü. 24 Ağustos’ta Komünist Parti önderliğinden istifa etti ve parti merkez komitesinin de dağılmasını istedi. Bu süreç, 19 Ağustos’ta Sovyet Parlamentosunun Komünist Parti’nin tüm faaliyetlerini sona erdirmesiyle noktalandı. Böylece 19 Ağustos darbesinin başarısızlığı 74 yıllık komünist yönetimin de çöküşüne yol açtı. Bu arada birçok Cumhuriyet de arka arkaya bağımsızlıklarını ilan ediyorlardı. Eylül 1991’e gelindiğinde Gorbaçov ülkenin tam bir “felaketle” karşı karşıya olduğunu söyleyerek yeni bir “Sovyetler Birliği”nin kurulması için, geçici bir süre, tüm yönetim yetkilerinin kendisinde, henüz bağımsızlığını ilan etmemiş olan on Cumhuriyet Başkanında ve atamayla oluşacak bir yasama organında toplanmasını istedi. Bu umarsız çağrı, batmakta olan tekneyi kurtaramadı ve Gorbaçov’un istifasından bir gün sonra, 26 Aralık 1991’de Sovyetler Birliği resmen dağıldı. İşin aslına bakılırsa, 8 Aralık’ta Brest’te bir araya gelen Rusya, Ukrayna ve Beyaz Rusya, Sovyetler Birliği’nin artık var olamayacağı konusunda görüş birliğine varmışlar ve yerine Bağımsız Devletler Topluluğu’nun kurulduğunu açıklamışlardı. 21 Aralık’ta ise, Sovyetler Birliği’nin son 12 Cumhuriyetinden 11’inin Başkanları Alma Ata’da toplanarak yeni devletler topluluğunu biçimlendiren antlaşmaları imzaladılar.</p>

  <h4 id="sigil_toc_id_369"><a id="ncx1952"/>3. Doğu Avrupa’da “Büyük Dönüşüm”</h4>

  <p class="nonindent">Bu başlık altında, Doğu ve Orta Avrupa ülkelerinde 1980’li yılların sonlarına doğru ortaya çıkan “baş döndürücü” gelişmeler, tek tek ülkeler ve bu ülkelerdeki olaylar temelinde ele alınmayacaktır. Yapılacak olan genel bir değerlendirmedir.</p>

  <p>Orta ve Doğu Avrupa’daki gelişmeler tarihi ve ekonomik olmak üzere iki boyutta ele alınabilir. Tarihi boyut içinde öncelikle belirtilmesi gereken, bu ülkelerin de genel Avrupa kültürünün parçası olduklarıdır. Son iki-üç yüzyılın tarihine baktığımızda, Batı Avrupa’da başlayan bütün ileri nitelikte hareketlerin er ya da geç Orta ve Doğu Avrupa ülkelerinde etkilerini gösterdiklerini anlıyoruz. Örneğin, Fransız Devriminin ulusçuluk ve liberalizm akımları 70-80 yıllık bir süreden sonra Doğu Avrupa’ya gelmiş ve burada bağımsız devletler kurulmuştur. Demokrasi, özgürlük ve insan hakları yolundaki mücadele, yirminci yüzyılda Batı Avrupa’da göreli bir başarı kazanmıştır. Herhalde, çok partili parlamenter sistem, temel hakların korunması ve özgürlük de Orta ve Doğu Avrupa’da yirmi birinci yüzyılda etkili olacaktır. Bunun işaretleri, daha önce değinildiği gibi, Gorbaçov’dan çok önce belirmeye başlamıştı. Sovyetler’deki gelişmeler bu süreci hızlandırıcı bir etki yapmıştır.</p>

  <p>Kitle demokrasisi ve çoğulcu siyasal yaşam Batı Avrupa’da 1945 sonrasında gerçekleşmeye başladı. Bugün Orta ve Doğu Avrupa’da tanık olunan, yarım yüzyıl sonra bu ülkelerde de tek partili yaşamdan çok partili demokratik sisteme geçiş hazırlıklarıdır.</p>

  <p>Ulusçuluk, on dokuzuncu yüzyılda Batı Avrupa ülkelerinin deneyimiydi. Bu patlayıcı ilke, Avrupa ile birlikte dünyaya iki dünya savaşına mal oldu. Ancak bu önemli ulusçuluk deneyiminden sonra, yani İkinci Dünya Savaşı’nı izleyerek, Batı Avrupa’da birlik ve bütünleşme çabalarına girişildi. Avrupa’nın öteki bölgelerinde ulusçuluk ve “self determination” ilkesi hem yeniydi hem de toplulukların zorla yer değiştirmelerine, kuvvet kullanımına ve karşılıklı güvensizlik duygularına yol açmıştı. Şimdi ulusçuluğun Orta ve Doğu Avrupa’da aldığı yeni biçim içinde, daha çok siyasal katılım ve “ekonomik pasta”dan daha çok pay alma istekleri ağır basmaktadır. Bu gelişmelerin kaçınılmaz sonucu ise eski Sovyetler Birliği, Doğu Avrupa ve Kafkaslar’da görülen ve kurulu devletlerin bütünlüğünü zorlayan etnik çatışmalar olmuştur.</p>

  <p>Orta ve Doğu Avrupa ülkelerinde görülen gelişmelerin ekonomik boyutunda ise endüstrileşmenin yol açtığı sorunlar yatmaktadır. Batı Avrupa ülkelerinde, on dokuzuncu yüzyılda ve yirminci yüzyılın ilk yarısında denetimsiz ve acımasız olan endüstrileşme süreci, daha sonra sosyal devlet anlayışından etkilenerek, içine sosyal hakları, dengeli gelir dağılımını, karma ekonomi anlayışını, kısaca sosyal demokrasiyi almıştır. Orta ve Doğu Avrupa ülkelerinde bugün dışa açılmayı, merkezi ekonomik planlamaya son vermeyi, tüketim maddelerinin üretimine öncelik tanımayı, dünya mali alışverişi dışında kalmama isteğini ve teknoloji transfer etme gereğinin anlaşılmasını görüyoruz.</p>

  <p>Genel olarak şu söylenebilir: Teknoloji devrimiyle tek bir sistem haline gelecek olan dünyada, ekonomik açıdan gelişen ülkelerde, tek partili dar siyasal yapı zorlanmaktadır. Orta ve Doğu Avrupa’da görülen, bu olgunun yarattığı değişiklikler ve sıkıntılardır. Ekonomileri gelişen öteki dünya ülkelerini de eninde sonunda bekleyen gelecek bu olsa gerektir.</p>

  <p>Sovyetler Birliği’nin dağılması ve Doğu Avrupa dâhil komünizmin çökmesinin nedenlerini bugünden net biçimde ortaya koyma olanağı yoktur. Bu çapta dünya olaylarının nedenleri çok, derin ve karmaşıktır; ancak üzerlerinden uzun bir süre geçtikten sonra belirirler. Buna karşın, uluslararası ilişkiler uzmanlarının çoğu, bu büyük olayların nedenini devletçi ekonomik kalkınma modelinin, Sovyetler ve Doğu Avrupa ülkelerindeki ekonomik bunalım olarak ortaya çıkan başarısızlığında aramaktadırlar. Bunun doğruyu yansıttığı çok kuşkuludur. Bu devletlerin sosyalizmi gerçekleştirme mücadelelerinde başarısız olduklarını söylemek, toplumlarının endüstrileşmesi, kentleşmesi, modernleşmesi ve önemli askeri güç durumuna yükselmeleri dikkate alındığında, pek doğru olmaz. Bugünden görünen, olayların gelişmesinde ekonomik nedenlerden çok siyasal ve toplumsal nedenlerin ağır bastığıdır. “Kalkınma” hangi ölçütle değerlendirilirse değerlendirilsin, bu bölgede devlet önderliğindeki kalkınma modeli, toplumların endüstrileşmesinde, kentleşmesinde ve genel olarak eğitilmelerinde başarılıdır. Bu durum, özellikle “Üçüncü Dünya’nın gelişmekte olan ülkeleri” ile üstünkörü bir karşılaştırma yapıldığında bile apaçık ortaya çıkacaktır.</p>

  <h4 id="sigil_toc_id_370"><a id="ncx1961"/>4. Almanya’nın Birleşmesi ve Doğu Avrupa’ya Dönüşü</h4>

  <p class="nonindent">Daha önce görüldüğü gibi, İkinci Dünya Savaşı’nın sonunda üç ulus, Almanya, Kore ve Vietnam ikiye bölünmüştü. Vietnam, 1970’lerde birleşti. İki Kore aralarındaki düşmanlığa son verip birleşmenin yolunu açacak görüşmelere başladılar. İki Almanya’nın bu yola er ya da geç girmeleri doğal karşılanmalıydı. İki Almanya’nın birleşmesinin üzerinde en çok durulan konu olmasının ve belirli çevrelerde duyulan tedirginliğin nedeni, Alman ulusçuluğunun son 150 yıl içinde Avrupa’da üç savaşa yol açmasında ve ülkenin gücünde yatar.</p>

  <p>İkinci Dünya Savaşı’ndan hemen sonra Almanya’yı işgal bölgelerine ayıran ve sonra da bölenler, amaçlarının bu bölünmeyi sürekli kılmak olduğunu söylememişlerdir. Ancak yeni Avrupa düzeninin, barış ve istikrarının da bu bölünmeye bağlı olduğunu bilmekteydiler. Hatta yumuşamanın “taçlandığı” 1975 tarihli Helsinki Belgesi’nin başarısı Avrupa’da İkinci Dünya Savaşı sonrasının ve özellikle Almanyaların sınırlarının nihai olarak tanınmasında yatmaktaydı. Ne var ki, bu tarihi izleyen on beş yıl içinde ve özellikle 1989’da ortaya çıkan şaşırtıcı gelişmeler, iki Almanya’nın birleşmesini bir oldubittiye getirdi. Bu sonucun oluşmasında en büyük pay, kuşkusuz, Doğu Avrupa ve Sovyetler’deki beklenmedik gelişmeler çerçevesinde iki Almanya’nın hızlanan Avrupa bütünleşmesi ve yumuşaması içinde birleşmelerindedir.</p>

  <p>İki Almanya’nın birleşmesi şu kısa yolu izledi: Gorbaçov’un yumuşak tutumu ve Polonya ile Macaristan’daki liberal gelişmelerden etkilenen Doğu Almanya’da, 1989 Ekiminde Honecker’in istifasını, Kasım ayında soğuk savaşın en büyük simgesi olan Berlin duvarındaki gösteriler ve duvarın açılması izledi. 18 Mart 1990’da yapılan 1945 sonrasının ilk serbest seçimlerinden Hıristiyan Demokrat Parti birinci parti olarak çıktı. Nisan ayında iki Almanya ile İkinci Dünya Savaşı’nın galipleri olan İngiltere, ABD, Fransa ve Sovyetler Birliği arasında 2+4 olarak bilinen ve Almanya’ya egemenliğinin geri verilmesini ve Berlin Duvarı’nın tümüyle yıkılmasını öngören görüşmeler yapıldı. Mayıs’ta Doğu Almanya’da yerel seçimler yapılarak iki Berlin’in birleşmesi süreci hızlandı. Haziran’da, iki Almanya arasında parasal ve sosyal birlik gerçekleşerek Doğu Markı’nın Batı Markı’na bire bir eşlenmesi sağlandı ve Doğu Almanya’nın vergi sistemi tümüyle değişti. Nihayet 2+4 görüşmelerinin sonuçlanmasını izleyerek 2 Ekim 1990 gecesi saat 24.00’te tek bir Almanya doğdu.</p>

  <p>Gerçekte, Almanyaların birleşmesi, öteki Avrupa devletlerinin içtenlikle isteyip bekledikleri bir gelişme değildi. Ancak Avrupa’nın yeni havası içinde ve Almanların azmi karşısında, birleşmeyi desteklediklerini açıklamaktan başka bir şey yapamadılar. Bu birleşmeye kötümser gözle bakanlar, Alman ulusçuluğunun iki dünya savaşına yol açtığını, Avrupa’nın ortasında birdenbire ortaya çıkan bu “dev”in, eninde sonunda Orta ve Doğu Avrupa’yı etkisi altına alacağını, Alman ulusçuluğunun ırkçılığa dönüşmesinin çok zor olmadığını ve nihayet birleşmenin Avrupa bütünleşme çabalarını kötü yönde etkileyeceğini belirtmektedirler.</p>

  <p>İyimserler ve Alman halkının büyük bir çoğunluğu ise tarihte benzerliklerden çok farklılıklar üzerinde durulması gerektiği görüşünden hareket etmektedirler. Birinci Dünya Savaşı’nda Alman saldırganlığının nedeni İkinci Reich’ın ekonomik ve askeri gücüne uygun bir siyasal statüye sahip olmamasıydı. Bugün böyle bir durum söz konusu değildir. İkinci Dünya Savaşı’ndaki saldırganlığın nedeni ise birleşik bir Almanya’nın, bu güçlü devletin, Versailles Anlaşmasının zincirleri arasında boğulmak üzere olmasıydı ve Hitler iktidara geçerken en çok bu durumdan yararlanmış, Üçüncü Reich’ı kurmuştu. Bugün Almanya Avrupa bütünleşmesi sürecinin tam ortasında, güçlü ve zengin bir ülkedir ve Hitler gibi bir önderin iktidara gelmesi olasılığı yok gibidir. Dolayısıyla Almanya’nın Avrupa yumuşama ve bütünleşmesinin vazgeçilmez bir odağı olduğu görüşünü savunmaktadırlar.</p>

  <p>Alman birliğinin sağlanmasından sonra ülkenin karşılaştığı iç sorunların başında, eski Doğu Almanya’nın hantal ekonomisinin Batı ile bütünleştirilmesi ve sosyalist ekonominin güvencelerinden kapitalist ekonominin rekabet ve işsizliğiyle karşılaşanların topluma kazandırılması geldi. Gerek bütünleşmenin yarattığı ekonomik sorunlar gerekse Doğu Avrupa ülkelerinden gelen göçmen işçilerle mülteciler, Almanya’da zaten potansiyel olarak var olan ırkçılığı hortlattı. 1992’de daha çok gençlerden oluşan “Neonazi” gruplar mültecilere ve özellikle Türk işçi ailelerine saldırı kampanyasını hızlandırdılar. Yalnız bu yıl içinde yabancılara 2300 dolayında saldırı oldu ve yabancı düşmanlığı yayılarak büyüdü. 1993 Mayısında ise Alman parlamentosu ülkeye iltica etme hakkına çeşitli sınırlamalar getirdi.</p>

  <p>Dış politikaya gelince, tarihsel örneklerinden akıl yürütürsek, 80 milyonluk güçlü bir Almanya’nın yalnız Orta ve Doğu Avrupa’da değil, tüm kıtada ağırlığını hissettireceği bellidir. Birleşmeden hemen sonra, yeni özgürlüğünü kazanan Doğu Avrupa ülkelerine yönelik yeni politikası (<em>Neu Ostpolitik</em>) bölgede ve giderek Balkanlar’da Almanya’ya belirgin bir üstünlük sağladı. O kadar ki, geleneksel etki alanı olan Hırvatistan ve Slovenya’nın bağımsızlık ilanlarını hemen tanıyarak ve bu yolda yaptığı baskıyla öteki Batı Avrupa ülkelerine de aynısını yaptırarak Yugoslavya’nın dağılmasında ve bugünkü Bosna-Hersek trajedisinin ortaya çıkmasında başrolü oynadı. 1993 ve 1994 olaylarının gösterdiği gibi, gelecekte Avrupa bütünleşmesinin sağlanmasında da Almanya’nın öncü rolü oynayacağı ve yeni “Avrupa mimarisi”nde ağırlığa sahip olacağı söylenebilir.</p>

  <h4 id="sigil_toc_id_371"><a id="ncx1970"/>5. Yeni Avrupa’nın “Mimarları”</h4>

  <p class="nonindent">Bugün, Avrupa içi ilişkiler çok hızlı değişiklikler gösteriyor. Bu yüzden, olanları ve olacakları açık biçimde tanımlayıp öngörmek çok zordur. Daha altı yıl önce, bugün olanlar keskin görüşlü bir gözlemci tarafından söylenseydi, ona inananların sayısı herhalde çok az olurdu. Ancak bugün için söylenebilecek olan şudur: 1940 ve 1950’lerin ortasında oluşan iki kutuplu dünya ile buna bağlı olan soğuk savaş, 60’lı ve 70’li yıllarda değişiklik göstermiş ve yumuşama süreci başlamıştır. Ama bu yumuşama içinde Avrupa da dâhil tüm dünyada soğuk savaşın kimi özellikleri sürüyordu. Bugün görünen o ki, soğuk savaşın önemli özelliklerinden olan keskin ideolojik çatışma, diplomasinin bir kurum olarak işlevini yapamaması, hızla tırmanan silahlanma ve siyasal, ekonomik ve bireysel temasın azlığı gibi olgular artık tarih olma yolundadır.</p>

  <p>Ancak Avrupa denge ve istikrarının nasıl ve ne zaman oluşacağı tam bilinmemektedir. Yeni Avrupa dengesinde, Varşova Paktı ortadan kalkmış olsa bile, NATO’nun ne olacağını, birleşik Almanya’nın ne gibi sonuçlar doğuracağını ve Doğu Avrupa’daki reformların nereye kadar varacağını kestirmek zordur. Ama yeni Avrupa ve belki de giderek tüm dünyaya öncelikle dört kuruluşun biçim vereceği belli oluyor.</p>

  <p>Bugün NATO bir askeri savunma örgütü olarak sürmekte, askeri öneminin azalmasına karşın, siyasi yönünün ön plana çıkmasıyla, Avrupa’nın kurulmasında ve istikrarın sürmesinde önemli bir role sahip olacağı çok sık belirtilmektedir. Hele Kuveyt bunalımından sonra, bölge dışı tehditler karşısında yeni işlevler kazanarak güçleneceğini ve Avrupa dışı bunalımların Avrupa’yı etkilememesi yönünde adımlar atacağını söyleyenler de vardır. Bosna çatışmasında saldırgan Bosnalı Sırplara karşı, etkin olmasa da, 1994 yılında askeri zorlama önlemleri alan ve ilerde çıkacak başka Avrupa çatışmalarında da aynı yola gidecek tek kuruluş gibi görünen NATO’dur. Bugün için görünen, NATO’nun en azından siyasal bir danışma örgütü olarak Avrupa’nın yeni biçiminin belirmesinde belirli bir paya sahip olacağıdır.</p>

  <p>Geleceğin Avrupası’na biçim verecek ikinci kuruluş, Avrupa Birliği’dir. Gerçekten göz kamaştırıcı olarak nitelenebilecek ekonomik başarısıyla üye olmayan tüm Avrupa devletlerinin topluluğa gıptayla bakmalarına yol açmış, 1989’u izleyerek bir mıknatıs gibi bu devletleri kendine çekmeye başlamıştır. Böylece, birleşik Avrupa’nın nihai sınırının artık 12’ler Avrupası ile sınırlı kalmayacağı açıkça ortaya çıkmıştır. Topluluğun yeni Avrupa mimarisindeki payı, Avrupa’daki öteki gelişmelerden de etkilenecektir.</p>

  <p>31 Aralık 1992’den geçerli olmak üzere, topluluk içinde malların, hizmetlerin, sermaye, işçi ve turistlerin hareketine konan sınırlamalar kaldırıldı. Bu arada 12 Avrupa Topluluğu devletinin önderleri Hollanda’nın Maastricht kentinde toplanarak (9-11 Aralık 1991) topluluğun “Birlik” biçimine dönüşmesinde dönüm noktası olan mali ve siyasal birlikle ilgili antlaşmaları imzaladılar. Bu antlaşmaların önemli noktaları şöyle özetlenebilir: (i) 1999 yılına kadar ortak bir para birimine geçilmesi (İngiltere ve Danimarka isterlerse bunun dışında kalabilecekler). (ii) Ortak bir dış politika izlenmesi yollarının aranması. (iii) Batı Avrupa Birliği içinde ortak bir savunma politikası izlenmesinin hazırlıklarının yapılması. (iv) Üye ülkelerde izlenecek sosyal politikada topluluğa öncü rol verilmesi (İngiltere yine bunun dışında tutuldu). (v) Topluluğun dört fakir ülkesine daha çok yardım verilmesi (Yunanistan, İrlanda, Portekiz ve İspanya). (vi) Avrupa Parlamentosu’nun yetkilerinin artırılması. Maastricht’in yürürlüğe girebilmesi için 12 ülke parlamentosu tarafından onaylanması gerekmektedir.</p>

  <p>Avrupa Güvenlik ve İşbirliği Konferansı, bugün Avrupa güvenliğiyle ilgili birinci derecede bir konferanslar sürecidir ve klasik silahlarda indirimden sorumlu AKKUM görüşmeleri bu çerçeve içinde gerçekleşmiştir. Dolayısıyla tüm Avrupa devletleriyle ABD ve Kanada’yı kapsayan AGİK süreci, gelecek Avrupa’nın mimarları arasında önemli bir role sahip olmaya adaydır. Bir sekretaryanın kurulmasıyla sürekli bir örgüt biçimine dönüşmesi için çalışılmaktaysa da hâlâ bir süreç olması, insan haklarıyla ilgili kurum ve mekanizmalara sahip olmaması ve her üyenin veto yetkisini elinde tutması yüzünden, etkinlik derecesinin ilerde ne olacağı bugün sorulan sorular arasındadır.</p>

  <p>1949 yılında Avrupa’da demokrasi ve insan haklarının yerleştirilip korunması amacıyla ve siyasal bir örgüt olarak kurulan Avrupa Konseyi, yeni Avrupa’nın en önde gelen mimarı haline gelebilir. 40 yılı aşkın başarılı çalışmaları, 150’ye yaklaşan uluslararası sözleşmesi ve işleyen organlarıyla, demokrasi ve insan haklarının korunmasının Avrupa ölçeğinde genişlemesinde birinci derecede paya sahip olması kaçınılmaz görünüyor. Doğu Avrupa’daki gelişmelerden sonra üye sayısının hızla artması, Avrupa Konseyi’ni Avrupa’nın en önemli örgütü haline getirebilir. Çünkü Avrupa istikrar ve barışının kurulup geliştirilmesinde, Avrupa’nın nihai bütünleşmesinde demokrasi ve insan haklarına saygının yaşamsal bir önemi olduğu, hiç olmazsa Avrupa’da artık anlaşılmıştır.</p>

  <p>Soğuk savaşı hiç kimse, hiçbir devlet ya da devletler grubu kazanmamıştır. Soğuk savaş, tarafların birbirlerinin niyet ve askeri yeteneklerini abarttıkları uzun ve çok pahalıya mal olan kıyasıya bir rekabetti. ABD ile Sovyetler Birliği’nin kaynaklarını zorlamış ve 1980’lerin sonunda her ikisini de ağır ekonomik, toplumsal ve Sovyetler Birliği’ni, ek olarak, siyasal sorunlarla karşı karşıya bırakmıştır. 1989 sonrasının tüm gelişmeleri soğuk savaş dönemi için ödenen bedelin içindedir ve bu bedeli, her zaman olduğu gibi, tüm dünya devletleri ve uluslararası kuruluşlar ödeyecektir.</p>
</body>
</html>