<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link rel="stylesheet" type="text/css" href="../Styles/main.css"/>
  <title>DÖRDÜNCÜ BÖLÜM Çok Merkezliliğe Geçiş</title>
</head>

<body>
  <h1 title="DÖRDÜNCÜ BÖLÜM Çok Merkezliliğe Geçiş">DÖRDÜNCÜ BÖLÜM<br/>Çok Merkezliliğe Geçiş</h1>

  <p class="nonindent">İkinci Dünya Savaşı sonrasının uluslararası politika açısından belki de en önemli özelliği, o zamana kadar uluslararası ilişkilerin odaklaştığı Avrupa’nın ikinci plana düşmesi ve dünya güç dengesini, ABD ile toprakları esas itibariyle Asya kıtasında bulunan Sovyetler Birliği’nin saptamasıdır. Kısacası, dünya güç odakları, sanki “merkezkaç” kuvvetiyle “kanatlara” kaymıştır. Avrupa ve özellikle Batı Avrupa, Birinci Dünya Savaşı’na kadar kesin bir biçimde, iki savaş arası dönemdeyse kısmen yürüttüğü dünya politikasındaki ağırlığı İkinci Dünya Savaşı’ndan sonra tümüyle yitirmiştir. Gerçekten, 1945’i izleyen ilk on onbeş yılı “iki büyük devletin, bir mıknatıs gibi, bozulan güç dengesi içinde oraya buraya yalpa vuran öteki devletleri ve özellikle Avrupa ülkelerini çevrelerinde toplama ve sıkı bir biçimde merkeze bağlama çabalarının başarıya ulaştığı dönem” olarak tanımlamak yanlış olmaz. Bu, yeryüzünün özellikle yirminci yüzyılın ikinci yarısında kesin olarak globalleştiği döneme uygun bir durumdu.</p>

  <p>Savaş sonrası dönemin ikinci on yılı içinde bu basit görünümlü, iki kutuplu ve düzenli durum yavaş yavaş bozulmaya başlamıştır. Doğaldır ki tarihte bu kadar önemli bir değişikliği oluşturan nedenler, bir günde, bir ayda ya da bir yılda ortaya çıkmazlar. Hele çok merkezlilik gibi uluslararası sistemin temel bir olgusunda, nedenlerin kökeni hemen savaş sonrasında, yani iki kutupluluk içinde atılmıştır. Ancak çok merkezliliğe geçişin anlaşılır, kolayca görülebilir bir biçim alması, 1960’lara rastlamakta ve süreç bugüne kadar uzanmaktadır. İşin aslına bakılırsa, tarihsel süreci böyle yapay bir biçimde bölmek ve örneğin 1960 öncesini iki kutupluluk, sonrasını çok merkezliliğe geçiş, 1990’ları çok merkezlilik olarak nitelendirmek pek de doğru değildi. Ama ne yapalım ki, tarih anlatımında daha tutarlı bir yol yoktur.</p>

  <p>Bugün, birçok tarihçi uluslararası sistemi “çok merkezli” olarak tanımlamaktadır. Bir bölümüyse Sovyetler Birliği ile Varşova Paktı’nın dağılması ve Doğu Avrupa ülkelerinin Moskova’nın güdümünden ayrılması olgularını dikkate alarak, ABD’yi tek “süper güç” olarak görmekte ve dünyanın tek kutuplu bir sisteme doğru gideceğini belirtmektedir. Bu değerlendirmelerin ikisi de doğru ya da yanlış çıkabilir; bugünün tam sağlam olmayan verileriyle uluslararası sistemin kesin bir tanımını yapmak kolay değildir. Bugünden söylenebilecek olan, 1990’larla birlikte iki kutuplu sistemin ortadan kalktığıdır; temel özellikleri tam belli olmayan bir zaman dilimine geçiş niteliğinde, anarşik bir dönem içinde olduğumuzdur. Nasıl çok merkezliliğe geçiş döneminin temellerini iki kutuplu sistemin içinde aramak gerekirse, bugünün, gidişin nereye doğru olduğunun pek görülemediği dünyasının temellerini de son yirmi otuz yıl içinde bulmak durumundayız. İşte kitabın bundan sonraki sayfaları içinde ele alınacak olan konular bunlardır.</p>

  <p>Birinci Dünya Savaşı bittiğinde Avrupa’nın yeryüzü sorunlarındaki etkinliği son derece azalmış bulunuyordu. Bu süreç, önce de belirtildiği gibi, 1914-1918 savaşında başlamış ve iki savaş arası döneminin belirgin özelliklerinden olan ekonomik bunalım ve siyasal anarşiyle hızlanmıştı. Ancak İkinci Dünya Savaşı’nın sonuna kadar, Avrupa, her şeye rağmen, dünya politikasının merkezi olma durumunu sürdürmüş ve Avrupa devletlerinin aldığı kararlar tüm yeryüzü çapındaki olayların akışını etkilemiştir. Uzun ve yıkıcı savaş yılları bu durumu temelinden değiştirdi. Savaş bittiğinde Avrupalılar sorumluluklarını büyük bir şaşkınlık ve belki de biraz “iyi ki benden gitti” anlayışıyla ABD ve Sovyetler Birliği’ne, deyim yerindeyse, devrettiler.</p>

  <p>Avrupa devletlerinin değişen bu durumları, ulusal kurtuluş hareketleri sonucunda, kendilerine yeryüzü egemenliğini sağlamış bulunan sömürgelerini yitirmeleriyle daha belirgin bir biçim aldı. Milliyetçi hareketler savaştan önce de vardı, ama bu hareketler, sömürgeci devletlerin güçlerini yitirmeleriyle hız kazandı. Avrupa devletleri İkinci Dünya Savaşı’nda siyah ve san ırkın savaş çabalarına katkısına çok gerek duydu. Daha da önemlisi, 1941 Pearl Harbor baskını ve bunu izleyen iki yıllık Japon üstünlüğü, sarı derili çekik gözlü insana önemli dersler verdi. Japonya’nın denizde ve havada yeryüzünün en güçlü devletinin Pasifik’teki üstünlüğüne son vermesi, Avrupa karşıtı Asya milliyetçiliğini körükledi.</p>

  <p>Gerçekte, 1960’ların en önemli özelliği, o ana kadar sürmüş bulunan Amerikan üstünlüğünün sona ermesi ve iki “süper” devlet arasındaki güç farkının giderek azalmasıdır. Böylece oluşan “dehşet dengesi” iki devleti edilginliğe sürükleyince, çevre devletleri sıkı bir biçimde merkeze bağlı tutmak zorlaşmış, iki bloktan da kopmalar başlamıştır. Bunlar içinde en önemlisi, “üçüncü güç” durumuna yükselen Çin Halk Cumhuriyeti’ydi. 1960’lara yaklaşıldığında, Batı Avrupa ülkeleriyle Japonya ekonomik bakımdan önemli sayılabilecek gelişmeler göstermişlerdi. Avrupa kalkındıkça Amerikan malları için pazarlar azalmaya başlamış ve 1956 yılından sonra Amerikan dış ticareti sürekli açık vermişti. Bu da ABD’nin giderek dış yardımı, askeri yükümlülükleri ve dış yatırımları kısmasına yol açmıştı ki ekonomik üstünlükteki bu zayıflama, çok merkezliliğe geçişi etkileyen unsurlar arasında sayılabilir. Ama çok merkezliliğe doğru gidişte belki en önemli değişiklik, ekonomik olmaktan çok askeridir. 1970’lerde genel olarak NATO ve özel olarak Amerikan stratejik düşüncelerindeki değişiklik, çok merkezliliğe geçişin yakın nedenini oluşturdu. Öteki bakımlardan da iki kutupluluk zayıfladı. Avrupa Ekonomik Topluluğu (AET) ile rayına oturan Batı Avrupa birliği, dünya politikasında etkinlik sağladı. Doğu Bloku’ndan kopan devletlerin yanı sıra, 1960’larla birlikte bu blokun Stalin zamanındaki tek parçalı birliği de zedelendi, bu tarihlerden sonra Moskova’nın blok ülkelerini katı bir ideolojik bütünlük içinde tutması giderek zorlaştı. Bağlantısız devletler dünya politikasındaki ağırlıklarını giderek artırmaya başladılar, hele petrolün etkili bir silah olarak kullanılmaya başlanmasıyla, bu enerji kaynağını üreten devletlerin dünya politikasını biçimlendirme olanağı belirdi.</p>

  <h2 id="sigil_toc_id_252">I. SİVRİLMEYE BAŞLAYAN AVRUPA</h2>

  <h3 id="sigil_toc_id_253"><a id="ncx1321"/>NATO Stratejisinde Gelişmeler</h3>

  <p class="nonindent">Amerikan ve dolayısıyla NATO stratejisindeki gelişmeler ve değişiklikler, iki kutupluluğu zayıflatan önemli olaylardır. Stratejideki bu değişikliklerse Avrupa gelişmelerinden bağımsız, savaş teknolojisindeki köklü değişmelere ve iki “süper” devlet arasındaki ilişkilerin niteliğine bağlıdır.</p>

  <h4 id="sigil_toc_id_254"><a id="ncx1324"/>1. Kitlesel Karşılık</h4>

  <h5 id="sigil_toc_id_255"><a id="ncx1325"/>a) Niteliği</h5>

  <p class="nonindent">NATO 1949 yılında kurulduğu zaman, stratejisi ABD’nin atom tekeline dayanıyordu. 1953 yılında, Amerikan Genelkurmay Başkanı Oramiral Radford’ın önerilerinin ışığı altında, Ulusal Güvenlik Konseyi bir rapor hazırlattı. “Yeni Bakış” diye bilinen bu rapor, “NSC 162” adıyla, ABD’nin stratejik bombardıman uçakları ve nükleer silahlar alanındaki başarılarını simgeleyen 1953 yılının Ekim ayında Başkan Eisenhower tarafından, 1954 yılının Aralık ayındaysa NATO Konseyi’nce yeni NATO stratejisi olarak kabul edildi. Nükleer silahların gelecek bir savaşta kullanılmayacağı varsayımını reddeden bu belge, birkaç ay sonra Amerikan Dışişleri Bakanı J. F. Dulles tarafından açıklanan “kitlesel karşılık” stratejisinin de temelidir.</p>

  <p>Kitlesel karşılık, kısaca, Kuzey Atlantik bölgesinde ortaya çıkan bir komünist saldırısı karşısında, ABD’nin Stratejik Hava Komutanlığı kanalıyla Sovyetler Birliği ve ÇHC’nin önemli nüfus ve endüstri merkezlerine karşılıkta bulunulacağını öngörmekteydi. Böylece NATO’nun artık geniş bir kara ordusu bulundurması gerekmiyordu. Tercihen Amerikalı askerlerden oluşacak ve kendisine bir saldırı durumunda stratejik hava kuvvetinin harekete geçmesini sağlayacak kadar bir kuvvet yeterli sayılıyordu. Bu açıdan kitlesel karşılık iki noktaya dayanmaktaydı: (i) Nükleer silahlarla karşılık yeteneği düşmanı hem sınırlı hem de topyekûn bir savaştan caydıracaktır; (ii) nükleer silahlar durum gerektirdiği takdirde kullanılacaktır. Bu nedenlerle, Avrupa Müttefik Kuvvetleri Başkomutanlığına (SHAPE: Supreme Headquarters Allied Powers Europe) askeri savunmasını taktik nükleer silahları kullanabilecek biçimde yeniden düzenlemesi yetkisi verildi. Ayrıca 1955 Aralık ayındaki NATO Bakanlar Konseyi toplantısında, NATO savunmasının, güdümlü füzelerin sayılarının artırılması ve geliştirilmesi yoluyla sağlanması karar altına alınarak, kitlesel karşılık stratejisi somut bir biçime sokuldu.</p>

  <p>Bu strateji, bir yandan Amerikan ekonomisinin gerekleriyle savunma gereklerini bağdaştırma, öte yandan çıkacak bir savaşın klasik silahlarla sürdürülemeyeceği düşüncelerinin sonucu olarak ortaya atılmıştır. Nükleer silahlarla karşılık tehdidi Sovyetler Birliği’ni girişeceği sınırlı ya da topyekûn bir savaştan caydıracak, böylece NATO ülkelerinin üzerine ABD’nin “koruyucu nükleer şemsiyesi” açılmış olacaktı. NATO girişimi ele alacak ve Sovyetler ister kullansın ister kullanmasın, herhangi bir saldırı, ABD’nin nükleer silahları kullanmasını gerektirecekti. Bu strateji, yirminci yüzyılda ABD’nin savaş yapma tekniğine de uygun düşmekteydi. İki dünya savaşında da ABD savaşı cömertçe harcanan maddeyle kazanmış ve müttefiklerini bu yolla kurtarmıştı. Şimdi İkinci Dünya Savaşı’ndan sonra aynı şeyi yapıyordu.</p>

  <h5 id="sigil_toc_id_256"><a id="ncx1330"/>b) Değerlendirilmesi</h5>

  <p class="nonindent">Kitlesel karşılık dünya barışı ve hatta tüm insanlığın geleceği açısından son derece büyük tehlikeler riskini taşıyorsa da, o dönemde NATO üyeleri bakımından güvenlik sağladığı ve nükleer çağın gerçeklerine uyduğu da bir gerçektir. Ayrıca bu strateji, üye devletlerin Avrupa kıtasında çok sayıda kara ordusu bulundurmalarını da gerektirmemekteydi.</p>

  <p>Ama zaman içinde kitlesel karşılık stratejisinin zararları da görülmemiş değildir. Stratejinin olumsuz yönleri şu biçimde sıralanabilir: Bir kere, NATO üyeleri şunu görmüşlerdir ki üyelerden birisinin tek taraflı davranışına bağlı olan bir müttefik stratejisi, klasik ittifak anlayışına uygun değildir ve dolayısıyla tek yanlıdır; öteki müttefiklerin hareket alanını daraltmaktadır. İkinci olarak, kitlesel karşılık stratejisi zamanla “inanılırlığını” yitirmeye başladı. İki nükleer devlet arasında psikolojik bir “boşluk” ortaya çıkmış ve ABD’nin herhangi bir saldırıda kitlesel karşılık vereceği inancı, bölgesel nitelikte savaşların çıkmasını önleyememişti. Kısacası stratejinin “inanılırlık” ve dolayısıyla “caydırıcılık” özellikleri zayıflamış, ABD açısından siyasal etkinliği ortadan kalkmıştı. ABD açısından, kitlesel karşılık stratejisinin bir başka olumsuz yönüyse kitlesel karşılık tehdidinin, en ufak bir bölgesel çatışmayı anında dünya ölçüsünde bir çatışma biçimine dönüştürmesiydi. Bu durumda öteki NATO üyeleri hemen hemen her sorunda ağırlıklarını ortaya koymak istemekte ve böylece ABD’nin uluslararası alanda rahat hareket etme olanağı ortadan kalkmaktaydı.</p>

  <h5 id="sigil_toc_id_257"><a id="ncx1334"/>c) Sputnik ve Sonuçları</h5>

  <p class="nonindent">Bu arada, ABD ile NATO’nun nükleer stratejilerini temelinden değiştiren ve hatta 1957 sonrası dünyasına damgasını vuran en önemli olay, hiç kuşkusuz, Sovyetler Birliği’nin yapay uydu Sputnik’i başarıyla uzayda bir yörüngeye oturtmasıdır. Daha önce değinildiği gibi, bu başarı Sovyetler Birliği’nin şimdi kıtalararası füzeler yapımındaki üstünlüğünü de vurgulamaktaydı. Bu olayın uzun süreli ve köklü sonuçları olmuştur.</p>

  <p>Bir kere, ABD’de büyük bir huzursuzluk yaratmıştır. O ana kadar her türlü saldırıdan korunmuş durumda bulunan Amerika kıtası, şimdi Moskova’nın nükleer silahlarının yıkıcılığına açılmış ve Sovyetler bu alanda ABD’nin üstünlüğüne son vermeye başlamıştı. Dolayısıyla ABD açısından sorun bir “ölüm-kalım” sorunu haline gelmişti. Bunun doğrudan sonucu olarak ABD, Sovyetler’e yakın olan müttefiklerinin topraklarında Orta Menzilli Güdümlü Füze (IRBM-Intermediate Range Ballistic Missile) yerleştirmek için girişimlerde bulundu. 1957 yılındaki NATO Bakanlar Konseyi toplantısında, ABD’nin bu yöndeki önerileri ve bazı müttefiklerin bu önerileri kabul etmeleri, birer rastlantı değildir. Daha önce sözü geçen Türkiye’deki Jüpiter füzeleri, bu tip IRBM olup, ABD’nin bu endişelerinin sonucunda yerleştirilmişlerdir. ABD’nin savaş stratejisindeki ikinci ve birincisinin mantıksal bir uzantısı olan değişiklik, “sınırlı nükleer savaş”ın, kitlesel karşılık stratejisinin yerini giderek almasıdır. Bunun anlamı ve önemi, gelecek bir nükleer savaşın, Amerikan topraklarından çok, müttefiklerin topraklarında, yani Avrupa’da yapılması olasılığıydı.</p>

  <p>Bu ikisinden çıkan sonuç, Sputnik’in yalnız global güç dengesini değiştirmekle kalmaması, aynı zamanda NATO içindeki dengeyi de Avrupa lehine değiştirmeye başlamasıdır. Zaten bu konunun “yeniden sivrilmeye çalışan Avrupa” başlığı altında incelenmesinin mantığı da buradadır. ABD artık kendi kurtuluşunun Avrupa’nın sırtından ve onun sağlayacağı kolaylıklar dolayısıyla olacağını anlamıştı. İşte de Gaulle’ü uyandıran ve Fransa’yı NATO’nun askeri bütünleşmesi dışına çıkartan temel düşünce budur. Fransa, bu olaydan sonra, Batı Bloku içinde daha bağımsız bir politika izlemeye başlamıştı. ABD’nin, yeni stratejinin gereklerini yerine getirmeye yönelik önerilerine karşılık, Avrupalı müttefikler yüksek bedeller istemişler ve girecekleri risk büyük olduğundan. ABD ile pazarlığa başlamışlardı.</p>

  <p>ABD’nin Avrupalı müttefiklerinden istediği özet olarak şuydu: Değişen savaş teknolojisine uygun olarak, Avrupa ülkeleri, NATO bölgesinin savunulmasında sorumluluklar yüklenmeliydiler. Ancak nükleer bir savaşa karar vermek ve müttefik ülkelere yerleştirilecek olan füzelerin nükleer başlıklarının anahtarı ABD’nin elinde olmalıydı. Buna karşılık, Batı Avrupa ülkelerinin istekleri de şöyle özetlenebilir: Madem Batı Avrupa bir savaşta ilk saldırıya hedef olma riskini göze almaktadır, o zaman ya ABD’nin vereceği ya da kendi yapacağı nükleer silahı istediği zaman kullanma hakkına da sahip olmalıdır. Bu politikayı uygulama alanına koyan Fransa olmuştur. Daha sonra ortaya atılacak olan “Çok taraflı güç” (MLF-Multilateral Force) önerileri, ABD’nin karşılaştığı ikileme, yani Atlantik’in iki yakasından gelen değişik isteklere, ortalama bir çözüm bulma çabalarının ürünüydü.</p>

  <p>İşte bu nedenlerle, NATO’nun Avrupalı üyeleri açısından, nükleer silahların tetiğinde parmakları olmadığı takdirde, “sınırlı nükleer savaş” kabul edilir bir strateji değildi. Çünkü bu durumda, Avrupa’ya bir Sovyet saldırısında, Batı Avrupa devletleri ABD’nin nükleer karşılığa başvuracağından artık emin değillerdi. İki büyük devletin, birbirlerinin topraklarına dokunmadan, Avrupa’yı ve daha önemlisi “kanat” ülkeleri “hallaç pamuğu” gibi atabilecekleri ve bu bölgelerde nükleer bir savaşı “sınırlı” tutabilecekleri olasılığı, çoğu NATO müttefikini, topraklarında orta menzilli füze bulundurmama politikasına itmişti.</p>

  <p>Sputnik’in bir başka sonucu, ABD’nin tartışmasız askeri üstünlüğünün ortadan kalkmasıyla, “çevreleme politikasının” da yavaş yavaş anlamını yitirmeye başlamasıydı. Bu politika, özellikle Sovyetler Birliği’yle sınır komşusu olan ülkeler açısından, ABD’nin kesin askeri üstünlüğü devam ettiği sürece etkili olabilirdi.</p>

  <h4 id="sigil_toc_id_258"><a id="ncx1342"/>2. Esnek Karşılık</h4>

  <h5 id="sigil_toc_id_259"><a id="ncx1343"/>a) Benimsenmesinin Nedenleri</h5>

  <p class="nonindent">Yukarıda görüldüğü gibi, ABD’nin kitlesel karşılık konusundaki görüşleri, 1957 yılından sonra değişmeye ve “sınırlı savaş” anlayışı yavaş yavaş yerleşmeye başlamıştı. Eisenhower yönetimi geniş ölçüde NATO Başkomutanı Orgeneral Lauris Norstad’ın ileri sürdüğü görüşlerle ortaya çıkmış bulunan “sınırlı savaş” anlayışı, Kennedy yönetimi sırasında “esnek karşılık” stratejisinin ortaya atılmasına yol açmıştı. ABD’nin ve dolayısıyla NATO’nun kitlesel karşılık stratejisini bırakmasının nedenleri şöyle özetlenebilir:</p>

  <p>Daha önce de değinildiği gibi, kitlesel karşılık, ABD’nin siyasal çıkarlarını sürdürmesinde hareket serbestliğini sınırlandırıcı bir unsur durumuna gelmişti. Askeri doktrin kitlesel bir savaş tehlikesini barındırdığı sürece, Avrupalı müttefikler kendilerini de ilgilendiren her konuya el atarak ABD’yi engellemekteydiler. Böylece kitlesel karşılık stratejisi ile ABD’nin savunma yükümlülükleri arasında bir tutarsızlık ortaya çıkmaktaydı. İşte stratejinin değiştirilmesiyle bu tutarsızlık kaldırılacak ve ABD daha geniş bir hareket serbestliğine kavuşmuş olacaktı.</p>

  <p>İkinci olarak, Sovyetler Birliği nükleer bomba taşıyan “uzun menzilli güdümlü füzelere” (ICBM-Inter-Continental Ballistic Missiles) sahipti ve Amerikan toprakları doğrudan Sovyet saldırısına açık duruma gelmişti. ABD, diyelim Avrupa’ya geleneksel silahlarla yapılan bir Sovyet saldırısında, hemen nükleer silahlara başvurduğu takdirde, şimdi kendi toprakları aynı nitelikte Sovyet silahlarının saldırısına açık hale gelmişti. Üstelik küçük kalibreli nükleer silahların gelişmesi ve yayılmasıyla, Amerikan toprakları dışında başlayacak olan bir çatışma, rahatlıkla genel bir nükleer çatışma durumuna dönüşebilirdi. Bu durumun ortaya çıkmaması için daha “esnek” bir strateji izlenmesi gerekiyordu.</p>

  <p>Son olarak, ABD artık yerlerinin saptanması çok güç olan ve Polaris tipi güdümlü füzelerle yüklü nükleer denizaltıları ve ICBM’leri geliştirmeye başlamıştı. Bu kendisine seçenekli bir strateji uygulama olanağı veriyordu. Böylece ortaya çıkan “dehşet dengesinde”, hemen kitlesel karşılıkta bulunmak, dünya barışı açısından tehlikeli olduğu gibi, böyle bir saldırı tehdidinde bulunmak da “inanılırlık” ve dolayısıyla “caydırıcılık” özelliklerini yitirmişti.</p>

  <p>Bütün bunların sonucu olarak, ABD ile Sovyetler Birliği’nin birbirlerine verebilecekleri zarar, önceden kolaylıkla kestirilemeyecek kadar artmış bulunuyordu. İşte 1957 yılıyla birlikte başlayan bu teknolojik gelişmeler, o zamana kadar Batı güvenliğinin dayandığı ortak güvenlik sisteminin stratejik temelini değiştirmiştir.</p>

  <h5 id="sigil_toc_id_260"><a id="ncx1350"/>b) Temel Unsurları</h5>

  <p class="nonindent">Yukarıda özetlenen yeni teknolojik gelişmelere uygun olarak, ABD’nin tam anlamıyla yaşamsal çıkarlarının söz konusu olduğu durumlarda güvenliğini nükleer silahlarla koruyacağı, öteki durumlarda ise savunmanın geleneksel silahlarla yapılacağı anlayışına dayanan bir doktrinin gelişmesi gerekmiştir. Kısacası, karşılaşılan saldırının niteliğine göre tepki gösterilecekti. İşte “esnek karşılık” stratejisinin temeli budur. Strateji, bir saldırıyı hemen nükleer silahlarla karşılamak yerine, “tırmanma” yoluyla saldırganın nükleer bir darbeye hedef olması olasılığını bir tehdit olarak göstermekte ve tırmanmanın denetim dışı bir gelişme göstermesini önlemeyi gözetmekteydi. 1957’den beri yavaş yavaş gelişmekte olan “sınırlı savaş” anlayışındaysa nükleer silahların kullanılması ancak Avrupa için düşünülebilirdi. Başkan Kennedy, 1963 Ocak ayında yaptığı açıklamada, gerektiğinde Avrupa’yı savunmak için nükleer silahların kullanılabileceğini belirtmişti. Ancak burada önemli olan nokta, her koşul ve durumda nükleer karşılık yükümlülüğünün artık ortadan kalkmasıydı.</p>

  <p>Ayrıca Amerikan Savunma Bakanı McNamara’ya göre nükleer bir savaş bile genel bir savaşa varmadan sınırlı tutulabilirdi. Her iki taraf da ilk anda yoğun yerleşme merkezlerine değil, ana nükleer merkezlere saldırıda bulunabilir ve savaş bu biçimde sınırlı tutulabilirdi. Ancak, McNamara’ya göre, böyle bir strateji müttefikler arasında eşgüdüm ve hedef saptamasını ve dolayısıyla bir ülkenin nükleer silahlar üzerinde tekelini gerekli kılmaktaydı. ABD’nin bu sıralarda önerdiği “çok taraflı nükleer güç” (MLF) tasarısının altında yatan neden, işte bu nükleer silahlar üzerinde Amerikan denetimini sürdürmek düşüncesidir. ABD hem nükleer silahlardaki denetim tekelini, hem de müttefikleriyle sıkı askeri işbirliğini bir arada sürdürerek, statükoyu sürdürmek istemişti. MLF ile (mürettebatı çeşitli NATO ülkeleri askerlerinden oluşacak nükleer denizaltılar) müttefiklerine görünüşte nükleer kararlara katılma hakkını verirken, gerçekte nükleer silahların son kullanma kararını ABD’nin tekelinde bırakıyordu. Bu öneri, Almanya dışında tüm NATO üyeleri tarafından soğuk karşılanmış ve hatta bazıları açıkça cephe almıştır.</p>

  <p>Son olarak, esnek karşılık, beraberinde bir de “ara” aşamayı getirmekteydi. Yani nükleer silahlar, karşı tarafın nükleer ve öteki merkezlere nükleer silahlarla sınırlı bir saldırısı durumunda hemen kullanılmayacak ve araya bir “pazarlık süresi” (ara) konacaktı. Bu “ara”dan bir sonuç alınamaması ve saldırganın saldırısını genişletmek isteğinden vazgeçmemesi durumunda, nükleer silahlarla karşılık verilecekti. Çok kısa bir deyişle, ABD Avrupa’yı bir “ileri savunma” anlayışıyla savunma düşüncesindeydi.</p>

  <h5 id="sigil_toc_id_261"><a id="ncx1355"/>c) Sonuçları</h5>

  <p class="nonindent">Esnek karşılık stratejisinin en mantıksal sonucu, NATO’nun kara kuvvetlerinde bir artışı gerektirmesiydi. Çünkü yukarda belirtilen “ara”nın sağlanabilmesi için, NATO’nun geleneksel gücünün belirli bir süre Sovyet saldırısını tutması gerekiyordu. Yoksa Sovyetler Birliği’nin tüm Avrupa’yı işgal ettikten sonra yapılacak gülüşmelerde ağır basacağı kesindi. Bu yüzden, ABD 1957 yılından sonra sürekli olarak NATO’nun öteki ortaklarının yükünün artırılmasına çalışmıştır. İkinci olarak, kara kuvvetlerinin artırılması ve nükleer silahlarda “parmak” istekleri, müttefikler arasında mevcut oydaşmayı belirli ölçüde bozacak nitelikteydi ve öyle de oldu. Bu gelişmeler Fransa’nın NATO’nun askeri bütünleşmesinden ayrılmasıyla sonuçlandı ve Batı Bloku’nda ilk kez bir “çatlak” ortaya çıktı. Üçüncü olarak, Sputnik başarısı ve onun yol açtığı stratejik gelişmeler, Avrupa’nın ABD karşısında pazarlık gücünü artırarak, bu yaşlı kıtanın dünya politikasında yeniden sivrilmesini sağlamıştır.</p>

  <h3 id="sigil_toc_id_262"><a id="ncx1358"/>Avrupa Bütünleşmesi</h3>

  <h4 id="sigil_toc_id_263"><a id="ncx1359"/>1. Avrupa Ekonomik Topluluğu</h4>

  <h5 id="sigil_toc_id_264"><a id="ncx1360"/>a) Kuruluş ve İşleyiş</h5>

  <p class="nonindent">Gerçekte, Avrupa’da ekonomik ve siyasal birlik kurma çabaları çok gerilere, on yedi ve on sekizinci yüzyıllara kadar geri gider. Burada İkinci Dünya Savaşı sonrası çabalarına özet bir biçimde değinilecektir. İkinci Dünya Savaşı’ndan hemen sonra, Fransa Ekonomik Planlama Komisyonu başkanı olan Fransız düşünürü Jean Monnet, devletlerin egemenliklerine dokunmadan, belirli faaliyetleri yürütmede yetkili kılınacak uluslararası kuruluşların yaratılması gerektiğini, bunların başarılı olmaları durumunda, zamanla uluslarüstü yetkilerle donatılabileceklerini savunmaktaydı. Ayrıca 1945’i izleyen yıllarda Batı Avrupa devletlerinin çoğu, karşılaştıkları ekonomik ve siyasal sorunların yalnızca ulusal bir çerçeve içinde çözülemeyeceğini, bir tür Avrupa’ya özgü uluslararası kuruluşun ortaya çıkarılması gerektiğini anlamaya başlamışlardı. Avrupa birliği konusunda yeni ve güçlü bir dürtü, 1947 yılında ABD’den geldi. Bunlar Truman Doktrini ile Marshall Planı’dır. Marshall’ın önerisine göre, bozulan Avrupa ekonomisini yeniden rayına oturtabilmek için ABD büyük bir ekonomik yardım programına girişebilirdi. Ancak bunun için önce Avrupa devletlerinin aralarında belirli bir program üzerinde anlaşmaları gerekmekteydi. İşte Batı Avrupa devletleri, Amerikan yardım programını düzenlemek üzere 1948 Nisan ayında Avrupa Ekonomik İşbirliği Örgütü’nü (OEEC) kurdular. ABD’yle sıkı bir işbirliği içine giren 16 Batı Avrupa ülkesinin kurduğu OEEC, soğuk savaş ortamında Batı Bloku’nun bir örgütü niteliğine büründüyse de, kuruluş üç ana amacında başarılı oldu: Marshall Planı yardımlarının dağıtımında işbirliği, üyeleri arasında serbest ticaret ortamının sağlanması ve parasal transferlerde çok yönlü kliring sisteminin kurulması. Buna uygun olarak, 1950 yılında Avrupa ödemeler Birliği kuruldu.</p>

  <p>Kuruluşundan iki yıl sonra, OEEC’nin uluslarüstü yetkilerinin bulunmamasının yetersizliği üyelerinden altısı tarafından anlaşıldı. Fransa, Almanya, İtalya, Hollanda, Belçika ve Lüksemburg 1951 yılının Mayıs ayında “Schumann Planı”nı kabul ederek Avrupa Kömür ve Çelik Birliği’ni kurdular (CECA). Fransa Dışişleri Bakanı Robert Schumann, birliğin kuruluşunda şunları söylüyordu: “Kömür-çelik üretiminin birleştirilmesi, Avrupa federasyonunun ilk adımı olan ekonomik kalkınmanın ortak temellerini atacaktır.” CECA, üye devletlerin atayacağı bağımsız kişilerden oluşan, kömür ve çelik üretiminde uluslarüstü yetki sahibi olan bir kuruluştu. CECA’nın kuruluşundan sonra, Avrupa’daki ekonomik kuruluşlar, hiç olmazsa yirmi yıllık bir süre için, iki değişik biçim aldılar: İngiltere’nin önderliğinde ve uluslararası niteliğe sahip OEEC gibi kuruluşlarla, altı devletin önderliğini yaptığı ve 1951 Nisan’ında imzalanan antlaşma ile resmen yürürlüğe giren CECA gibi uluslarüstü yetkiye sahip kuruluşlar. Kömür ve çelik endüstrilerini devletleştirmeye başlayan İngiliz İşçi Partisi hükümeti, CECA’ya üye olmayı çıkarlarına uygun bulmamıştı. CECA ise daha sonra girişilecek olan Avrupa bütünleşme çabaları için iyi bir başlangıç noktası oluşturdu.</p>

  <p>Avrupa’nın bütünleşmesi yolunda yeni bir girişim ve yeni bir hız, Hollanda Dışişleri Bakanı Johan Willem Beyen’den geldi. Beyen, 1953 yılında OEEC’nin dışında ve daha kapsamlı ekonomik bütünleşmeyle ilgili bir plan sundu. Aynı öneriyi 1955’te daha ayrıntılı olarak ortaya atarak, Avrupa uluslar topluluğunun kapsamlı ve uluslarüstü bir ekonomik bütünleşmeye gitmesi gerektiğini söyledi. Buna, “Benelux Memorandumu” adı verilmektedir. 1955 yılının Temmuz ayında, Messina’daki toplantıda Avrupa Ekonomik Topluluğu (AET) ile Avrupa Atom Birliği’nin (EURATOM) dayanacağı genel ilkeler saptandı ve konuyu derinlemesine incelemek ve böyle bir topluluğun kuruluş yöntemlerini saptamak üzere hükümetler arası bir komite kuruldu. Bu komitenin hazırladığı rapor (eski Belçika Başkanı Paul Henry Spaak’ın adıyla anılan bu rapora Spaak Raporu denmektedir) 1956 yılının Nisan ayında hükümetlere sunuldu. Raporun temel varsayımı şuydu: “Avrupa, şimdiki ekonomik örgütlenmesiyle gelişimini sürdüremez ve ekonomisinin genişleme temposunu koruyamaz... Ülkelerimizden hiçbiri, tek başına, atom çağının gereği olan teknik devrime hız katacak temel yatırım ve geniş araştırmaları yapacak büyüklük ve güçte değildir.” Bunun gerçekleşmesi için, Avrupa’nın bu altı ülkesinin ekonomik bakımdan bütünleşmesi tavsiye ediliyordu. Temel anahtarsa, gümrük duvarlarının kaldırılmasıydı.</p>

  <p>Uzun süren görüşmeler olumlu sonuç verdi ve AET ile EURATOM’u kuran anlaşmalar 25 Mart 1957’de Roma’da imzalanarak Avrupa Ekonomik Topluluğu (adı 1990’ların başında Avrupa Topluluğu, 1994’te ise Avrupa Birliği olarak değiştirilecektir) Ocak 1958’de yürürlüğe girdi. AET’nin başarısının, Almanya ile Fransa arasında, yani on dokuz ve yirminci yüzyıllarda sürekli çatışmış bulunan Avrupa’nın bu iki güçlü ülkesi arasında yakın ekonomik ve siyasal işbirliğine dayanacağı, bu gerçekleşmediği takdirde başarı şansının az olduğu, daha başlangıçta ortaya çıktı.</p>

  <p>İngiltere, İngiliz Uluslar Topluluğu (<em>Commonwealth</em>) ile özel ilişkilerini dikkate alarak, AET’ye girmedi ve 1959 yılında, AET’ye karşılık olmak üzere Avrupa Serbest Ticaret Bölgesi’ni (EFTA: <em>European Free Trade Area</em>) kurdu. İngiltere, İsveç, Norveç, Danimarka, Avusturya, Portekiz ve İsviçre’nin katıldıkları EFTA, AET’ye göre son derece gevşek olup, bütünleşmeyi kabul etmemekteydi. İngiltere’nin EFTA’yı kurmaktaki amacı, AET’nin gelişmesini engellemekti. Ancak zaman geçtikçe EFTA cılız kaldı ve İngiltere AET’ye katılmanın yollarını aramaya başladı.</p>

  <p>AET’nin temel amacı, Roma Antlaşması’na göre şudur: “Ortak bir pazar ve mallar için gümrük birliği kurmak; ortak bir tarım politikası ve işçi hareketleri ile ulaştırma politikalarını saptamak ve ekonomik kalkınmanın gerçekleşmesi için ortak örgütler kurmak.” Burada AET’nin örgütsel yapısı üzerinde durulmayacaktır. Ancak şunları belirtmekte yarar var: AET’nin yürütme organı Bakanlar Konseyi’dir. Burada kararlar konunun önemine göre ya oybirliği ya da ağırlıklı oylarla alınır. Avrupa Komisyonu, Konsey’in aldığı kararları yürütür ve Avrupa Parlamentosu’na karşı sorumlu olup, yürütme yetkisine sahiptir. Danışma Konseyi topluluk üzerinde genel bir denetim yetkisine sahiptir. Roma Antlaşmasının yorumu ve Bakanlar Konseyi kararlarının geçerliliği için, AET’nin özel Adalet Divanı’na başvurulabilir.</p>

  <p>AET üyeleri, endüstri ve tarım sektörlerinde tüm gümrük duvarlarını, her yıl % 10 olmak üzere indirmeye karar verdiklerinden, gümrük duvarları 1968 yılında sıfıra inmiştir. AET’nin, antlaşmada yer almayan iki ana amacı vardır: (i) Batı Avrupa devletlerini Amerikan ekonomisi karşısında daha güçlü ve bağımsız bir duruma sokmak ve (ii) Batı Avrupa’nın liberal-kapitalist ülkelerini, aynı yöntemle kalkındırmak. Bu açıdan bakıldığında, AET bir yandan Avrupa’nın ABD karşısında hesaba katılması gereken bir ekonomik güç olarak sivrilmesini sağlamış ve böylece ABD’nin Batı Avrupa ülkelerinin ekonomileri üzerindeki üstünlüğüne son vermeye başlamış, öte yandan Avrupa’nın Batı ile Doğu olarak bölünmüşlüğünü sürdürmüş, hatta bu bölünmeyi daha da kesinleştirmiştir. Bugün ortaya atılan tüm iddiaların aksine, 1989 gelişmelerinin öncesinde Batı Avrupa devletlerinin amacı (bugün de bunun tam olarak değiştiği söylenemez) topluluğu Avrupa çapında genişletmek değildi. Doğu Avrupa ülkelerinin Sovyet denetimi altında olduğu gerekçesinin arkasına saklanmışlar, bu gerekçenin rahatlığıyla asıl amacın bir Avrupa birliği, AET’nin de bunun ilk aşaması olduğu, Avrupa değerlerinin bir bütün oluşturduğu gibi hamasi edebiyatın sözcülüğünü yapmışlardır. Batı Avrupa’nın görünürde hiçbir katkısı olmadan Doğu ve Orta Avrupa devletlerinin Moskova’dan kopmalarından sonra, gerek Avrupa Topluluğu’nun gerekse tek tek üye devletlerin bu bölgeye ilgi ve yardımlarının derecesi de bu tanıyı doğrular niteliktedir.</p>

  <h5 id="sigil_toc_id_265"><a id="ncx1370"/>b) Toplulukta Fransız-Alman İlişkileri</h5>

  <p class="nonindent">Dış politikada milliyetçi bir anlayışa sahip olan General de Gaulle’ün 1958 yılında Fransa’da iktidara gelmesi AET’nin geleceği konusunda kuşkular yaratmışsa da, bu iktidar değişikliği yalnız AET’de değil, aynı zamanda Fransız-Alman ilişkilerinde de yeni bir dönemin başlangıcı olmuştur. Bu dönemi üç başlık altında incelemek olanaklıdır: AET’nin ekonomik alandaki başarısı, Fransız-Alman ilişkilerindeki olumlu gelişme ve topluluğun karşılaştığı sorunlar.</p>

  <p>(i) Ekonomik Başarı: Altılar, Roma Antlaşması’nı titizlikle uyguladıkları gibi, ekonomik bütünleşmeyi de büyük bir başarıyla sürdürmüşlerdir. Fransa ile Batı Almanya’nın hem tek tek ekonomik gelişmeleri hızlanmış hem de iki ülke arasındaki ticaret hacmi her geçen yıl biraz daha artmıştır. Bu durum, her iki ülkenin de topluluğa bağlılığını güçlendirmiş ve böyle olunca da topluluk gelişmiştir. AET büyük ölçüde bu iki devletin ekonomik işbirliği temeli üzerine oturmuştur ve bu genelleme bugün de geçerlidir. Eğer biraz sonra ele alınacak olan sorunlar çözüme bağlanmış ya da bu sorunlar ilişkileri etkilememişse, bu durumu ekonomik kalkınmaya bağlamak doğru olur.</p>

  <p>(ii) Fransız-Alman İlişkilerinin Gelişmesi: Fransa ile Almanya 1963 yılında bir antlaşma yaptılar. İki ülke arasındaki ilişkilerin bir antlaşmayla sıkılaştırılması görüşü de Gaulle’ündü ve böyle bir antlaşma şu bakımlardan yararlı sonuçlar doğurabilirdi: (1) Sovyet tehdidine karşı daha güçlü bir duruma gelinebilirdi. (2) Yeni Dünya’da ABD’yi dünyanın en güçlü ülkesi durumuna getiren birlik anlayışı, Eski Dünya’da da aynı sonucu doğurabilirdi. (3) Avrupa’da gerginliklerin azalması ve Fransız-Alman yakınlaşması, de Gaulle’ün “Atlantik’ten Urallara kadar Avrupa” görüşüne hizmet edebilirdi. (4) Ayrıca böyle bir antlaşma Avrupa’nın iki yakası arasındaki ilişkilerin yumuşamasına yol açıp, dünya barışına da katkıda bulunabilirdi. Ancak antlaşmayı, bütünleşmiş bir Avrupa’yı egemenlikleri altına almak amacıyla, iki milliyetçiliğin bir “mihver” gibi birleşmesi biçiminde yorumlayanlar da az değildi. İlginç olan, bugün de aynı görüşü savunanların az olmamasıdır.</p>

  <p>Antlaşmanın içeriği sürpriz olmadı, önderler, iki devlet arasındaki işbirliğinin örgütlenmesi ve ilkeleri konusunda anlaşmışlardı. Fransız-Alman hükümet yetkilileri arasında düzenli temaslarla ilgili bir program kabul edildi. İki ülkede de kurulacak bakanlıklar arası bir komisyon, iki ülke bakanları arasındaki görüşmeleri eşgüdümleyecek ve hükümetlere işbirliğindeki gelişmeler konusunda rapor verecekti. Ayrıca iki hükümet önemli dış politika sorunlarında, bir karara varmadan önce birbirlerine danışacaklardı.</p>

  <h5 id="sigil_toc_id_266"><a id="ncx1376"/>c) Siyasal Bütünleşme ve İngiltere’nin Üyeliği</h5>

  <p class="nonindent">AET birçok Avrupalı için Avrupa siyasal birliğinin temeli niteliğindeydi. Ancak de Gaulle, üye devletlerin ulusal egemenliğini ortadan kaldıracak bir birliğe karşı çıkmaktaydı. 1960 yılında verdiği bir demeçte, güçlü bir Avrupa’nın ancak birbirlerinden dil, tarih, kültür ve ilerisi hakkındaki beklentiler açısından ayrılan egemen devletler üzerine kurulabileceğini, ulus-devletin üstünde bir birimin karar verme ve bu kararı uygulama hakkı ve gücü olmayacağını belirterek, bu konudaki beklentileri ortadan kaldırdı. De Gaulle 1962’de ise şunları söyledi: “Devletler üstü bir federasyon, Avrupa dışı bir federatörü gerekli kılacağından, Avrupa’da kurulacak örgütler devletler temeline oturmalıdır.” Burada işaret ettiği ABD idi.</p>

  <p>Siyasal çıkarlar Batı Almanya ile Fransa’yı birbirlerine yaklaştırırken, İngiltere’nin AET’ye girmesi sorunuyla ortaya çıkan ekonomik çıkar çatışmaları, iki devleti birbirinden uzaklaştırmaktaydı. EFTA’da aradığını bulamayan İngiltere, 1961 Temmuzunda AET’ye girmek için başvurduğunda, başvuru AET’nin çoğunluğu tarafından olumlu karşılandı. Çünkü Benelux devletleri için İngiltere’nin girişi, “Paris-Bonn mihverine” karşı ve bu mihverin giderek artan gücünün dengelenmesinde, bir karşıt ağırlık oluşturabilir, bu da küçük üyeleri koruyabilirdi. Almanya açısındansa, Alman-İngiliz ticaretinin genişliği, Almanya’nın gözünde İngiltere’nin katılmasını yararlı kılmaktaydı.</p>

  <p>Bu konulardaki görüşmelerde ayrıntılara girildiğinde, İngiltere’nin, İngiliz Uluslar Topluluğu ve EFTA ile ticaretinin ve İngiliz tarımının, Fransa’nın ekonomik çıkarlarını zedeleyeceği anlaşıldı. De Gaulle, 1963 yılının başında verdiği bir demeçte, Altıların doğal bir ekonomik birlik oluşturduklarını, İngiltere’ninse ekonomik bakımdan tarih boyunca başka ve uzak ülkelere bağlı bulunduğunu, Kıta Avrupası’yla sıkı bir ilgisinin olmadığını, İngiltere’nin sömürgelerinden ucuz tarım ürünü ithal edip içerde tarımcısına prim vererek beslendiğini belirtti ve Altıların tarım politikasıyla bu durumun nasıl bağdaştırılabileceğini sordu. Bu düşüncelerin sonunda, İngiltere’nin AET’ye girişini 1963 yılında veto etti. De Gaulle, İngiltere’nin AET’ye katılmasını bir “Anglosakson Truva Atı” olarak değerlendirmiştir. Böyle bir katılma gerçekleşirse, Avrupa yeniden ABD’nin koruyuculuğu ve denetimi altına girebilirdi. Böyle bir durumsa, gerek de Gaulle’ün bağımsız Fransa anlayışına, gerekse AET’nin kuruluş amacına ters düşmekteydi.</p>

  <p>İşçi Partisi’nin iktidarında (1967), Başbakan Harold Wilson, İngiltere’yi AET’ye sokmak için ikinci bir başvuruda bulundu. Wilson’a göre, bu giriş gerçekleşirse, İngiltere’nin hem ekonomik gönenci, hem de uluslararası politikada ağırlığı artardı. Bu amaçla altı başkente ziyaretlerde bulunduysa da İngiltere’nin girişi de Gaulle tarafından yine veto edildi. İngiltere AET’ye, de Gaulle’ün 1970 yılında ölümünden sonra, 1973 yılında tam üye olarak girecektir.</p>

  <p>AET’de 1968 yılında gümrükler kaldırıldı ve topluluk dışı ülkelere ortak gümrük tarifesi uygulanmaya başlandı. Bir yıl sonra (31 Aralık 1969) geçiş dönemi sona ererek, geniş kapsamlı ekonomik birliğin sağlanması yolunda adımlar atılmaya başladı. Para ve tarım politikalarında karşılaşılan zorluklara karşın, 1970’li ve 80’li yıllarda Avrupa Toplulukları hızla ve özellikle Avrupa’nın öteki ülkelerinde gıptayla izlenecek bir biçimde gelişti. Avrupa Toplulukları, artık ekonomik gelişme ve işbirliğinin “taçlanması” olarak değerlendiriliyordu.</p>

  <p>1979 yılında tarımda sübvansiyonun kademeli olarak kaldırılması kararlaştırılmışsa da ortak tarım politikası ile ilgili anlaşmazlıklar sürdü. Aynı yıl, Avrupa para sisteminin kurulmasıyla İngiltere dışındaki üye ülkelerin birbirine bağlanması sağlandı ve 1980’lerde işgücünün serbest dolaşımı üzerindeki son kısıtlamalar da kaldırıldı.</p>

  <p>Avrupa Kömür ve Çelik Topluluğu (ECSC), Avrupa Atom Enerjisi Topluluğu (EURATOM) ve Avrupa Ekonomik Topluluğu’nun (AET) oluşturduğu Avrupa Topluluklarının kuruluşunun 30. yıldönümü olan 1987’de Avrupa Tek Senedi (SEA: <em>Single European Act</em>) yürürlüğe girdi. Topluluk içinde yavaş işleyen ve şikâyetlere konu olan karar alma mekanizmalarını hızlandırma amacına yönelik bu senet özellikle şu noktaları içeriyordu:</p>

  <p>(i) Bakanlar Konseyi’nde kararların çoğunluk sistemiyle alınması ve böylece “veto sisteminin” kaldırılması;</p>

  <p>(ii) Doğrudan seçimle oluşan Avrupa Parlamentosunun tavsiye kararı alma yetkisinin artırılması ve ek yetkiler verilmesi.</p>

  <p>Avrupa Toplulukları son olarak topluluğun en önemli konusu haline gelen iç pazar oluşumunun tamamlanmasını takvime bağladı ve bunun 1992 yılında tamamlanması öngörüldü.</p>

  <p>Ünlü 1989 sonbaharı gelişmeleriyle Doğu Avrupa ülkelerinin ekonomik merkeziyetçilikten ve Komünist Parti’nin siyaset tekelinden kurtulmalarıyla Avrupa Toplulukları bugün bir “mıknatıs” gibi Avrupa devletlerini kendisine doğru çekmektedir. Türkiye, bu çekim gücünün etkisi dışında kalmayarak, 1963 Ankara Antlaşması ile kazandığı ortak üye statüsünün ötesinde, 14 Nisan 1987’de tam üyelik başvurusunda bulunmuştur. Macaristan, Polonya ve Romanya ile AT arasında ticari ilişkileri geliştirmeyi amaçlayan görüşmelere başlanmıştır. AT Avrupa’nın yirmi birinci yüzyılın başında oluşacak yeni yapısını biçimlendirecek dört örgütten biri olma özelliğini sürdürecektir: Ekonomik açıdan AET, güvenlik açısından NATO ve Avrupa Güvenlik ve İşbirliği Konferansı (CSCE), demokrasi ve insan haklarının korunmaları açısından Avrupa Konseyi.</p>

  <h4 id="sigil_toc_id_267"><a id="ncx1389"/>2. Fransa’nın Dış Politikası</h4>

  <p class="nonindent">Fransa, ABD’nin NATO müttefikleri arasında, bloklararası gerginliğin azalmasıyla daha çok hareket serbestliği kazanan ilk Batı Avrupa devletidir. 1963 ve 1967 yıllarında iki kez İngiltere’nin AET’ye girmesini veto etmesi bunu göstermektedir. Böyle bağımsız bir tutumu Fransa açısından kolaylaştıran nedenler de vardı. Bir kere, Fransa bilmekteydi ki nasıl hareket ederse etsin, ABD’nin nükleer “şemsiyesi” Fransa’nın üzerine açılacaktır. İster NATO içinde sadık bir müttefik, ister NATO dışında olsun, eğer Avrupa’nın bir saldırgana karşı korunması ABD’nin dış politikasının temelini oluşturuyorsa, Fransa ABD’nin kendisine yardıma geleceğinden emindi. İkinci olarak, örneğin bir Batı Almanya’ya göre, coğrafi bakımdan çatışma alanına uzaktı ve soğuk savaşın “soğuk nefesini ensesinde duymamaktaydı.” Kısacası, Doğu Avrupa ülkeleriyle sınır komşusu değildi. Üçüncü olarak, ilerde ele alınacak olan Cezayir savaşından sonra, artan iç siyasal istikrar ve 5. Cumhuriyet yönetiminin sağladığı reformlarla ortaya çıkan ekonomik kalkınma, bu bağımsız tutumu kolaylaştırdı. Son olarak, bu tutumda de Gaulle’ün payını da hesaba katmak gerekir. Çünkü tüm bu öğeleri bağımsız tutum yolunda kullanan oydu. Tutumunu etkileyen unsurlar arasında, de Gaulle’ün bağımsızlıkçı ve inatçı kişiliğinin yanında, İkinci Dünya Savaşı içinde Anglosakson önderlerinin kendisine karşı davranışları sayılmalıdır. İşte bu nedenlerle, de Gaulle’ün dış politika konusundaki görüşlerini ortaya koymak, gerek Fransız dış politikası, gerek Avrupa bütünleşmesi ve gerekse Avrupa’nın dünya politikasına yeniden soyunması konusunda önemli ipuçları verecektir.</p>

  <p>General de Gaulle’e göre Avrupa’da istikrarlı bir barış ortamının sağlanmasının ilk ve vazgeçilmez koşulu, “bağımsız bir Avrupa’nın” yeniden doğuşudur. Bu ise Sovyetler Birliği dâhil bütün Avrupa devletlerinin, Avrupa kıtasının sağladığı geniş potansiyeli uyumlu bir işbirliği içinde kullanmalarıyla olanaklıdır. Böylesine bağımsız ve uyumlu işbirliğine dayanan Avrupa’nın doğuşu, Almanya sorununu kendiliğinden çözecektir. Almanya sorununun çözümüne varacak koşulları Avrupa devletleri, dış güçlerin müdahalesi olmaksızın, kendileri yaratacaklardır. Ancak son çözüm ABD tarafından ortaya konmalı ve tıpkısıyla kabul edilmelidir. Bugün Almanya’nın birleşmesine yol açan gelişmeler dikkate alındığında, bu savaş dönemi generalinin hiç olmazsa bu konuda ne kadar ileri görüşlü olduğu açıkça ortaya çıkmıştır.</p>

  <p>De Gaulle’ün en büyük amacı, askeri varlığı ve siyasal önderliğiyle birlikte ABD’nin Avrupa’dan çıkması ve Avrupa’nın büyük devlet egemenliğinden kurtarılmasıdır. De Gaulle için bütünleşmiş bir Batı Avrupa, yalnız ABD’nin bağımsız bir ortağı değil, aynı zamanda Sovyetler Birliği’ne karşı dengeyi koruyacak olan “Pan-Avrupa Sistemi”nin de temel öğesi olacaktı. Bu sistemin iki merkezi Paris ile Moskova’ydı. Mihail Gorbaçev’in “Atlantik’ten Urallara Avrupa Evi” ve kimi tarihçilerin ortaya attıkları “Yeni Avrupa Mimarisi” görüşleri, bu devlet adamının düşüncesinin ürünü sayılmalıdır.</p>

  <p>Doğu Avrupa’ya gelince, Avrupa’nın kurulacak yeni düzeninde, Sovyetler Birliği Doğu Avrupa ülkelerine karşı tutumunu yumuşatacak ve bu ülkeler yeni Avrupa’da özel yerlerini alacaklardı. İlginç olan nokta, 1975 Helsinki Belgesi’yle yerleşen “yumuşama”nın da de Gaulle’ün bu görüşlerine dayanmış olmasıdır. De Gaulle’ün Avrupası, kesinlikle ulus-devletlere dayanmalıydı. Ona göre kişilerin özgürce yaşamak için bağlılıklarını sunacakları tek birim ulus-devletti. Yeni Avrupa ulus-devletlerin işbirliği üzerinde yükselecekti. Bugün Batı Avrupa siyasal bir birliğe doğru gider gibi görünmekteyse de ulus-devletin ve ulusal özelliklerin korunması gerektiği görüşü hâlâ yaygındır.</p>

  <p>De Gaulle’ün bu görüşlerinin gerçekleşebilmesi için, “yumuşama” gerekli bir önkoşul olmaktaydı. Kendisi bu yüzden, Doğu-Batı ilişkilerinde “yumuşama”nın öncüsü olmuştur. Ona göre, Avrupa’nın egemen devletleri arasındaki yakın ilişkiler “yumuşama”yı ortaya çıkaracak, bu yumuşama bir anlayış birliği yaratacak ve sonunda da gerçek işbirliği sağlanabilecektir. De Gaulle’ün formülü şöyle gösterilebilir:</p>
<div class="block">
  <p class="center">İşbirliği (<em>cooperation</em>)</p>

  <p class="center">↑</p>

  <p class="center">Yumuşama (<em>detente</em>)</p>

  <p class="center">↑</p>

  <p class="center">Anlaşma (<em>entente</em>)</p>

  <p class="center">↑</p>

  <p class="center">Avrupa’nın egemen devletleri</p>
</div>
  <p>De Gaulle’e göre, Avrupa’da “yumuşama”nın gerçekleşmesi yolunda Fransa’nın en önemli dış politika davranışı, NATO’nun askeri örgütünden çıkması ve Sovyetler Birliği ve Doğu Avrupa ülkeleri ile temaslarını sıkılaştırması olmuştur. Bunun sonucu olarak ortaya çıkacak olan “anlaşma” ve “işbirliği”, egemen devletler üzerinde yükselecek olan bağımsız Avrupa’nın önkoşuludur. Bağımsız Avrupa ise iki biçimde gerçekleşebilir: (1) ABD’nin önderliğine son verilmesi ki bu yöndeki dış politika davranışı İngiltere’nin AET’ye girişini veto etmekti ve (2) Avrupa potansiyelinin uyumlu bir işbirliği ile kullanılması ki bu yöndeki tutumu, Fransız-Alman yakınlaşması ve Sovyetler Birliği ile ilişkilerin düzeltilmesi olmuştur. Tüm bu gelişmelerin sonucu olarak, giderek bir “Paris-Moskova Mihveri” ortaya çıkacak, bu da “Pan-Avrupa Sistemi”nin temelini oluşturacaktı. De Gaulle’ün 1966 ve 1967 yıllarında Moskova, Varşova ve Budapeşte’ye yaptığı ziyaretler, böyle bir dış politikanın uygulama adımları olarak değerlendirilebilir.</p>

  <h4 id="sigil_toc_id_268"><a id="ncx1405"/>3. Federal Almanya’nın Dış Politikası</h4>

  <h5 id="sigil_toc_id_269"><a id="ncx1406"/>a) Temel İkilem</h5>

  <p class="nonindent">Federal Almanya’nın, Batı Avrupa devletleri arasında özel bir durumu ve bu özel duruma uygun özel bir dış politikası vardı. İkinci Dünya Savaşı’ndan sonra, Almanya Doğu-Batı gerginliğinin temel konusu olmuş ve bu açıdan hem güvenliğini sağlamak için bölünmüş durumunu sürdürmek, hem de gerginliğin azalması için gelecek bir birleşme konusunda belirli ödünler vermek durumunda kalmıştı. İşte savaştan sonra Federal Almanya’nın dış politikası, ancak bu temel ikilemin iyi bilinmesiyle açıklanabilir. Bu ikilemi, Alman önderleri değişik politika uygulamaları ile çözmeye çalışmışlar ve bu çabalar da Alman politikasının değişik boyutlarını biçimlendirmiştir.</p>

  <p>Federal Almanya’nın ilk Şansölyesi Konrad Adenauer, bu ikilemi Batılı devletlerle bütünleşmek yoluyla çözmeye çalıştı. Bu anlayışa dayanan dış politikasının özü, Sovyetler Birliği’ne karşı güvenliği sağlamak ve Batı ittifakının eşit bir üyesi durumuna gelmekti. Adenauer’e göre bu, Almanya’nın birleşmesi sorununa da en uygun yaklaşım olacaktı. Çünkü bu sorun ancak Batı Bloku güçlü olduğu takdirde çözülebilirdi. Batı Bloku, Almanya’nın birleştirilmesi konusunda Doğu Bloku’ndan ödünler koparmadıkça, yumuşamaya gitmeyecekti. Bu politikanın mantıksal sonucu, Hallstein Doktrini denen bir tutum alınmasıdır. Doktrine göre Federal Almanya, Doğu Almanya’nın ayrı bir devlet olarak tanınmasını dostça olmayan bir davranış biçiminde kabul etmiş ve bu devleti tanıyan ülkelerle ilişkilerini kesmişti. 1961 yılında Berlin Duvarı inşa edilince, Adenauer’in izlediği politikanın Almanya’nın birleşmesini gerçekleştirmeyeceği, başka seçenekler aranması gerektiği ortaya çıktı. Bunun sonucu olarak, Gerhard Schröder’in dışişleri bakanı olduğu dönemde, Doğu Almanya’yla tam diplomatik ilişkilerin altında temaslar kuruldu. Ayrıca Doğu Almanya’yı tanımalarına rağmen, bazı Doğu Avrupa ülkeleriyle ilişkiler geliştirilmeye başladı. Ancak 1961-1966 yılları arasında Federal Almanya, öteki NATO ülkelerinden çok daha tedbirli bir dış politika izlemiştir. Bunun en önemli nedeniyse, Sovyet baskısını en yakından duyan devlet olmasıdır.</p>

  <h5 id="sigil_toc_id_270"><a id="ncx1410"/>b) Büyük Koalisyonun Dış Politika Anlayışı</h5>

  <p class="nonindent">1965-1966 yıllarında Federal Almanya’nın dış politikasında bir taktik değişikliği görüldü. 1966’da ekonomik kalkınma üzerinde başlayan ve giderek genişleyen tartışma, dış politikada yukarıda özetlenen ikileme değişik çözümler getirilmesiyle şiddetlendi ve bunun sonucu olarak yeni bir koalisyon kuruldu. Bu “Büyük Koalisyon”da, Sosyal Demokrat Parti, Hür Demokrat Parti’nin yerini aldı ve Hıristiyan Demokrat-Sosyal Demokrat koalisyonu, Hıristiyan Demokrat Kurt Georg Kiesinger’in başkanlığında kuruldu. Sosyal Demokrat olan Willy Brandt’ın dışişleri bakanlığını ele almasıyla hükümetin Doğu-Batı ilişkilerine bakış açısı değişti. Adenauer’in dış politika anlayışı değişerek, Alman sorununun çözüme bağlanmasında “yumuşama” gerekli bir önkoşul olarak kabul edildi. Artık yumuşama Almanya’nın çıkarlarına bir tehdit değil, tam aksine sürekli bir Avrupa barışı için gerekli bir atlama taşı niteliğini kazandı. Kısacası, Almanya sorununun çözülmesi ve dolayısıyla Avrupa barışının gerçekleşmesi için, yumuşama gerekliydi ve Federal Almanya bu yolda üzerine düşen görevleri yapmalıydı. Willy Brandt böyle bir politika uygulamak için iki kavram geliştirdi: Avrupa Güvenlik Sistemi ve Avrupa Barış Düzeni. Birincisi, ikincisi için bir basamak taşıydı ve her iki kavramın kendine göre özellikleri vardı.</p>

  <p>İşleyen bir Avrupa güvenlik sistemi şu öğelere dayanmalıydı: Avrupa devletleri arasında kuvvet kullanımının reddi, Avrupa’nın her iki kanadında da kuvvetlerin giderek azaltılması ve iki büyük devletin bu sisteme katılması. Bu güvenlik sistemi ya iki ittifakı da sürdürüp silahları düzenli ve denetimli bir biçimde azaltmak ya da iki ittifakı bir süreç içinde ortadan kaldırmak yoluyla kurulabilirdi. Brandt’a göre birinci yol uygulamada daha çok başarı şansına sahipti. Anlayışına göre, böyle bir güvenlik sistemi üzerinde sürekli ve istikrarlı bir Avrupa barış düzeni kurulabilirdi. Bu barış düzeninin temel taşıysa Federal Almanya ile Sovyetler Birliği arasında gerçek bir uzlaşma olmalıydı. Bu uzlaşma, iki blok arasında gerçek bir yumuşama içinde, Federal Almanya’nın izleyeceği dengeli bir Doğu-Batı politikası ile mümkündü.</p>

  <h5 id="sigil_toc_id_271"><a id="ncx1414"/>c) Doğu Politikası</h5>

  <p class="nonindent">Doğu-Batı ilişkilerine bu yeni bakış açısının sonucu olarak, Federal Almanya 1967 yılında “Ostpolitik” adı verilen bir Doğu Politikası izlemeye başladı. Bu politikanın üç ana unsuru vardır: (1) Moskova’yla doğrudan diyalogun açılması; (2) Doğu Avrupa ülkeleriyle ilişkilerin tam olarak normalleştirilmesi için yolların aranması ve (iii) Doğu Almanya’yı ayrı bir birim olarak tanımaksızın, bu devletle “geçici bir anlaşmaya” (<em>modus vivendi</em>) varılması.</p>

  <p>Diyalogun ilk adımı, 12 Ağustos 1970’te Sovyetlerle Federal Almanya arasında yapılan antlaşmadır. Bu antlaşmayla iki devlet, yumuşamayı en önemli siyasal amaçları arasında tanımlamakta ve ilişkilerinde başlangıç noktası olarak Avrupa gerçeklerini kabul edeceklerini belirtmekteydiler. Ayrıca iki devlet, ilişkilerinde kuvvet kullanmamayı ve Avrupa’daki ülkelerin oluşmuş sınırları içinde bütünlüklerine saygı göstereceklerini taahhüt etmekteydi.</p>

  <p>Batı Almanya’nın yeni Doğu politikasında ortaya çıkan ve yukarda belirtilen ikinci unsur, 7 Aralık 1970 tarihli Batı Almanya-Polonya antlaşmasıdır. Bu antlaşma ile iki ülke, Potsdam Konferansının kararlarıyla belirlenen sınırı ve gelecekte de sınırların dokunulmazlığını kabul ettiler. Ayrıca taraflar birbirlerine karşı kuvvet kullanmamayı da taahhüt ettiler.</p>

  <p>Doğu politikasının en önemli unsuru ise, Batı Alman-ya ile Doğu Almanya arasında soğuk savaşın temelini oluşturan ilişkilerdi. İki Almanya arasındaki antlaşma, 21 Aralık 1972’de imzalandı. Böylece Federal Almanya’nın Doğu politikasının en önemli ve anlamlı uygulaması gerçekleştirildi. Antlaşmaya göre taraflar birbirlerine karşı kuvvet ve tehdit kullanmayacaklar, birbirlerinin sınırlarının dokunulmazlığını ve toprak bütünlüğünü kabul edecekler, birbirlerini uluslararası alanda temsil etmeyecekler, ötekinin adına davranışta bulunmayacaklar ve aralarında daimi temsilcilikler kuracaklardı. Federal Almanya, antlaşmanın imzalandığı gün Doğu Alman hükümetine bir nota vererek, imzalanan antlaşmanın Almanya’nın yeniden birleşmesi amacıyla çelişmediği görüşünde olduğunu açıklamıştır.</p>

  <p>Federal Almanya’nın Doğu politikasındaki son engel, 11 Aralık 1973 tarihli Federal Almanya-Çekoslovakya antlaşmasıyla ortadan kaldırıldı. Bu antlaşmayla, Doğu Avrupa’daki anlaşmazlıkların “tohumu” olan 1938 tarihli Münih Düzenlemesi’nin geçersiz olduğu kabul edilmiş, iki ülke sınırlarının dokunulmazlığı yükümlülük altına alınmıştır. Ayrıca iki devlet arasında diplomatik ilişkiler kurulmuştur.</p>

  <p>Böylece Willy Brandt’ın 1967 yılında ortaya attığı Doğu politikası, bu politikanın özüne uygun olarak imzalanan antlaşmalarla uygulama alanına girmiş ve Federal Almanya’nın bu davranışı, soğuk savaştan yumuşamaya geçişte en önemli basamak taşı olmuştur.</p>

  <h3 id="sigil_toc_id_272"><a id="ncx1422"/>Avrupa Güvenlik ve İşbirliği Önerileri</h3>

  <p class="nonindent">1957 yılından sonra, Doğu Avrupa ülkeleri ile Sovyetler Birliği, gerek Avrupa’nın ya da belirli bazı bölgelerinin nükleer silahlardan arındırılması ve bölgesel nitelikte işbirliği tasarıları, gerekse genel Avrupa barışıyla ilgili olarak çeşitli önerilerde bulunmuş, Batı Bloku ise şu ya da bu nedenlerle bu önerileri olumlu karşılamamıştır.</p>

  <h4 id="sigil_toc_id_273"><a id="ncx1425"/>1. Stoica Planı ve Sonrası</h4>

  <p class="nonindent">1957 yılında Romanya Başbakanı Chivu Stoica, kendi adıyla anılan ve Balkanlar’da işbirliğini savunan bir plan ortaya attı. 17 Eylül 1957 tarihinde açıklanmış bulunan planın önemli noktalan şunlardır: (i) Balkanlar’daki ekonomik ve kültürel gelişmenin şu aşamasında, bölge ülkeleri arasındaki ilişkilerin gelişme ve güçlenme imkânları çok büyüktür. (ii) Balkanlar’ın bazı devletleri arasında çözülmemiş anlaşmazlıklar vardır ama bunlar işbirliğini engellememelidir. (iii) Ekonomik işbirliğinin geliştirilmesi Balkan ülkelerinin yararına olacaktır, bu yüzden ortak ekonomik girişimlerde bulunulmalıdır. (iv) Balkan halkları arasında kültürel bağlar güçlendirilmelidir.</p>

  <p>Görüleceği gibi, Stoica Planı’nın önemli bir özelliği, nükleer silahlardan arındırılmış Balkanlar’dan söz etmemesidir. Stoica, böylesine anlaşmazlıklar yaratabilecek bir nokta için zamanı erken bulmuş, önce genel bir işbirliğinin çerçevesini kurmak istemiştir. Stoica, Balkanlar’da işbirliği önerisini 1959 Haziranında tekrarladı. Bu önerinin birincisinden farklı üç önemli özelliği vardır: (i) öneri, Balkanlar’da nükleer silahlardan arındırılmış bölge kurulmasını da içermekteydi. Bu bakımdan ABD’nin 1958 ve 1959’da Türkiye, Yunanistan ve İtalya’ya yerleştirmiş olduğu füze üslerine yönelmiş olup, bunların sökülmesini amaç edinmişti. (ii) Önerinin arkasındaki Sovyet desteği, birincisindekinden çok daha açık ve güçlüydü. (iii) İşbirliğinin alanı, içine İtalya’yı da alacak biçimde genişletilmişti. Bu da önerinin ana amacının, Güneydoğu Avrupa’daki Amerikan füze üsleri olduğunu göstermekteydi.</p>

  <p>Bundan bir süre önce, Polonya Dışişleri Bakanı Adam Rapacki, Stoica Planı’ndakinden çok daha kapsamlı ve Orta Avrupa’yı da içeren bir nükleer silahlardan arınma planı ortaya atmış ve öneri reddedilmişti. Daha sonra Bulgaristan 1964 yılına kadar Balkanlar’da işbirliğinin savunuculuğunu yaptı. 1966 yılından sonraysa, başta Sovyetler olmak üzere, Doğu Avrupa ülkeleri bir “Avrupa Güvenlik Konferansı” toplamak için çabalarda bulundular.</p>

  <h4 id="sigil_toc_id_274"><a id="ncx1430"/>2. Bükreş Önerisi ve Sonrası</h4>

  <p class="nonindent">Sovyetler Birliği, 1956 yılındaki 20. Komünist Parti Kongresi’nde “barış içinde bir arada yaşama” ilkesini benimsemiş ve dış politikasına belirli bir yumuşaklık vermişti. 1957 yılındaysa Avrupa’nın kuzeyinden başlayıp Orta Avrupa’dan geçerek Doğu Akdeniz’e kadar uzanan topraklarda, silahsızlandırılmış bölgeler kurulması yolunda ortaya atılan planları desteklemeye başladı. Kurulacak böyle bir kuşak, Batı ile Sovyet etkisindeki Doğu arasında bir “tampon” görevini yapacaktı. Böylece Sovyetler Birliği’nin ısrarla izlediği ve İkinci Dünya Savaşı’ndan sonra Doğu Avrupa’da komünist devletlerin kurulmasıyla büyük ölçüde başardığı, kendisi ile Almanya ve Batılılar arasına tarafsız bir bölge koyma politikası tamamlanmış olacaktı.</p>

  <p>İşte bu çerçeve içinde, 1966’da Varşova Paktı Bakanlar Konseyi’nin Bükreş’teki toplantısında yeni öneriler ortaya atıldı. 1966 önerilerinin iki ana özelliği vardı: Sovyetler Birliği, Doğu Alman rejiminin tanınması yoluyla Orta Avrupa’da statükoyu korumak ve tümüyle bir Avrupa örgütü kurarak ABD’nin Avrupa’yla bağlarını gevşetmek amacındaydı. Bu yüzden, Bükreş önerileri Batı tarafından kuşkuyla karşılandı, önerinin önemli noktaları şunlardır: (i) İki Alman devletiyle de normal ilişkilerin kurulması ve iyi komşuluk ilişkilerinin geliştirilmesi. (ii) NATO ve Varşova paktlarının karşılıklı olarak ortadan kaldırılmasıyla Avrupa’da askeri gerginliğin son bulması. (iii) Federal Almanya’nın nükleer silahlara sahip olmasının önlenmesi. (iv) Tüm Avrupa sınırlarının ve bu arada Oder-Neisse ve iki Almanya arasındaki sınırların kesinliğinin kabul edilmesi. Öneriye göre, bu temel noktalarda anlaşmaya vardıktan sonra bir “Avrupa Güvenlik Konferansı” toplanabilirdi.</p>

  <p>1966-1968 yılları arasında her iki blokta da ortaya çıkan gelişmelerin sonucu olarak, Doğu Bloku önerilerinin niteliği değişmeye başladı. Bu yolda en önemli değişiklik, Federal Almanya’da, Doğu Almanya’nın Doğu-Batı yakınlaşmasıyla ilgili toplantılarda eşit bir üye olarak görülmesi eğiliminin güç kazanmasıydı. Dolayısıyla Doğu Almanya’nın toplanacak bir Avrupa konferansında Batı Almanya ile eşit düzeyde bulunması bir sorun olmaktan çıkmıştı. İkinci değişiklik, 1968 yılında Varşova Paktı kuvvetlerinin Çekoslovakya’yı işgalidir. Bu olay, biraz da çelişkili olarak, Sovyetler’in güvenlik konferansı çağrılarına hız kazandırması sonucunu doğurdu. Çekoslovak olayının yarattığı bunalım, Sovyetler Birliği’ne Doğu Avrupa statükosunun Batılı devletler tarafından tanınmasının önemini ve acilliğini bir kez daha ortaya koydu. Ayrıca Sovyet önderleri, Doğu Avrupa’da kurulmuş bulunan statükonun bile evrimden geçtiğini ve bu evrimin yön ve hızını denetim altına almanın gerektiğini anlamışlardır. Bunu sağlayacak güç Varşova Paktı olduğundan, bu tarihten sonraki önerilerde NATO ve Varşova Paktı’nın karşılıklı olarak kaldırılması üzerinde pek durulmayacaktır. İşte bu gelişmelerden sonra Sovyet Bloku 1969 tarihli Budapeşte önerisinde bulunacaktır.</p>

  <p><br/></p>

  <h4 id="sigil_toc_id_275"><a id="ncx1434"/>3. Budapeşte Önerisi</h4>

  <p class="nonindent">Uluslararası ilişkilerdeki bu değişikliklerden ve Sovyetlerle Doğu Avrupa ülkelerinin Budapeşte’de yaptıkları toplantıdan sonra, 17 Mart 1969’da, yeni bir güvenlik konferansı önerisinde bulunuldu. Bu öneri, 1966’dakinden birkaç bakımdan farklıdır. Bir kere, böyle bir konferansın toplanabilmesi için Doğu Alman rejiminin tanınması önkoşulu kaldırılmıştı. İkinci olarak, böyle bir konferansa ABD ile Kanada’nın katılmasının herhangi bir engel oluşturmayacağı açıklanmıştı. Sovyetler Birliği bunları konferansın toplanması yolunda bir engel olarak saymıyor, ama kurulacak olan Avrupa güvenlik sisteminin gereği olarak Doğu Alman rejiminin tanınmasında ve ABD’nin Avrupa’dan askerlerini çekmesinde ısrar ediyordu. Bu davranış değişikliğinin nedeni, konferansın toplanmasına daha çok önem vermeye başlaması ve ABD’nin böyle bir konferansa katılmasının konferansı daha ilgi çekici hale getireceğiydi. Üçüncü değişiklikse NATO ve Varşova Paktı’nın sona erdirilmesini konferansın toplanması için bir önkoşul olarak görmemesiydi. Bu değişikliği etkileyen olay, 1968 Çekoslovakya bunalımı ve ayaklanmanın bastırılmasında Varşova Paktı kuvvetlerinin büyük bir ustalıkla kullanılmasıydı.</p>

  <p>1969 Budapeşte önerisinin özü şuydu: (i) Genel bir Avrupa Güvenlik Konferansı’nın toplanması; (ii) karşılıklı güven havasının yaratılması için uluslararası ilişkileri zehirleyecek hareketlerden kaçınılması ve (iii) genel konu olan barıştan başlayıp, yumuşama, silahsızlanma ve işbirliği konularında köklü önlemler alınması.</p>

  <p>Batılı devletler bu önerileri kabul etmediler. Yorumlarına göre, önerilerin asıl amacı, Federal Almanya’nın 1967 yılında başlattığı Doğu politikasına karşı bir strateji oluşturmaktı. Böyle bir konferansla Federal Almanya yalnız bırakılacak ve yeni politikası başarısızlıkla sonuçlanacaktı. Ancak şu da var ki, bu Budapeşte önerisinden sonra Avrupa güvenliği konusundaki çabalar, her iki blokta da hızla gelişecek ve 6 yıl sonra Helsinki Belgesi’ne varacaktır.</p>

  <h2 id="sigil_toc_id_276">II. JAPONYA</h2>

  <p class="nonindent">İkinci Dünya Savaşı’ndan sonra ABD’nin işgali altına giren Japonya’da, Batı modeli bir demokrasinin yerleştirilmesi amacıyla yeni ve parlamenter sistemi kuracak bir anayasa kabul edildi. Ancak ABD’nin Japonya’da gerçekleştirdiği değişiklik yalnız anayasa ile sınırlı kalmadı. Japon imparatorunun Tanrısal niteliği kaldırılarak yetkisi yalnızca seremoni görevi ile sınırlandırıldı. Kolluk kuvvetlerinin dışında, silahsızlandırıldı ve ABD Japonya’nın güvenliğini sağlama yükümlülüğü altına girdi. Medeni hukuk büyük ölçüde değiştirilerek kadın-erkek eşitliği gerçekleştirildi. 1950 Kore Savaşı’ndan sonra, 1951 yılında işgal altındaki devlet statüsüne son verildi.</p>

  <p>Bu noktadan sonra ABD’nin Japonya’yı değerlendirme biçimi temelinden değişikliğe uğradı, işgal altında yenik bir devletken, Uzakdoğu’da Kore Savaşı ve Çin’de komünist yönetimin kurulmasıyla ortaya çıkan komünist genişlemesinin durdurulmasında önemli bir rol oynayabilecek dost devlet haline geldi. Bunun sonucu olarak, ABD ile Japonya arasında 8 Eylül 1951 tarihinde barış antlaşması ve karşılıklı güvenlik paktı imzalandı. Böylece Japonya hükümran bir devlet oldu. Sovyetler Birliği ile Japonya arasında savaşı sona erdiren antlaşmaysa 1956 yılında imzalandı. Ancak savaşta Sovyet işgali altına düşen dört Kuril adası üzerinde hükümranlık haklarıyla ilgili anlaşmazlık çözülemedi. Bugün de Rusya Federasyonu ile Japonya arasında önemli bir sorundur. İlişkilerin gelişmesini izleyerek, ABD İkinci Dünya Savaşı’ndan beri elinde tuttuğu Borin, İwo Jima ve Marcus adalarını 1968 yılında Japonya’ya devretti. 1972’de ise adada Amerikan üssünün devam etmesi koşuluyla Okinava adasını Japon egemenliğine bırakan Japon-Amerikan antlaşması imzalandı.</p>

  <p>Batılı bir model içine oturtulan tek Doğu ülkesi olan Japonya, kısa bir süre içinde Doğu’nun endüstri devi haline geldi. Sentetik elyaf, çelik, çimento, elektronik ve öteki önemli endüstri ürünlerinde, 1980’lere gelindiğinde dünyanın ilk sıralarında yer almaya başladı ve fabrikalarının çeşitli dal ve şubeleri, Batı dünyasının üretim merkezlerini işgal etti. Artık ABD ile Japonya, aralarında dünya ticaretinin yarısını oluşturmaktaydı ve birbirlerinin en iyi müşterisi durumundaydılar. Japon ekonomisi için Amerikan pazarı vazgeçilmez duruma gelmişti. Son zamanlarda ortaya çıkan sorun, bu ticaretten Japonya’nın daha çok yararlanmasıdır. Bazılarına göre bunun nedeni, Japonya’nın ABD’ den ithalatını kısıtlaması ve ucuz el emeğiyle ürettiği malları düşük fiyatla Amerikan pazarına sürmesidir. Bazılarına göreyse ABD’nin daha kaliteli olan Japon mallarıyla rekabet edememesi ve dolayısıyla Japonya’nın daha çok, daha iyi ve daha ucuz mal üretmesidir. Her ne kadar Başkan Bush 1992 Ocak ayında Tokyo’yu ziyaret ederek araba, araba yedek parçaları, bilgisayar, kâğıt ve cam eşyada ticaret kolaylıkları elde etmişse de, Japonya’nın ABD ve öteki gelişmiş ülkelerle ticaret fazlası hâlâ sürmekte ve bu da önemli ekonomik anlaşmazlıklara yol açmaktadır.</p>

  <p>İki ülke arasında ekonomik rekabet ne biçim alırsa alsın, önemli olan nokta, güçlü bir Japonya’nın ABD’nin siyasal çıkarları için hayati öneme sahip olmasıdır. Bu, özellikle Pasifik bölgesi için doğrudur. Japonya olmadığı takdirde ABD bir Asya ve Pasifik gücü olarak başat statüsünü herhalde uzun süre devam ettiremez. Japonya, Güney Kore’nin dışında, Amerikan birliklerinin büyük miktarlarda konuşlandırılabileceği tek ülkedir. Ancak iki ülke arasında siyasal alanda da anlaşmazlıklar yok değildir. Japonya, petrol bağımlılığı dolayısıyla, kendisi kadar Ortadoğu petrollerine bağımlı olmayan ABD’nin İslam ülkelerine karşı politikasını gereksiz derecede sert bulmaktadır. Japonya, ÇHC ile ilişkilerini de geliştirme yoluna girmiştir. 1978 Ekiminde, Çin’le 1931 yılından beri devam eden savaş durumuna son veren bir Barış ve Dostluk Antlaşması imzalandı. Aynı yıl imzalanan ekonomik işbirliği anlaşması ile Çin Japonya’nın en büyük ticaret ortağı oldu. İlerde ÇHC’yi ABD’den sonra ikinci büyük ihracat alanı haline getirmek istemektedir. Japonya’yla birleşik, güçlü ve kalkınmış bir ÇHC arasında gelişecek ilişkiler ya da aralarında varılabilecek bir ittifak, Uzakdoğu’da ve giderek tüm dünyada siyasal dengeyi değiştirebilecek niteliktedir. Eğer günün birinde Batı üstünlüğü Doğu tarafından dengelenecekse, bu büyük olasılıkla Çin-Japon ittifakı üzerinde olacak gibi görünüyor.</p>

  <h2 id="sigil_toc_id_277">III. ÇİN HALK CUMHURİYETİ</h2>

  <p class="nonindent">1949 Ekim’inde Çin Halk Cumhuriyeti’nin ilan edilmesinden sonra, Mao Zedung Çin Komünist Partisi Başkanı, Chou Enlai ise Başbakan ve Dışişleri Bakanı oldu. 1950 yılında Sovyetler Birliği ile otuz yıllık Dostluk, İttifak ve Karşılıklı Yardım Antlaşması imzalandı. İttifakın imzalanmasından hemen sonra, içerde burjuva kapitalistler, vatan hainleri ve karşıdevrimcilere yönelik büyük “bir temizleme” faaliyetine girişilerek en az 800.000 kişi öldürüldü. Toplumsal suçlama, kendi kendine eleştiri sistemi ve beyin yıkama gibi Doğu gelenekleriyle, tüm toplumsal sınıfların ortadan kaldırılmasına yönelik Batı geleneği başarılı bir biçimde birleştirilerek, Mao putlaştırıldı ve siyasal “endoktrinizasyon” görülmemiş boyutlara ulaştı. Gerçekte, yapılanların bir kısmı, Çin geleneğine hiç de yabancı sayılmaz. 1949’dan sonra laik Marksizm, laik Konfüçyüs düşüncesinin yerini aldı. Mao’nun Tanrı-yönetici imgesi de Çin tarihine ters değildi. Çin’de yeni olan, aile kurumunun boşlanmasıyla yıkılan Çin geleneğidir.</p>

  <p>Ülkenin ekonomik kalkınması için ilk beş yıllık plan 1953 yılında yürürlüğe girdi. İkinci ve öncekinden çok daha ihtiraslı olan kalkınma planı “ileriye doğru büyük hamle” adıyla 1958 yılında başladı. Sovyet yardımı ile endüstrileşmeye ağırlık verildi ve maden ile işgücü kaynağı Sovyet teknik yardımıyla birleşince ÇHC Sovyetler’in en önemli pazarı haline geldi. 1955-1957 yıllarında tarımın kolektifleştirilmesine rağmen, tıpkı endüstride olduğu gibi, tarımda da başarı sağlanamadı, Batı’dan tahıl ithaline başlandı.</p>

  <p>1966 yılında yeni bir beş yıllık kalkınma planıyla birlikte, Mao’nun “Büyük Proleter Kültürel Devrim” hareketi başladı. Bu hareketin amacı, devrimi sürekli ayakta tutmak ve belirli bir süre sonra her rejimin akıbeti olan bürokratlaşmayı önlemekti. Bunun için genç “devrimciler” silahlandırılarak “Kızıl Muhafızlar” adıyla ülkenin dört köşesine gönderildiler. Sonuçta hareket amacını aşarak öyle bir anarşiye yol açtı ki Mao, orduyu kullanarak düzeni yeniden kurmak zorunda kaldı. Mao’nun bu davranışı ters tepti ve 1969 yılında Parti üyeleri, ordu komutanları ve yüksek bürokratlar harekete geçerek kültürel devrimin güçlü adamı olan Savunma Bakanı ve Başbakan Yardımcısı Lin Piao’yu düşürdüler. Mao ise 1976’da öldü. 1977’de aşırı unsurlar arasında olan Mao’nun dul eşi Chiang Ching ile üç arkadaşı (dörtler çetesi) tutuklanarak mahkemeye verildiler. Bu tarihten sonra ÇHC sürekli sınıf çatışması yerine modernleşmeyi temel ilke kabul ederek, yavaş yavaş daha tutucu ve bir bakıma yenilikçi iç politikayla daha ılımlı bir dış politika izlemeye başladı.</p>

  <p>Özellikle Moskova-Pekin çatışmasının açıkça ortaya çıkmasından sonra ABD ile ilişkilerini önce normalleştirdi, sonra askeri işbirliği de dâhil sıkılaştırmaya başladı. Çin Komünist Partisi Başkanı Hua Kuo-feng ve Başbakan Yardımcısı Deng Hsiao-ping gibi önderlerin yönetiminde, BM Güvenlik Konseyi’nde temsil yetkisini de eline geçirdi.</p>

  <p>1977’de Çin’de Mao döneminin bitip Deng döneminin başladığı söylenebilir. 1980’lerin ilk yıllarından başlayarak üç madde altında toplanabilecek olan reform hareketi gerçekleştirilmeye başladı.</p>

  <p>(i) İlk olarak “Dörtlü Modernleşme” adı verilen kalkınma modeli hayata geçirildi. Bu tarım, sanayi, savunma ve teknoloji alanlarında yenilenmeyi ve gelişmeyi amaçlıyordu.</p>

  <p>(ii) Deng, ikinci olarak, Sovyetler’den çok önce Çin ekonomisini dış yardımlara açtı. Sosyalizmi piyasa koşullarına uydurma yolunda karma ekonomik bir yapının gerçekleşmesi için uğraştı. Merkezi yönetime ek mali kaynak sağlamak için tarımda devlet desteklemesini kaldırdı. Bu çabaların sonunda Çin ekonomisi büyüdü, ancak desteklemenin kaldırılması ve üretimin artan tüketimi karşılayamamasının doğal sonucu olarak fiyatlar yükseldi. 1989 yılında ortaya çıkan Tiananmen Meydanı olayları olarak bilinen ve kanlı bir biçimde bastırılan öğrenci ayaklanmalarının temel nedenlerinden biri budur.</p>

  <p>(iii) Üçüncü olarak, gençleştirme hareketi başlatılarak parti içinde ve devlet yönetiminde yaşlılar yerlerini gençlere bırakmaya zorlandılar. Bu gençleştirme 1981’de başlayıp 1985’te hız kazandı.</p>

  <p>İşte bu ortamda ve 1987 yılında öğrenci hareketleri başladı; giderek bir kesim aydın ve işçiler tarafından da desteklendi. 4 Mayıs 1989’da Pekin’de işçi ve öğrenciler demokratik reform isteğiyle yürüyüşe geçtiler. Gösteriler Sovyet önderi Gorbaçev’in 15-18 Mayıs’ta Pekin’e yaptığı ve 1959’dan beri ilk Sovyet-Çin doruğu olan ziyarette daha da şiddetlendi. Pekin’de bir milyon kişi Gorbaçev’in Sovyetler’de gerçekleştirdiği demokratikleşmenin Çin’de de hayata geçirilmesini ve Deng başta olmak üzere bir kısım önderlerin görevlerini bırakmalarını istiyordu. Bunun üzerine sıkıyönetim ilan edilerek ordu birlikleri Pekin’e getirildi ve Tiananmen Meydanı’ndaki bu demokratikleşme çağrısı 3-4 Haziran 1989’da çok kanlı bir biçimde bastırıldı. Batılı kaynaklar 5.000 kişinin öldüğünü ve 10.000 kişinin de yaralandığını duyurdular.</p>

  <p>Şimdi sorulacak soru, yenilikler ortamında böyle bir “halk hareketi”nin neden çıktığıdır. Yanıtı, yakın ve temel nedenler olmak üzere iki kategoride toplayabiliriz.</p>

  <p>Yakın nedenler arasında, Deng’den çok daha liberal bir çizgide olan eski genel sekreter Hu Yao Beng’in 1989’da çekilmesi ve onun politikasının gençlerce dile getirilmesi sayılabilir. İkinci olarak, Sovyetler’de ekonomik ve siyasal yeniden yapılanma ve dışa açılma politikaları güden Gorbaçev’in Pekin’i ziyareti de önemlidir. Ziyareti bahane eden gençler aynı doğrultuda yenilikler istemişlerdir.</p>

  <p>Temel nedenler arasında en önemlisi, Çin’de ekonomik reformları ve liberal politikaları siyasal yenilenmenin izleyememesidir. Öğrencilerin basın özgürlüğü, insan haklarına saygı ve öğrenci derneğinin tanınması yolundaki istekleri gerçekleştirilmemiştir. Genel Sekreter Deng Hsiao Ping ve Başbakan Li Peng, istikrarlı bir siyasal ve toplumsal ortam gerçekleşmeden, ekonomik reformların baltalanacağı ve siyasal yenilenme için acele edilmemesi gerektiği görüşündedirler.</p>

  <p>İkinci olarak ekonomileri gelişen ülkelerde tek partili siyasal sistem halkın yükselen özlemlerine cevap verememektedir. 1980’li yılların özellikle sonlarına doğru Doğu Avrupa ve Sovyetler Birliği’nde görülen budur. Çin ise çok daha içine kapanık bir toplum olduğundan, siyasal değişiklikler kolay ve çabuk ortaya çıkmamaktadır. Ancak er ya da geç, çok partili siyasal sistem ekonomileri gelişen ülkeler açısından bir gereklilik haline gelecek gibi görünüyor.</p>

  <p>Tiananmen olaylarından sonra ABD ile Çin arasındaki ilişkiler inişli çıkışlı bir yol izledi. Son zamanlara kadar Amerikan başkanları ve özellikle Başkan Bill Clinton, iki ülke arasında siyasal ve ekonomik ilişkilerin geliştirilmesini, Çin’de gerçekleşmesini istedikleri insan haklarına bağlamışlardır. Gerçekten, insan hakları günümüzün belki de en önemli ve uygar toplumların mutlaka üzerinde ciddiyetle durmaları gereken akımıdır. Ancak Çin önderlerinin demokratikleşmeyi ağırdan almalarının temelinde, Gorbaçev önderliğindeki Sovyetler Birliği’nin başına gelenler ve Çin gibi bir nüfus “ejderi”nin sistem değişikliklerini biraz yavaş gerçekleştirmesi gerektiği anlayışı herhalde önemli rol oynamaktadır.</p>

  <h2 id="sigil_toc_id_278">IV. DOĞU BLOKU’NDA ÇOK MERKEZLİLİK</h2>

  <p class="nonindent">İkinci Dünya Savaşı’ndan hemen sonra Komünist Blok’ta görülen tek parçalı ve Moskova’ya sıkı sıkıya bağlı birlik, 1960’larla birlikte yavaş yavaş zayıflamış ve bunun yerine göreli olarak bağımsız merkezler ortaya çıkmıştır.</p>

  <h3 id="sigil_toc_id_279"><a id="ncx1470"/>Stalin’den Sonra Sovyet Dış Politikası</h3>

  <p class="nonindent">Stalin’in 1953 yılında ölümünden sonra iktidara gelen Sovyet önderleri, Stalin’in kişisel tutkularını yansıtan, Marksist-Leninist ve Stalinist felsefeyle yüklü bir dış politika devraldılar. İçte çeşitli sorun ve baskılar, dünyada tehlikeli gelişmeler vardı. Kore’de bırakışma görüşmeleri durmuş, Washington’da Doğu Avrupa için kurtuluştan söz eden bir yönetim işbaşına gelmiş, Federal Almanya durumunu güçlendirmeye başlamıştı.</p>

  <p>Sovyet politikasının öteki kısımlarında olduğu gibi, dış politikada da Stalin’in ölümü önemli bir değişiklik başlattı. Stalin’in ölümünden kısa bir süre sonra biçimlenmeye başlayan yeni tutumu “Sovyetler Birliği’ni uluslararası ilişkilerin ulus-devlet dünyasında daha doğru bir perspektif içine yerleştirmek için gelişen bir gerçekçilik” biçiminde tanımlanabilir. Sovyet önderleri durumlarını bu açıdan kapitalist dünyaya karşı yeniden saptamışlar, taktik ve yöntemlerini yeni baştan değerlendirmişlerdir. Sovyet Başbakanı Malenkov, Stalin’in katı politikasının aksine, uluslararası gerginliği yumuşatma ve Batı ile uyuşmazlıkları görüşmelerle çözme yollarını aramış, bunun sonucu olarak Kore Savaşı’nı 27 Temmuz 1953’te bırakışma ile hemen çözüme bağlamıştır. Çünkü yeni Sovyet önderleri doğacak en küçük bir savaşın bile genişleyerek, yalnız kapitalist bloku değil, Sovyetler Birliği’ni de yıkacağını anlamışlardı.</p>

  <h4 id="sigil_toc_id_280"><a id="ncx1474"/>1. Avrupa Politikası</h4>

  <p class="nonindent">Sovyetler Birliği’nin Batı Avrupa’ya karşı tutumu büyük değişiklikler göstermemiş, ancak genel tutum Stalin’inkinden daha yumuşak, daha ustaca ve daha inandırıcı olmuştur. Sovyet dış politikasının asıl amacı Sovyetler Birliği’ni korumak olduğuna göre, Batı Avrupa’ya karşı açıkça anlatılmayan Sovyet amacı, buradaki güç dengesini Sovyetler lehine değiştirmekti. Sovyetler’e göre bu amaç, Amerikan üs ve kuvvetlerinin Avrupa’dan çıkması, NATO’nun dağılması, Batı Almanya ile Müttefikler arasındaki bağların gevşemesi sonucu Almanya’nın Sovyet denetiminde birleşmesi ve böylece Avrupa’da kendilerine elverişli bir ortamın kurulmasıyla gerçekleşebilirdi.</p>

  <p>30 Mayıs 1953’te verilen bir nota ile Sovyetler Birliği Türk toprakları üzerindeki iddialarından ve Boğazlar üzerindeki özel ayrıcalık isteklerinden vazgeçtiğini bildirdi. Yunanistan ve Yugoslavya’yla normal diplomatik ilişkiler kurdu, özellikle Yugoslavya ile 1948 yılından beri kopuk olan ilişkileri düzeltmek ve Yugoslavya’yı yeniden Sovyet Bloku’na çekmek amacıyla, 1955 Mayıs ve Haziran aylarında yeni Başbakan Bulganin ile Parti Genel Sekreteri Nikita Kruşçev Belgrad’ı ziyaret ettiler. Orada geçmiş Sovyet politikasında yanlışlar yapıldığını kabullenerek Tito’dan özür dilediler. 1955 Eylülünde kendi girişimleriyle Moskova-Bonn diplomatik ilişkileri kuruldu.</p>

  <p>Avusturya’ya karşı Sovyet tutumu 1955 Martında birdenbire değişti ve kısa bir süre için yeniden Dışişleri Bakanı olan Molotov, Avusturya’yla yapılacak antlaşmanın Almanya’yla barış antlaşmasının imzalanmasına bağlı olmadığını ilan etti ki Sovyetler Birliği daha önce aksi tez üzerinde ısrar etmekteydi. 15 Mayıs 1955’te Avusturya Devlet Antlaşması imzalandı (İkinci Dünya Savaşı’ndan sonra yenik devletlerle yapılan barış antlaşmalarından ayrı olduğunu vurgulamak için, antlaşmaya bu ad verilmiştir). Bu antlaşmayla bloklara katılmama koşulu ile Avusturya tam bağımsızlığını kazandı ve Sovyetler Birliği buradaki işgal askerlerini çekti. Doğu Almanya’ya gelince, bu konuda yumuşama olmadı. Stalin’in ölümünden sonra, bu konudaki Sovyet önerileri Doğu Almanya’yı ayrı bir birim olarak sürdürmek ve Batı Almanya içine karışıp kaybolmasını önlemek amacına yönelmiştir.</p>

  <p>Sovyetler Birliği içte kendini Stalin rejiminin katılığından kurtardığı ölçüde, öteki komünist ülkelerle de ilişkilerini değiştirdi. 1948-1953 arası Polonya, Doğu Almanya, Çekoslovakya, Macaristan, Romanya ve Arnavutluk tam anlamıyla Sovyetler Birliği’nin uyduları durumundaydılar. Stalin’in ölümünden 20. Kongre’ye kadar olan dönemde bu katı denetim gevşetilmiştir. Moskova, genel yönergelerle yetinerek ayrıntılara girmekten çekinmiş, Doğu Avrupa devletleriyle askeri ilişkilerini sağlam temellere bağlamak için 14 Mayıs 1955’te yirmi yıl süreli Varşova Paktı’nı kurmuştu.</p>

  <h4 id="sigil_toc_id_281"><a id="ncx1480"/>2. Asya Politikası</h4>

  <p class="nonindent">Asya kıtasındaki Sovyet politikası, Stalin’in ölümünden sonra değişti. Ancak Sovyetler Birliği’nin izlediği temel amaç aynı kalmıştır, öteki yerlerde olduğu gibi, Asya’da da Sovyetler değişik siyasal sistemlere sahip ülkelerin barış içinde bir arada yaşaması, ticaretin ve teknik yardımın gelişmesi üzerinde önemle durmuşlardır.</p>

  <p>1949 yılında Çin’de komünistler işbaşına geçtikleri zaman Mao “Biz, uluslararası alanda, Sovyetler Birliği’nin önderliğinde emperyalizm karşıtı blokun içindeyiz” demişti. 14 Şubat 1950’ de ÇHC ile Sovyetler Birliği arasında “Dostluk, İttifak ve Karşılıklı Yardım Antlaşması” imzalandı. Bu antlaşma aslında Mao’nun sözlerinin, askeri, ekonomik ve siyasal bakımdan uygulanmasına bir başlangıçtır. Bu antlaşma ile ÇHC 1952-1957 yılları arasında birinci beş yıllık planını gerçekleştirme yoluna koydu ki bu planın hemen hemen tek finansman kaynağı Sovyetler’in sağlayacağı ekonomik yardımdı. Kısacası ÇHC bu dönemde tam anlamıyla Moskova’ya bağlı durumdaydı. Zaten Stalin’in ölümü Çin-Sovyet ilişkilerinde önemli bir etki yapmadı. Sovyetler için kolektif önderlik sistemini kabul etmekle birlikte, bunu kendileri uygulamadılar. Stalin’in ölümünden sonra seçkin bir komünist durumuna gelen Mao, o dönemde Moskova’ya kafa tutacak durumda değildi.</p>

  <h4 id="sigil_toc_id_282"><a id="ncx1484"/>3. Ortadoğu Politikası</h4>

  <p class="nonindent">İkinci Dünya Savaşı’ndan sonra Sovyetler Birliği belirli bir süre Ortadoğu sorunlarından uzak durdu. Böyle bir davranışın nedenleri, savaştan sonra bu bölgede Sovyet siyasal etkisinin azalması, güçlü komünist partilerin ve ulusal kurtuluş hareketlerinin bulunmamasıdır. Ancak özellikle 1955 Şubat’ında Bağdat Paktı’nın kurulması, Sovyetler’e Ortadoğu’da daha etkin bir politika izlemesi gerektiğini gösterdi ve ayrıca böyle bir olanağı da sağladı. Bağdat Paktı’nın kurulmasıyla Ortadoğu ikiye bölünmüş olmaktaydı. Sovyetler açısından, böyle bir bölünmeyi sürdürmek ve öteki Arap devletlerinin bir Batı ittifakı içine girmelerini önlemek gerekmekteydi. Bunun için de özellikle Mısır’da Başkan Nasır’ı desteklemeye başladılar, önceden kötülenen Nasır, 1955 yazında, Batı ittifaklarına girmeyip tarafsız kalan, Sudan halkının İngiliz emperyalizminden kurtarılmasında büyük emeği geçen ve Bandung Konferansı’nda “barış içinde bir arada yaşama” ilkesini savunan başarılı bir önder olarak selamlandı. Ancak şuna da işaret etmek gerekir ki, çok güçlü ve etkili komünist partilerin bulunmadığı Ortadoğu’da Sovyet politikası ideolojik amaçlardan çok basit bir güç politikasına dayanmaktaydı.</p>

  <p>Bu davranışlar, Sovyetler Birliği’nin Stalin’in ölümüyle başlattığı “barış” ve “barış içinde bir arada yaşama” kampanyasının temellerini ortaya koyar. Yeni Sovyet önderleri 1917’de Lenin’in barış kampanyasıyla kazandığı büyük avantajı anımsamış görünmekteydiler. İşte bu davranışlar, İkinci Dünya Savaşı’ndan sonra başlamış bulunan soğuk savaşın yarattığı gerginliği 1950’lerin ortalarında yumuşatmıştır. Şimdi ele alınacak olan Sovyetler Birliği Komünist Partisi’nin (SBKP) 20. Kongresi, işte bu hava ve koşullar altında toplanmıştır.</p>

  <h3 id="sigil_toc_id_283"><a id="ncx1488"/>SBKP’nin 20. Kongresi</h3>

  <p class="nonindent">SBKP kongrelerinde parti programı okunur, üzerinde görüşmeler yapılır ve kabul edilirdi. Genel olarak dört yılda bir toplanan kongreler, Sovyet iç ve dış politikasına ışık tutan çok önemli olaylar arasındaydı. 20. Kongre’nin ötekilerden daha önemli olmasını sağlayan özellik, Sovyet iç ve dış politikasında ortaya çıkan değişikliklerin burada anlatım bulmuş olmasıdır.</p>

  <h4 id="sigil_toc_id_284"><a id="ncx1491"/>1. Stalin “Putunun” Yıkılması</h4>

  <p class="nonindent">Stalin’in ölümünden hemen sonra başlayan Stalin’i kötüleme kampanyası 20. Kongre’de doruğuna vardı ve kişiliğine doğrudan saldırılarda bulunuldu. Çünkü şimdi yerlerini güçlendirmiş bulunan Sovyet önderleri kendi bildikleri gibi bir politika izleyebilmek için “Stalin putunun” ya da mitinin yıkılması gerektiğini anlamışlardı. Kongre’de konuşan yüksek düzey yöneticileri ve parti üyeleri, Stalin’in otokrasisini ve kişiliğini putlaştırmasını eleştirerek, bunların “kolektif önderlik” ilkesi ile bağdaşmadığını söylediler. Kruşçev, Kongre’de okuduğu gizli nutukta, Stalin’i her yönüyle eleştirdi ve kötüledi. Bu eleştiri iki nedenden dolayı gerekliydi: Bir kere, yeni bir otokratın çıkmasını önlemek için “kolektif önderlik” ilkesine önem vermek gerekiyordu. İkinci olarak, Stalin’in yanılmazlığı efsanesi yıkılmalıydı ki yeni önderler Stalin’in politikasına bağlı kalmasınlar. Bu amaçla, Mikoyan, geçmiş Sovyet diplomasisinde yanlışlıklar yapıldığını ve bazı durumlarda uluslararası ilişkilerin bozulmasından sorumlu olduklarını kabul etti. Stalin’in tezinin savaş sonrası dönemin gerçeklerine uymadığını, şiddetli bir ekonomik rekabet sonucunda kapitalist ülkelerin birbirlerinin boğazlarına yapışmayıp, aralarındaki uyuşmazlıkları ortadan kaldırdıklarını ve Sovyetler Birliği’ne karşı sağlam bir cephe oluşturduklarını söyledi.</p>

  <p>Kısacası, Sovyet dış politikasında yeni tedbirler yeni ilkeleri gerektirmekteydi. Böyle bir hava içinde Sovyetler’in 20. Kongre’de açıkça ilan ettikleri ilk ilke “barış içinde bir arada yaşamadır.”</p>

  <h4 id="sigil_toc_id_285"><a id="ncx1495"/>2. Barış İçinde Bir Arada Yaşama</h4>

  <p class="nonindent">İktidarı eline geçirdikten sonra Kruşçev’in asıl amacı, ülkesini ekonomik bakımdan geliştirmekti. Bu böyle olunca yukardaki ilkeye birinci derecede önem verdi. Bu ilke ilk kez, Tibet sorununda Çin-Hint anlayış birliğinin kurulmasından hemen sonra (29 Nisan 1954) iki devlet arasında imzalanan bir ticaret anlaşmasında anlatımını bulmuştur. Daha sonra Chou Enlai’ın Nehru ile görüşmesi sırasında bir kez daha vurgulanmıştır. Bu görüşmede benimsenen “beş ilke” şunlardı: Toprak bütünlüğüne ve egemenliğe saygı, saldırmazlık, başkalarının içişlerine karışmama, devletler arasındaki ilişkilerin eşitlik ve karşılıklı yarar temeli üzerinde gelişmesi, barış içinde bir arada yaşama ve ekonomik işbirliği. Şimdi Kruşçev bu ilkeleri Sovyet dış politika sınırı temeli durumuna getirerek “devletlerin bir arada yaşamaları ilkesi, ülkemiz dış politikasının dayanağı olmuştur ve böyle de kalacaktır” demekteydi.</p>

  <p>Kruşçev’e göre, sosyalist ve kapitalist sistemlerin yan yana var oldukları tartışma götürmez bir gerçekti. Kongre’de sosyalizmin kapitalist ülkelere şiddet ve savaş olmaksızın da girebileceğini söyleyerek, Sovyet dış politikasını “barış içinde bir arada yaşama” ilkesi ve kapitalizm ile sosyalizm arasında bir savaşın kaçınılmaz olduğu görüşünü reddeden bir temel üzerine oturttu. Ancak Sovyet önderleri yan yana var olmak konusunda belirli bir sınırı da aşmamaya çaba göstermişler, Batı liberalizmi ile savaş dışı mücadelenin terk edilmediğini, tam aksine barışçı yollarla Batı’yı hiç yorulmadan tehdit etmenin, Sovyet rejiminin görevi olduğunu söylemişlerdir.</p>

  <p>Sovyetler’in 20. Kongre’de ikinci ideolojik değişiklik olarak ortaya koydukları ve barış içinde bir arada yaşamanın devamı sayılabilecek ilke, emperyalizm döneminde savaşların önlenebileceği görüşünün kabul edilmesidir. Ancak bu görüş Marksist-Leninist felsefeyle taban tabana zıttı. Bunların bağdaştırılması görevini Kruşçev yüklenerek, Lenin’in savaşların önlenemeyeceği tezini emperyalizm daha geniş bir dünya sistemi olduğu zamanlar ortaya koyduğunu, o dönemde savaş istemeyen siyasal güçlerin, emperyalistlere savaştan sakınmaları konusunda baskı yapamayacak kadar zayıf olduklarını söyledi. Bugünse, başta bağlantısız devletler olmak üzere, artık emperyalistlerin savaşı çıkarmalarını önleyecek güçler vardı. Bunun doğrudan sonucu olarak, yeni Sovyet önderleri “proleter devrimi” savunan Leninist kuramı da bir yana iterek, komünist parti tarafından yönetilen işçi sınıfının demokratik ülkelerde barışçı parlamenter yollarla iktidara gelebileceğini belirttiler.</p>

  <h4 id="sigil_toc_id_286"><a id="ncx1500"/>3. Sosyalizmde Ayrı Yollar</h4>

  <p class="nonindent">20. Kongre’de çok önemli bir ideolojik değişiklik, sosyalizme ulaşmada ayrı yolların var olduğunun kabul edilmesidir. 1948 yazında Sovyetler Birliği ile Yugoslavya’nın aralarının açılmasından sonra, bu ilkeye karşı gelinerek, tüm Doğu Avrupa ülkeleri için tek bir model, yani Sovyet modeli kabul edilmişti. Kruşçev’in Kongre’de yaptığı konuşmadan, Yugoslavya’yla uzun süren bir mücadeleden sonra “sosyalizme varmada ayrı yollar” tezini kabul ettiğini çıkarıyoruz. Bununla bağlantılı olarak, Sovyetler Birliği, kongreden sonra merkez-sol iktidarlara sahip ülkelerle de ilişkilerini düzeltip işbirliğini artırmak istemiştir. Sovyet önderlerinin 20. Kongre’de sosyalizmde ayrı yollar tezini kabul etmelerinin nedenleri şöyle sıralanabilir: (i) Yugoslavya’yla bozuk ilişkileri ideolojik ve siyasal bakımdan düzeltmek; (ii) öteki komünist ülkelerdeki karşı eğilimleri ve bağımsız komünist güçlerin ortaya çıkmasını engellemek ve (iii) yabancı sosyal demokrat partilerle ve Asya ile Afrika’daki ulusçu hareketlerle iyi ilişkiler kurmak.</p>

  <p>Daha önceden görülmeyen bazı gelişmeler ve bunların olumsuz sonuçları, Sovyet önderlerini, yeni tezlerinin önemli bölümünü birkaç ay sonra terk etmek zorunda bıraktı. 20. Kongre’nin yumuşak havasının etkisi altında Polonya ve Macaristan’da bağımsızlık mücadelesi başladı. Bunun üzerine Sovyet ordusu Kongre’de açıklanan ilkeleri sözde bırakarak, duruma kuvvet kullanarak müdahale etti ve uluslararası komünizmde, Moskova’nın bölücü hareketlere göz yumamayacağını gösterdi. Kısacası Kongre Sovyet ideolojisindeki kavramları geniş çapta yumuşatmış oldu. Ancak Sovyet önderleri yeni tutumlarına kesin sınırlar da getirdiler. Yani Stalin ideolojisini tam anlamıyla bir yana atmadılarsa da yeni koşullara uydurmaya çalıştılar.</p>

  <h4 id="sigil_toc_id_287"><a id="ncx1504"/>4. Ulusal Kurtuluş Hareketleri ve Bağlantısızlar</h4>

  <p class="nonindent">20. Kongre’de rejimin asıl hareket noktası, uluslararası durumun çok dikkatli bir çözümlemesini yapmak ve bundan en çok yararı sağlamaktı. Bu yüzden, ekonomik ve siyasal etki şanslarının en yüksek olduğu bağlantısız devletlere eğildiler. Sovyetler’in bağlantısız devletler arasında destek sağlama politikasını Kruşçev kongrede açıkça belirterek emperyalist askeri ittifaklara katılmadıklarından dolayı onlara “barışsever devletler” diye seslenmiş ve sosyalist olsun ya da olmasın, tüm bağlantısız devletleri kazanmak istemiştir. Böylece Kruşçev “bizimle olmayan bize karşı” biçimindeki geleneksel Sovyet ilkesini “bize karşı olmayan bizimle” haline getirmiştir. Açıktır ki yeni rejimin böyle bir tavır takınmasının nedeni, katı bir Doğu-Batı gruplaşmasından ayrı kalmak isteyen devletleri kendilerine yaklaştırmak ya da en azından Batı Bloku’na katılmalarını engellemekti.</p>

  <p>Yeni önderler, bir yandan bağlantısız devletleri kazanmaya çalışırken, öte yandan dünya sosyalist hareketinin önderliğini elden kaçırmamak için, yeni bağımsızlığını kazanan Asya-Afrika devletleri ve devrimci hareketlerle işbirliği olanaklarını aramışlardır. Kruşçev’in 20. Kongre’de “Afrika halklarının uyanışı” ve “Latin Amerika’da ulusal kurtuluş hareketlerine” önem vermesinin nedeni, 7-14 Mayıs 1955 tarihinde toplanan, Asya-Afrika devletlerinin Bandung Konferansı’nda Sovyetler Birliği’nin bulunmayışı, bunu fırsat bilen ÇHC’nin, Asya ve Afrika devletlerini kazanma politikasına hız vermesi ve konferansın, bütün ulusların eşitliği, egemenlik ve toprak bütünlüğüne saygı, öteki ulusların içişlerine karışmama ve büyük devletlerin çıkarma olan güvenlik örgütlerine katılmama gibi sömürgeciliğe ve büyük devletlere karşı olan kararlarıdır. Bu durumda Kruşçev, alanı ÇHC’ye bırakmak istememiş, konferansın kararlarını Batılı ülkelerin aleyhine kullanma ve böylece Asya-Afrika ülkelerine hoş görünme yolunu tutmuştur.</p>

  <h4 id="sigil_toc_id_288"><a id="ncx1508"/>5. Doğu Avrupa Ülkeleri ve Çin</h4>

  <p class="nonindent">20. Kongre’de Sovyet tutumundaki bir başka önemli değişiklik, Doğu Bloku ülkelerinin belirli bir ekonomik özgürlük kazanmalarının gerekli olduğunun kabulüdür. Kruşçev, komünist dünyada koşulların değiştiğinden söz ederek, her Doğu Avrupa ülkesinin doğal ve ekonomik koşullarına uygun olan endüstri alanında uzmanlaşmasının doğru olduğunu söylemişti. Her Doğu Avrupa ülkesinin, Sovyetler Birliği’nde olduğu gibi, ağır endüstrinin her dalını gerçekleştirmesinin artık zorunlu olmadığını da belirtmişti. Bu yeni tutum, 1950’lerin ortalarından başlayarak Doğu Avrupa ülkelerinde özellikle ekonomik alanda ortaya çıkan huzursuzlukları yatıştırma çabalarıyla çok yakından ilgilidir.</p>

  <p>20. Kongre’de ne Yugoslavya’nın ne de Çin’in eleştirisine rastlıyoruz. Çünkü Yugoslavya’yla ilişkiler 1955 tarihinde düzeltilmiş, Moskova-Pekin uyuşmazlığı da henüz ortaya çıkmamıştı. Ancak şu kadarını belirtmek gerekir ki Mao, yeni Sovyet önderlerinin 20. Kongre’de kişinin putlaştırılmasına yönelttikleri şiddetli eleştirilerin nedenleri arasındadır. Çünkü Stalin Sovyetler Birliği için neyse, Mao da ÇHC için oydu.</p>

  <h3 id="sigil_toc_id_289"><a id="ncx1512"/>Yeni Sovyet Politikasının Sonuçları</h3>

  <p class="nonindent">Sovyetler Birliği 1955-1956 yıllarında Doğu Avrupa ülkeleriyle ilişkilerini bu çerçeve içinde yürütürken, 20. Kongre’de ortaya atılan yenilikler, çoğu Doğu Avrupa ülkesinde rejime tepkilere ve yeni gelişmelere yol açmıştır. Bu olaylar Doğu Bloku’nda çok merkezliliğin başlangıcını oluştururlar.</p>

  <h4 id="sigil_toc_id_290"><a id="ncx1515"/>1. Polonya Olayları</h4>

  <p class="nonindent">1954 yılına gelindiğinde, Polonya’da işçi sayısı arttığı halde, parti üyesi olan işçi ve çiftçilerin sayısı azalıyor, buna karşılık parti bürokratlarının sayısı artıyordu. Bürokratlar sayıca artarken aynı zamanda rahat ve lüks içinde yaşayan, ayrıcalıklı bir sınıf özelliğini taşımaya başlıyor ve halktan giderek uzaklaşıyorlardı. Aynı zamanda, halk arasında Varşova ayaklanmasında Sovyet ordusunun İkinci Dünya Savaşı ile ilgili bölümde değinilen tutumu unutulamıyor, Moskova’nın siyasal denetimi ve ekonomik sömürüsü konularında partinin alt kademelerinden gelen sorular, üst yöneticilerce cevaplandırılamıyordu.</p>

  <p>Bu gelişmelere karşı parti, Sovyetler’de ortaya çıkan yumuşama havasına da uyarak, halkın yaşam düzeyini yükseltme ve siyasi polisin baskısını azaltma yoluna gitti. Ancak bu yeni havayı düşünce alanında da özgürlük anlamında yorumlayan Polonya aydınları, yönetimi eleştiren yazılar, şiirler ve bilimsel araştırmalar yayımlamaya başladılar. Polonya’daki gelişmeleri en çok etkileyen, 20. Kongre’de ileri sürülen düşünceler ve açıklamalar oldu. Bu arada, 1956 Martında Polonya’nın güçlü adamı ve Parti Genel Sekreteri Bierut öldü, ülkede tek adam yönetimine son verildi ve Edward Ochab parti sekreterliğine getirildi. 1956 Nisan’ındaki bir parti toplantısında ilk kez temel ekonomik ve toplumsal sorunlar açıkça tartışıldı ve Ochab bazı reformlar yapacağına söz verdi. Ayrıca bu toplantıda Gomulka serbest bırakılarak, eskiden kendisine yöneltilen bütün suçlamalar geri alındı. İşte tam bu sırada Poznan kentinde bir ayaklanma çıktı.</p>

  <p>17 Haziran 1956’da Poznan’da uluslararası bir fuar açılmıştı. 29 Haziran’da kentteki ağır endüstri fabrikalarının işçileri ayaklandılar ve gösterilere başladılar. Ayaklanmanın asıl nedeni, çok kötü yaşam koşullarının ve düşük ücretlerin doğurduğu ekonomik sıkıntılardı. Ancak kısa bir süre içinde, ayaklanma hükümete yöneltilerek, siyasal nitelik kazandı. İki gün Poznan sokaklarında bir yanda işçi ve halk, öte yanda polis ve askerler arasında kanlı çarpışmalar oldu. Bunun üzerine, Parti Merkez Komitesi Temmuz ayında yaptığı toplantıda, ülke içindeki durumun ve özellikle işçilerin yaşam koşullarının düzeltilmesiyle ilgili kararlar aldı.</p>

  <p>Bu arada Gomulka, tüm Polonya’da ulusal bir simge durumuna yükseldi. Gomulka, 1949’da Tito ile Stalin arasındaki anlaşmazlık sonunda, Polonya’nın sosyalizmle ilgili olarak bağımsız bir tutum takınması düşüncesini savunmaktan suçlu bulunarak partiden çıkarılmıştı. Cezalandırılıp hapse atılması ve zorla kolektifleşmeye karşı çıkması, kendisini halkın gözünde Moskova’nın direktiflerine karşı çıkan bir ulusal kahraman yapmıştı. Bu koşullar altında toplanan Polonya Komünist Partisi Merkez Komitesi, 19 Ekim 1956’da Gomulka’yı Parti Genel Sekreteri seçti ve Ochab bu karara boyun eğerek görevinden çekildi.</p>

  <p>Gomulka gibi Moskova’ya başkaldırmış bir ulusal kahramanın Polonya’nın yönetimini ele geçirmesinden hoşnut kalmayan Sovyetler Birliği, Varşova’ya içinde Kruşçev’in de bulunduğu bir heyet gönderdi ve Moskova yanlısı adamların iktidara gelmemesi durumunda askeri müdahale tehdidinde bulundu. Askeri bir müdahaleye karşı koymak için Varşova sokaklarında barikatlar kuruldu, önemli merkezlere askerler yerleştirildi. Sovyet heyeti başarı kazanamadan Varşova’dan ayrılınca, silaha başvurmaya gerek kalmadı. Başta Gomulka olmak üzere, parti yöneticileri ülkede reform hareketlerinde bulunmakta kararlıydı ve bu karar karşısında Moskova daha ileri gidemedi. Gomulka’nın başa geçmesiyle Polonya yeni bir döneme girmişti ve halk ileriye umutla bakıyordu. Artık Polonya sosyalizm yolunda kendi istediği biçimde ilerleyebilecekti.</p>

  <p>Sovyetler Birliği’nin Polonya’da askeri müdahaleye başvurmamasının en önemli nedenini Gomulka’nın tutumunda aramak doğru olur. Gomulka Kruşçev’i Polonya’nın Doğu Bloku’ndan çıkmayacağı, başka partilerin kurulmasına izin vermeyeceği ve Sovyetlerle sıkı ilişkileri sürdüreceği, ama buna karşılık Sovyetler’in de Polonya’nın içişlerine karışmaması gerektiği, Polonya halkının kendi yöneticilerini kendisinin seçeceği ve özellikle işçilerin yaşam koşullarını düzelteceği konularında ikna etmesini bilmişti. Benzer gelişmelerin yaşanacağı Macaristan’da bu başarılamadı.</p>

  <h4 id="sigil_toc_id_291"><a id="ncx1523"/>2. Macar Ayaklanması</h4>

  <p class="nonindent">Stalin’in ölümünden sonra Macaristan Komünist Partisi Genel Sekreteri Matyas Rakosi Moskova’ya davet edilerek kendisine Macaristan’da ortaya çıkan huzursuzluğun giderilmesi için ekonomik alanda reformların gerekli olduğu anlatılmıştı. Gerçekten, Rakosi yönetimi öteki Doğu Avrupa ülkelerine göre en sert, kapalı ve halktan kopuk olanıydı ve böyle bir yöneticiye, Sovyet önderlerinin yeni görüşleri iş işten geçmeden anlatılmalıydı. Ayrıca Rakosi’ye karşı Macar Komünist Partisi içinde de muhalefet başlamıştı. Rakosi’nin istenen değişiklikleri yapmadığını gören Sovyet yöneticileri, Rakosi’nin tek adam yönetimine son vererek, 1953 Haziran’ında iktidara liberal görüşlü Imre Nagy’nin gelmesini sağladılar. Bundan sonra bir süre Nagy başbakan, Rakosi de parti başkanı olarak ülkeyi yönetmeye başladılar. Bu, Moskova’daki kolektif önderliğin Macaristan’da da uygulanmasıydı.</p>

  <p>Nagy iktidara geçer geçmez endüstri alanındaki kalkınma hızının yavaşlatılması ve tüketim maddelerine daha çok önem verilmesi gerektiğini, tarımda zorla kollektifleştirmenin durdurulacağını, polis terörüne son verilip hukuk düzeninin getirileceğini açıkladı ve eski yönetimi şiddetle eleştirdi. Bu açıklamalar halka yeni umutlar vermesine rağmen, Rakosi ve grubunu telaşa düşürdü. Bunların faaliyeti Nagy’nin başarısını engelledi ve 1955 Nisan’ında “sağcı sapma” ve “hizipçilik” ile suçlanarak, Moskova’nın da oluruyla, görevinden uzaklaştırıldı. Rakosi, iktidarda yalnız kalmasına rağmen, özellikle 20. Kongre’den sonra birçok noktada aşağıdan almak zorunda kaldı. Kongre’nin yumuşak havasının etkisiyle, toplum yaşamında, özellikle siyasal alanda bir canlılık başladı. Nagy onlara başka seçenekler, daha iyi bir yaşam ve özgürlük yolunu göstermişti.</p>

  <p>Bu arada Rakosi eski tutukluları yavaş yavaş serbest bırakmaya başladı ve tabandan gelen baskıyı azaltmak amacıyla “Petöfi Kulüpleri”nin kurulmasına izin verdi. 1956 Martında gençlik federasyonları tarafından kurulan bu kulüpler, sanatçıların, edebiyatçıların ve bilim adamlarının tartışma merkezi olacaktı. Rakosi günlük gazetelerde açıkça eleştirilmeye ve parti içinde muhalefet gelişmeye başladı. İşte tam bu sırada Polonya’daki Poznan ayaklanmasının haberi geldi. Durumunun sarsılmakta olduğunu gören Rakosi, kendine yönelik eleştiri ve muhalefetin önderliğini yapan Petöfi kulüplerini kapatmak ve aydınlan susturmakla tehlikenin önüne geçebileceğini sandı. Üstelik Nagy’yi tutuklatmaya karar verdi. Ancak Merkez Komitesi’nde beklemediği bir muhalefetle karşılaştı. Yardımcısı durumunda bulunan Gerö ve bazı Merkez Komitesi üyeleri Rakosi’nin planlarını Sovyet elçisine duyurarak Moskova’nın yardımını istediler.</p>

  <p>Poznan ayaklanması, sürekli bir biçimde Tito’nun baskısı altında olan Moskova’ya Doğu Avrupa ülkelerindeki halkların baskı rejimlerine karşı duydukları hoşnutsuzluğu ve eğer bunlar giderilmezse Doğu Bloku’nun parçalanabileceği olasılığını yeniden hatırlatmıştı. 17 Temmuz 1956’da Budapeşte’ye gelen Mikoyan, Rakosi’nin çekilmesini istedi ve yerine Gerö parti sekreteri oldu. Gerö halkın baskısına boyun eğerek 13 Ekim’de Nagy’yi yeniden parti üyesi yaptı. 22 Ekim’de Budapeşte Üniversitesi öğrencileri bir bildiri yayımladılar. Bu bildiride, Sovyet askerlerinin Macaristan’dan çekilmesi, Nagy’nin başkanlığında yeni bir hükümetin kurulması, Stalin-Rakosi dönemi önderlerinin cezalandırılması, serbest ve çok partili seçimlere gidilmesi ve Yugoslavya’yla ilişkilerin geliştirilmesi isteniyordu. Aynı gün 200.000 kadar işçi başkentin merkezinde toplanıp iktidarın Nagy’ye devredilmesini istedi. Polis halka ateş açtı ve ertesi gün Sovyet tankları Budapeşte sokaklarında göründü. Bu müdahale Macar halkını birleştirdi ve Sovyetler’e karşı mücadeleyi güçlendirdi.</p>

  <p>Böylece başlayan Macar ayaklanması 11 Kasım 1956 tarihine kadar sürdü. Ayaklanma üç aşamada özetlenebilir: (i) 24-29 Ekim arasında Nagy’nin yönetimi altında bulunan ülkede, Sovyetler ayaklanışı silahla bastırmaya çalıştılar ama başaramadılar. (ii) 29 Ekim-3 Kasım tarihlerinde Sovyet askerleri çekildi ve ülke altı günlük tam bağımsızlığa kavuştu. (iii) 4-11 Kasım tarihlerinde Sovyetler yeniden silahlı müdahalede bulundular ve ayaklanışı bastırdılar. Imre Nagy iktidardan düşürüldü ve ülkenin başına Sovyet desteği ile Janos Kadar getirildi. Kadar gerçekte liberalleşme hareketinin ateşli bir savunucusu ve Nagy hükümetinin de üyesiydi. Ancak son anda taraf değiştirerek partinin başına geçirildi. Kadar 1960’lara kadar koyu bir baskı politikası uygulamışsa da bu tarihten sonra kısmi liberalleşme hareketlerine girişmiştir.</p>

  <p>Polonya’ya askeri müdahalede bulunmayan Sovyetler Birliği’nin Macar ayaklanmasını neden kanlı bir biçimde bastırdığı sorusu, tarihçiler için bugün hâlâ yaşayan bir sorudur ve farklı cevaplar verilmektedir. Ancak şunu söylemek gerekir ki Macaristan’da Nagy, Polonya’da Gomulka kadar akılcı davranabilmiş değildir. Kendine ve halkın desteğine çok güvenip, Sovyet gücünü küçümsediğinden olacak, iktidara geldiğinin ikinci günü, BM’ye başvurarak tarafsızlığının sağlanmasını istemiş ve hemen çok partili demokratik sisteme geçileceğini açıklamıştır. İlerde yeniden değerlendirileceği gibi, bunlar Sovyetler Birliği’nin hoşgörüyle karşılayacağı girişimler değildi.</p>

  <h4 id="sigil_toc_id_292"><a id="ncx1531"/>3. Birliği Güçlendirme Çabaları</h4>

  <h5 id="sigil_toc_id_293">a) Moskova Konferansı</h5>

  <p class="nonindent">Sovyetler Birliği 1956 olaylarının yarattığı “şoku” üzerinden attıktan sonra, blok içinde birliği kuvvetlendirmek için çaba göstermeye başladı. Bunların birincisi, 1957 Kasım’ında toplanan ve 64 komünist partinin katıldığı Moskova Konferansı’dır. Konferansın sonunda yayımlanan bildiride, sosyalist gelişmenin “temel yasaları”nda birlik olduğu sürece, Moskova’nın komünistler arasında belli ölçüde bir farklılığı hoşgörü ile karşılayacağı belirtilerek hem 20. Kongre’nin yarattığı havanın sürdürülmesine çalışılmış, hem de Macar örneğinden alınan dersle, buna “temel yasalar” da birlik aramak yoluyla bir sınır getirilmiştir. 1957 Kasım bildirisi, onu imzalayan 12 komünist parti arasında bir birliğin yaratıldığını göstermektedir.</p>

  <p>1956 Sonbaharıyla birlikte, Sovyetler ile Doğu Avrupa ülkeleri arasındaki ilişkilerde iki eğilim egemen oldu: (i) Bir yandan bu ülkelerin iç ve dış politikalarında belirli bir bağımsızlığa izin veriliyor, (ii) öte yandan bu bağımsız tutumun komünist hareketin birliğinin parçalanmasına kadar varmasına engel olmak için bir sınır da getiriliyordu. Ancak 20. Kongre’den sonra, Doğu Bloku’nun “tekparçalı birliği bozulmuş ve İtalyan Komünist Partisi önderi Togliatti’nin deyimiyle “çok merkezlilik” doğmuştur.</p>

  <h5 id="sigil_toc_id_294"><a id="ncx1537"/>b) 21. Kongre</h5>

  <p class="nonindent">1959 yılının Ocak ayında toplanan SBKP’nin 21. Kongresi’nin en önemli özelliği, Sovyetler Birliği’nin artık tam anlamıyla sosyalizmi gerçekleştirdiğinin ilan edilmesidir. Kruşçev’e göre komünizm doruğuna ulaşan ilk ülke Sovyetler olduğu için, SBKP dünya komünist hareketinin öncüsü olmaya ve bu konuda son sözü söylemeye hak kazanıyordu. İşte burada Çin-Sovyet çatışmasının tohumlarının atıldığını görüyoruz. Ama bu çatışma iki yıl sonra, 22. Kongre’de ortaya çıkacaktır. 21. Kongre’nin bir başka özelliği, Yugoslav komünistlerinin davet edilmemiş olmasıdır. Sovyetler Birliği Polonya ve Macaristan olaylarını “Titoizm virüsünün yayılması” olarak değerlendirdiğinden, bu olaylardan sonra, 1955 yılında düzelmiş bulunan Yugoslav-Sovyet ilişkileri yeniden bozulmuştur.</p>

  <h5 id="sigil_toc_id_295"><a id="ncx1540"/>c) 22. Kongre</h5>

  <p class="nonindent">SBKP’nin 22. Kongresi, blok içindeki “çok merkezliliği” açıkça ortaya koymuştur. Sovyetler Birliği 1948 kopmasından sonra Yugoslavya’yı istediği yola sokamamış ve o tarihten sonra Tito gerçeğini kabul etmek durumunda kalmıştır. 1961 Ekimindeki 22. Kongre’den sonra bu ayrılmalar “kervanına” Çin ve Arnavutluk da katılmıştır. Arnavutluk önderi Enver Hoca Kruşçev’e Tiran’dan meydan okumuş, ÇHC ise Arnavutluk’un davasını benimsemiştir. Kongre dünya komünizmindeki çatlağı daha da derinleştirdiği gibi, Kruşçev ile Mao arasındaki “polemik” ve üstünlük mücadelesine bir başlangıç olmuştur. 22. Kongre’den 1964 yılında iktidardan düşene kadar bu anlaşmazlık, Kruşçev’i Mao’ya karşı öteki komünist partiler arasında destek aramaya zorlamış ve bunun bedelini de Doğu Avrupa ülkelerine ödünler vermekle ödemiştir. Bu da Doğu Bloku içindeki çok merkezliliği güçlendirmiştir.</p>

  <h5 id="sigil_toc_id_296"><a id="ncx1543"/>ç) 23. Kongre</h5>

  <p class="nonindent">1961 yılından sonra giderek parçalanmakta olan Doğu Bloku’na bir çeki düzen verme faaliyeti, özellikle 1964’te Kruşçev düştükten sonra önem kazandı. 1965 Eylülünde Parti Başkanı Leonid Brejnev bu konuyu açıkça ortaya koyarak Varşova Paktı’nın daha iyi işleyecek bir duruma getirilmesini ve önemli işlerin ele alınması için “sürekli ve hazır bir mekanizma” kurulmasını istedi. Ancak Doğu Avrupalı önderlerin bu öneriye verdikleri karşılık pek yüreklendirici olmadı.</p>

  <p>1966 yılında toplanan 23. Kongre’de Sovyet önderleri bu konudaki kararlılıklarını göstererek Varşova Paktı içinde öteki sosyalist devletlerle işbirliğinin güçlendirilmesi isteğinde bulundular. Bu konuşmadan hemen sonra Romanya Komünist Partisi Genel Sekreteri Nicolae Çavuşesku askeri blokları tümüyle yeren bir konuşma yaparak bu konudaki görüş ayrılığını duraksamaya yer vermeyecek biçimde belirtti.</p>

  <p><br/></p>

  <h4 id="sigil_toc_id_297"><a id="ncx1546"/>4. Romanya’nın Bağımsız Tutumu</h4>

  <p class="nonindent">Moskova’dan bağımsız tutumda Yugoslavya, Çin ve Arnavutluk’u Romanya izledi. Romanya’nın, öteki Doğu Avrupa ülkelerinden farklı üç önemli özelliği vardır: (i) Romen halkı Latin ırkından gelmektedir, dolayısıyla öteki Doğu Avrupa ülkelerinin çoğunluğu gibi ne ırk ne de dil bakımından Slav’dır. (ii) 1945 yılına gelinceye kadar dış politikası Rusya’ya dönük olmayıp, Rusya’yla işbirliği geleneği yoktu. (iii) İki ülke arasında önemli toprak anlaşmazlıkları vardır. Romanya, Besarabya, Kuzey Bukovina ve Herta’ya, elinden zorla alınmış Romen toprakları gözüyle bakmaktadır. Zaten iki devlet arasındaki anlaşmazlık 1963 yılında Besarabya’daki Romen azınlığa Sovyetler’in kötü davranışından çıkmıştır.</p>

  <p>İşte bu üç temel unsurdan kaynaklanan ve Romen Komünist Partisi ile önderliğinin sağlamlığından güçlenen Romen milliyetçiliği, 1963 yılında ve ekonomik alanda ortaya çıktı. Romanya, kendisini bir hammadde üreticisi ve petrol çıkarıcısı durumunda tutmak isteyen COMECON’a karşı direndi ve bu tarihten sonra Doğu Avrupa’da bağımsız ekonomik planlamanın bayraktarlığını yapmaya başladı. Ekonomik anlaşmazlık dışında iki ülke arasında siyasal nitelikte konularda da anlaşmazlıklar vardır. Avrupa’da Romen hükümetinin asıl önem verdiği konu, toplumsal sistemlerine bakılmaksızın, tüm Avrupa ülkeleri arasında ekonomik, kültürel, bilimsel ve siyasal bağların serbestçe gelişmesiydi. Blok içi sorunlara gelince, Çavuşesku “artan emperyalist faaliyetler karşısında sosyalist kampın güçlendirilmesi, ancak her devletin kendi potansiyelini kardeşçe bir işbirliği içinde gerçekleştirmesiyle olur” demekteydi. Böylece Romen önderi blok içi dayanışmayı savunurken, Moskova’nın askeri bakımdan hazır bulunma çağrılarına kulak tıkamıştı.</p>

  <h4 id="sigil_toc_id_298"><a id="ncx1550"/>5. Çin-Sovyet Uyuşmazlığı</h4>

  <h5 id="sigil_toc_id_299"><a id="ncx1551"/>a) Uyuşmazlığın Kaynakları</h5>

  <p class="nonindent">22. Kongre’nin beklenen sonuçlarından biri, Kruşçev ile ÇKP önderleri arasındaki anlaşmazlıktır. Bunun çeşitli kaynakları vardır.</p>

  <p>Bir kere, iki ülke arasında yüzyıllardan beri süren tarihsel bir mücadele vardı. Çin, Rusya’ya, on dokuzuncu yüzyılda kendisini sömüren bir devlet gözüyle bakıyordu. Gerçekten, halkını afyona alıştıran, afyon ticaretiyle on dokuzuncu yüzyılda ekonomisini yıkıntıya sürükleyen ve ülkeyi parçalayıp büyük kıyı kentlerini denetleyen devletler arasında Rusya da vardı. İkinci olarak, Sovyetlerle ÇKP arasındaki ilişkiler daha 1920’lerde bozulmuş ve kısa süren bir iki dönem hariç, hep bozuk kalmıştı. Üçüncü olarak, komünist dünyada bir önderlik mücadelesi de başlamıştı. Çin’in emperyalist olmayan, tam aksine sömürgeciliğe konu olmuş geçmişi ve renginin beyaz olmaması, yeni Asya ve Afrika ülkelerine sempatik geliyordu. Üstelik Çin de kendileri gibi henüz endüstrileşmemiş bir ülkeydi ve bu yüzden onları sömürme olanağı yoktu. Bu özellikleriyle Çin Sovyetler’in önüne önemli bir rakip olarak çıkıyordu.</p>

  <p>İki ülke önderliği Marksist-Leninist ideolojiyi de farklı yorumlamaktaydılar. Mao’ya göre, Stalin’in kötülenmesi kampanyası çok ileri gitmişti. Bunun yanında, Sovyet önderlerinin savaştan kaçınılabileceği ve emperyalist devletlerle barış içinde bir arada yaşanabileceği görüşü temel komünist ideolojiye aykırı olduğu gibi, doğru da değildi. 1960’ların güçlü, ekonomik bakımdan gelişmiş ve gelecek yirmi yıl içinde komünist ütopyasının bolluğuna erişmeyi sabırsızlıkla bekleyen Sovyetler Birliği’yle, yine 1960’ların yiyecek sıkıntısı çeken ve büyük bir askeri ve ekonomik güç haline gelebilmek için gerekli geniş sermaye kaynaklarını toplamak gibi zor bir görevle karşı karşıya olan Çin’in arasında ideolojik bakımdan büyük farklar olacağı açıktı. Ama iki ülke arasındaki anlaşmazlığın en önemli nedeni toprak anlaşmazlıklarıdır.</p>

  <h5 id="sigil_toc_id_300"><a id="ncx1556"/>b) Toprak Anlaşmazlıkları</h5>

  <p class="nonindent">Çin’de komünistlerin iktidarı ellerine geçirmeleriyle sıkılaşan Çin Sovyet ilişkileri, 1960’larla birlikte bozulmaya, başladı. Bu tarihlerden sonra ÇHC, Çin İmparatorluğunun zayıf olduğu ve bu yüzden Çarlık Rusyası’na toprak bıraktığı “haksız” sınır antlaşmalarının değiştirilmesi gerektiğini ileri sürmeye başladı. Çin 1858 yılında Amur akarsuyunun kuzey bölgesiyle 1860’ta Ussuri akarsuyunun doğu kıyısını Rusya’ya bırakmak zorunda kalmıştı. Bırakılan bu toprak parçalaro çok geniş olup, Rusya’nın bir eyaleti durumuna gelmişlerdi. 1864 yılındaysa kuzeybatıdaki Sinkiang eyaletinin büyük bir bölümü Çarlık Türkistanı’nın parçası haline getirilmişti. Bolşeviklerin iktidarı ele geçirmesinden sonra da, Sovyet hükümeti, Moğolistan’da genişlemesini sürdürmüş ve bölgenin bir bölümünü doğrudan ele geçirerek geriye kalanı üzerinde Sovyet yanlısı bir hükümet kurmuştu.</p>

  <p>1960’larda iki ülke arasındaki ilişkiler gerginleşirken, arada sırada ortaya çıkan sınır olayları, 1969 yılında iki devletin silahlı kuvvetleri arasında ciddi çatışmalara varacak kadar büyüdü. 1970’lerde sınır görüşmelerinin başlamasına rağmen, bunlar ancak belirli aralıklarla yürütülmüş ve 1978 yılında Ussuri akarsuyunda yeni ve ciddi çatışmalar başlamıştı.</p>

  <h5 id="sigil_toc_id_301"><a id="ncx1560"/>c) Anlaşmazlığın Yakın Nedenleri</h5>

  <p class="nonindent">22. Kongre’de ortaya çıkan anlaşmazlığın yakın nedeni, ÇHC’nin 1958 yılında 500 milyon köylüyü içine alacak 26.000 “halk komününü” kurması ve bu yolla birkaç yıl içinde “kusursuz” bir komünizme varacağını açıklamasıydı. Bu iddia, komünist kamp önderliğinin Moskova’dan Pekin’e geçtiği ve ÇHC’nin komünizmin kurulmasında Sovyetler’den ileri olduğu sonucunu da birlikte getirmekteydi. Oysa Kruşçev “Sovyetler Birliği komünizmin kurulmasına başlamıştır; halk demokrasilerinin çoğunluğuysa ekonomilerinin karma durumuna bir son vermişlerdir ve daha sosyalizmin kurulmasını tamamlamaktadırlar” demekle, bu konuda önderliği Moskova’da görüyordu.</p>

  <h5 id="sigil_toc_id_302"><a id="ncx1563"/>ç) Anlaşmazlığın Açığa Vurulması</h5>

  <p class="nonindent">Arnavutluk İşçi Partisi, 22. Kongre’de bulunmadı. Kruşçev de Kongre’de Arnavutluk Parti önderlerine saldırıda bulunarak kendilerini modern zamanların en önemli sorunları üzerinde bütün komünist hareketin anlaştığı yoldan ayrılmak, Arnavutluk’ta Stalinist yönetimi uygulamak ve 20. Kongre’nin koyduğu kurallara aykırı hareket etmekle suçladı. Kruşçev’in burada asıl eleştirdiği ÇHC yöneticileriydi. Artık Kruşçev’in karşısında iki seçenek kalmıştı: Eğer Çin ile Arnavutluk yöneticilerinin davranışları cevapsız bırakılırsa, ideolojik sapmalar genişleyecek, blokta ve dünya komünist hareketi içinde Sovyet önderliği tehlikeye düşecekti. Eğer sorun açık bir biçimde ele alınırsa ve Moskova’ya muhalefet şiddetle susturulmaya çalışılırsa, uluslararası komünist harekette parçalanmalar ortaya çıkacaktı. Bu seçenekler arasında bocalayan Kruşçev, ikisinin de tehlikesini sezmiş olacak ki, orta bir yol izlemeye karar vererek 22. Kongre’de Arnavutluk’a ve bu yolla dolaylı bir biçimde ÇHC yöneticilerine şiddetli saldırılarda bulundu. Buna Chou Enlai aynı biçimde karşılık verdi. Yugoslavya’ya gelince, 1959 yılında başlayan Sovyet suçlamaları bu kongrede de sürdü ve Kruşçev “dar görüşlü Yugoslav önderleri Marksist-Leninist yoldan ayrılmışlar ve kendilerini revizyonizm bataklığına bırakan yolu seçmişlerdir” diyerek aradaki ipleri kopardı.</p>

  <p>22. Kongre Kruşçev’i Sovyet iktidar piramidinin doruğuna yerleştirmişse de aynı şey uluslararası komünist hareket içindeki yeri için söylenemez. Kongre dünya komünizmindeki çatlağı daha da derinleştirmiş, Kruşçev ile Mao arasındaki polemiğe ve üstünlük mücadelesine bir başlangıç olmuştur. Bu da Doğu Bloku’nda çok merkezlilik eğilimini güçlendirmiştir.</p>

  <h5 id="sigil_toc_id_303"><a id="ncx1567"/>d) Çin-Sovyet İlişkilerinde Yumuşama ve Yeni Rusya</h5>

  <p class="nonindent">Böylece, ayrılan yolların birleşmesi ya da Çin-Sovyet ilişkilerinin normalleşmesi kolay olmadı. Bir kere, Mao Çin siyasal piramidinin tepesinde kaldığı sürece, önderler arasındaki polemiğin önemli bir boyutunu oluşturduğu anlaşmazlık, tam anlamıyla ortadan kaldırılamazdı. İki ülke arasında toprak anlaşmazlıkları ve Çin’i tehdit eden Sovyet askeri yığınağı sürüyordu. Üstelik Sovyetler’in Afganistan’ı işgali ve Kamboçya’ya asker sokup kendine yakın bir yönetimi işbaşına getiren Vietnam’a Sovyet desteği, Çin’in kuzey komşusu tarafından “çevrelenme” psikozunu artırmıştı.</p>

  <p>1976 yılında Mao’nun ölümü ve muhalif önderlerin iktidara gelmesiyle, ilişkilerin normalleşmesi yolunda bir engel kalktıysa da bu hemen gerçekleşmedi. Hatta Deng, Ocak 1979’da ABD’yi ziyaret edip iki ülke arasında Bilimsel ve Teknik İşbirliği Anlaşması imzalanırken Çin önderi ABD’ye, Sovyetler’e karşı ittifak önerisinde bulunuyordu. Bir ay sonra Çin, Kamboçya ile savaşan Vietnam’a girdi ve Nisan ayında Sovyetlerle 14 Şubat 1950 tarihli Dostluk, İttifak ve Karşılıklı Yardım Anlaşması’nı iptal etti.</p>

  <p>İlişkilerin normalleşmesi için 1980’leri ve özellikle Gorbaçov’un iktidarını beklemek gerekecekti. Çin’de ekonomik reformla birlikte Sovyetler Birliği Çin’in dış ticaretinde en önemli ülkeler arasına girdi ve Çin’in Gorbaçov’un görülmemiş reformlarına ilgisi arttı. 1987 Ağustosunda iki ülke arasında görüşmelerin başlamasıyla, sınırın doğu kesiminde toprak iddialarından doğan sorunların çözülmesi yolunda adımlar atılmaya başlandı. Sovyetler Birliği bir yıl sonra Moğolistan’ın kuzeyinden önemli sayıda asker çekti. Nihayet, 1989 Mayısında Gorbaçov’un Pekin’i ziyaretinde Sovyet lideri ve Deng karşılıklı dostluk, egemenlik ve birbirlerinin içişlerine karışmama sözü verdiler. 1989’da Sovyetler’in Afganistan’dan çekilmesi ve 1990’da Kamboçya sorununa çözüm bulmak için BM çerçevesinde görüşmelerin başlaması, ilişkileri gölgeleyen anlaşmazlıkların birer birer ortadan kalkmasına yol açtı.</p>

  <p>1991 Aralık ayında Sovyetler Birliği’nin resmen ortadan kalkmasından sonra, ÇHC’nin gözünde Rusya’nın artık “kapitalist” bir ülke olarak karşı kampa geçtiği ve iki ülke arasındaki ilişkilerin bundan böyle bu öğe tarafından belirleneceğini düşünmek doğru olmaz. Bugünün uluslararası ilişkileri yalnız ideolojik farklılıkla belirlenmemektedir. Bu yüzden, Çin-Rus ilişkilerinin bugününün ve geleceğinin, Uzakdoğu’daki dört en önemli aktör (ABD, Japonya, ÇHC ve Rusya) arasındaki karmaşık ilişkiler yumağı hesaba katılarak incelenmesi doğru olur.</p>

  <p>Sovyetler Birliği dönemindekinden çok farklı olarak, Rusya’nın bugünkü Uzakdoğu çıkarları ABD’nin siyasal rolü ve askeri varlığının devam ettirilmesini gerekli kılıyor. ABD bölgeden çekilirse ve Çin’in ekonomik ve askeri gücünün hızla arttığı düşünülürse, bu gelişmelere Japonya’nın tepkisi silahlanmak olabilir. Bu da Japonya ile Uzakdoğu’da yüzyıldır güç mücadelesine girişmiş olan ve bu devletle İkinci Dünya Savaşı’ndan kalma toprak uyuşmazlıkları bulunan Rusya’nın işine gelmeyecektir. Rusya Uzakdoğu’da en azından beş on yıl zayıf durumda kalacağı için, bölgede sağlam ve istikrarlı bir güçler dengesine de gereksinim duyacaktır. Güç dengesinin Çin ya da Japonya lehine bozulması ya da bu devletlerin bölgede egemenlik peşinde koşmaya başlamaları Rusya’ya doğrudan bir tehdit oluşturacaktır.</p>

  <p>Bugün görülebildiği kadarıyla, Rus yönetimi ABD’yle geliştirmeye çalıştığı ilişkilerinin yanında Pekin yönetimiyle, çok miktarda silah ve teknoloji satımının açıkça gösterdiği gibi, ekonomik, siyasal ve askeri ilişkilerini geliştirmeye özel bir önem vermektedir. 1993 seçimlerinde güçlerini ve etkilerini artıran tutucu ve milliyetçiler Japonya’ya herhangi bir toprak ödünü verilmesine şiddetle karşı çıktıklarından ve yukarda belirtilen denge politikası çerçevesi içinde Çin daha önemli hale geldiğinden, Rusya Japonya ile ilişkilerine ikinci derecede önem verir görünmektedir. En büyük tehlike, milliyetçilerin iktidara gelmeleri durumunda, Japonya’ya karşı (1950’lerde Sovyet döneminde olduğu gibi) ÇHC ile ittifak kurmaları ve belki de daha ileri giderek Güney Kore’ye ve ABD’ye karşı Kuzey Kore ile işbirliği yapmalarıdır. Böyle bir olasılık Uzakdoğu’da tüm dengeleri altüst edebilir ve bölgede nükleer silahları da içeren yeni bir silahlanma yarışını başlatabilir.</p>

  <p>Rus-Çin ilişkilerinin daha da gelişmesiyse Rusya’nın Çin’in ticari ilişki, bilimsel ve teknolojik yardım gereksinmelerine ne ölçüde cevap vereceğine bağlı kalacak gibi görünüyor. Ancak reform yolunda eski katı ideolojik tutumlarını bir kenara bırakan bu iki dev ülkenin yakınlaşmasının, kuzey yarımkürede 1980’lerin özellikle ikinci yansında başlayan yumuşama ortamının güçlenmesine önemli katkıda bulunduğu da bir gerçektir.</p>

  <h2 id="sigil_toc_id_304">V. BAĞLANTISIZLIK VE BAĞLANTISIZLAR</h2>

  <h3 id="sigil_toc_id_305"><a id="ncx1579"/>Bağımsızlık Hareketleri</h3>

  <p class="nonindent">İkinci Dünya Savaşı’ndan sonra tanık olunan, emperyalist devletlerin yönetimi altında bulunan sömürgelerin uluslaşması ve bağımsızlıklarını kazanmaları, gerçekte yalnızca savaşın bir ürünü sayılamaz. Bu önemli sürecin kökleri, geçen yüzyılın içine dal budak salmış bulunmaktaydı. On dokuzuncu yüzyıl emperyalizmi sömürgelerle sömürgeciler arasında 1914 yılına kadar hiç değişmeden süren özel bir ilişkiler bütünü kurmuştu. Kısaca siyasal bağımlılık, ırksal eşitsizlik ve ekonomik sömürü olarak özetlenebilecek bu ilişkileri daha önceki bölümlerde görmüştük. Bunları da dikkate alırsak, yirminci yüzyılın özellikle ikinci yansının “sömürge devrimi”, sömürge ayaklanmalarının çok ötesinde olan bir süreçtir. Sömürge halklarının ulusal benlik ve bütünlük kazanmaları, okuma-yazma oranının artması, yaşam düzeylerinde az da olsa bir yükselişin sağlanması ve nüfusun artması sonucunda ortaya çıkan ulusal bilinç, on dokuzuncu yüzyılın ürünleri olan siyasal bağımlılık, ırksal üstünlük ve ekonomik sömürünün karşısına çıkan temel güç olmuştur. Bu gücün belirli bir hedefe yönelmesine yardım edense özgürlük, eşitlik ve “self determinasyon” gibi liberal ideallerdir.</p>

  <p>İşte bu genel akım, iki dünya savaşıyla hız kazandı. Çünkü sömürgeci devletlerin çoğunluğu bu iki savaştan son derece güçsüz çıkmış ve bu yüzden, ister istemez, sömürgeleri üzerindeki denetimi gevşetmek zorunda kalmıştır. Bundan başka, iki dünya savaşının bir başka hızlandırıcı etkisi, sömürgeci devletlerin bu savaşlarda rakiplerini yenebilmek için sömürge insanının, savaşkan er olarak, yardımını istemeleri ve böylece bu askerlerin, belki de ilk defa, beyaz insana göre ırksal bir aşağılığının olmadığını anlamaları ve Batı’nın liberal düşüncelerine açılmalarıdır. Afrika ve Asya’da Batı’ya karşı bağımsızlık hareketlerini yürütenlerin büyük çoğunluğunu dünya savaşına katılmış askerler oluşturmuştur.</p>

  <p>Büyük ölçüde emperyalist devletlerin sömürge çatışmalarından çıkan Birinci Dünya Savaşı sonunda, sömürgelerin uluslaşması süreci başlamıştır. Yenik devletlerin elinden alınan sömürgeler, “manda” sistemiyle, MC’nin denetiminde galip devletlerin belirli kurallara bağlı yönetimi altına konmuştur. İşte bu sömürge ülkelerinin tam anlamıyla bağımsızlıklarını kazanabilmeleri için başka bir savaşın tüm sömürgeci devletleri güçsüz bırakmasını beklemek gerekmiştir. İkinci Dünya Savaşı bittiğinde yeryüzünde 600 milyon insan şu ya da bu biçimde sömürge sistemi altında yaşamaktaydı. Bugünse bağımlı durumda bulunan ülkelerin sayısı son derece azalmış, iki üç ülkeye kadar düşmüştür. Böylesine büyük bir değişim ve hatta dönüşüm, Hindistan ile Pakistan’ın bağımsızlıklarını kazanmalarıyla başlamıştır. Bu konu üzerinde daha önce durulduğundan, burada öteki ülkeler inceleme konusu olacaktır.</p>

  <h4 id="sigil_toc_id_306"><a id="ncx1584"/>1. Afrika</h4>

  <h5 id="sigil_toc_id_307"><a id="ncx1585"/>a) Kuzey Afrika</h5>

  <p class="nonindent">Kuzey Afrika ülkelerinden, İtalya’nın sömürgesi durumunda bulunan Libya 1951 yılında tam bağımsız oldu ve Kral İdris’in yönetimine girdi. Bu bağımsızlık, hâlâ bağımsızlığını kazanamamış olan öteki Kuzey Afrika ülkeleri tarafından gıptayla bakılan bir durum haline geldi. Ancak bağımsızlığın ilanına rağmen ülkede yabancı üsler ve kuvvetler kaldı. İngiltere ile 1953 yılında imzalanan bir antlaşmayla, ekonomik yardım karşılığında, bu devlet Libya’da askeri üs elde etti ve 1954 yılında İngiltere’yi ABD izledi. ABD’de 20 yıllık süre için, vereceği 40 milyon dolar karşılığında, hava üsleri elde etmişti. 1963 yılında Cezayir ile dostluk antlaşması imzalayarak Mağrip ülkelerine yaklaşan Libya, 1964’te bütün İngiliz ve Amerikan üslerini kapattı. 1 Eylül 1969’da Libya’da kralı deviren askeri bir darbe oldu ve Devrim Komuta Konseyi Başkanlığına Albay Muammer Kaddafi getirildi. Yeni hükümet “özgürlük, sosyalizm ve birlik” üçlüsüne dayanan bir iç, “antiemperyalizm ve Arap birliği” ikilisine dayanan bir dış politika izlemeye başladı. Sovyetler Birliği’nin Arapları tutan politikasına zaman zaman olumlu atıflarda bulunulmasına rağmen, ÇHC’nin 1971 yılında tanınması dışında, komünist dünyayla yakın ilişki kurulmadı. Komünizm, Libya resmi çevrelerince “yabancı” bir ideoloji olarak kabul edildi.</p>

  <p>1959 yılında ülkede petrolün bulunması Libya’ya bambaşka bir nitelik kazandırmıştır. Ülke ekonomisi apayrı bir temele oturmuş, daha 1969’da ham petrol ihraç eden ülkeler arasında beşinciliğe yükselmiş ve ihracat gelirinin % 99’unu petrolden elde eder olmuştur. 1970’lerin ortalarında, Libya’nın, Mısır ile Sudan’da mevcut rejimleri devirmeye çalışan devrimci gruplara silah yardımı yaptığı yolunda yaygın iddialarda bulunulmuş, 1977 Temmuzunda Libya-Mısır sınır bölgesinde iki ülke silahlı kuvvetleri arasında şiddetli hava ve kara çatışmaları ortaya çıkmıştır. 1977’deyse Çad hükümeti, Libya’nın, ülkenin zengin uranyum kaynaklarına sahip olan kuzey bölgesini işgal ettiği iddiasında bulunmuş, Libya’nın 1979 yılındaki saldırısı Çad kuvvetleri tarafından püskürtülmüştür. Libya kuvvetleri bu ülkeden ancak 1981 Kasım’ında çekilmişlerdir.</p>

  <p>Libya 1980’li yılların ikinci yansında Akdeniz’in sorun ülkesi haline geldi. Uluslararası terörizmi desteklediği iddiasıyla, ABD 1986 Ocak ayında Libya’ya ekonomik zorlama tedbirleri uyguladı ve Amerika’daki ekonomik değerlerini dondurdu. Libya, Sidra Körfezi’nde manevra yapmakta olan Amerikan uçaklarına füze saldırısında bulunduğundaysa iki Libya savaş gemisi batırılmış ve bir füze üssü bombardıman edilmiştir. ABD, 1988 yılında bir Amerikan sivil havacılık uçağının İskoçya’nın Lockerbie kenti üzerinde patlatılmasının sorumluluğunu da Libyalı teröristlere yüklemiş ve Libya suç zanlısı iki kişiyi ABD’ye vermeyi reddedince, 1992 Nisanında yeni bir ekonomik zorlama tedbirine başvurmuştur.</p>

  <p>Sudan, 1956 yılında bağımsız oldu. Ülkede parlamenter bir hükümet kurulduysa da 1958 yılında General İbrahim Abboud iktidarı ele geçirdi. Ancak halktan gelen büyük baskı sonucu 1964’te istifa etmek zorunda kaldı. 1969 yılındaki ikinci askeri darbeyle sivil bir başbakanı hükümetin başına getiren bir Devrim Konseyi yönetimi eline geçirdi. Yeni hükümet sosyalist eğilimliydi ve ülkenin güney bölgelerindeki gerilla savaşına son vermek için mücadeleye başladı. Sudan’da kuzeydeki 12 eyalet genellikle Arap-Müslüman olup, merkezi hükümette ağırlığa sahipti. Güneyde kalan üç eyaletse genellikle siyah ve pagandı. 1972 yılında imzalanan bir anlaşmayla güney eyaletlerine bölgesel özerklik tanındıysa da 1975 yılında çatışmalar yeniden alevlendi. Hükümet 1970’te bazı temel endüstrileri devletleştirmiş ve 1971’te bir komünist darbe girişimi önlendikten sonra, Sovyetlerle diplomatik ilişkiler kısa bir süre kesilmiştir.</p>

  <p>1988 yılında Sudan’ın kuzeyi ile güneyi arasında bir iç savaş başlamış, 1992 yılında merkezi ordu birlikleri güneydeki asilere karşı çok kanlı bir harekâtta bulunmuştur. 1980’lerde komşu ülkelerden ve özellikle Çad’dan Sudan’a gelen mülteciler, ülkenin zaten çok bozuk olan ekonomisini tam anlamıyla çökertmiş ve Sudan dünyanın en yoksul ülkesi haline gelmiştir. 1985 Nisan’ında Başkan Numeyri kansız bir darbeyle devrilerek on sekiz yıldan beri ilk kez ülkede serbest seçimler yapılmış, ancak yeni hükümet de 1989’daki bir başka darbeyle iktidardan uzaklaştırılmıştır. Sudan’ın güneyindeki çatışma durmuş değildir. Uluslararası Af örgütü, merkezi hükümetin güneydeki Nuba kabilelerine karşı bir etnik temizleme harekâtına giriştiğini ve temel insan haklarını hiçe saydığını sürekli tekrarlamaktadır. Sudan aynı zamanda komşu Etiyopya’daki Eritre ayrılıkçı hareketini desteklemektedir.</p>

  <p>Tunus ile Fas koruyuculuk altında devletler olmaktan çıkıp bağımsızlığa giden yolu hızla aştılar. Tunus’un bu yoldaki mücadelesi 1954’te içişlerinde özerklik, 1956’daysa Fransa’dan tam bağımsızlığın kazanılmasıyla sonuçlandı. Taht çekişmeleri yüzünden karışıklıklara sahne olan Fas’ta 1955’te bölgesel özerklik, 1956’da bağımsızlık ilan edildi. Tunus’ta bağımsızlıktan bir yıl sonra monarşi yıkıldı ve ülke Habib Burgiba tarafından yönetilmeye başladı. Burgiba’nın Arap-İsrail çatışmalarının görüşmeler yoluyla çözüme bağlanması yolundaki önerileri, zaman zaman Arap Birliği içindeki durumunu sarsmıştır. Ocak 1974’te Libya ile Tunus’un birleşecekleri açıklanmışsa da daha sonra Burgiba bu karardan vazgeçmiştir. Tunus, Burgiba’nın ölümünden sonra 1987’den beri Zine el-Abidin Bin Ali tarafından yönetilmektedir.</p>

  <p>Kral 2. Hasan tarafından yönetilen Fas, 1976 yılında eski İspanyol Sahrası’nın zengin fosfat yataklarına sahip üçte ikisini işgal etmiş, geriye kalan bölümüyse Moritanya’nın eline geçmiştir. Aynı yıl İspanya’nın bölgeden çekilmesiyle, Cezayir tarafından desteklenen Polisario gerillaları, bölgenin bağımsızlığı için mücadeleye başlamışlardır. Daha sonra Moritanya Polisario Cephesiyle bir anlaşma yapıp bölgeden çekilince, 1980 yılında burası da Fas tarafından işgal edildi. Uzun süren kanlı çatışmalardan sonra bugün Fas bölgenin önemli kent merkezlerini denetlemekte, Polisario gerillalarıysa kırsal alanda etkinliğini sürdürmektedir. 1990’da iki taraf ateşkes anlaşması imzalamışlardır. UM ise bölgede bağımsızlık ya da Fas’a bağlanma seçenekli bir referandum hazırlıklarına başlamıştır. Kral Hasan’ın hemen hemen tüm yetkileri elinde bulundurduğu Fas, ABD’den askeri ve ekonomik yardım almakta ve Fransa ile ekonomik işbirliği anlaşması bulunmaktadır.</p>

  <p>Cezayir, burayı 1830’da Osmanlı devletinden eline geçirmiş bulunan Fransa’nın hemen hemen en eski sömürgesiydi. Fransız yurttaşları Cezayir’de toprak edinmişler, kârlı yatırımlarda bulunmuşlardı. Cezayir’e yerleşen bu Fransızlara “kolon” adı veriliyordu, öteki Fransız sömürgeleri olan Fas ve Tunus’ta bölgesel özerklik belirli ölçüler içinde kurulmuşsa da Cezayir’de siyasal bağımsızlığın görüntüsü bile bırakılmamıştı. Cezayir’ de böylesine bir baskı yönetimine karşı hareketler Birinci Dünya Savaşı’ndan sonra başlamışsa da İkinci Dünya Savaşı sonrasına kadar herhangi bir başarı kazanılamamıştır. İkinci Dünya Savaşı’ndan sonra kurulan Ulusal Kurtuluş Cephesi (FLN) özellikle 1954 yılından sonra Cezayir’de etkili bir mücadeleye girişti. O kadar ki 400.000 kişilik Fransız kuvveti FLN’nin direnmesini kıramadı. Ancak Fransa’da etkili bir baskı grubu oluşturan kolonların köklü çıkarları ve inatçılığı işin içine girince savaş uzadı; bu durum da Fransa’da hükümet değişikliğine yol açtı. Ayaklanmayı bastırabileceği umuduyla ve Fransız sağının büyük desteğiyle General de Gaulle yeniden iktidara getirildi. Ancak de Gaulle, iktidara geldikten sonra, “Cezayir halkı bir referandum ile kabul etmedikçe, Cezayir Fransız’dır” iddiasında ısrar etmeyeceğini söyleyerek, Fransız sağını ve kolonları şaşkınlığa uğrattı. Bir yandan etkili bir askeri kampanya başlatarak bağımsızlık için ayaklananların kendiliklerinden asi bir hükümet kurmalarını önlerken, öte yandan savaş biter bitmez bir referandum yapılacağını ilan ederek Cezayir halkına da zeytin dalını uzatmasını bildi. De Gaulle’ün bu davranışı, 1961 yılından sonra meyvelerini vermeye başladı ve Fransız hükümetiyle bağımsızlık mücadelesi veren Cezayirli önderler arasında görüşmeler başladı.</p>

  <p>1 Temmuz 1962 tarihinde yapılan referandumda halkın % 91’i bağımsızlık yönünde oy verince, Cezayir 3 Temmuz 1962’de tam bağımsızlığını kazandı. Ben Kheddah’ın önderliğindeki FLN geçici hükümeti kurulduktan sonra parti içinde bölünme oldu ve Ben Bella iktidarı eline geçirdi. Ben Bella devlet başkanı olduktan sonra, tüm muhalefeti susturarak yeni bir anayasa hazırladı. Ben Bella’nın en önemli sorunu, Avrupalı nüfusun % 80’inin Cezayir’den ayrılmasından sonra ortaya çıkan ekonomik bunalımdı. Bir yandan Fransızlardan kalan mallara el konup büyük çaplı devletleştirme faaliyetine girişilirken, öte yandan ABD, Sovyetler Birliği, ÇFIC ve en önemlisi Fransa’dan geniş ölçüde yardım gelmeye başladı. Ben Bella, üç yıllık bir iktidardan sonra, 1965 yılında Huari Boumedienne tarafından gerçekleştirilen kansız bir darbeyle düşürüldü. Darbeden sonra Cezayir’in petrol ve doğalgazının işletilmesi için Fransa ile uzun vadeli ekonomik anlaşmalara girişildi ve bu arada Sovyetler Birliği ile bağlar da güçlendirildi. Huari Boumedienne’in 1979 yılında ölümünden sonra, Cezayir devlet başkanlığına Chadli Bendjedid getirildi. Cezayir’in 1980’lerin sonuna kadar izlediği dış politika, bloklarda yer almama, emperyalizmin her türüne karşı uyanık bulunma ve yeryüzünün her köşesindeki ulusal kurtuluş mücadelelerini destekleme biçiminde özetlenebilir. Eritre Kurtuluş Cephesi ile Polisario gerillalarına etkin yardımı bu çerçeve içinde değerlendirilmelidir.</p>

  <p>Cezayir, 1967 yılında, coğrafi konumunun uzaklığına aldırmayarak İsrail’e savaş ilan etmiş ve ABD’yle tüm bağlarını kopararak Sovyetler Birliği’ne yaklaşmıştı. 1988 yılında ülkenin içine düştüğü ekonomik bunalıma bir tepki olarak, aralarında İslam köktendincilerinin de bulunduğu büyük bir kalabalığın taşkınlıklarda bulunmasıyla 500’e yakın kişi hayatını kaybetti. Huzursuzluğun sürmesi üzerine, ülkeyi bağımsızlıktan beri yönetmekte olan FLN geri adım atmış ve temel hak ve özgürlükleri garanti altına alan çok partili demokratik sisteme geçiş süreci başlatılmıştır. Ancak 1992’nin Ocak ayında yapılan iki kademeli seçimleri İslamcı köktendincilerin (FIS Partisi) kazanacağı anlaşılınca (birinci kademede % 90’ın üstünde oy almışlardı) hükümet seçimleri iptal ederek camileri sıkı bir denetim altına almıştır. Bu seçim sonucunun nedenleri için bugün kesin bir yargıda bulunmak zordur. Ancak Ulusal Kurtuluş Cephesi hükümetlerinin bozuk, çürümüş ve baskıcı yönetimleri, her gün daha da kötüye giden ekonomik durumun halkta yarattığı tepki ve öfke FIS’in bu öfkeyi en iyi biçimde kullanıp örgütlemesi ile 1979 Humeyni darbesinden sonra İran hükümetlerinin, dünyanın hemen hemen her tarafında olduğu gibi, Cezayir’de de köktendincileri örgütleyip desteklemesi önemli nedenler arasında sayılabilir. O tarihten sonra yeraltı faaliyetlerini artıran köktendinciler, birçok hükümet görevlisinin yanı sıra Cezayir’de bulunan ve çoğunluğunu Fransızların oluşturduğu 50’ye yakın sivili de öldürmüşlerdir. Ülke Mohammed Boudiaf’ın 1992 Haziran’ında bir suikasta uğrayıp öldürülmesinden sonra Başkan Ali Kafi tarafından yönetilmektedir.</p>

  <h5 id="sigil_toc_id_308"><a id="ncx1597"/>b) Orta Afrika</h5>

  <p class="nonindent">1950’lerden sonra Orta Afrika ya da “Kara Afrika”da bağımsızlık hareketleri yoğunluk kazandı. 1957 Martında İngiliz Altın Sahili Togo ile birleşerek Dr. Nkrumah’ın başkanlığında bağımsız Gana devleti kuruldu. Gana, kurulduğu andan başlayarak dış politikasında antiemperyalist bir tutum içine girdi ve Afrika kıtasında sömürgeciliğin son kalıntılarını ortadan kaldırma faaliyetlerine etkin bir biçimde katıldı. Bağımsız Afrika ülkelerinin ilk uluslararası konferansı 1958 yılında Akkra’da toplandı. “Afrika kıtası tümüyle kurtulmadan Gana’nın bağımsızlığı pek bir anlam taşımaz” diyen Nkrumah, bloklara karşı bağlantısız bir politika izlemeye başladı. Ancak birçok yeni bağımsızlığını kazanan azgelişmiş ülkede olduğu gibi, içerdeki ekonomik güçlükler Nkrumah’ın yönetimine gölge düşürdü. 1964 yılında yapılan bir referandum, tüm muhalefeti susturup hapse attıran Nkrumah’a bir yandan diktatöryel yetkiler tanıyor, öte yandan Gana’yı tek partili sosyalist bir devlet yapıyordu. 1966 yılında polis-ordu işbirliğiyle gerçekleştirilen darbe sonucunda Nkrumah iktidardan düşürüldü ve yeni kurulan hükümet Doğu Bloku ülkelerinin teknisyen ve öğretmenlerini ülkeden uzaklaştırdı. Ancak Gana’da siyasal istikrar bir türlü kurulamadı ve 1972 ile 1978 yıllarında iki kansız darbe daha yapıldı. 1981’deki askeri darbeyle Jerry Rawlings iktidarı ele geçirdi. Zaten zayıf olan Gana ekonomisi bu tarihten sonra daha da kötüleşmeye başladı.</p>

  <p>Fransız Ginesi yeni kurulan Fransız Birliği’ne katılmayı reddederek 1958 yılında bağımsızlığını ilan etti. “Biz, özgürlük içinde fakirliği, tutsaklık içinde zenginliğe tercih ederiz” anlayışındaki Sekou Toure’nin iktidarı ele geçirdiği Gine’ye, bağımsızlıktan sonra tüm Fransız yardımı durduruldu. Gine’nin bu yalnızlığı, hâlâ gerçekleşmemiş bulunan Gana-Gine birliği çabalarına ve Sovyetler Birliği ile sıkı bağlar kurma faaliyetlerine yol açtıysa da 1961 yılında hükümet karşıtı hareketleri desteklediği gerekçesiyle Sovyet bağları donduruldu ve Gine Marksizm’i Afrika’nın özel koşullarına uydurulmaya çalışıldı. Bu tarihten sonra Gine hem Batı’dan hem de Doğu’dan yardım almaya başladı. 1966’da Gana’da iktidardan düşürülen Dr. Nkrumah’a sığınma hakkı tanındığı gibi, kendisine Gine’de başkan yardımcılığı da verildi. Başkan Toure’nin tek parti sistemi kurduğu Gine ile Fransa arasında kopuk olan ilişkiler 1975 yılında yeniden kuruldu. Gine hükümeti bağlantısız bir dış politika izlediğini ilan etti. Asya-Afrika blokunu coğrafi bir birim olarak görmekte, bu iki kıtanın ortak siyasal ve tarihsel bir geçmişe sahip olduğunu ileri sürmekteydi. Toure, Batılıların Afrika’yı “Kuzey Afrika” ve “Sahra’nın güneyindeki Afrika” diye ayırmasının bölücü bir hedefe yönelik yapay bir ayrım olduğuna inanıyor, Afrika’yı bir bütün olarak görüyordu.</p>

  <p>Başkan Toure’nin 1984 Martında ölümünden sonra ordu kansız bir askeri darbeyle hükümeti ele geçirdi. 1991 yılında kabul edilen yeni anayasayla 1996 yılına kadar tam demokrasiye geçileceği ilan edilmiş, siyasal partilerin kurulmasına izin verilmişse de demokrasiye geçiş süreci son derece yavaş işlemektedir.</p>

  <p>“Afrika yılı” olarak nitelendirilen 1960’ta, yeniden örgütlenen Fransız Birliği içinde 12 Afrika ülkesinin ve “Malagaş Cumhuriyeti” adıyla Madagaskar’ın bağımsızlığı tanındı. Bu devletler, Dahomey, Fildişi Sahili, Mali, Moritanya, Nijer, Kongo Cumhuriyeti, Gabon, Merkezi Afrika Cumhuriyeti ve Togo’dur. Fransa’nın sömürgeleri Fransa’nın birer uzantısı olarak görülmüşse de, uygulamada geniş denizaşırı toprakları yönetme sorunu, dolaylı bir yönetim biçimini gerektirmiş ve böylece Fransa sömürge yönetiminde yerel önderlere pay vermek durumunda kalmıştı. Fransa savaştan sonra Afrika’daki sömürgeleri için ortak bir bağımsızlık programı uygulamaya başladı ve 1958’de Fransız Topluluğu’nun kurulmasıyla 1960 yılında Fransız Afrikasındaki ülkeler bağımsızlıklarını kazandılar.</p>

  <p>İngiliz sömürgesi olan Nijerya, 1960 yılında bağımsız oldu ve 1963’te Federal Cumhuriyet biçimini aldı. Ülkenin kuzey bölgelerinde nüfusun % 47’sini oluşturan Müslümanlar, güneyindeyse % 34”ünü oluşturan Hıristiyanlar yaşamakta olup, Nijerya, en önemlileri Yoribalar, Ibolar ve Hausalar olmak üzere 250 kadar etnik gruba bölünmüştür. Bu durum, Nijerya’da siyasal istikrarın yerleşmesini engellemiştir. 1963 tarihli anayasa ile ülke dört özerk bölgeye bölünmüş ve demokratik merkezi bir hükümet kurulmuştur. Ancak bu tarihten sonra 1966 yılında arka arkaya iki darbe gerçekleştirilmiş, siyasal cinayetler birbirini izlemiştir. 1967 Mayısında Doğu bölgesi federasyondan ayrılarak kendini Biafra Cumhuriyeti olarak ilan etmiştir. Böylece çoğunluğunu Iboların oluşturduğu Biafra ile merkezi hükümet arasında bir milyon ölüye mal olan bir iç savaş başlamış ve Biafra hareketi 1970 yılında sona ermiştir. Bu yıldan sonra Nijerya 19 ayrı federe devlet arasında bölünmüştür. Askeri darbeler bu noktada durmamış, 1975 ve 1976 darbeleri birbirini izlemiştir. Fransızca, İngilizce ve Portekizce konuşan 15 Afrika ülkesiyle Batı Afrika Ekonomik Topluluğu’nu kuran Nijerya’nın ekonomisi büyük ölçüde petrole dayanmaktadır ve uluslararası piyasalardaki fiyat dalgalanmaları ülkenin ekonomik ve siyasal istikrarını etkilemektedir.</p>

  <p>13 yıllık bir askeri yönetimden sonra, 1979’da Nijerya’da parlamenter rejime geçilmişse de, 1983 Aralık ayında askeri bir darbe demokratik yollarla iktidara gelen hükümeti düşürmüştür. Askeri yönetim en kısa zamanda demokrasiye geçileceği sözünü vermiş, ancak devlet başkanı olan General İbrahim Babangida 1993 Haziranındaki seçimi ve seçim yenilgisini tanımamıştır. Babangida Ağustos’ta çekilmiş ve geçici bir hükümet kurarak başına bir sivil olan Shonekan’ı geçirmiştir. Ülkedeki karışıklıklar ve demokrasiye dönüş mücadeleleri 1994 yılında da sürmüştür.</p>

  <p>Eskiden Kuzey Rodezya olan Zambia, 1964 yılında İngiliz Uluslar Topluluğu içinde bağımsız oldu. Ancak Güney Rodezya’nın beyaz hükümeti 1965’te İngiltere’den bağımsızlığını ilan edince, Zambia ile Rodezya arasındaki ilişkiler bozulmuş ve ortaklaşa sahip olunan demiryolu üzerinde çatışmalar başlamıştır. Bu noktadan sonra Zambia’nın en önemli sorunu, dış dünyayla bağlantı oldu. Bunu sağlamak amacıyla, büyük ölçüde Amerikan yardımıyla 1973’te ülkenin hammaddelerini Tanzanya’nın Darüsselam limanına taşıyacak olan bir karayolu, Çin yardımıyla da demiryolu yapılmıştır. Bölgenin öteki devletlerinden olan Tanganika Cumhuriyeti ile Hint Okyanusu’nda bir ada devleti olan Zanzibar, 1964 yılında tek bir Tanzanya Birleşik Cumhuriyeti içinde birleştiler. On dokuzuncu yüzyılda Tanganika Alman, Zanzibar ise İngiliz yönetimi altındaydı. Bugün merkezi hükümet, savunma, dış politika ve kamu hizmetleri konularında yetkilidir. Tanzanya önderleri, ekonomik bağımlılık, gerilik ve cehalete karşı “Afrika Sosyalizmi” ile mücadele edileceğine inanmaktaydılar. Başkan Nyerere sosyalizmin geleneksel, sınıfsız Afrika toplumuna yabancı bir kavram olmadığını savunmaktaydı ve toprak üzerinde özel mülkiyeti kaldırdı. Dış politikada Afrika’daki bağımsızlık hareketlerine büyük destek veren Nyerere, Güney Afrika ırkçı rejimine karşı mücadelede de başı çekti. 1978’de Uganda’nın Tanzanya’ya saldırması önemli bir çatışmaya yol açtı. Savaşı kazanan Tanzanya İdi Amin’in devrilmesinden sonra 1981 yılında Uganda’dan birliklerini geri çekti.</p>

  <p>Başkan Nyerere 1985’te kendi isteğiyle başkanlıktan çekildi ve yerini Hassan Mwinyi’ye bıraktı. Mwinyi yavaş yavaş Nyerere’nin sosyalizm ağırlıklı politikasının yerine liberal bir ekonomi anlayışını yerleştirmeye başladı ve bunun için Batılı ülkelerle yakın ilişkiler kurma yoluna gitti.</p>

  <p>Nüfusunun % 96’sını Afrikalıların ve ancak % 3’ünü beyazların oluşturduğu Güney Rodezya’da 11 Kasım 1965’te Başbakanları Smith İngiltere’den tek yanlı bağımsızlık ilan etti. Böylece ülkenin Afrikalı insanı çok ufak bir beyaz azınlığın yönetimi altına girmiş oldu. Giderek bir çoğunluk yönetimine geçilmesini isteyen İngiltere bu bağımsızlık ilanını hukuka aykırı buldu ve BM Rodezya’ya petrol ambargosu da dâhil olmak üzere ekonomik tedbirler uygulamaya başladı. Ancak ülkeye Güney Afrika Cumhuriyeti’nden ve 1975’te bağımsız olana kadar Mozambik’ten petrol akışı sürdü. Cumhuriyeti kuran yeni bir anayasa 1970 yılında yürürlüğe girdi. Seçim yasası oy vermeyi gelir vergisine bağladığından, siyah çoğunluk yönetimde söz sahibi olamadı. 1972-1974 yılları arasında siyah milliyetçi gerillalarla Rodezya güvenlik kuvvetleri arasında çatışmalar çıktı ve çeşitli siyah direnme örgütü önderleriyle hükümet arasında uzun süren görüşmelerden herhangi bir sonuç alınamadı. Beyaz azınlığın egemenliğine son vermek için mücadele veren iki önemli direniş örgütü olan Zapu ve Zanu, “Yurtsever Cephe” içinde birleştiler. Bu cephenin amacı bağımsız bir Zimbabwe’nin kurulmasıydı. 1978 yılına gelindiğinde, binlerce kişinin öldüğü çatışmalardan sonra, Rodezya kuvvetleri Mozambik ve Zambia’ya sığman gerillalarla da mücadele etmek zorunda kaldı. 1978 Martında Ian Smith ile üç siyah önder arasında varılan ve iktidarın aşamalarla siyahlara devredilmesini öngören “iç düzenleme” gerillalar tarafından kabul edilmedi. 1979 Nisanında ülkede yapılan ilk seçimlerde, Rahip Abel Muzorewa’nın Birleşik Afrika Ulusal Konseyi, parlamentoda çoğunluğu sağladı. İngiltere’de Thatcher hükümeti 1979’da Zimbabwe ile ilişkilerini normalleştirmeye başladı. Aralık ayında İngiltere’nin sağladığı ateşkesten sonra yeni seçimler yapıldı ve Zimbabwe 18 Nisan 1980’de bağımsızlığını kazandı.</p>

  <p>Eski İngiliz Somalisi ile İtalyan Somalisi, 1960 yılında birleşerek Somali Cumhuriyeti’ni kurdular. 1969 yılında Yüksek Devrim Konseyi kansız bir darbeden sonra iktidarı ele geçirdi ve sivil bir hükümet kurdu. Somali, Somalililerin çoğunlukta bulunduğu Etiyopya’nın doğusundaki Ogaden bölgesi üzerinde hak iddia etmektedir. Etiyopya ise 1977’de Ogaden’de merkezi hükümetle çatışmalara girişen Somalili asilerin Somali’den askeri yardım aldıklarını iddia ederek bölgeye düzenli ordu birlikleri gönderdi. Çatışmalarda Sovyetlerin Etiyopya’ya yardım ettiğini öne süren Somali, ülkesindeki Sovyet danışman ve diplomatlarını sınır dışı etti. 1978’de Sovyet silahlarını kullanan 10.000’i aşkın Kübalı asker Ogaden’deki ayaklanmayı bastırdı ve yarım milyona yakın mülteci Somali’ye sığındı.</p>

  <p>Bir İngiliz sömürgesi olan Uganda, 1962 yılında bağımsız oldu ve Başbakan Milton Obote, 1966’da tüm yetkileri kendisinde topladı. 1971’de “general” İdi Amin iktidarı eline geçirdi. İktidarını izleyen yıllarda İdi Amin’in 300.000 muhalifini öldürdüğü bildirildi ve 1976 yılında ömür boyu başkanlığını ilan etti. Bunun üzerine Batılı devletler Uganda’ya yaptıkları yardımı kestiler. Ekonomik bunalım ve iç karışıklıklar ortamında 1978 ile 1979 yıllarında Tanzanya ve Uganda birlikleri arasında çatışmalar çıktı. 1979 Nisanındaysa, yukarda da değinildiği gibi, asiler ve mültecilerin de yardımıyla Tanzanya kuvvetleri İdi Amin’in iktidarına son verdiler ve İdi Amin Libya’ya kaçtı. Amin yönetiminin sona ermesinden bu yana ülkede dört hükümet değişikliği olmuş ve ekonomik ve toplumsal karmaşa ortamının hayatın bir parçası olduğu Uganda’da İdi Amin’inkini andıran baskı rejimi sürmüştür.</p>

  <h5 id="sigil_toc_id_309"><a id="ncx1610"/>c) Güney Afrika</h5>

  <p class="nonindent">Afrika’nın güney ucundaki Ümit Burnu on yedinci yüzyılla birlikte Hollandalıların kitle halinde yerleşimine sahne olmuş ve bölge 1806 yılında İngiltere’nin eline geçmişti. Bunun üzerine Hollandalılar kuzeye göç ederek burada Transvaal ve Orange Hür Devleti adlarıyla iki cumhuriyet kurmuşlardı. İngiliz yönetimi ile Hollandalılar arasında 1899 yılında başlayan “Boer Savaşı” 1902 tarihinde İngiltere’nin zaferiyle bitmişse de bu sömürgeci devlet 1810 yılında tüm Güney Afrika’yı birleştirerek Güney Afrika Birliği’ni kurmuş ve bir referandum sonucu 31 Mayıs 1961’de Güney Afrika Cumhuriyeti adını alarak İngiliz Uluslar Topluluğu’ndan çekilmiştir.</p>

  <p>1948 tarihinde Daniel Malan’ın Milliyetçi Partisinin seçim zaferinden sonra, ülke içindeki çeşitli ırkların birbirlerinden ayrı gelişmesi ve kalkınması anlamına gelen “<em>apartheid</em>” politikası resmi hale getirildi. Bu politika, çeşitli ırkların ayrı ayrı yerlerde oturmaları, ayrı programlar içinde kalkınmaları ve sonunda da beyazlar, Asyalılar ve Bantulara siyasal bağımsızlık anlamına geliyordu. Hükümet, buna uygun olarak, 1959 yılında ülke içinde birçok Bantu “milletleri” oluşturan bir yasayı kabul ettiyse de siyah önderlerin büyük bir çoğunluğu bu ırkçı harekete şiddetle karşı çıktı. <em>Apartheid</em> politikasıyla siyahların belirli mesleklere girmeleri yasaklanmış, aynı iş için beyazlara daha yüksek ücret ödenmiştir. Seçme ve seçilme hakkı yalnız beyazlara tanınmıştı. 1976 yılından sonra, merkezi hükümet siyah çoğunluğun özgürlük mücadelesini bastırmaya çalıştı. 1981 yılında Güney Afrika Cumhuriyeti birlikleri, komşu Angola ve Mozambik’e sığman siyah gerillaları ezmek için bu iki ülkeye baskınlar düzenlemiş ve Güneybatı Afrika’nın bağımsızlığı için mücadele veren SWAPO gerillalarına saldırılarda bulunmuştur. Güney Afrika’da bunu izleyen gelişmeler bir sonraki bölümde ele alınacaktır.</p>

  <p>1884 yılından beri bir Alman sömürgesi olan Güney-batı Afrika, 1915 tarihinde Milletler Cemiyeti tarafından Güney Afrika Birliği’nin “manda” yönetimine bırakılmıştı. Ancak 1945’te Birleşmiş Milletler kurulduktan sonra bölgenin BM vesayeti altına bırakılması kararı Güney Afrika Birliği tarafından kabul edilmedi. Bunun üzerine, BM Genel Kurulu, 1968 yılında aldığı bir kararla, Güneybatı Afrika’yı bağımsızlığa kadar yönetmek üzere 11 ülkeli bir konsey kurdu. Aynı yıl Genel Kurul bölgeye Namibya adını verdi. Ocak 1970’te bu kez BM Güvenlik Konseyi Güney Afrika Cumhuriyeti’ni bölgeyi hukuka aykırı olarak işgali altında bulundurmakla suçlayan bir karar tasarısını kabul etti. Buna rağmen Namibya Güney Afrika Cumhuriyeti’nin işgali altında bulunduğu sürece ülkenin zengin elmas, uranyum ve kürk kaynakları acımasızca sömürüldü. 1982 yılından sonra bir yanda SWAPO, öte yanda Güney Afrika Cumhuriyeti arasındaki çatışmalar şiddetlendi. Bölgede bunu izleyen gelişmeler aşağıda incelenecektir.</p>

  <h5 id="sigil_toc_id_310"><a id="ncx1615"/>ç) 1970 Sonrası Afrika</h5>

  <h6 id="sigil_toc_id_311"><a id="ncx1616"/>(i) Genel Olarak</h6>

  <p class="nonindent">1970’lerde bağımsız Afrika devletlerinin zengin ve endüstrileşmiş devletlere karşı tutumlarında belirli bir sertleşme görülür. Bu tutum, 1971’deki İngiliz Uluslar Topluluğu (<em>Commonwealth</em>) konferansında açıkça ortaya çıktı. Bu konferansta Zambia, Tanzanya ve Uganda, Güney Afrika rejimine silah ve savaş malzemesi satmaya devam ettiği takdirde İngiltere’ye ekonomik tedbirler uygulayacaklarını açıkladılar. İlerleyen yıllar içinde Güney Afrika sorunu tüm Afrika kıtasının genel dünya görüşünü belirlemeye başladı. Bu ülkenin, komşularının içişlerine müdahale etmesi ve silahlı saldırılarda bulunması, Afrika devletlerinin ortak tepki gösterdikleri başlıca davranışlardır. Güney Afrika’nın Namibya’da siyah çoğunluk yönetimine izin vermemesi, Angola’ya yaptığı silahlı müdahaleler ve Rodezya’nın asi beyaz rejimine yardımı bu yönde örnekler olarak gösterilebilir.</p>

  <p>Doğu Afrika’da, Etiyopya’daki yeni Marksist rejimin bölgedeki durumunu kuvvetlendirmeye çalışması ve Eritre milliyetçileri ile Somali’nin kızgınlığını üzerine çekmesi, bölgeye yeni sorunlar getirdi. Bölgede çok yönlü ekonomik işbirliği girişimleri başarısızlıkla sonuçlanırken, eski bir kuruluş olan Doğu Afrika Topluluğu, Kenya, Uganda ve Tanzanya gibi üyeleri arasındaki düşmanlık yüzünden dağıldı. Doğu Afrika’nın çeşitli bölgelerinde sınır çatışmaları ve iç savaşlar çıktı. 1970’lerin başlarında bölgede 7 milyon kişi silah altına alınmış bulunuyordu ve bu rakam 1980’lerde daha da arttı Bu arada, dünyanın en fakir 25 ülkesinden 18’i Afrika’da bulunmaktadır. Birçok Afrikalı, ülkelerinin yavaş ekonomik kalkınmasının suçunu, büyük çokuluslu şirketlerin her gün artan gücünde aramaktadırlar.</p>

  <p>1970 ve 80’li yıllar Afrika’da siyasal istikrar ve ekonomik kalkınma yolunda umut kırıcı yıllar olmuştur. 1960’lardan kalma çok az sayıda çok partili sisteme sahip ülkelerde de, askeri darbelerle tek partili rejime geçildi. Bu darbeler yalnız demokrasiyi ortadan kaldırmakla kalmamış, aynı zamanda birçok Afrika ülkesinin devlet bütünlüğünü de tehdit etmeye başlamıştır. Siyasal bağımsızlık, ekonomik ve toplum sorunları hafifletmekte başarısız kalınca, yüzyıllık bir kalıp olan kabile dayanışması yeniden güçlenmiş ve bu da Afrika’da ayrılıkçı hareketlerin ve kabileler arası silahlı çatışmaların artmasına yol açmıştır. Son yıllarda Nijerya’da, Liberya’da, Güney Afrika Cumhuriyeti’nde, Sudan, Etiyopya, Somali ve Ruanda’daki karışıklıkların temeli bu olsa gerektir.</p>

  <p>Özellikle 1960’larda hızla gerçekleşen siyasal bağımsızlık, ekonomik bağımlılığı kıramadı. 1980’lerin ortası ve ikinci yarısı Afrika için genelde ekonomik çöküntü yılları oldu. Bunun çok çeşitli nedenleri vardır. Her şeyden önce, 1987 yılındaki kuraklık, ekilebilir alanların çölleşmesine yol açarak, gıda üretiminin azalması sonucunu doğurdu. Bu durum Afrika genelinde % 3 gibi çok yüksek nüfus artışıyla birleşince kitlesel açlık tehlikesi ortaya çıktı. İkinci olarak, bu yıllardaki dünya ekonomik durgunluğu, kıtanın temel ihraç ürünlerinin dünya fiyatlarında düşüşe yol açarak ekonomik kalkınmayı güçleştirdi. Bu durumda, 1990 yılında Irak’ın Kuveyt’i işgali sonucu yükselen petrol fiyatlarının belki de en kötü ve yıkıcı etkisi Afrika kıtasında görülecektir. Üçüncü olarak, Afrika kıtasının 1988 yılındaki dış borcunun 140 milyar dolara ulaştığını ve siyasal istikrarsızlıklar sonucu, zaten kıt olan kaynakların dışardan silah alımına harcandığını hesaba katarsak, Afrika’nın ekonomik kalkınma çabalarının kolay olmayacağını ve hatta nüfusun bugünkü tempoda artması halinde, belki de olanaksızlaşacağını söylemek kehanet sayılamaz.</p>

  <h6 id="sigil_toc_id_312"><a id="ncx1622"/>(ii) Angola</h6>

  <p class="nonindent">1950 ve 1960’larda Angola’nın Portekiz tarafından yönetilmesine karşı çıkan birçok örgüt vardı. Bunların hepsi bağımsızlığı amaçlamakla birlikte, değişik felsefelere ve dış destekçilere sahiptiler. Bunlardan MPLA (Halk Hareketi), devrimci milliyetçiliği temsil etmekteydi ve Marksist eğilimliydi. FNLA (Milliyetçi Cephe) kuzey kabilelerinin çıkarlarını kollamakta olup, ABD’nin desteğine sahipti. Güneydeki UNITA hareketiyse Portekiz’in hoşgörüsüne sığınıyordu, çünkü bu örgüt Portekiz’den çok MPLA’nın çıkarlarına karşı mücadele vermekteydi. 1974 yılında, siyasal partilerin etkinliğine yol açan Portekiz askeri darbesi ülkede Angola’nın bağımsızlığını isteyen güçlere yeşil ışık yaktığı zaman, MPLA, FNLA ve UNITA birbirlerine karşı mücadeleye başladılar. Kentsel alanlarda ve özellikle başkent Luanda’da desteği olan MPLA başlangıçta duruma hâkim olmuşsa da FNLA ve UNITA kırsal kesimde üslendiler ve komşu Zaire’den yardım almaya başladılar. 1975 Ağustosunda Güney Afrika birlikleri güney Angola’yı işgal ederek UNITA’ya güç kazandırdılar. Ancak Doğu Avrupa ülkeleri tarafından da desteklenen MPLA Eylül ayında Luanda’da denetimini tam olarak kurdu. Üstelik Ekim ayında ülkeye gelen Küba birlikleri, MPLA’nın yanında yer alınca, bu örgüt 1976 Şubatında Angola’nın bağımsızlığını ilan etti ve hükümeti de kurdu.</p>

  <p>Angola’da hükümetin kurulması, ülkeye siyasal istikrar ve ekonomik gelişmeyi getiremedi ve uzun sürecek bir iç savaşa girildi. Bu iç savaşta merkezi hükümet Sovyetler ve Doğu Avrupa ülkeleriyle Angola’da asker bulunduran Küba, UNITA da ABD ve Güney Afrika Cumhuriyeti tarafından açıkça desteklenmekteydi. İç savaş, gıda gereksiniminin % 50’sini dışardan sağlayan ve BM Gıda ve Tarım örgütü (FAO) tarafından acil gıda yardımı yapılması gereken beş ülke arasında sayılan Angola’yı çok olumsuz etkiledi. 1987 yılında UNITA etkili saldırılarda bulunmaya ve merkezi hükümeti güç durumda bırakmaya başladı. Bunda ABD’nin UNITA’ya sağladığı askeri ve ekonomik desteğin payı büyüktü. Ancak 1989 yılında kuzey yarımkürede gelişen yumuşama Angola gelişmelerini de etkiledi. Sayıları 50.000’e varan Küba askerleri ve Güney Afrika Birlikleri aynı yıl Angola’dan çekildiler.</p>

  <h6 id="sigil_toc_id_313"><a id="ncx1626"/>(iii) Enire, Ogaden ve Etiyopya</h6>

  <p class="nonindent">1950 yılında BM Genel Kurulu eski İtalyan sömürgesi olan Eritre’nin Etiyopya ile federasyonunu kabul etmişti. Eritre nüfusunun çoğunluğunun Müslüman olması ve 1962 yılında Etiyopya’nın federasyon durumuna son vermesi, Eritre’de bir direnme hareketinin başlamasına yol açtı. 1960’ta daha güneyde bulunan İngiliz ve İtalyan Somalisi birleştirilerek, başkenti Mogadişu olan bağımsız bir devlet kuruldu. Ancak sömürge dönemlerinde çizilen yapay sınırlar yüzünden birçok Somalili Kenya ve Etiyopya içinde kalmıştı. İki yıl sonra üç ülke arasında sınır anlaşmaları yapılmışsa da Somali dilini konuşan Ogaden bölgesi Etiyopya’da kaldı.</p>

  <p>Arap devletlerinden büyük yardım gören Eritre milliyetçi gerillalarına karşı Etiyopya ordu birlikleri pek de başarılı olmayan bir mücadele verirlerken, 1974 yılındaki devrimle Addis Ababa’da hükümet değişti ve Haile Selasiye düşürülerek yerine Marksist bir hükümet kuruldu. Bu karışıklıktan yararlanan Eritre Kurtuluş Cephesi (ELF) neredeyse Eritre’nin merkezi olan Asmara kentini eline geçiriyordu. 1977 yılına gelindiğinde Etiyopya ordu birlikleri ELF ve kuzey bölgesinde de Eritre Halk Kurtuluş Cephesi (EPLF) önünde gerilemeye başlamışlardı. Ancak 1978 yılında gerek iki cephe arasındaki çatışma gerekse Sovyet yardımı sayesinde Etiyopya yeniden girişimi ele aldı ve birçok bölgede üstün duruma geçti. Ancak her iki Etiyopya örgütü de ordu birliklerinin kolay harekâtta bulunamadığı küçük direnme bölgelerinde etkinliklerini sürdürdüler.</p>

  <p>Bu arada, 1973 yılından başlayarak Batı Somali Kurtuluş Cephesi (WSLF), Ogaden bölgesinde faaliyete girişti ve 1977 yılından sonra Somali ordu birlikleri tarafından da desteklendi. Daha önce Somali’yi destekleyen Sovyetler Birliği taraf değiştirip Etiyopya’nın tarafını tutunca, bölgeye gelen Kübalı askerlerin de yardımıyla Etiyopya duruma hâkim oldu.</p>

  <p>1987 Eylülünde Etiyopya Demokratik Halk Cumhuriyeti’nin Marksist-Leninist bir devlet olduğu açıklandı. Ancak ülkede ve özellikle Eritre’deki direniş hareketleri, hükümetin muhalif bölgelere sınırlı özerklik sözüne karşın, hızlanarak sürdü. Üstelik Etiyopya’nın Sudan’da merkezi yönetime karşı mücadele veren Sudan Halk Kurtuluş Ordusu’na verdiği destek, iki ülke arasındaki ilişkileri gerginleştirdi. Çatışmalar 1989 yılında daha da yoğunlaştı. 1989 Mayısında Etiyopya Başkanı Mengistu Haile Mariam’a karşı başarısız bir darbe girişiminde bulunuldu. Ancak durumunun sarsıldığını gören başkan, aynı yılın sonuna doğru Eritre Halk Kurtuluş Cephesi ve Ogaden Kurtuluş Cephesiyle aynı masaya oturmak zorunda kaldı. Eski ABD Başkanı Jimmy Carter’ın arabuluculuğuyla Etiyopya Hükümeti Eritre Halk Kurtuluş Cephesi ile bir çözüm için ön görüşmelerde bulundu. Bu arada altı asi ordu birliğini içinde barındıran “Etiyopya Halk Devrimci Demokratik Cephesi” Şubat 1991’de hükümet güçlerine karşı harekete geçti. Mayıs ayındaysa Başkan Mariam görevinden ayrılarak ülkeyi terk etti. Başkenti ele geçiren ordu birlikleri bir koalisyon hükümeti kurdular. Eritre 1993 Mayısında bağımsızlığını ilan etti.</p>

  <h6 id="sigil_toc_id_314"><a id="ncx1632"/>(iv) Batı Sahra</h6>

  <p class="nonindent">1970’lere gelindiğinde, İspanya’nın, Afrika’daki sömürgesi olan İspanyol Sahrası’nda daha uzun süre kalamayacağı anlaşılmıştı. Bu arada, sömürge üzerinde, komşu ülkeler olan Fas, Moritanya ve Cezayir etki kurma mücadelesi vermekteydiler. Daha önce de değinildiği gibi, Cezayir 1973 yılında kurulmuş bulunan ve Marksist eğilimli olan Polisario gerillalarını desteklerken, 1974 Ekiminde Moritanya ile Fas bölgeyi aralarında gizlice paylaştılar. İspanya Sahra’dan çekilir çekilmez de paylaşım bölgelerini işgal ettiler. Polisario da hemen mücadeleye başladı.</p>

  <p>1976 Mayısından başlayarak Polisario saldırıları, Fas’tan çok daha fakir ve zayıf olan Moritanya üzerinde yoğunlaştı. 1978 yılında Moritanya’da gerçekleştirilen bir darbeden sonra, 1979 yılında Polisario ile Moritanya hükümeti arasında bir anlaşmaya varıldı ve bu devlet Sahra’dan çekildi. Polisario ile Fas birlikleri arasındaki savaş 1980’lere kadar uzadı. 1978’de Boumedienne’in ölümünden sonra Cezayir’in Polisario’ya gönderdiği yardım azalmışsa da gerillalar Libya’dan aldıkları yardımla mücadelelerini sürdürdüler.</p>

  <p>1980’lerin ortalarında Fas Ordusu ile Polisario arasındaki savaş hızını bir ölçüde yitirdiyse de Polisario’nun toprak talepleri sürdü. Cezayir Polisario’ya desteğini devam ettirirken, Afrika Birliği Örgütü’nün (OAU) arabuluculuk çabalarının herhangi bir sonuç vermediği gözlendi.</p>

  <h6 id="sigil_toc_id_315"><a id="ncx1637"/>(v) Güney Afrika ve Namibya</h6>

  <p class="nonindent">1980’li yılların ilk yarısında Güney Afrika Cumhuriyeti’ndeki iç mücadele ve bu ülke ile komşu Mozambik, Angola ve Namibya gibi ülkelerle ilişkilerde anlaşmazlık ve çatışmalar azalmadı. Ancak bu arada Afrika Birliği Örgütü’nün Afrika’nın güneyindeki durumla yakından ilgilenmesi ve BM Güvenlik Konseyi’nin Namibya’nın bağımsızlığı ile ilgili kararlarının 1989 Nisanında uygulanmaya başlaması, engellenemeyecek gelişmeleri de birliğinde getirdi. 1989 Kasımında yapılan seçimlerde SWAPO Kurucu Meclis’te çoğunluğu eline geçirdi. Güney Afrika’daysa, beyaz azınlığın mutlak egemenliğini ve ırk ayrımını temel politikası haline getiren Cumhurbaşkanı P. W. Botha’nın yerine geçen F. W. de Klerk, beyaz egemenliğe son verecek reformlar için çalışacağına söz verdiyse de bu kez çatışmalar Afrika Ulusal Kongresi (ANC) ile Zulu Kabilesinin önderliğini yaptığı İnkhata hareketi arasında yoğunlaştı.</p>

  <p>1990’da hükümet Afrika Ulusal Kongresi üzerindeki yasağı kaldırınca, 27 yıldır hapiste bulunan siyah ulusçu önder Nelson Mandela 11 Şubat’ta serbest bırakıldı ve ırk ayrımıyla ilgili birçok yasa yürürlükten kaldırıldı. 1991 Şubatında Başkan de Klerk bütün ırkçı yasaların kaldırılacağını açıkladı. Bütün bu olumlu gelişmelere rağmen, Afrika Ulusal Kongresi ile Enkarta hareketi arasındaki çatışmalar bugüne kadar sürdü. 1993 Haziranında rengine bakılmaksızın tüm halkın katılacağı seçimlerin 27 Nisan 1994’te yapılacağı açıklandı. Bu seçimler sonucu yeni anayasayı kaleme alacak çok ırklı kurucu meclis seçildi ve Nelson Mandela başkan oldu. Böylece yeryüzünün son “resmi” ırkçı rejimi ortadan kalktı.</p>

  <h6 id="sigil_toc_id_316"><a id="ncx1641"/>(vi) Somali</h6>

  <p class="nonindent">1991 Ocak ayında General Muhammad Siyad Barre’nin ülkeden kaçmasıyla 21 yıllık tek adam yönetimi kalktı. 1991 ile 1992 yıllarında ülkedeki rakip gruplar arasındaki çatışmaların sonucu olarak 40.000 kişi ölmüş bulunuyordu. 1993 yılına gelindiğindeyse, iç savaş, kuraklık ve savaşan taraflardan kaçan mültecilerin yalnızca tüketici duruma gelmeleriyle Somali’de 1.5 milyon insanın hayatını tehdit eden açlık başladı. 1992 Temmuzunda BM Genel Sekreteri Somali’yi “hükümetsiz bir ülke” ilan etti. 1992 Aralık ayında kuruluş, ABD’nin açlıkla karşı karşıya kalanlara yiyecek yardımı yapılmasını sağlayacak uluslararası bir askeri birliğin Somali’ye gönderilmesi önerisini kabul etti. 1993 Mayısında BM Somali Birliği fazla bir direnme ile karşılaşmadan ülkeye yerleşti. Ancak kısa bir süre sonra, ülkenin en etkili çete reisi olan General Mohammad Farah Aidid, BM’nin Somali’deki varlığına karşı çıkarak BM kuvvetleriyle etkili bir mücadeleye girişti. Bu da BM’nin insani amaçlı operasyonunun başarısını engelledi ve birlik bir “işgal kuvveti” olarak değerlendirilmeye başladı.</p>

  <h4 id="sigil_toc_id_317"><a id="ncx1644"/>2. Ortadoğu</h4>

  <p class="nonindent">Ortadoğu ülkeleri, bundan önce ele alman Ortadoğu bunalımları sırasında incelenmiştir. Bu yüzden, bu bölümde, Ortadoğu’daki önemli bağımsızlık hareketleri ve bu ülkelerin karşılaştıkları sorunların bazıları üzerinde durulacaktır.</p>

  <h5 id="sigil_toc_id_318"><a id="ncx1647"/>a) Mısır</h5>

  <p class="nonindent">İngiltere’nin Mısır’a özerklik verdiği 1936 yılından İkinci Dünya Savaşı’na kadar ülkede birbiriyle çatışan üç ayrı güç görmekteyiz: Tam bağımsızlık için mücadele veren Vaft Partisi, Saray ve İngiliz etkisi. İngiltere, Mısır’a özerklik verdikten sonra ilk iki gücü birbirine düşürerek etkisini sürdürmek istemiştir. Ancak ilerleyen yıllarda, son derece savurgan bir kişi olan Kral Faruk halkın gözünden düşerken, Vaft Partisi de çeşitli suiistimallerle suçlanmaya başlandı. Bu durumda, 1952 yılının Temmuz ayında Mısır’da askeri bir darbe yapıldı. Hareketin başında önceleri General Necip ve Cemal Abdülnasır vardı, ama bir süre sonra Nasır, Necip’i tasfiye ederek iktidarda yalnız kaldı. Nasır önce krallığı, sonra da Vaft Partisi’ni kaldırdı ve İngiliz etkisini tümüyle silmeye başladı. Mısır, bu süreç içinde, ekonomik ve toplumsal kalkınma sorunlarında güçlüklerle karşılaştı. Toplumsal yapı feodal nitelikteydi ve ülke büyük olmasına rağmen, ekilebilecek toprak alanı Nil akarsuyunun vadisi ve deltasıyla sınırlıydı. Büyük ölçüde bu yüzden, 30 milyonluk bir nüfusu beslemek çok güç olduğu gibi, Nil vadisi toprakları da, geniş çiftlikler biçiminde birkaç ailenin elinde bulunuyordu. Nasır öncelikle toprak reformu sorunu üzerine gitti, çok az bedelle toprakları zorla sahiplerinin elinden aldı ve tarımda makineleşmeye önem verdi.</p>

  <p>Bu arada Nasır Mısır’ı İngiliz etkisinden kurtarmak için girişimlerde de bulunmaya başladı. 1936 yılında imzalanan ve süresi 1956’da bitecek olan ittifak antlaşmasıyla, İngiltere Süveyş bölgesinde üs kurmak ve asker bulundurmak hakkını elde etmişti. Mısır-İngiltere kondominyomunda bulunan Sudan’da da askerleri vardı. Gerçekte İngiliz etkisinden kurtulma çabaları eski yönetim döneminde başlamıştı. Kral Faruk tek taraflı olarak kondominyomu feshetmiş ve Sudan’ı ilhak etmişti. Yeni rejim İngiltere’yle görüşmelere girişti ve 1953 yılında Sudan üzerinde anlaşmaya varıldı. Bu anlaşmaya göre, Sudan’a özerklik verilecek ve bir plebisit yapılacaktı. İngiltere’nin istediği, Hindistan’da olduğu gibi Mısır’ı da ikiye bölmekti. Sudan’da da Mısır’la birleşmek isteyen Birlik Partisi ile bağımsız bir Sudan isteyen Millet Partisi olmak üzere iki parti bulunuyordu. Yapılan plebisitte Birlik Partisi’nin görüşü kazanınca, Sudan’ın Mısır’la birleşeceği sanıldı, ama Birlik Partisi programını değiştirerek bağımsız bir Sudan’da karar kıldı.</p>

  <p>Bu kararın nedenleri şunlar olabilir: (i) İngiliz yönetimi sırasında Mısır ile Sudan arasında paylaştırılmış olan Nil suları, her iki ülke için de var olmak ya da olmamak sorunuydu. Sudan bu paylaşmada haksızlığa uğradığı düşüncesinde olduğundan, İngiltere çekilince Mısır’la doğrudan görüşmelere girişti. Mısır anlaşmayı değiştirmeye niyetli olmayınca, Sudanlılar çıkarlarının bağımsızlıkla daha iyi korunabileceğine karar verdiler. (ii) Daha önce de görüldüğü gibi, Sudan’ın kuzey bölümü Müslümandı ve birleşmeyi asıl bunlar istiyordu. Güneydeki halk Mısır’la birleşmek istemiyor ve hatta güneydeki Uganda’ya katılma tehdidinde bulunuyorlardı. İşte bu nedenlerle, Sudan bağımsız olmayı tercih etti ve Mısır da bu durumu kabul etti. Böylece iki ayrı devlet bağımsız olarak uluslararası sistemdeki yerlerini aldılar.</p>

  <p>Nasır, Mısır’da iktidarı eline geçirdikten sonra, hem solun (komünistler) hem de sağın (Müslüman Kardeşler örgütü) üzerine yürüyerek her ikisini de bastırmayı bildi. Rejiminin meşruiyetini önceleri toprak reformu ve Asuan baraj projesi gibi iç politika sorunlarıyla sağlamaya çalıştı. Mısır’a Marksist olmayan bir ekonomik kalkınma ve sosyal adaleti sağlama anlayışı getirdi. Ancak ABD’nin Mısır’a tahıl ihracatını durdurmasının da etkisiyle, 1960’ların ortalarından sonra, Mısır ekonomisi bunalım içine girmeye başladı. Bu bakımdan, Nasır’a Arap dünyasında ve bu arada Mısır’da büyüklüğünü sağlayan, Arap milliyetçiliğine katkısı ile Filistin sorununa sarsılmaz bağlılığıdır.</p>

  <p>Nasır, çağlar boyunca Arap dünyasının kültürel merkezi olan Mısır’a, Ortadoğu da önemli bir rol vermeyi düşündü ve Arap Birliği’ni bu yolda kullandı. Arap Birliği’nde kısa bir süre içinde başat duruma geçerek Mısır’ın etkisinin Kuzey Afrika’dan Kuveyt’e kadar yayılmasında bu örgütü araç gibi kullandı. Bağlantısız devletlerin Bandung Konferansı’ndan sonra, Arap Birliği Batı karşıtlığı ve bağlantısızlık gibi birbirini tamamlayan temaları başarılı bir biçimde işledi. Cezayir’in bağımsızlık mücadelesinde ve İngiltere’nin Aden’deki üssünden çıkarılması çabalarındaki etkin tutumu, Mısır’a geniş bir saygınlık kazandırdı. Böylece Nasır rejimi, Arap dünyasının en uzun süren, en istikrarlı ve en çok halk desteğine dayanan hükümeti haline geldi.</p>

  <p>Nasır’ın 1970 yılında ölümünden sonra iktidara gelen Enver Sedat, ne Nasır’ın kişisel karizmasına sahipti, ne de Nasır rejiminin Arap dünyasındaki ideolojik etkinliğini sürdürebildi. Dolayısıyla, ilerde ele alınacak olan 1973 tarihli Arap-İsrail Savaşı, Sedat’a aradığı meşruiyeti sağlayan ana unsur oldu. İçerde Nasır’ın devlet sosyalizminden uzaklaşarak ülke ekonomisini yabancı yatırımlara açtı. Bölgesel planda İsrail’le ayrı bir barış antlaşması yapmanın yollarını aramaya başladı. Uluslararası alandaysa Sovyet etki alanının dışında, Mısır’ın siyasal manevra gücünü artırmaya çabaladı. Sedat dönemi, Mısır’da siyasal karışıklıklar dönemi de oldu. 1974 yılında bağnaz Müslüman grupların ayaklanmaları kanlı bir biçimde bastırıldı. Bir yıl sonra düşük ücretler dolayısıyla işçiler karışıklıklar çıkardılar ve 1977’de binlercesinin gıda destekleme programının yürürlükten kaldırılmasını protesto gösterisi yine kanlı bir biçimde ezildi. 1981 yılında bağnaz Müslüman örgütlerle Hıristiyanlar arasındaki gerginlik, sokak çatışmalarından ülke çapında ayaklanmalara kadar vardı ve 6 Ekim 1981’de Başkan Enver Sedat, aşırı İslamcı gruplar tarafından öldürüldü. Yerine, bugüne kadar Mısır’ın kaderini elinde tutacak olan Hüsnü Mübarek geçti.</p>

  <p>Mısır’ın İsrail’le ilişkilerine gelince, ilerde ele alınacak olan 1973 Arap-İsrail savaşından sonra, 18 Ocak 1974’te yapılan bir anlaşmayla, İsrail kuvvetleri savaşta işgal ettikleri Kanal’ın batı yakasından çekildiler. Bir yıl sonra varılan ikinci anlaşmayla İsrail Sina’daki petrol kuyularını bıraktı. 1977 Kasımında Enver Sedat’ın Kudüs’e yaptığı beklenmedik ve gerçekten tarihi ziyaret, iki ülke arasında 1948 yılından beri süren savaş durumunun bitip barış döneminin kurulması yolunu açtı. 26 Mart 1979’ da Mısır ve İsrail barış antlaşması imzalayarak otuz yıllık savaşı sona erdirdiler ve diplomatik ilişki kurdular. 1982 Nisanındaysa, İsrail Sina yarımadasının denetimini Mısır’a bıraktı.</p>

  <p>Mısır, 1990’larla birlikte, İslam köktendincilerinin terör saldırılarına hedef olmaya başladı ve 1993 yılıyla birlikte hükümet bu odaklar üzerine kararlı bir biçimde yürümeye başladı. Haziran 1993’te turistlere saldıran yedisi idam edildi.</p>

  <h5 id="sigil_toc_id_319"><a id="ncx1657"/>b) Irak</h5>

  <p class="nonindent">Birinci Dünya Savaşı’ndan sonra İngiltere’nin “manda” yönetimi altına giren Irak’ta, yabancı yönetime karşı direnme başlayınca, İngiltere bu rejimi kaldırdı ve 1932 yılında, bir yandan Irak’a bağımsızlık verirken, öte yandan bir ittifak antlaşmasıyla kendine bağladı. Bu antlaşmanın yerine geçmek üzere, 1948’de Irak ile İngiltere arasında görüşmeler başladı. Varılan antlaşmayla İngiltere Irak demiryolları ve Basra limanı üzerindeki denetimini bırakıyor, Habbaniye ile Şueyba’daki hava üslerini Irak’a terk ediyordu. Ancak İngiliz ve Iraklı subayların katılacakları bir Hava Savunma Kurulu Irak’ın savunma planlarını yapacak ve İngiliz subayları Irak ordusunda görevde bulunacaktı. Bu anlaşmanın imzalandığı gün Bağdat’ta halk ayaklandı ve büyük bir çatışma çıktı. Sonuçta anlaşma Meclis tarafından onaylanmadı ve İngiliz-Irak ilişkileri gerginleşti. Bu gerginlik Nuri Sait Paşa döneminde ortadan kalktı ve Bağdat Paktı’nın kurulmasından sonra, 1955 Nisanında iki ülke ilişkilerini düzenleyen bir antlaşma yapıldı. Buna göre tüm hava üsleri Irak’a devredildi ve Irak Hava Kuvvetleri’nin eğitimini İngiltere yüklendi. İngiliz-Irak ilişkilerindeki bu sıkılık, Nuri Sait Paşa iktidardan düşene kadar sürdü.</p>

  <p>1958 Temmuzunda askeri bir darbeyle Haşimi krallığı ve Nuri Sait Paşa hükümeti devrildi, Kral Faysal ile Nuri Sait öldürüldü. Devrimi gerçekleştiren iki subay, Abdülselim Kasım ile Abdülselam Arif’in araları devrimden sonra açıldı. Kasım Irak’ın bağımsız kalmasını, Arif ise Mısır’la bir federasyon kurulmasını istiyordu. Kasım Arif’i hapse attırarak Irak’ın geleceğini ele geçirdiyse de iki cepheden baskı altında kaldı: Nasırcılar ve komünistler. Bu iki uç arasında kalan Kasım yavaş yavaş komünistlere eğilim göstermeye başladı ve bu da Nasır ile arasını açtı. Milliyetçi Iraklılar da Kasım’a cephe almaya başladılar. Bu arada bir de Molla Barzani önderliğinde Kürt ayaklanması çıktı. Kasım, 1963 yılında bir ayaklanma sonucu iktidardan düşürüldü. Arif, ordu ve Baas Partisi’nin desteğiyle onun yerine geçti. Baas Partisi’ni bir kenara iterek tam bir dikta rejimi kuran Arif, 1966 yılında bir uçak kazasında ölünce yerine kardeşi Abdül Rahman Arif geçti. 1968 Temmuzunda Arif düşürüldü ve iktidarı General Ahmet Bakr ele geçirdi. 1972 Nisan ayında imzalanan Dostluk ve İşbirliği Antlaşması ile Irak-Sovyet ilişkileri güçlendirildi. Bu arada Şatt-ül Arap bölgesinde deniz ve su taşımacılığı konularında İran’la anlaşmazlığa düşen Irak, 1975’te bu ülkeyle yaptığı bir anlaşmayla İran’ın isteklerini kabul etti. Bu anlaşma, daha sonra başlayacak olan İran-Irak Savaşı’nın temelini oluşturacaktır. 1970’li yıllarda daha önce kötü olan Irak-Amerikan ilişkileri giderek düzelmeye başlarken, ülke içinde komünistlerin güçlenmeye başlaması sonucunda Sovyetler’le ilişkiler eski sıkılığını yitirmeye yüz tuttu. Ülkeyi, 1979 yılından bu yana Saddam Hüseyin yönetmektedir.</p>

  <p>Irak’ın siyasal hayatında ilginç olan nokta, 1968 yılında tam anlamıyla kurulan Baas rejiminin, daha önceki dönemlere göre alışılmadık uzun ömrüdür. Bunun nedenleri şöyle sıralanabilir: Her şeyden önce, bugünkü Irak önderliği, sosyalist ve radikal ilkeleri milliyetçi sloganlara başarılı bir biçimde bağlayarak ideoloji ve propagandayı Irak’ın siyasal platformunda etkin kılmışlardır. İkinci olarak, Baas Partisi’nin silahlı kuvvetlere sızması ve büyük bir bölümünü denetlemesiyle, sistem askerileşmiştir. Yasama ve yürütme yetkilerini elinde bulunduran Devrim Komuta Konseyi sivil ve askeri üyelerden oluşmaktadır ve anayasaya göre yasama yetkisini elinde bulunduran Ulusal Konsey toplanamamaktadır. 500.000 üyeye sahip olan, hemen hemen tüm siyasal kuruluşları denetleyen, militan bir Filistin destekçisi olan, Irak petrolünü 1972’de millileştirip toprak reformu yapan Baas Partisi, Irak’ta güçlü bir siyasal örgüt biçimine dönüşmüştür. İşte Saddam Hüseyin böylesine bir güç piramidinin en üstünde, bugün tüm Batılı devlet adamlarıyla alay eder biçimde iktidarını sürdürmektedir. Irak’taki 1980 sonrası gelişmeler başka bir bölümde ele alınacaktır.</p>

  <h5 id="sigil_toc_id_320"><a id="ncx1662"/>c) Suriye</h5>

  <p class="nonindent">İkinci Dünya Savaşı’ndan 1971’de Hafız Esad iktidarı ele geçirene kadar Suriye politikasının en belirgin özelliği, istikrarsızlıktır. Yalnızca 1949 yılında üç tane askeri darbe yapılmış ve dönemin güçlü yöneticisi Şişakli 1954 yılında iktidardan düşürülmüştür. 1963 yılında yeni bir darbeyle Baas Partisi iktidarı ele geçirmiş, 1966’da Baas Partisi’nin daha militan kanadı iktidara gelmiş ve bunu 1971 yılında Hafız Esad’ın “düzeltimci hareketi” izlemiştir.</p>

  <p>Bu istikrarsızlığın önemli bir nedeni, Suriye politikasının hâlâ aile ve klan dayanışmasıyla belirlenmesiyse de, bizim açımızdan üzerinde durulması gereken unsur, Suriye politikasına dış müdahalelerdir. Osmanlı yönetimi altında, Suriye bir bütün halinde bölünmeden yönetilmiş ve ortak yasa ve kurallara bağlanmıştı. Fransa ise bölgede bir “böl ve yönet” politikası izledi ve Suriye’yi beş ayrı yönetimsel birime ayırdı. Her birimin yapısal zayıflığı, Fransa’nın çıkarlarının daha kolay gerçekleştirilmesini sağlayan bir unsur oldu. Bağımsızlıktan sonra da, dış siyasal etkilere açık olması, Suriye’ye aradığı istikrarı uzun süre getiremedi. Fransa azınlık gruplarını destekleyerek bunlar üzerindeki etkisini sürdürmeye çalıştı. ABD, özellikle 1950’lerdeki müdahaleleriyle sivil hükümetlerin istikrarını bozdu. İngiltere’yle olan sıkı bağlarıyla Irak ve Ürdün Suriye’nin iç sorunlarına karışarak bölgesel çıkarlarını kollamak istediler. Sovyetler Birliği, Suriye Komünist Partisi’ni destekledi ve askerlere silah yardımında bulundu. 1948 Arap-İsrail Savaşı’nda Suriye ordusunun başarısızlığı, sivil otoritelerle askeriyenin arasını açtı. Askeriye sivil otoriteyi İsrail tehdidini hafife almak ve güçlü bir ordu kurmamakla suçlarken, sivil otorite askeriyedeki çürüme ve bozukluklara dikkat çekmeye başladı. Tüm bu olumsuz gelişmelerin sonucu, daha geniş bir Arap birliği çağrısında bulunanlarla, Baas Partisi’nin güçlenmesidir.</p>

  <p>Suriye politikasındaki istikrarsızlığın bir başka nedeni de nüfusun ancak % 15’ini oluşturan ve Şiiliğin bir kolu olan Alevilerin, Suriye politikası ve silahlı kuvvetlerindeki büyük ve üstün egemenliğidir. Suriye nüfusunun % 3’ünü Dürziler, % 8’ini Hıristiyan Araplar ve geriye kalanını da Sünni Müslümanlar oluşturmaktadır.</p>

  <p>Hafız Esad’ın, Baas Partisi’nin önderi olarak 1971 yılında iktidara gelmesiyle Suriye politikasında belirli bir istikrar da yerleşmiştir. Böylece Baas’ın sol kanadının üstünlüğü dönemi sona ermiş ve daha ılımlı kanadı iktidara gelmiştir. 1972 yılında, içinde Arap birlikçilerinin, sosyalistlerin ve komünistlerin de bulunduğu, ama Baas Partisi’nin egemen olduğu “Ulusal Cephe” Suriye’nin en yüksek siyasal organı oldu. 1971’de sağa doğru bir dönüş görülmüşse de, Suriye temelde sosyalist eğilimli bir ülke olmaktan çıkmamıştır. Hükümet, dağılana kadar Sovyet yardımına bağımlı ve merkezi bir biçimde planlanan bir ekonomik politikaya bağlılığını sürdürmüştür.</p>

  <p>Dış politikada Esad’ın tuttuğu yol, sol kanat seleflerininkinden bazı farklılıklar gösterir. Her şeyden önce, siyasal ve ideolojik eğilimlerine bakılmaksızın, Arap devletlerinin çoğunluğuyla iyi ilişkiler kurma yoluna gidilmiştir.</p>

  <p>Sonunda yenilmiş olmalarına rağmen, 1973 yılında Golan tepelerine yaptıkları sürpriz saldırı, Suriye ordusunun kendine güvenini artırmıştır. Çünkü İsrail’in yenilmezliği miti, bu saldırının, kısa süreli de olsa, başarısıyla ortadan kaldırılmıştır. ABD ile bozuk ve kesik olan ilişkiler, yavaş yavaş düzeltilmeye başlamış ve 1973 yılında, yedi yıllık bir aradan sonra, ilk Amerikan Büyükelçisi Şam’a gelmiştir. Suriye, Arap komşularına karşı tedbirli bir dış politika izlemesine rağmen, 1970’lerdeki Lübnan iç savaşına, biraz da istemeyerek, karışmak zorunda kalmıştır. İdeolojik amaçlarla, sempatisi Müslüman-solcu-Filistinli koalisyonundan yanaydı ve bu koalisyonu silahla da desteklemekteydi. Ancak çatışmanın genişlemesinden korktuğu için, zaman zaman taraflar arasında arabuluculuk görevi de yaptı, öteki ülkelerdeki gelişmeler ve Lübnan iç savaşı, daha sonra ele alınacak olan Ortadoğu bunalımları bölümünde görülecektir.</p>

  <h3 id="sigil_toc_id_321"><a id="ncx1670"/>Bağlantısızların Dünya Politikasındaki Yeri</h3>

  <p class="nonindent">Uluslararası ilişkiler uzmanları, Batı Bloku’na birinci, Doğu Bloku’na ikinci, bu ikisinin dışında kalan devletler grubunaysa Üçüncü Dünya adını yakıştırmışlardı. İlk ikisi pek kullanılmadıysa da Üçüncü Dünya yakıştırması yerleşti. Bugün Doğu Bloku’nun ortadan kalkmasıyla Üçüncü Dünya’nın da pek bir anlamı kalmış değildir. Ancak Bağlantısızlar da denen (belki de daha doğru bir kullanım) bu devletler grubunun 1950’lerin ortalarıyla 1990’ların başı arasında tarihsel işlevleri olmuştur. Bu bakımdan, temel özelliklerinin verilmesi, dünya tarihinin anlaşılması için gereklidir.</p>

  <p>Bağlantısız devletler arasında çeşitli ayrılıklar ve hatta yer yer çatışmalar ortaya çıkmamış değildir. Çatışmaların işbirliğini gölgede bıraktığı bile söylenebilir. Bu yüzden, bu devletlerin dünya politikasında etkili olmadıkları ya da en azından bloklar kadar etkili olmadıkları, yanlış bir değerlendirme değildir. Ancak uzun vadeli bir açıdan bakıldığında, aralarındaki işbirliği ve ortak bilincin bu ayrılık ve çatışmaları ikinci plana düşürecek ölçüde geliştiği zamanlar da olmuştur. Çünkü, çok kısa bir anlatımla, bağlantısız devletlerin hemen hemen tümü, Avrupa emperyalizminin ve beyaz adamın egemenliği altında yaşamışlar, bağımsızlık için mücadele vermişler ve yirminci yüzyılın ikinci yarısında azgelişmişliğe karşı savaş açmışlardı.</p>

  <h4 id="sigil_toc_id_322"><a id="ncx1674"/>1. Bağımsızlık ve Güçlükler</h4>

  <p class="nonindent">Modern anlamda Asya-Afrika milliyetçiliğinin üç önemli unsuru vardır: (i) Yabancı yönetim ve egemenliğine karşı mücadele; (ii) beyaz insanla eşit kabul edilme ve böyle davranılma; (iii) geri kalmış ülkelerin en kısa zamanda kalkındırılıp yirminci yüzyıl düzeyine yükseltilmesi.</p>

  <p>Böyle anlaşıldığı zaman, Asya-Afrika milliyetçiliği yalnız Batı emperyalizmine karşı bir mücadele değil, aynı zamanda olumlu bir yön olarak Asya ve Afrika toplumlarının modern ekonomik ve siyasal toplumlar biçimine getirilmesi sürecinin itici gücüdür ve bu anlam, yani milliyetçiliğin modernleşmeye dönük cephesi, bağımsız Asya ve Afrika dinamiğinin anlaşılmasında son derece önemlidir. Bu noktada, Asya-Afrika milliyetçiliğini, yirminci yüzyılda tutucu bir nitelik alan Avrupa milliyetçiliğinden ayırmak ve birincisinin İkincisine bir tepki olarak doğduğunu unutmamak gerekir.</p>

  <p>Asya-Afrika devletleri, siyasal bağımsızlığa kavuşmalarından sonra karşılaştıkları güçlükleri dikkate alarak, bağımsızlığın asıl amaç olmadığını, ancak birinci adımı oluşturduğunu anlamışlardır. Siyasal istikrarlarını sağlamak ve ekonomik kalkınmalarını gerçekleştirmek için aralarında birlik oluşturmaları gerektiğini de anlamışlardır. Kısacası, Asya-Afrika milliyetçiliğinin yeni bir yönü, biraz da çelişkili olarak, uluslararasıcılığı ortaya çıkmaktadır. Çünkü özellikle Afrika ve Ortadoğu devletleri arasındaki siyasal sınırlar, sömürgeci devletler tarafından, ekonomik bütünlük, yeterlilik ve etnik özellikler pek dikkate alınmadan, rasgele çizilmişti. Böyle olunca, ülkeler arasında ekonomik, siyasal, kültürel işbirliği ve giderek bölgesel birlikler, teknik bir zorunluluk olmaktadır. Bu, iki süper güç egemenliğinin ortadan kalktığı bugün belki daha da geçerli hale gelmiştir. Ancak büyük ekonomik ve siyasal birlikler kurma yolundaki en önemli engel, ekonomileri hâlâ büyük ölçüde tarıma bağlı olan bu devletlerin, ekonomik bakımdan eski sömürgeci devletlere dayanmaları, onların keyfi etkilerine hâlâ açık olmalarıdır. Kısacası, siyasal bağımsızlıklarını kazanmışlarsa da ekonomileri “sömürge” durumunu bir ölçüye kadar korumaktadır. Sermaye çok yavaş biriktiğinden dış yardıma bağlılık bir zorunluluk olmakta ve bu dış yardım da büyük ve güçlü devletlerden gelmektedir. Bunun, güçlü Batılı devletleri, azgelişmişler karşısında ne denli avantajlı bir konuma getirdiğini belirtmek bile gereksizdir.</p>

  <p>Bu nedenlerle, Asya-Afrika devletlerinin büyük bir çoğunluğu kendilerine “proleter uluslar” demektedirler. Kendilerini, büyük ve zengin ülkelerin ekonomik ve siyasal egemenliği altında ezilen yeni bir toplumsal grup olarak görme eğilimindedirler. Asya-Afrika ülkelerinin çoğunluğunun yönetici ve kuramcılarına göre, yirminci yüzyılda “proleter uluslar” Kal Marx’ın “proletarya”sının görevini üzerlerine aldıklarına göre, gelişmiş ülkelerin proletaryasına çok az tarihi görev düşmektedir. Bağlantısız devletler kuramcılarına göre, gelişmiş ülke işçisi üç bakımdan emperyalizmden yararlanmıştır ve bunun sürdürülmesinde çıkarı vardır: (i) Gelişmekte olan ülkelerin ihraç ettiği hammadde ve tarım ürünleri, işlenmiş eşyaya oranla son derece ucuzdur ve aradaki farkın bir bölümü de gelişmiş ülke işçisinin ücretine eklenmektedir. (ii) Endüstri, ticaret ve mâliyede kazanılan büyük servetler, toplumsal yardım ve vergilerle toplumun her kesimine dağılmış ve bu servet yeniden yatırıma dönüştüğünde, artan işçi nüfusuna iş alanları açılmıştır. (iii) Son olarak, büyük ve üstün devletlerin yurttaşları sıfatıyla, öteki uluslar üzerinde ırksal üstünlük taslamaktadırlar. Gelişmiş ülkelerin işçisi bu nedenlerle nasıl devrimci niteliğini yitirmişse, bağlantısız ülkelerin çoğunluğunun gözünde Sovyetler Birliği de devrimci değildi. Çünkü artan zenginliğini uluslararası alanda prestij ve siyasal güç kazanmak için kullanmakta ve böylece on dokuzuncu yüzyılın kapitalist taktiğini uygulamaktaydı. Bu yüzden, ÇHC Asya-Afrika ülkelerine Sovyetler’den daha yakın gelmekteydi. Bunun en önemli nedeni, ÇHC’nin Sovyetler’e göre fakirliği ve ekonomik gelişme yolundaki çabalarının Asya-Afrika uluslarının sorunlarına daha uygun düşmesiydi. Bir başka neden, ÇHC’nin sömürgecilik sorunlarında Sovyetler’den daha etkin bir tutum takınmasıydı. Üstelik Çin, Sovyetler Birliği’nin aksine, Batı’nın sömürgesi olmuş ve bu durumdan ancak İkinci Dünya Savaşı’ndan sonra kurtulmuştu.</p>

  <h4 id="sigil_toc_id_323"><a id="ncx1680"/>2. “Olumlu Tarafsızlık”</h4>

  <p class="nonindent">Bağlantısız ülkeler, Avrupa devletleri arasındaki siyasal oyunlar ve iki “süper” devlet arasındaki çekişme ile ilgilerinin olmadığını söylemekteydiler. Onlara göre en önemli sorun, dünyanın aç olan yarısının geleceğidir. Böylece, uluslararası politika ve olaylara bakış açıları, kendi toplumsal durumlarının bir yansıması olmaktadır. Ulusal bağımsızlıksa bu sürecin, yani kalkınmanın başlangıcıdır. Bağlantısızlar, her iki bloktan da uzak durmakla birlikte, kendilerini yalnızlığa itmek istememekte ve bunun olanaksızlığını da bilmekteydiler. Dünyanın globalleşmesi, büyük devletlerden uzak ve yalnızcı bir politika izlenmesini mümkün kılmamaktaydı. Ancak bağlantısızlar, daha çok azgelişmiş ülkeler arasındaki işbirliğine önem vermekteydiler.</p>

  <p>Asya-Afrika devletleri arasında öncü rolü, kuruluşundan sonra bir süre tam anlamıyla tarafsız bir politika izlemiş olan, ancak tarafsızlığı İsviçre ya da İsveç gibi “olumsuz” değil (uluslararası politikada edilgin bir rol almak ve hiçbir bağlantıya girmemek) etkin yani “olumlu” biçimde yorumlamış olan Hindistan yapmıştır. Soğuk savaşı şiddetle reddeden devletse Yugoslavya olmuştur. Bu devlet tutarlı bir bağlantısızlık doktrini geliştirmiş, önce Balkanlar’da ve daha sonra Avrupa dışında soğuk savaşı yumuşatma yollarını aramıştır. Ayrıca Başkan Tito’nun Nasır ile kurduğu yakın ilişkiler, Mısır’ın dış politikasını da Yugoslavya yönünde etkilemiştir. Böylece bağlantısızlık hareketi ilk başladığı zaman Yeni Delhi, Belgrad ve Kahire, uluslaşmanın ve bağlantısızlığın hem kaynak hem de hız aldığı merkezler olmuşlardı. Bu devletlerin girişimleri, yeryüzünün her yanında benliklerini bulmaya çalışan ulusları etkilemiştir.</p>

  <h5 id="sigil_toc_id_324"><a id="ncx1684"/>a) Bandung Konferansı</h5>

  <p class="nonindent">1955 yılına gelindiğinde, yeni bağımsızlığını kazanan Asya-Afrika devletleri, kendilerini yeryüzünde bağımsız bir güç olarak ilan edecek kadar çoğaldılar ve güven kazandılar. Bunun üzerine, Endonezya’nın Cava adasındaki Bandung kentinde bir araya geldiler. Konferansa yön verecek olan ilkeler, bir yıl önce Tibet üzerindeki Çin-Hint çatışmasının sonucunda iki devlet arasında ilan edilmiş bulunan “barış içinde bir arada yaşama” ilkeleriydi. Hazırlık toplantısında, kimlerin davet edilip kimlerin edilmeyeceği konusunda tartışma çıktı ve sonunda İsrail’le birlikte iki Kore devleti ve Formoza’nın davet edilmemesi kararlaştırıldı.</p>

  <p>Bandung’da gerek izledikleri dış politika, gerekse çıkarları açısından aralarında büyük farklar olan devletler bir araya geldiler. Bu durum konferansın genel havasını etkiledi ve birçok konuda anlaşmazlıklar çıktı. ÇHC ve tarafsız dış politika izleyenler, genel sorunlar üzerinde durup konferanstan bir birlik çıkarmayı amaçlarken, öteki katılanlar tartışmalı güncel sorunlar üzerinde durulmasında ısrar ettiler. “Sömürgecilik” terimi üzerinde bile tartışma çıktı. Konferansa katılan bazı devletler, Batı emperyalizminin yanında yeni Sovyet tipi sızma, bölücü faaliyetlerde bulunma ve güç kullanmayı da bu kavram içine almaya çalıştılar. Sonunda “barış içinde bir arada yaşamanın” beş ilkesini de içeren on temel nokta üzerinde anlaşmaya varıldı.</p>

  <p>Bandung Konferansı, Asya-Afrika tipi bağlantısızlık ile Doğu Bloku tipi “barış içinde bir arada yaşama” arasında bir uzlaşmaya dayandığından, dünya politikasında barıştan yana etkili bir güç oluşturma anlamındaki “olumlu” tarafsızlığın tam bir anlatımı sayılamaz. Konferans sonunda yayımlanan bildiri, “olumlu” ilkeleri ilan etmiş olmasına rağmen, uygulamada vurgu daha çok “olumsuz” yön üzerindeydi. Örneğin içişlerine karışmama, büyük devlet savunma düzenlemelerinin içine girmeme gibi. Ancak tüm tartışmalara ve “olumsuz” yönlerine rağmen, Bandung Konferansının ilkeleri, tarihsel bir dönemin, bağlantısız devletlerin dünya politikasına ağırlıklarını koymaya başlamaları döneminin açılmasına katkıda bulunmuştur.</p>

  <h5 id="sigil_toc_id_325"><a id="ncx1689"/>b) BM’de Bağlantısızlar</h5>

  <p class="nonindent">Bandung Konferansı ile 1960 yılı arasında Afrika’da çok sayıda sömürge bağımsızlığını kazandı. 1960’a gelindiğinde, İkinci Dünya Savaşı’ndan sonra bağımsızlığını kazanmış olan devletler BM’nin kurucu 52 üyesinin sayısını aştılar. Böylece BM’de ve özellikle Genel Kurul’da büyük devletlerle Avrupa devletlerinin üstünlüğü yavaş yavaş ortadan kalkmaya başladı. Bir bakış açısına göre, Asya-Afrika devletleri BM’nin gücünü artırmıştı. Çünkü bunların BM’nin amacı konusundaki anlayışları, blok politikası izleyenlerin aksine, uluslararası işbirliğinden yanaydı. Ayrıca BM “arenasını” soğuk savaşta avantaj sağlamak için, yani bir propaganda alanı olarak değil, fakirlikle savaşı ortadan kaldırmak için kullanmak istemekteydiler. BM’ye büyük devletlerden daha çok önem vermekte ve etkili olduğuna inanmaktaydılar. Yalnız kendi bağımsızlıkları bile bunu kanıtlamaktaydı. Bir başka bakış açısına göreyse BM’de Asya-Afrika devletlerinin çoğunluğu sağlamaları, bu kuruluşu zayıflatmış ve işlemez hale getirmişti. Büyük devletler arasında anlayış birliğine dayandırılan ve onlarla etkinlik kazanan asıl özelliği yavaş yavaş ortadan kalkmakta ve büyük devletler açısından zorunlu hale gelen “veto” uygulamasıyla kuruluş işlemez hale gelmekteydi.</p>

  <h5 id="sigil_toc_id_326"><a id="ncx1692"/>c) Bağlantısızlığın Gelişmesi</h5>

  <p class="nonindent">Bandung Konferansından sonra bağlantısız devletlerin sayısı hızla arttı. İlerde yapılacak konferansa hazırlık olmak üzere, 1961 yılında Belgrad’da Bağlantısızlar Hazırlık Konferansı toplandı. Bu toplantıda, ilerde Kahire’de yapılacak konferansa davet edilecek olan ülkelerin şu ilkelere uygun hareket etmiş olmaları gerektiği belirlendi:</p>

  <p>1. Konferansa katılacak her devlet, farklı toplumsal ve siyasal yapılara sahip ulusların barış içinde bir arada yaşamalarına dayanan bağımsız bir politika izlemiş olmalıdır.</p>

  <p>2. Ulusal kurtuluş ve bağımsızlık mücadelelerini sürekli desteklemiş bulunmalıdır.</p>

  <p>3. Askeri paktlara ve Doğu ile Batı arasındaki soğuk savaş çatışma ve düzenlemelerine katılmamış olmalıdır.</p>

  <p>4. Eğer katılacak bir devlet büyük devletlerden biriyle ikili antlaşma yapmış ya da bölgesel bir savunma paktının üyesi olmuşsa, soğuk savaş içinde yer almamış olmalı ve Doğu-Batı mücadelesine katılmamış bulunmalıdır.</p>

  <p>5. Soğuk savaşa taraf olan herhangi bir devletin yararına olacak askeri üslere topraklarında yer vermemiş olmalıdır.</p>

  <p>Bu noktalar, bağlantısız devletlerin tanımını da yaptığından önemlidirler. Ancak bu tarihten sonra, bağlantısızlar içinde yer alan ülkelerin değişen nitelikleri, hareketin anlamına zarar verecek nitelikte olmuştu, örneğin Sovyet işgali altında bulunan ve dış politikasını tümüyle Sovyet doğrultusunda yürüten Afganistan ile ABD’yle çok sıkı ilişkiler içinde bulunan Suudi Arabistan’ın bağlantısızlar içinde bulunması, yukardaki noktalara tümüyle ters düşmekteydi.</p>

  <p>Belgrad Konferansında alınan ve yukardakilerin de içinde bulunduğu 27 karar içinde 16’sı dolaylı ya da dolaysız BM Antlaşması’nın maddelerine atıfta bulunuyordu. Bu ve bunu izleyen bağlantısızlar konferanslarında açıkça ortaya çıktı ki “tarafsızlık” ve “bağlantısızlık” tüm Asya-Afrika dünyasında egemen olan diplomatik felsefeydi. 1964 yılının Ekim ayında 60 devlet Kahire’de toplandıkları zaman, bu sayı dünyadaki bağımsız devletlerin yarısıydı. Aralarındaki tüm anlaşmazlıklara ve hatta yerel çatışmalara rağmen, genel uluslararası sorunlarda ortak görüşlere sahip ülkeler artık dünya devletlerinin yansını oluşturuyordu. Bu devletler, ayrıca, önemli bölgesel ve uluslararası sorunlara ağırlıklarını koymak istiyorlardı.</p>

  <p>Bağlantısızlar, aralarındaki anlaşmazlıklar, silahlı çatışmalar ve ekonomik kalkınmalarını gerçekleştirecek dış yardım açısından, hâlâ büyük ve kalkınmış devletlere bağımlı olmaları yüzünden, uluslararası politikada bloklar kadar ağırlıklı olamadılar. Ancak 1960 yılından sonra bağımsızlıklarını kazanan hemen hemen bütün devletlerin, en azından bağlantısız bir dış politika izlemek istediklerini açıklamaları ve bu yolda çaba göstermeleri, bu hareketin bazı çıkarlara cevap verdiğini ortaya koymaktaydı. Bağlantısızların 1970 Eylülünde Zambia’nın başkenti Lusaka’da yaptıkları üçüncü toplantı sonunda yayımlanan “Barış, Bağımsızlık, İşbirliği ve Uluslararası İlişkilerin Demokratikleştirilmesi Üzerine Lusaka Deklarasyonu” bu özlemi kararlı bir biçimde bir daha ilan etmişti. Bağlantısızlara göre böyle bir politikanın yararları şu biçimde özetlenebilir: (i) Hareket serbestliği ve bağımsızlığın korunması, (ii) küçük devletlerin kendilerini hiç ilgilendirmeyen uluslararası sorunların dışında tutulması, (iii) bölgesel sorunların çözümünü daha da zorlaştıran ittifak düzenlemelerinden kaçınılması, (iv) zaten yetersiz olan kaynakların askeri amaçlara harcanmasının engellenmesi ve (v) her iki bloktan da yardım alma olanağının sağlanması.</p>

  <p>Ancak şu da var ki, bağlantısızların bugüne kadar bu avantajlardan yararlandıklarını ve böylece kuramı uygulamaya geçirdiklerini söylemek zordur. Bağlantısız devletlerin büyük bir bölümü, harcamalarının küçümsenmeyecek bir kısmını askeri amaçlar için yapmakta, büyük endüstri devletlerinden silah satın almakta ve bu silahları birbirlerine karşı kullanmaktadırlar. Böyle olunca, hareket serbestlikleri de azalmaktadır. Ancak bu durum hareketin tarihi önemine gölge düşürmemelidir. Çünkü barış, işbirliği, yaratıcı amaçlar için üretim, insanın tutsaklıktan kurtuluşu ve gelişmesi gibi insanlık tarihi kadar eski özlemlerin, tarihte belki de ilk kez, tek tek idealistler, ütopik mezhepler ve hatta belirli akım ve uluslar tarafından değil, dünya nüfusunun çoğunluğu tarafından ele alınması ve bayraktarlığının yapılmasının, İkinci Dünya Savaşı sonrası dünyasının önemli özelliklerinden biri olduğu söylenebilir.</p>

  <p>Bundan sonra bağlantısızlar, 1973’te Cezayir’de, 1976’ da Colombo’da, 1979’da Havana’da ve 1986’da Harare’de toplandılar. Son toplantıya 101 ülkenin katıldığı düşünülürse, dünya ülkelerinin % 60’ının bağlantısız bir politika izlediği ortaya çıkmaktaydı. Ancak 1990’ların şaşırtıcı gelişmeleri ve özellikle Sovyet blokunun dağılmasıyla bağlantısızlık hareketi de ivmesini yitirmiş ve ancak tarihsel bir döneme, etkisini her zaman duyacağımız damgasını da vurmuştur.</p>

  <h2 id="sigil_toc_id_327">VI. LATİN AMERİKA</h2>

  <p class="nonindent">Latin Amerika ülkeleri bağımsızlıklarını 1945 yılından çok önce, on dokuzuncu yüzyılın başlarında almışlarsa da yeni bağımsızlıklarına kavuşan Asya ve Afrika ülkeleriyle ekonomik ve toplumsal bakımlardan birçok benzerliklere sahiptirler. Tıpkı Asya ve Afrika ülkeleri gibi, dünyanın geriye kalan bölgelerine yiyecek ve hammadde ihraç etmektedirler. Muz, kahve, şeker, et ve çeşitli madenler gibi ihraç mallarının fiyatları dünya piyasasında sürekli dalgalanmakta ve bu durum Latin Amerika ülkelerinin ekonomilerine zarar vermektedir. Ayrıca Asya-Afrika ülkeleriyle Latin Amerika arasında bir başka benzerlik, ırksal olarak farklı toplumsal bileşimlere sahip olmalarıdır: Yerli beyazlar (Creole), Avrupa’dan göç edenler (Arjantin’deki İtalyanlar gibi), yerli kökenliler ve siyah derililer (Haiti ve Brezilya’da olduğu gibi).</p>

  <p>Latin Amerika ülkeleri kurumsal olarak seçilmiş parlamento ve yöneticilere dayanan demokrasilere sahip olmakla birlikte, çok sık olarak askeri diktatörler tarafından yönetilmektedirler. O kadar ki, ne zaman bir subay iktidarda bulunanı alaşağı edecek kadar kendini güçlü hissederse, harekete geçmekte duraksamamaktadır. Bu durum, çoğu Afrika ülkeleriyle başka bir benzerliği vurgulamaktadır. Üstelik uzun Avrupa sömürgeciliği, tıpkı Afrika’da olduğu gibi, Latin Amerika’yı da çok sayıda siyasal birimlere bölmüş bulunmaktadır, özellikle İspanya’nın bölücü ve baskıcı yönetimine, bir de yüksek dağlar ve tropik ormanlar gibi insan topluluklarını birbirinden ayırarak birbirlerini tanımalarını engelleyen coğrafi özellikler eklenince, Latin Amerika 20’den çok cumhuriyete bölünmüş, Kuzey Amerika’daki birleşme ortaya çıkmamıştır.</p>

  <h3 id="sigil_toc_id_328"><a id="ncx1711"/>Latin Amerika ve ABD</h3>

  <p class="nonindent">Latin Amerika ülkeleri ABD’ye karşı geleneksel bir gıpta, kuşku ve yabancılık duymaktadırlar. Onlara göre ABD güçlü, zengin ve müdahalecidir. Başkan Roosevelt’in 1932 sonrasında izlediği “iyi komşuluk politikası”, Latin Amerika halklarının bu duygularını törpülemek amacını güdüyordu. Savaştan sonra kurulan Amerikan Devletleri Teşkilatı (OAS: Organization of American States) bir ittifaktan daha gevşek olup, tüm önemli ve ortak sorunlarda Kuzey, Orta ve Güney Amerika ülkeleri arasında bir dayanışma ortamı sağlamayı amaçlıyordu. Ancak kuruluş, bu bölgelerde Amerikan etkinliğinin bir çerçevesi olmaktan kurtulamadı. 1962 Küba bunalımı sırasında kuruluşun Amerikan çıkarları doğrultusunda nasıl kullanılmaya çalışıldığını daha önce gördük. Daha sonra Başkan Kennedy tarafından ilan edilen ve Latin Amerika ülkelerine Amerikan yardımını öngören “İlerleme İçin İttifak” (<em>Alliance for Progress</em>) başarılı olamamış ve düş kırıklığı yaratmıştır. Latin Amerika ülkelerinin ABD’ye karşı duydukları kuşkuların yumuşatılması başarılamadığı gibi, çoğu Latin Amerika ülkesine köklü bir biçimde yerleşmiş olan oligarşiler, ilerici hareketlerin engelleyicisi olmuşlardır.</p>

  <p>“İlerleme İçin İttifak” 10 yıllık bir süre için 20 milyar dolarlık Amerikan yardımı ve yılda 300.000.000 dolarlık özel sermaye yatırımı, 1946-1960 arasında kıtaya yapılan yıllık yardımı dört katına çıkarmayı öngörüyordu. Buna karşılık olarak, Latin Amerika ülkeleri on yıl içinde 80 milyar dolarlık yatırım yapacaklar ve toprak, vergi ve öteki toplumsal ve ekonomik nitelikte reformlara girişeceklerdi. Bunların bir sonucu olarak bu ülkeler yılda % 5 oranında büyüyeceklerdi. Plan daha başlangıcında büyük güçlüklerle karşılaştı. Washington’daki bürokratik mekanizma planın zamanında işlemesini engelledi. Brezilya, Arjantin ve Meksika kendi kalkınma planlarının uluslararası düzeyde tartışılmasına ve incelenmesine razı olmadılar, en önemlisi, Latin Amerika ülkelerinin bir bölümü planda sözü edilen reformları çıkarlarına aykırı bulup uygulamadılar. ABD’nin bu plandan asıl amaçladığıysa, düzenli, istikrarlı ve böylece Castro tipi devrimlerin yer almadığı bir Latin Amerika’nın kurulması ve sürdürülmesiydi.</p>

  <p>1960’larla birlikte ABD’nin dış ticareti açık vermeye başladı ve bunun ilk kurbanlarından biri de Latin Amerika oldu. Amerikan Ticaret Bakanlığı’nın Latin Amerika’ya yapılacak yardımlarla ilgili olarak aldığı bir karara göre, bu ülkeler ABD’den aldıkları yardımları tümüyle Amerikan ihraç mallarının alımında kullanacaklardı. Bu kısıtlayıcı ticaretin de etkisiyle, 1960’ların ortalarına gelindiğinde, plan amacına varamadı; Arjantin, Brezilya ve Şili gibi ülkelerde korkunç bir enflasyon baş gösterdi. Üstelik bu yardım programı Latin Amerika insanının tüketim alışkanlıklarını da değiştirmiş ve yükseltmişti. Bu olumsuz durumun yarattığı karışıklıklar önce Karayip Denizi’ndeki Dominik Cumhuriyeti’nde olaylara yol açtı.</p>

  <p>Dominik, 1940 yılından beri Rafael Trujillo adlı bir diktatörün acımasız yönetimi altındaydı. 1961 Mayısında bir suikastçı tarafından öldürülünce, geçici bir hükümet kuruldu ve Başkan Kennedy bu hükümeti korumak için Amerikan deniz piyadelerini adaya gönderdi. 1962 Aralık ayında Juan Bosch’un Reform Partisi seçimlerde oyların % 60’ını alarak iktidara geldiyse de 1963’te tutucu işadamları, toprak sahipleri ve Kilise’nin desteğindeki bir darbeyle düşürüldü. Reid Cabral’ın cunta yönetimi, halk desteği olmamasına rağmen, ABD tarafından desteklendi. Cabral 1965 seçimlerinde başkanlığa adaylığını koyup ABD de rejimine 5 milyon dolar yardım verince, Rosch taraftarları ayaklandılar ve kanlı sokak çatışmaları başladı. ABD, bir başka Castro tipi devrimi engellemek amacıyla, 23.000 kişilik bir askeri birliği başkent Santa Domingo’ya gönderdi. Bu müdahaleye uluslararası bir nitelik vermek için de Amerikan Devletleri Teşkilatı’na başvurdu ve çok az bir oy farkıyla OAS müdahale kararı verince, tutucu askeri rejimlere sahip beş ülke yardım gönderdi. Bu kuvvetler sayesinde ortalık yatıştı ve 1966 yılında yapılan seçimlerde Joaquin Balaguer’in başkanlığında tutucu bir hükümet işbaşına geldi. Ancak bundan sonra da Dominik Cumhuriyeti’nde siyasal istikrar sağlanamadı. Dominik müdahalesi, ABD’nin Vietnam harekâtının Karayip Denizi’ndeki mikro düzeyde bir benzeri olarak görülebilir. Her ikisi de ABD’nin uluslararası prestijine ağır darbe olmuştur.</p>

  <p>“İlerleme İçin İttifak” planının başarısızlığı karşısında Nixon yönetimi seçeneksiz kaldı. Venezuela, Kolombiya, Guatemala ve Bolivya gibi ülkelerde terörizm ve gerilla faaliyetleri artınca, Nixon Latin Amerika ülkelerine gönderdiği silah sayısını artırdı. Bu ortamda dikkatler Dominik’ten Şili’ye çevrildi. Latin Amerika ülkelerinin çoğunluğunun aksine, Şili uzun bir parlamenter hükümet geçmişine ve yüksek bir ulusal gelire sahipti. Yine uzun bir süreden beri, Sosyalist Parti, Komünist Parti’den daha çok halk desteğine sahipti. 1970 yılında Sosyalist Parti başkanı Salvador Allende, sol kanat partilerin koalisyon adayı olarak seçimlerde aldığı % 40 oyla başkanlığa seçildi. Kıtada serbest seçimlerle iktidara gelen ilk sosyalist olarak, Allende ortaya ABD için alışılmamış bir sorun çıkardı. ABD için ikilem, Allende bir milyar dolarlık Amerikan yatırımlarını devletleştirmeye ve Küba ile Sovyetler Birliği gibi devletlerle ilişkilerini geliştirmeye başlayınca, somut bir biçimde ortaya çıktı. 1971’deki yerel seçimlerde Şilili seçmenler Allende’nin koalisyonuna desteklerini artırarak, uyguladığı politikayı benimsediklerini gösterdiler. ABD ise Şili’ye yaptığı tüm yardımları ve kredileri keserek tepkide bulundu. Bu arada Allende de koalisyonu içindeki tutucu ve aşırı solcu güçlerin baskısı altına girdi. Aşırı sol, Allende’nin muhalefetine rağmen, sosyalist programın yavaş yürütüldüğünü ileri sürerek, geniş toprakları zorla ele geçirmeye başladı. Allende’nin duruma hâkim olamaması ve ekonomik durumun hızla bozulmaya başlaması, tutucuları ve aşırı solcuları harekete geçirdi ve Nixon gizlice Amerikan Merkezi İstihbarat Örgütü’ne “daha sert bir politika izlemesi” direktifini verdi. Bu gelişmelerin sonucunda, 1973 sonbaharında ordu bir darbeyle Allende’yi düşürdü ve öldürdü; sonra yeni bir tutucu hükümet kuruldu. ABD yeni hükümete yardım programını hemen başlattı ve hükümet de devletleştirilen Amerikan yatırımlarının bir bölümünü geri verdi.</p>

  <p>Ancak Allende’nin düşürülmesi temel tehlikeyi ortadan kaldırmadı. Amerikan Dışişleri Bakanı’nın deyimiyle, “Latin Amerikalılar ve öteki bağlantısız devletler kendilerine özgü ve katı bir blok kurmaktaydılar ve bu süreç özellikle Amerika kıtalarının yapısına uygun düşmemekteydi.” Ocak 1981’de Ronald Reagan’ın başkanlık dönemine başlamasıyla, Amerikan hükümeti Latin Amerika gelişmelerine karşı daha sert ve müdahaleci bir politika izlemeye başladı. Bu ve Orta Amerika ülkelerinden Nikaragua’da Marksist bir rejimin iktidara gelmesiyle, ABD-Latin Amerika ilişkileri daha da bozulmaya yüz tuttu. Bu küçük Orta Amerika ülkesinde, 1967’de General Anastasio Somoza başkan seçilmişti. Somoza, rejimini devirmek için uğraşan Marksist Sandinista gerillalarının bazı hükümet yetkililerini 1974 yılında kaçırıp rehin tutmaları üzerine ülkede sıkıyönetim ilan etti. 1977 yılında, ülkenin Katolik papazları, hükümetin gerilla karşıtı harekâtı sırasında birçok sivile işkence yaptığı iddiasında bulunduktan sonra, 1978 yılında Amerikalılararası İnsan Hakları Komisyonu Amerikan Devletleri Örgütü’ne sunduğu bir raporda bu iddiaları doğruladı. Aynı yıl ülke çapında örgütlenen genel grevle birlikte iç savaş kanlı boyutlara ulaştıktan sonra, Sandinista gerillaları Nikaragua’ya egemen oldular ve Somoza da ülkeden kaçtı. Nikaragua rejiminin 1982 yılında bir başka Orta Amerika ülkesi olan El Salvador’daki solcu gerillalara askeri yardım yapmaya başlamasıyla, zaten bozuk olan Amerikan-Nikaragua ilişkileri daha da kötüleşti. ABD Nikaragua’yı Sovyetler Birliği’nden askeri yardım alarak Castro tipi devrimleri bütün Latin Amerika kıtasına yaymaya çalışmakla suçlarken, Nikaragua da ABD’yi Sandinista rejimi aleyhtarı gerillaları desteklemekle suçlamaktaydı.</p>

  <h3 id="sigil_toc_id_329"><a id="ncx1719"/>Falkland Bunalımı</h3>

  <p class="nonindent">2 Nisan 1982 tarihinde Falkland Adaları’nın Arjantin tarafından işgali İngiliz halkı ile tüm dünyaya beklenmedik bir olay gibi görünmüşse de, Adaların statüsü İngiltere ile Arjantin arasında uzun zamandan beri anlaşmazlık konusuydu. Arjantinlilerin çoğunluğuna göre, Malvinas olarak bildikleri adalar Arjantin’in bir parçasıydı. Uzun süren müzakerelerin sonunda, İngiltere bu iddiayı neredeyse kabul edecek gibiydi. Bir görüşe göre İngiltere, tıpkı Hong Kong’da olduğu gibi, adalar üzerindeki egemenliğini Arjantin’e devretmeli, ancak yönetimi belirli bir anlaşmaya uygun olarak sürdürmeliydi. Ancak İngiltere, adada yaşayan İngiliz asıllıların isteklerine aykırı olan böyle bir düzenlemeye gidememekteydi.</p>

  <p>1982 başlarındaki müzakereler herhangi bir sonuca varamayınca, Arjantin Falkland ve Güney Georgia adalarını işgal etti. Arjantin askeri cuntasının, halkın dikkatlerini iç huzursuzluk ve kötü ekonomik durumdan dışarıya çekmeye çalıştığı iddia edilmekteydi. İngiltere’nin tepkisi çok sert oldu ve Güney Atlantik’e hemen bir özel görev kuvveti gönderildi. Bu arada İngiltere gerek BM’de gerekse Avrupa Ekonomik Topluluğu’nda büyük diplomatik destek sağladı ve Arjantin’e ekonomik zorlama tedbirleri uygulanmaya başladı, önceleri anlaşmazlıkta tarafsız kalan ve iki ülke arasında arabuluculuk yapmaya çalışan ABD, Dışişleri Bakanı Alexander Haig’in diplomatik başarısızlığından sonra, Arjantin saldırısını şiddetle eleştirdi. BM Genel Sekreteri’nin barış çabaları da bir sonuç vermedi.</p>

  <p>Diplomatik çabalar sürdürülürken, İngiliz görev birliği Güney Atlantik’e doğru yol alıyordu. İngiltere için asıl sorun, Arjantin’e çok yakın ve İngiltere’ye çok uzak olan adalar üzerinde hava hâkimiyetine sahip olmamasıydı. Ancak başlangıçtaki başarılara rağmen, Arjantin hava kuvvetleri İngiltere’nin deniz harekâtını engelleyemedi. Arjantin deniz gücüyse üstün İngiliz donanmasına karşı bir şey yapamadı. 25-26 Nisan 1982 tarihinde İngiliz birlikleri Güney Georgia Adası’nı ellerine geçirdiler. 14 Haziran’da da Falkland Adaları’nın başkenti olan Stanley’deki Arjantin komutanı teslim oldu. Teslimden hemen sonra Arjantin Devlet Başkanı Galtieri çekilmeye zorlandı. Ancak işgali başlatan Galtieri’nin ayrılmasından sonra İngiltere Falkland Adalarından çekilme niyetinde olmadığını gösterdi ve iki ülke arasındaki sorun kesin bir çözüme kavuşamadı.</p>

  <h3 id="sigil_toc_id_330"><a id="ncx1724"/>1980’lerin Orta ve Güney Amerika Gelişmeleri</h3>

  <p class="nonindent">Orta Amerika ülkeleri 1980’li yıllarda da önemli ekonomik ve toplumsal sorunlarla uğraştı. Bu ülkelerin hemen tümü dünya piyasalarında kahve fiyatlarının düşmesi sonucu ağır ekonomik bunalım içine girdiler. Yeni kurulmuş bulunan Orta Amerika Ortak Pazarı, üyelerinin ekonomik sıkıntılarını yansıtırken, Avrupa’daki adaşlarının bütünleşmedeki başarısını gerçekleştiremedi. Bu ekonomik bunalım içinde El Salvador, Guatemala ve Nikaragua’daki gerilla hareketleri 1980’lerin ikinci yarısında da sürdü. Giderek ağırlaşan siyasal bunalımlara bir çare bulmak üzere, Orta Amerika ülkeleri 1987 Ağustos’unda Guatemala’da Kosta Rika Devlet Başkanı Oscar Arias Sanchez’in hazırladığı Orta Amerika Barış Planı’nı imzaladılar. Plan ateşkesi, tarafların görüşmelere başlamasını, gerilla örgütlerinin tüm üyeleri için genel af çıkartılmasını, gerillalara dış yardımın derhal kesilmesini hükme bağlamaktaydı. Ancak planın yürürlüğe girmesi gerçekleşmedi; ABD Nikaragua’da merkezi hükümete karşı mücadele veren Contra’lara 1989 sonuna kadar yardımı sürdürdü.</p>

  <p>Nikaragua’da 1987’de Contra’lara karşı ilan edilen ateşkes bir yıl yürürlükte kaldıktan sonra Başkan Daniel Ortega tarafından 1988 yılında kaldırıldı. Ancak Şubat 1990’da yapılan seçimlerde, 14 partinin oluşturduğu Ulusal Muhalefet Birliği’nin önderi Violeta Barrios de Chamorro iktidarı ele geçirdi ve bunu izleyen aylarda Contra’lar silahlarını bırakmaya başladılar. Panama’nın güçlü adamı ve fiili yöneticisi General Manuel Noriega 1989 Mayısında yapılan ve kaybettiği seçim sonuçlarını iptal etti. Bu durum ve uyuşturucu trafiğiyle elde edilen kara paranın aklanması iddialarına karışması üzerine, ABD 1989 yılı Aralık ayında Panama’yı işgal etti.</p>

  <p>Güney Amerika’da 1980’li yılların başlarında bir ekonomik düzelme gözlenmişse de, ortalarında dünyanın gelişmiş ülkelerinde ortaya çıkan durgunluk bu düzelmeyi engelledi. Kişi başına düşen gelir ve ihracat düşerken, dış ticaret açığı hızla büyüdü. 1987 yılına gelindiğinde, Güney Amerika ülkelerinin dış borcu 385 milyar dolara ulaşmıştı. Bu yılın en önemli olayıysa Güney Amerika’nın borçlu ülkelerinin Acapulco’da bir araya gelerek bir anlaşma imzalamalarıydı. Anlaşma, borçların günün ekonomik koşullarına göre yeniden düzenlenmesini ve faiz oranlarının düşürülmesini öngörüyordu.</p>
</body>
</html>