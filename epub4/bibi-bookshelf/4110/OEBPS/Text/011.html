<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.5.13" name="Generator" />
  <link href="../Styles/style.css" rel="stylesheet" type="text/css" />

  <title>Messina Depremi Evdeki Burgtheater</title>
</head>

<body>
  <h3 class="h31"><a id="a41"></a>Messina Depremi<br />
  Evdeki <span class="th32">Burgtheater</span></h3>

  <p class="p7">Korku treni hareket etmeden önce, dışarda cehennem ağzı bulunuyordu. Kıpkırmızı, koskocaman, otuz iki dişi meydanda bir ağız şeklinde açılıyordu. Küçük küçük şeytanlar, kurbanları olan insanoğullarını, ucu çatallı uzun sopalarına takarak ağır ağır ve şaşmaz bir şekilde kapanan bu ağıza dolduruyorlardı. Ama ağız yeniden açılıyordu, doymak bilmez, asla yorulmayan, yuttuğu insanlar kendisine asla yeterli gelmeyen bir ağızdı bu. Bakıcımız Fanny'nin söylediğine göre, cehennemde, bütün bir Viyana kentini içinde yaşayanlarla birlikte yutacak kadar yer vardı. Bu bir gözdağı değildi, inanmadığımı biliyordu; cehennem ağzı, daha çok küçük kardeşlerim içindi. Onların elini sımsıkı tutuyor, cehennem ağzını gördükleri an yaramazlığı keseceklerini ummakla birlikte, bir an olsun bırakmıyordu.</p>

  <p class="p7">Aceleyle trene tırmandım, kardeşlerime yer bırakmak için ona iyice sokuldum. Eğlence tünelinde pek çok şey vardı, ama yalnızca birisi önemliydi. Karşımıza ilk çıkan cicili bicili şeylere de bakıyordum, ama onlarla numaradan ilgileniyordum: Karlar Kraliçesi, Kırmızı Başlıklı Kız, Çizmeli Kedi... Masallar, kitaplardan okunduğunda daha güzeldi, tablo halinde, beni pek etkilemiyordu. Sonra evden çıktığımız andan beri merakla beklediğim şeye sıra geliyordu. Eğer Fanny hemencecik <span class="t13">Wurstelprater</span>'e, eğlence parkına yollanmazsa, eteğine yapışıyor, bıkıp da &ldquo;Gene dırdıra mı başlıyorsun! Tamam, haydi öyleyse Eğlence Tüneline gidelim,&rdquo; deyinceye kadar onu soru yağmuruna tutuyordum. Onu razı ettikten sonra çevresinde zıplıyor, oradan oraya koşuyor, sabırsız bir bekleyiş içinde, bana bilet paralarını göstermesini istiyordum, bir keresinde Eğlence Tünelinin başına dek gelmiş, parayı evde unuttuğunu görmüştük çünkü.</p>

  <p class="p7">İşte şimdi trende oturuyor ve masal tablolarının önünden geçiyorduk; tren, her bir tablonun önünde kısa bir süre duruyordu, bu gereksiz bekleyiş beni öylesine rahatsız ediyordu ki, kardeşlerimin eğlencesini berbat etmek pahasına masallarla dalga geçiyor, aptalca şakalar yapıyordum. Oysa onlar, benim dört gözle beklediğim Messina Depremi gösterisine sıra geldiğinde, kımıltısız duruyorlardı. Mavi denize bakan kasaba, bir dağın eteklerinde sayısız beyaz ev, her şey, her şey, sessiz sakin, güneşte pırıl pırıl parlayarak dingin, barışçıl bir görünüm sunuyordu. Tren durduğunda, deniz kıyısı dokunulacak kadar yakın olurdu. Bu noktada ben trenden sarktım; Fanny, korku içinde arkamdan yakaladı. Müthiş bir gök gürültüsü başladı, gündüz gece oldu, rüzgarın ıslıkları kulakları sağır ediyordu, yer sarsılmaya başladı, biz de sallanıyorduk, gök gürlemesi yeniden duyuldu, şimşekler çakıyordu: Messina'daki bütün evler alevler içinde yanmaktaydı.</p>

  <p class="p7">Tren yoluna devam etti, harabe kenti olduğu gibi bıraktık, ondan sonra ne oldu görmedim. Şimdi her şeyin, koca eğlence parkının, oyun çadırlarının ve arkadaki dev kestane ağaçlarının yıkılacağım düşünerek Eğlence Tünelinden çıkmaya çalışıyordum. Bir ağacın gövdesine yapıştım, onu sakinleştirmeye çalıştım. Ağacı yumrukluyor, ne kadar dayanıklı olduğunu ölçüyordum. Ağaç kımıldamadı, sağlamdı, hiçbir şey değişmemişti, tamam, artık mutluydum. Umutlarımı ağaçlara bağlamam o günlerden kalmış bir duygu olsa gerek.</p>

  <p class="p7">Oturduğumuz ev, <span class="t13">Josef-Gall-Gasse</span> köşesinde 5 numaralı binadaydı; biz, üçüncü katta oturuyorduk; solumuzda pek büyük olmayan boş bir arsa, evimizi Prater'in bir bölümü olan Prinzenalle'den ayırıyordu. Pencereler ya <span class="t13">Josef-Gall-Gasse</span>'ye ya da batıya &mdash; Prater'in ağaçlarıyla arsaya bakıyordu. Köşede, iki tarafı birleştiren yuvarlak bir balkon vardı. Bu balkondan zaman içinde bizim için çok özel bir varlık haline gelen ve en küçük kardeşimin özellikle sevdiği büyük, kırmızı güneşin batışını seyrederdik. Balkonda kırmızı renk görünür görünmez dışarı fırlardı kardeşim, bir an için yalnız kalsa, çabucak işer, güneşi söndürdüğünü açıklardı.</p>

  <p class="p7">Buradan, boş arsanın karşı köşesinde bulunan küçük bir kapıyı, yontucu Josef Hegenbarth'ın stüdyosuna açılan kapıyı götürdük. Kapının yanında çöpler yığılı olurdu, stüdyonun tahtalarının, taşlarının artıklarıydı bunlar; bir de hemen hemen her zaman, ufak tefek esmer biri dolaşırdı kapının önünde; Fanny bizi Prater'e götürdüğünde merakla bize bakardı kız; bizimle oynamak istediği belliydi. Yolumuzu keser, parmağını ağzına sokup mahcup mahcup gülümserdi. Çok titiz biri olan ve bizim üstümüzde başımızda tek bir kir zerresi görmeye tahammülü olmayan Fanny, her seferinde, &ldquo;Çekil oradan bakayım pis kız!&rdquo; diye onu kovalardı, onunla değil oynamak, konuşmamıza bile izin vermezdi. Kardeşlerim, bu sözcükleri çocuğun adı olarak kabul ettiler; aralarında konuşurken, kendilerinin yapmalarına izin verilmeyen her şeyi temsil eden &ldquo;pis kız,&rdquo; çok önemli bir rol oynuyordu. Bazen balkondan &ldquo;Pis kıız!&rdquo; diye seslenirlerdi. Kötülük düşünmüyorlardı, ama küçük kız, aşağıda ağlardı. Annem bunu öğrenince kardeşlerimi bir güzel azarladı. Ancak annem, kızla aramızda bir ayrım gözetilmesine karşı değildi, hatta belki de, kardeşlerimin ona seslenişi bile, o sokak çocuğuyla aralarında gereksiz ve yakışıksız bir bağ oluşturuyordu.</p>

  <p class="p7">Tuna Kanalının yakınındaki yerleşim bölgesine <span class="t13">Schüttel</span> denilirdi; kanal boyunca <span class="t13">Sophienbrücke'</span>ye, köprüye dek yürünürdü. Okul oradaydı. Viyana'ya, baskı altında öğrendiğim yeni dille gelmiştim. Annem beni üçüncü sınıfa soktu, öğretmenimiz Herr Tegel'di. Duygu ve düşüncelerini pek az ele veren tombul, kırmızı bir yüzü vardı. Kırkı aşkın öğrenciyle büyük bir sınıftı bu; hiç kimseyi tanımıyordum. Küçük bir Amerikalı da benimle aynı gün bu sınıfa girmiş, benimle birlikte sınavdan geçirilmişti; sınavdan önce çabucak birkaç İngilizce tümce konuştuk. Öğretmen Almancayı nerede öğrendiğimi sordu. Annemden dedim. Kaç zamandır öğreniyordum? Üç aydır. Bunu garip bulduğunu hissettim; bir öğretmenden değil de annemden ve yalnızca üç ayda öğrenmiştim hem de! Öğretmen başını iki yana salladı, &ldquo;Bizimle birlikte çalışacak kadar bilmiyorsundur öyleyse.&rdquo; Bana birkaç tümce dikte etti. Sadece birkaç tümce. Ama sınavda asıl amaç, <span class="t13">lauten</span> (zil çalmak) sözcüğünü bir tümcede, <span class="t13">Leute</span> (halk) sözcüğünü bir başka tümcede kullandığımı görmekti; sözcüklerin söylenişi aynı, yazılışı farklıydı. Ne var ki ben aralarındaki farkı biliyordum, her iki tümceyi de hiç çekinmeden doğru olarak yazdım. Defterimi aldı ve gene başını salladı (Lozan'daki korkunç öğrenim sürecini hayal bile edemezdi!); bütün sorularına da şıp diye yanıt vermiş olduğumdan, daha önce söylediği her şeyde olduğu gibi yüzünde hiçbir anlatım ele vermeksizin, &ldquo;Sizi deneyeceğim,&rdquo; dedi.</p>

  <p class="p7">Ama bunları Anneme söylediğimde şaşırmadı. Elbette &ldquo;onun oğlu&rdquo; Almancayı Viyanalı çocuklar kadar değil, onlardan da iyi bilecekti, bundan doğal ne olabilirdi. İlkokul beş yıldı; Annem çok geçmeden notların iyi olması halinde beşinci sınıfa atlanabileceğim öğrendi. &ldquo;Dördüncü sınıftan sonra yani iki yıl sonra <span class="t13">Gymnasium</span>'a gideceksin, orada Latince öğreneceksin, senin için ilkokul kadar sıkıcı olmayacak.&rdquo;</p>

  <p class="p7">Viyana'daki ilk yılımdan, okulla ilgili çok az şey anımsıyorum. Ta yılsonunda, tahtın varisi öldürülünceye dek hiçbir şey olmadı. O gün, Herr Tegel, gazeteden fazla bir sayı almıştı, siyah çerçeve içkide masasına koydu. Hepimiz ayağa kalktık, olayı bize açıkladı. Sonra, imparatorluk marşı olan Kaiserlied'i söyledik, bizi eve gönderdi; ne kadar sevindiğimizi tahmin etmek güç değil.</p>

  <p class="p7">Eve birlikte yürüdüğümüz çocuğun adı Paul Kornfeld'di; o da Schüttel'de oturuyordu. Uzun boylu, zayıf, biraz da garip bir çocuktu, bacakları ayrı ayrı yönlerde gitmek ister gibi hareket ediyordu, yüzünde hep dostça bir sırıtma takılıydı. Bizi okulun önünde birlikte gören Herr Tegel, &ldquo;Onunla mı yürümek istiyorsun?&rdquo; diye sordu. &ldquo;Öğretmenine hakaret ediyorsun.&rdquo; Paul Komfeld, çok kötü bir öğrenciydi, hiçbir soruya yanıt veremez verdiğinde de yanlışlar yapardı; bu gibi durumlarda &ndash; elinde olmaksızın&mdash; sürekli sırıttığından, öğretmen ondan hoşnut değildi. Eve giderken bir keresinde çocuklardan biri bize &ldquo;Yuuh! Eskenaziler!&rdquo; diye bağırdı. Bunun ne anlama geldiğini bilmiyordum. &ldquo;Bilmiyor musun?&rdquo; dedi Komfeld; o bunu hep duyuyordu, belki de garip yürüme şeklinden böyle diyorlardı. Bana kimse ne Bulgaristan'da ne de İngiltere'de Yahudi diye bağırmamıştı. Bunu Anneme söyledim, o buyurgan tavrıyla hadi canım sen de gibilerinden elini salladı: &ldquo;Bunu Kornfeld'e söylemişlerdir, sana değil,&rdquo; dedi. Beni avutmak istiyor falan değildi, hakareti asla üstüne kondurmazdı. Ona göre, bizler, daha iyi bir türden, yani Sefaradlardan, İspanya kökenli Yahudilerdendik. Beni öğretmen gibi Komfeld'den uzak tutmaya kalkmadı, tersine, &ldquo;Hep onunla yürümelisin,&rdquo; dedi, &ldquo;böylece onu kimse dövemez.&rdquo; Bir kimsenin <span class="t13">beni</span> dövmeye cesaret edebileceği, onun kafasında asla yer bulamayacak bir kavramdı. Ne o güçlüydü, ne dc ben, ayrıca ben ondan çok daha kısa boyluydum. Annem, öğretmenin hana söyledikleriyle ilgili hiçbir görüş belirtmedi. Belki de, öğretmenin ikimiz arasında bir ayrım yapması hoşuna gitmişti. Annem, bana, Kornfeld'le birliktelik duygusu vermek istiyor değildi, ama kendisi, hakaretin bana yönelik olmadığına inandığına göre çocuğu centilmence korumalıydım.</p>

  <p class="p7">Bu hoşuma gitti, okuduklarıma uyuyordu çünkü. Manchester'dan getirdiğim İngilizce kitaplan okuyordum, onları tekrar tekrar incelemekten gurur duyuyordum. Her birini tam tamına kaç kez okuduğumu biliyordum, bazılarını kırk defadan fazla okumuştum, hepsini de ezbere bildiğimden, tekrar okumakla yalnızca ezberimdeki kitapları çoğalmış oluyordum. Annem bunu hissetti ve bana başka kitaplar verdi; çocuk kitabı okuyacak yaşı geçmiştim, ayrıca, başka şeylerle ilgilenmem için yapmayacağı yoktu. <span class="t13">Robinson Crusoe</span> en sevdiğim kitaplardan biriydi, bu yüzden bana Sven Hedin'in <span class="t13">Kutuptan Kutba</span> adlı kitabını verdi. Bu üç ciltti, her birini özel bir günde armağan olarak aldım. Birinci cilt, benim için bir kutsal kitap oldu. Akla gelebilecek bütün ülkelerin kâşiflerini, Afrika'nın Stanley ve Livingstone&rsquo;unu, Çin'in Marco Polo'sunu anlatıyordu. Serüvenlerle dolu keşif yolculuklarının yanı sıra yeryüzünü ve onun insanlarını tanıyordum. Babamın başladığı işi annem sürdürmüş oluyordu böylece. Kâşiflerin bütün diğer ilgi alanlarımı ikinci planda bıraktığını gören annem, edebiyata döndü ve bana çekici gelecek kitapları seçti, okuduklarımı anlamamamı da istemiyordu, bu yüzden Schiller&rsquo;i Almancadan, Shakespeare&rsquo;i de İngilizceden benimle birlikte okumaya başladı.</p>

  <p class="p7">Yani eski aşkı tiyatroya dönmüştü Annem, böylece babanım ansını canlı tutmuş oluyordu, çünkü bir keresinde bu konuları konuşmuştu onunla. Beni etkilememek için çaba harcıyordu. Her sahneden sonra, benim bunu nasıl anladığımı soruyordu, kendisi bir şey söylemeden önce hep beni konuştururdu. Ama bazen zamanı unutup da durmadan okuduğumuz, vaktin hayli ilerlediği oluyordu; o atlarda, son derece heyecanlı olduğunu, okumayı hiç kesmeyeceğini hissederdim. İşlerin bu hale gelmesi, biraz da bana bağlı oluyordu. Yanıtlarım ne kadar zekice, söyleyecek sözüm ne kadar çok olursa, eski deneyimleri o kadar büyük bir güçle yüzeye çıkıyordu. Yaşamının en derinlerdeki özü haline gelen o eski heveslerden söz etmeye başlar başlamaz bu konuşmanın daha uzun süre bitmeyeceğini biliyordum; artık benim için yatma vaktinin gelmiş olması önemli değildi, ne ben ondan ayrılabilirdim, ne de o benden. Benimle yetişkinmişim gibi konuşurdu, belli bir rolü oynamış bir aktörü göklere çıkarır, kendisini düş kırıklığına uğratan bir başkasını eleştirirdi, ama bu pek sık olmazdı. Karşı durmaksızın, kendisini tümüyle vererek zihnine, bedenine ve yaşamına soktuğu şeylerden konuşmaya bayılırdı. Geniş burun delikleri heyecanla titrer, iri gri gözleri artık beni görmezdi bu durumlarda, sözcükleri artık bana yönelik değildi. Böyle kendinden geçtiğinde, Babamla konuşmakta olduğunu hissederdim ve belki de ben, hiç farkında olmadan, babam haline gelmiştim. Bir çocuğun sorularıyla büyüyü bozmaya kalkmazdım, içinde tutuşan ateşi körüklerdim yalnızca.</p>

  <p class="p7">Sessizliğe gömüldüğünde, öylesine ciddi bir görünümü olurdu ki, bir başka tümce ortaya atmaya cesaret edemezdim. Elini o geniş alnında gezdirirdi, müthiş bir sessizlik vardı o an, soluk almazdım. O, kitabı kapamaz, açık bırakırdı, biz yattıktan sonra da öylece açık kalırdı kitap. Saat geç oldu, çoktan yatmış olmalıydın, yarın okulun var gibi, olağan şeylerden hiçbirini söylemezdi, anasal tümceleriyle ilgili her şey, silinip gitmişti kafasından. Üzerinde konuştuğu karakter olarak kalmak doğal gelirdi ona. Shakespeare'in oyun kişileri içinde en sevdiği Coriolanus'du.</p>

  <p class="p7">Birlikte okuduğumuz oyunları anladığımı salmıyorum. Çoğunu kavramıştım elbet, ama belleğimde, tek bir oyun kişisi olarak kalmış Coriolanus; aslında karşılıklı oynadığımız tek oyun da buydu. Annemin bana dolu dolu yaşatmaktan sakınmadığı en korkunç olaylar ve çatışkılar, onun açıklamalar halinde başlayan ve sonra ışıklar saçan bir kendinden geçme şeklini alan sözcükleriyle bir dönüşüme uğruyordu.</p>

  <p class="p7">Beş altı yıl sonra Shakespeare'i kendim, bu kez Almanca okuduğumda, ilk kez okuyormuş gibi oldum; onu çok farklı bir şey, adını koymak gerekirse, tek bir ateş parçası olarak anımsadığıma şaşırmıştım. Bunun nedeni, Almancanın şimdi artık benim için çok daha önemli bir dil haline gelmesi olabilir. Ama hiçbir şey, bir Alman kitabında her karşılaştığımda tınında anımsadığım ve sonunu hemen bildiğim o ilk Bulgar masallarındaki gizemi yaratmadı bende.</p>

  <h3 class="h31"><a id="ncx302"></a><a id="a43"></a><a id="a42"></a>Yorulmak Bilmez Adam</h3>

  <p class="p7">Aile doktorumuz Dr. Weinstock, ufak tefek, maymun suratlı ve gözlerini yorulmaksızın kırpıştırıp duran bir adamdı. Yaşlı değildi, ama öyle görünüyordu; onu yaşlı gösteren belki de maymun yüzündeki maymunsu kırışıklıklardı. Evimize sık gelmesine ve hepimizin olağan çocuk hastalıklarını sağaltmasına karşın biz çocuklar ondan korkmazdık. Hiç sert değildi; gözlerini sürekli kırpıştırması ve sürekli sırıtması, ondan korkulmasını önlüyor olsa gerekti. Ne var ki, Annemle çene çalmaktan hoşlanıyor, dizinin dibinden ayrılmıyordu. Annem ondan azıcık kaçınırdı, ama adam, her fırsatta elini ona yaklaştırır, yatıştırıcı ya da erkeksi bir tavırla elini omuzuna ya da koluna yapıştırırdı. Anneme &ldquo;çocuğum,&rdquo; derdi, bu da beni deli ederdi, annemden ayrılmaktan hiç hoşlanmaz, cıvık gözleri, ona dokunurcasına yapışırdı. Onun bize gelmesinden hoşlanmazdım, ama çok iyi bir doktor olduğundan, hiçbirimize de bir kötülüğü dokunmadığından, ona karşı bir silahım yoktu. Anneme söylediği &ldquo;çocuğum&rdquo; sözcüklerini sayardım, o kapıdan çıktığı an, sonucu anneme açıklardım. &ldquo;Bugün sana dokuz kez 'çocuğum' dedi,&rdquo; ya da &ldquo;Bugün on beş kez söyledi.&rdquo; Annem şaşırırdı, ama beni azarlamazdı; doktora karşı duygusuz olduğundan, benim &ldquo;gözetim&rdquo;imi sıkıcı bulmazdı. Bu tür konuları anlamıyor olsam da, Anneme çocuğum demesini bir &ldquo;yaltaklanma&rdquo; olarak değerlendirmiş olmalıyım; belki de haklıydım, doktorun imgesi, silinmez bir şekilde yerleşti belleğime. On beş yıl ve doktorun bizim yaşamımızdan yok olmasından uzun süre sonra, onu çok yaşlı bir ihtiyara dönüştürdüm: Dr. Bock, aile doktoru, seksen yaşında.</p>

  <p class="p7">O sıralarda Canetti Dede çok yaşlıydı. Sık sık Viyana&rsquo;ya bizi ziyarete gelirdi. O geldiğinde Annem pek sık yapmadığı bir işi yapar, yemekleri kendisi pişirirdi. Büyükbabam hep aynı yemeği , <span class="t13">&ldquo;Kalibsbraten&rdquo;</span> yani fırında süt danası isterdi. Ana dili Sefaradça olduğundan, sesli harfleri pek söyleyemiyor, dana eti anlamına gelen <span class="t13">Kalb</span> sözcüğünü, <span class="t13">&ldquo;Kalib&rdquo;</span> şeklinde söylüyordu. Yemek vakti gelir, bize sarılır, öper, ılık gözyaşlarını her seferinde benim yanaklarımdan akıtırdı; selam verdiği an ağlamaya başlardı, çünkü ben onun adım taşıyordum ve de bir öksüzdüm, beni her, ama her görüşünde babamı düşünürdü. Ben, yüzümdeki ıslaklığı gizlice siler, ondan hoşlanmakla birlikte her seferinde beni bir daha öpmemesini dilerdim. Yemek neşeli bir hava içinde başlardı, ihtiyar da gelin de neşeli insanlardı ve konuşacak çok şey vardı. Ancak ben bu neşenin altında neyin gizli olduğunu bilir, baklanın çıkmasını beklerdim. Her seferinde, yemek sona erdiği an, eski tartışma başlardı. Büyükbabam göğüs geçirir, &ldquo;Ahh, Bulgaristan'dan hiç çıkmasaydınız, bugün hayatta olacaktı!&rdquo; derdi. &ldquo;Ama Rusçuk <span class="t13">sana</span> layık değildi. İngiltere'den aşağısı kurtarmazdı. Ne oldu peki? İngiliz iklimi öldürdü onu.&rdquo;</p>

  <p class="p7">Onun sözleri, annemi çok etkilerdi, çünkü Bulgaristan'dan gerçekten ayrılmak istemiş ve <span class="t13">kendi</span> babasına karşı durması için Babama o güç vermişti. &ldquo;Onu çok güç bir durumda bıraktınız Senor Padre&rdquo; (ona hep kendi babasına olduğu gibi bu sözcüklerle hitap ederdi). &ldquo;Vicdanı rahat olarak gitmesine izin verseydiniz, İngiliz iklimine alışacaktı. Ama ona lanet okudunuz! <span class="t13">Lanet</span> okudunuz! Bir kimsenin oğluna, <span class="t13">kendi öz o</span><span class="t13">ğ</span><span class="t13">luna</span> lanet okuduğu nerde görülmüş!&rdquo; O anda kıyamet kopuyordu, büyükbabam öfkeyle kalkıyor, işleri daha da beter hale getiren karşılıklı sözlerden sonra, odadan fırtına gibi fırlıyor, bastonunu kapıyor, anneme (yemek sırasında övmekle bitiremediği) <span class="t13">Kalibsbraten</span> için teşekkür bile etmeden, biz çocuklara veda bile etmeden daire kapısından çıkıyordu. Tıpkı büyükbabamı okuduğu ve bundan dolayı kendisini asla bağışlamadığı lanet yüzünden acı çekmesi gibi, Annem de babamın son saatlerini yeniden yaşıyordu, kendisine karşı acı bir öfkeyle doluyordu.</p>

  <p class="p7">Büyükbabam <span class="t13">Praterstrasse'de,</span> Hotel Austria'da kalırdı; bazen Babaannemi de getirirdi Viyana&rsquo;ya. Rusçuk'ta, divanından hiç kalkmayan Babaannemi yerinden nasıl kımıldatmıştı, kendisiyle seyahate nasıl razı etmişti, Tuna'daki limana nasıl getirmişti, hiçbir zaman anlayamazdım. Yalnız da olsa, ikisi beraber de olsa, tek bir oda tutardı, her seferinde de aynı odada kalırdı; iki yatak dışında benim Cumartesi geceleri üzerinde yattığım bir de kanepe vardı odada. Şart koşmuştu; Viyana'ya her gelişinde, o gece ve Pazar sabahı kahvaltı süresince ben ona aittim. Otele gitmekten pek hoşlanmazdım, karanlık bir yerdi, küf kokuyordu, oysa bizim Prater kıyısındaki evimiz ışıklı ve havadardı. Ana öte yanda, Pazar kahvaltıları büyük olaydı, çünkü beni <span class="t13">Kaffeehaus</span>'a götürürdü, köpürtülmüş kremalı sütlü kahve &mdash; <span class="t13">cafe au lait</span> ve hepsinden de önemlisi Viyana'ya özgü bir ay çöreği olan, çıtır çıtır bir <span class="t13">Kipfel</span> olurdu kahvaltıda.</p>

  <p class="p7">Saat on birde, <span class="t13">Novaragasse</span> Sokağı 27 numaradaki Talmud-Torah Okulu başlardı; İbranice okuma&ndash;yazma burada öğrenilirdi. Benim dinsel eğitimime çok önem veriyordu; bu konularda annemden pek bir destek (eklemiyordu, geceyi otelde geçinmem koşulu da bir denetim amacı taşıyordu: Her Pazar okula gitmemi garantiye almış oluyordu, <span class="t13">Kaffeehaus</span> ile <span class="t13">Kipfel</span> de işi benim için çekici hale sokmak içindi. Onunla, Annemle birlikte olduğumdan biraz daha özgürdüm, çünkü beni kazanmaya çalışıyordu, ona sevgi ve yakınlık: duymamı istiyordu, ayrıca, küçük olsun, büyük olsun, yeryüzünde, etkilemekten hoşlanmadığı hiç kimse yoktu.</p>

  <p class="p7">Okul, çok gürültülü bir yerdi; bunun nedeni, öğretmenin saçma sapan, yoksul, tek bir ayak üzerinde dikiliyormuş ve de donuyormuş gibi görünen homur homur bir adam olmasıydı. Öğrencileri denetleyemiyor, onlar da istediklerini yapıyorlardı. Gerçi, İbraniceyi ve kitaplardaki duaları ezbere okumayı öğrendik, ama okuduğumuz sözcüklerin ne anlama geldiğini bilmiyorduk; bunları bize açıklamak kimsenin aklına gelmemişti. Kutsal Kitap öyküleri de söylenmiyordu bize. Okulun yegane amacı, babaların ya da dedelerin, sinagogda bizimle böbürlenebilmeleri için dua kitaplarını su gibi okumayı öğretmekti. Bu öğretimin saçmalığı konusunda anneme yakındım, beni haklı buldu. Bizim okuma saatlerimiz ne kadar farklıydı! Ancak annem bana, Babam için kadiş'i (ölülerin ardından okunan duayı) öğrenmem için oraya gitmeme izin verdiğini söyledi. Dinde, diyordu, en önemli şey budur, belki de Bağışlanma Günü dışında hiçbir şeyin anlamı yoktur. Bir kadın olarak, Sinagogda bir kenarda oturmak durumunda bulunduğundan, gidip dua etmeye pek yanaşmamıştı; dua onun için bir anlam taşımıyordu, okumaksa, okuduğunu anlaması halinde önemliydi ancak. Shakespeare onda kendi dini için hiçbir zaman duymadığı şevk ve heyecanı uyandırabilirdi.</p>

  <p class="p7">Viyana'da okula gitmekle, daha çocukken kendi dinsel topluluğundan kaçmıştı ve <span class="t13">Burgtheater</span> uğruna yapmayacağı hiçbir şey yoktu. Büyükbabamla arasındaki büyük gerilim, onu, erkeğin kararına bağlı bir konu olarak görülen bu din konusunda boyun eğmeye zorlamasaydı, kendisi, için artık yaşamayan dinsel görevlen hatta Pazarları katıldığım din derslerini bile benden uzak tutardı. Bu din okulunda olup bitenleri hiç merak etmezdi; Pazar günleri yemek vakti eve döndüğümde, o akşam okuyacağımız oyunu konuşmaya başlardık hemen. Fanny dairemizin kapısını açtığı an, o karanlık Hotel Austria ve karanlık <span class="t13">Novaragasse</span> unutulur giderdi, Annem yalnızca kendisinden beklenmeyen bir sakınganlık içinde büyükbabamın neler söylediğini sorardı, bu da kendisi hakkında bir şey söyleyip söylemediğini sormak anlamına geliyordu. Büyükbabam onun hakkında hiç konuşmazdı, ama annem günün birinde beni kendisinden uzaklaştırmaya çalışacağından korkardı. Bunun için kaygılanmasına gerek yoktu aslında, çünkü eğer büyükbabam böyle bir girişimde bulunmuş <span class="t13">olsayd</span><span class="t13">ı</span><span class="t13">,</span> bir daha asla otele gitmezdim.</p>

  <p class="p7">Büyükbabamın en garip özelliklerinden biri yorulmak bilmezliğiydi; bunun dışındaki her konuda son derece Doğulu olmasına karşın, bir an yerinde durmazdı. Bulgaristan'da olduğunu saldığımız anda bir bakardık Viyana'da karşımıza çıkmış ve <span class="t13">(Nürnberg</span> değil de <span class="t13">Nürimbe</span><span class="t13">ı</span><span class="t13">g</span> şeklinde söylediği) Nurenberg'e hareket etmek üzere. Ancak adlarını fark etmeme yetecek kadar kötü söylememesi nedeniyle anımsamadığım birçok başka kente de giderdi. Onunla <span class="t13">Praterstrasse</span> ya da Leopoldstadt'ın başka bir caddesinde ne kadar sık karşılaşırdım; hep acelesi vardı, her zaman, yanından hiç ayırmadığı gümüş uçlu bastonuyla, acelesi olmasına karşın dört bir yana fır fır dönen, hiçbir şeyi kaçırmayan gözleri, kartal gözleriyle karşıma çıkardı ansızın. Karşısına çıkan bütün Sefaradlar (Sinagog <span class="t13">Zirkusgasse'de</span> bulunduğundan, Viyana'nın o yöresinde çok Sefarad vardı) onu saygıyla selamlarlardı. Zengindi ama kibirli değildi, tanıdığı herkesle konuşurdu ve her zaman için anlatacağı duyulmadık, şaşırtıcı bir şeyler olurdu. Anlattıkları dilden dile dolaşırdı; çok gezdiğinden, kendisini ilgilendiren her şeyi dikkatle izler, aynı öyküyü aynı kişiye anlatmazdı; ileri yaşlara kadar, kime ne söylediğini unutmadı hiç, bu yüzden de onunla konuşmak herkesin hoşuna giderdi. Kadınlar için tehlikeliydi, gözünü değdirdiği tek bir kadını unutmuş değildi, ustası olduğu övgüler (çeşitli güzeller için birbirinden farklı ve özel övgüleri vardı), bunların yöneltildiği kadınların aklından çıkmamakla kalmaz, yepyeni düşlere dönüşürdü. Yıllar onu pek yaşlandırmadı, yeni ve ilginç şeylere olan tutkusu, ani tepkileri, egemen ama gene de sevgi uyandıran kişiliği, kadınlara olan ilgisi &mdash; her şey, aynı ölçüde canlı kaldı.</p>

  <p class="p7">Herkesle <span class="t13">kendi</span> dilleriyle konuşmaya çalışırdı, bütün bu dilleri, gezileri sırasında çat pat öğrendiğinden, (kendi Sefaradçası da içinde olmak üzere) Balkan dilleri dışında bildiği bütün dilleri müthiş kötü konuşurdu. Bunları parmak hesabı saymaya bayılırdı; nasıl olurdu da bazen on yedi, bazen on dokuz dil sayardı, bilinmez ama, bu işi yaparken gülünç böbürlenmesi, dinleyicilerini kırar geçirirdi. Bu sahneler benim yanımda gerçekleştiğinde utanırdım, çünkü konuşması öylesine büyük yanlışlarla doluydu ki, Annemin acımasız bir kararlılıkla en küçük yanlışlarımızı bile düzelttiği evimiz bir yana, ilkokulumdaki Herr Tegel bile onu sınıfta bırakırdı. Öte yanda biz evimizde kendimizi dört dille sınırlamıştık, Anneme on yedi dil konuşmanın olanaklı olup olmadığını sorduğumda, büyükbabamın adını anmaksızın, &ldquo;Hayır,&rdquo; dedi. &ldquo;O zaman hiçbir dil bilmiyorsun demektir!&rdquo;</p>

  <p class="p7">Annemin akıl ve düşünce dünyasının kendisine tümden yabancı olmasına karşın, büyükbabam onun eğitimine ve özellikle de bize karşı disiplinli ve öğretici bir yaklaşım benimsemesine büyük saygı duyardı. Babamı bu eğitimin yardımıyla ayartıp Bulgaristan'dan ayrılmasına neden olduğu için ona öfke duyuyordu gerçi ama, gene de eğitimini bize vermesinden hoşlanıyor, bundan çok şeyler bekliyordu. Sanırım yalnızca dünyada gelişme ve yararlı olma düşünceleri değil, kendisinde bulunan ancak hiçbir zaman tam anlamıyla gerçekleşmemiş olan yeteneklerinin gücünü sınama, kendi kendisine kanıtlama konuları da kafasını meşgul eder onu harekete geçirirdi. Kendi yaşantısının daracık çerçevesi içinde pek bir yere varmış değildi, geniş ailesi üzerindeki yetkesinin tek bir zerresinden bile vazgeçmezdi, ancak dış dünyada kendisinin yoksun bırakıldığı pek çok şeyin bulunduğunu hissediyordu. Yalnızca Sefaradçada da kullanılan İbrani alfabesini bilirdi, yalnızca bu dildeki gazeteleri okurdu. Bunların <span class="t13">El Tiempo</span> (Time) ve <span class="t13">La Voz de la Verdad</span> (Hakikatin Sesi) gibi İspanyolca adları vardı. İbrani harfleriyle basılır ve yanılmıyorsam haftada bir yayımlanırlardı. Latin harflerini okuyordu, ama bu konuda kendisine güvenmiyordu, dolayısıyla o uzun yaşamı boyunca &mdash;doksan yılı aşkın yaş yaşadı&mdash; gezdiği bütün o ülkelerde, o ülke dilinde değil bir kitap, tek bir satır bile okumadı.</p>

  <p class="p7">Büyük başarıyla yürüttüğü işi dışında, bilgisini yalnız ve yalnız insanları gözlemleyerek edinmişti. Onların taklidini yapar, bir aktör gibi oynardı, benim de şahsen tanıdığım bazı kişiler, Büyükbabamın taklit ediş biçiminden dolayı öylesine ilginç hale gelmişti ki, kendilerini gördüğümde büyük bir düş kırıklığı duyuyor, öte yanda onların Büyükbabamın oynadığı kişilikleri karşısında kendimden geçiyordum. Ancak bu taşlama sahnelerini benim karşımda pek oynamaz, kendisinin ilgi odağı olduğu büyük bir yetişkinler topluluğunda coşar, öyküleriyle onları saatlerce eğlendirirdi. (Ben, onun benzerlerini Fas'taki halk öykücüleri arasında bulduğumda kendisi çoktan ölmüştü, dillerinin tek bir sözcüğünü bile anlamamama karşın, bu insanlar, Büyükbabamın anısından dolayı, orada karşılaştığım sayısız Faslıdan dana aşina geldi bana.)</p>

  <p class="p7">Daha önce de söylediğim gibi, merakını daima canlı tutardı; onu bir kez bile yorgun görmedim, onunla yalnızken bile sürekli olarak beni gözlemlediğini, bir anını bile boş geçirmediğini hissederdim. Hotel Austria'daki odasında geçirdiğim gecelerde, uykuya dalmadan önce aklımdan geçen son düşünce, Büyükbabamın gerçekten uyumadığı olurdu, buna inanmak güç belki ama, onu hiç uyurken görmedim. Sabahleyin, benden çok önce kalkmış, yıkanmış, giyinmiş, çoğu kez de uzunca bir zaman alan sabah duasını yapmış olurdu. Ama herhangi bir nedenle gece uyanmışsam, sanki uyanacağımı çok önceden biliyormuş da, ne istediğimi öğrenmek üzere bekliyormuş gibi yatağında oturur görürdüm onu. Ama gene de, uykusuzluktan yakman biri değildi. Tersine, hep taptaze, her şeye hazır görünürdü; sürekli olarak uyanık, tetikte ve hazırlıklıydı; çoğu kişi, ona saygı duymakla birlikte, bu aşırı canlılığından dolayı onu biraz ürkütücü bulurlardı.</p>

  <p class="p7">Tutkularından biri, evlenmek isteyen ancak çeyizi bulunmayan yoksul kızlar için para toplamaktı. Onu Sık sık Praterstrasse'de, birinden, bu amaçla para koparmaya çalışırken görürdüm. Katkıda bulunan herkesin adının ve verdiği miktarın yazıldığı kırmızı deri kaplı defteri elinde olurdu. Hiçbir zaman hayır yanıtı almadı; Seňor Canetti'ye hayır demek skandal olurdu. Topluluktaki saygınlık buna bağlıydı, Sefaradlar pek de küçük sayılmayacak bu türden yardımlar için yanlarında hep nakit para bulundururlardı; isteği geri çevirmek, bu kişinin yoksulluğun eşiğinde bulunduğu anlamına gelirdi. Bununla birlikte, bu işadamlarının kendi aralarında, birbirlerine karşı içtenlikli bir cömertlik sergilediği kanısındayım. Sık sık, şu şu kişinin iyi, bir insan olduğu söylenirdi, bunun anlamı. Yoksullara elle tutular yardımlar yaptığıydı. Büyükbabam bu konuda ünlüydü, öyle ki, insanlar ona yardım parası vermekten özellikle hoşlanırdı; başka hiçbir neden olmasa bile, defterindeki listesinin en başında, o yuvarlak İbranice harflerle kendi adını ve verdiği okkalı para miktarını gören herkes o miktarın çok altına düşmeme çabası içinde iyi bir para verirdi; böylece kısa sürede yeterli çeyiz parası toplanmış olurdu.</p>

  <p class="p7">Büyükbabamın bu portresinde, çok daha sonraları keşfettiğim ya da yaşadığım şeyler de içinde olmak üzere birkaç nokta üzerinde yoğunlaştım. Böylece bu ilk Viyana dönemimde, o gerçekten de beklenenden fazla yer kaplamış oldu.</p>

  <p class="p7">Bu dönemin hiçbir şeyle kıyaslamayacak kadar önemli, en heyecan verici ve en özel olayları, annemle yaptığımız akşam okumalarıyla, okuduklarımızla ilgili tartışmalardı. Bu konuşmaları artık ayrıntılarıyla aktaramam, çünkü benim, benliğimin büyük bir bölümü onlardan oluşuyor. İnsanın küçük yaşlarda kazandığı, sık sık başvurduğu, asla kaçınmadığı bir zihinsel öz diye bir şey varsa, o öz budur. Anneme karşı kayıtsız şartsız, âdeta kör bir inançla doluydum; üzerinde bana binlerce soru sorduğu oyun ya da roman kişileri, benim dünyamın birer parçası haline geldiler, öyle ki, artık onları kendimden ayıramam. Paha somaki yıllarda beni etkileyen her şeyi açıkça ve de bütün ayrıntılarıyla görebiliyorum. Ama bu kişilik ya da karakterler, yoğun ve de bölünmesi olanaksız bir bütün oluşturuyorlar. O dönemden, yani on yaşımda beni, kendimin, hiçbir şekilde farkında olmadığım pek çok insanı içerdiğim inancı dogma gibi bir şey oldu benim için. Bu insanların, karşılaştığım insanlara beni çeken ya da onlardan uzaklaştıran şeyleri belirlediğine inanıyorum. İlk yıllarımın tuzu ve ekmeğiydi onlar. Onlar zihnimin, belleğimin, gerçek, gizli yaşamıdır.</p>

  <h3 class="h31"><a id="ncx318"></a><a id="a44"></a><a id="a45"></a>Savaşın Patlaması</h3>

  <p class="p7">1914 yazını Viyana yakınlarındaki Baden'de geçirdik. İki katlı san bir evde oturduk; hangi sokaktaydı bilmiyorum, bu evi yüksek rütbeli bir subay emeklisiyle paylaşıyorduk, eşiyle birlikte giriş katında oturuyorlardı. Subayları fark etmemenin elde olmadığı bir dönemdi.</p>

  <p class="p7">Annem bizi her gün kaplıcalara götürürdü, günün büyük bölümünü bu eğlence&ndash;sağlık parkında geçirirdik. Parkın ortasındaki yuvarlak bir kameriyede kaplıca bandosu çalardı. Zayıf bir adam olan bando şefinin adı Konrath'dı; biz çocuklar ona bu sözcüğün İngilizce sesdeşi olan &ldquo;carrot,&rdquo; yani &ldquo;havuç&rdquo; adını takmıştık. Hâlâ kardeşlerimle İngilizce konuşuyordum; biri üç, diğeri beş yaşındaydı. Almancaları çok iyi değildi; Miss Bray, İngiltere'ye daha birkaç ay önce dönmüştü. Aramızda İngilizceden başka bir dille konuşmak yapay bir zorlama olurdu; dolayısıyla, parkta bizi İngiliz çocuklar diye tanıyorlardı.</p>

  <p class="p7">Park, başka bir neden olmasa bile müzik dinlemek için gelen insanlarla dolu oluyordu her zaman, ama Temmuz sonlarına doğru, savaşın kaçınılmaz olduğu anlaşılınca, parkta toplaşan insan kitlesi, daha yoğun hale geldi. Çok daha heyecanlı bir hava esiyordu, bu değişikliğin nedenini anlamıyordum, nitekim Annem, oynarken İngilizce yüksek sesle bağırmamamızı tembihlediğinde pek önemsemedim, hele kardeşlerim, onu hiç dinlemedi.</p>

  <p class="p7">Bir gün, sanının Ağustosun birinde, savaş ilân edildi. Havuç, bandoyu yönetiyor, müzisyenler çalıyordu, biri Havuç&rsquo;a bir mektup uzattı, adam kâğıdı açtı, müziği durdurdu bastonunu vurdu ve yüksek sesle şu sözleri okudu: &ldquo;Almanya Rusya'ya savaş ilân etmiş bulunuyor.&rdquo; Bando Avusturya imparatorluk marşını çalmaya başladı, herkes, banklarda oturanlar bile ayağa kalktı ve marşa katıldı. &ldquo;Tanrı onları korusun, Tanrı onları esirgesin, İmparatorumuzu, toprağımızı komsun.&rdquo; Milli marşı okulda öğretmişlerdi, biraz çekinerek ben de onlara katıldım. Bu biter bitmez Alman milli marşı başladı: &ldquo;Yaşayın Siz ey Utkunun Taçları.&rdquo; Bu, İngiltere'de &ldquo;Tanrı Kralı Korusun&rdquo; sözleriyle söylediğim müziğin aynıydı. İngiliz aleyhtarı bir havanın estiğini hissetmiştim. Alışkanlığımdan dolayı mı, yoksa belki de bir savunma tavrı olarak mı bilmiyorum, avazım çıktığınca bağırarak marşı İngilizce söyledim, kardeşlerimse, bir şeyden habersiz, ince sesleriyle masum masum beni izlediler. Kalabalığın ortasında olduğumuzdan, bizi duymayan yoktu. Ansızın çevremdeki yüzlerin öfkeyle çarpıldığını, ellerin ve kolların bana vurmakta olduğunu gördüm. Kardeşlerim de, hatta en küçüğümüz George bile, ben dokuz yaşındakine hedeflenen yumruklardan nasibini aldı. İtiş kakış arasında bizden uzakla kalmış olan Annem olup biteni anlayıncaya kadar herkes müthiş bir kargaşa içinde bizi dövmeye başlamıştı. Ancak bende en büyük etkiyi yaratan, kinle çarpılmış olan suratlardı. Birisi Anneme söylemiş olsa gerek,&rdquo; Onlar daha çocuk!&rdquo; diye bağırdı. Kalabalığı yararak yanımıza geldi, üçümüzü de kaptı, bir Viyanalı gibi konuştuğundan kendisine hiçbir şey yapmaya kalkmayan insanlara öfkeyle baktı; daha sonra bizi bile o korkunç kıskaçtan çıkarmaya razı oldular.</p>

  <p class="p7">Ne yaptığımı tam olarak anlamış değildim, bu durum, düşmansı bir kalabalıkla yaşadığım bu ilk deneyimi daha da unutulmaz kıldı. Sonuç olarak, geri kalan savaş yılları boyunca, 1916'ya dek Viyana'da, daha sonra da Zürih&rsquo;te, İngilizleri tuttum. Ama yumruklardan dersimi almıştım: Viyana'da kaldığım sürece, tutumumu kimsenin fark etmemesi için çaba gösterdim. Artık evin dışında İngilizce sözcükler bize kesinlikle yasaktı. Tabuya uydum ve İngilizce kitaplarımı okumayı, daha da büyük bir tutkuyla sürdürdüm.</p>

  <p class="p7">Viyana'daki ikinci yılım, ya da ilkokuldaki dördüncü sınıf, savaş sırasında yaşandı, dolayısıyla anımsadığım her şey, savaşla ilgili. Bize sarı kâğıtlara basılmış bir şarkı kitapçığı verdiler, bütün şarkılar şu ya da bu şekilde savaşla ilgiliydi. Kitapçık, her gün, derse girmeden önce ve de paydosta söylediğimiz imparatorluk marşıyla başlıyordu. Sarı kitapçıktaki iki şarkı özellikle dokunaklı geliyordu bana. &ldquo;Günün şafağında, günün şafağında, erken ölüme giden yolumu aydınlatıyorsun&rdquo;; en sevdiğim şarkı da şu sözlerle başlıyordu: &ldquo;iki karga çayırın kenarına tünemiş.&rdquo; Sanırım şöyle devam ediyordu: &ldquo;Eğer düşman ülkesinde ölürsem, eğer Polonya'da şehit düşersem...&rdquo; . Bu san şarkı kitabından pek çok şarkı söyledik, elbet şarkıların müziği, en küçük öğrencilere bile ulaşan kısa ve öz ancak korkunç küçük nefret sloganlarından daha su götürürdü. Sloganlardan bazıları şunlardı: &ldquo;Sırbistan'a ölüm!&rdquo; &ldquo;Rusları ezin!&rdquo; &ldquo;Ölüm Fransız&rsquo;a, hepsi mezara!&rdquo; &ldquo;Süngüle sıska İngiliz&rsquo;i!&rdquo; Bu türden sözleri ilk ve son kez evde aktardım ve Fanny'ye dedim ki: &ldquo;Rusları ezin!&rdquo; Beni Anneme şikayet etti. Belki de Çek damarına basılmıştı; hiç milliyetçi değildi ve okulda öğrendiğim savaş şarkılarını söyleyen biz çocuklara hiçbir zaman katılmadı. Ama belki de sağduyulu bir insan olarak dokuz yaşındaki bir çocuğun ağzından böylesine kaba sözler duymaya tepki göstermişti. Bu onu çok etkiledi, bana bir şey söylemedi; suskun kaldı, Anneme gitti ve biz çocuklardan bu tür sözler duymaya devam etmesi halinde burada kalamayacağını söyledi. Annem benimle özel konuştu, o tümceyle ne demek istediğimi açıkça belirtmemi istedi. &ldquo;Hiçbir şey,&rdquo; dedim. Okuldaki çocuklar bu sloganları hep söylüyorlardı, dayanamadım dedim ona. Bu bir yalan değildi, çünkü söylediğim gibi İngiltere'nin tarafını tutuyordum. &ldquo;Öyleyse neden onlara öykünüyorsun? Fanny böyle sözler duymaktan hoşlanmıyor. Bu çirkin sözler onu darılttı. Rus da sen ben gibi insan. Rusçuk'taki en yakın arkadaşım Rus&rsquo;tu. Olga'yı hatırlamıyor musun?&rdquo; Onu unutmuştum, şimdi hatırladım. Adı eskiden aramızda sık sık geçerdi. Bu tek azarlama yetti. Bu tür sözleri bir daha asla söylemedim, Annem de hoşnutsuzluğunu açıkça gösterdiğinden, o andan sonra okulda duyduğum tüm savaş sloganları karşısında nefret duydum; onları her gün söylüyorlardı. Tabii, herkes değil, sadece birkaçı beyleydi ama onlar bunu durmadan yapıyorlardı. Bir azınlık olduklarından, farklı görünmenin tadını çıkarıyorlardı.</p>

  <p class="p7">Fanny bir Moravya köyünden gelmişti; güçlü bir kadındı, görüşleri de dahil onunla ilgili her şey somuttu. Yahudi Yılbaşında, dindar Yemdiler Tuna Kanalı kıyısında dikilir, günahlarını sulara gömerlerdi. Bir keresinde bizimle birlikte yanlarından geçen Fanny sinirlendi. Taşı gediğine koymasını iyi becerirdi, &ldquo;Akıllarını başlarına alıp günah işlemeselerdi ya,&rdquo; dedi. &ldquo;Kanala atması kolay!&rdquo; &ldquo;Günah&rdquo; sözcüğü kılını kıpırdatmıyordu, gösteriş yapmak da ona göre değildi. Hele hele dilencilerden ve Çingenelerden hiç hoşlanmazdı. Dilencilerin hırsızdan farkı yoktu onun gözünde. Kendisini aptal yerine koymalarına izin veremezdi, üstelik numara yapanlardan da nefret ederdi. Heyecanlı konuşmaların ardındaki kötü niyeti görebilirdi. En hoşlanmadığı şeyse, gürültü patırtıydı, bundan da bizim evde yeterinden fazla bulunurdu. Bir keresinde öylesine kendini kaptırdı, öyle acımasız bir sahne yarattı ki unutamam.</p>

  <p class="p7">Biri zilimizi çaldı; kapıyı açtığında yanındaydım. Bir dilenciydi bu, ne yaşlıydı, ne de sakat; birden diz çöktü, ellerini ovuşturmaya başladı. Karısı ölüm döşeğindeydi, evde sekiz çocuğu vardı, açlıktan ölmekteydi zavallı masum yavrular. &ldquo;Acıyın Madam! O zavallı masum yaratıkların ne suçu var!&rdquo; Öyle diz çökmüş durumda, kendinden geçmiş bir halde aynı konuşmayı tekrarlayıp duruyordu, şarkı söyler gibi yakınıyor. Fanny'ye &ldquo;Madam!&rdquo; deyip duruyordu. Fanny olduğu yerde kalakaldı, şaşırmıştı, kendisi Madam değildi ve olmak da istemiyordu, anneme &ldquo;Madam&rdquo; dediğinde, hiçbir zaman acındıracak bir ses tonuyla ya da uşakça havayla konuşmuyordu. Diz çökmüş adama baktı kaldı, dili tutulmuş gibiydi; adamın dokunaklı şarkılı sesi koridorda yankıyordu. Fanny birden diz çöktü ve onun taklidini yapmaya başladı. Adamın her söylediği, Fanny'nin Çek aksanıyla tekrarlanıyordu, bu düet öyle bir etki yaptı ki ben de aynı sözcükleri söylemeye başladım. Ancak Fanny ile dilenci düeti kesilmiyordu. Bir süre sonra Fanny kalktı, kapıyı adamın suratına kapattı. Adam hâlâ kapalı kapının ardından şarkısını söylüyordu; &ldquo;Acıyın Madam, zavallı masum yavruların ne suçu var!&rdquo;</p>

  <p class="p7">&ldquo;Sahtekâr!&rdquo; dedi Fanny. &ldquo;Karısı da yok, öldüğü de yok. Adamın çocuğu falan da yok, her şeyi kendisi uyduruyor. ' Tembel! Hindi gibi ötüyor! Daha kaç yaşında ki! Sekiz çocuğu ne zaman yapmış!&rdquo; Bu yabancı karşısında öylesine öfkelenmişti ki, az sonra eve gelen anneme bütün olanları oynayarak anlattı. Diz çökme işinde ben ona yardımcı oldum; bazı sahneleri birlikte oynadık. Yaptıklarını ona göstermek ve acımasızlığından ötürü onu cezalandırmak istiyordum, ama aynı zamanda ondan daha iyi bir oyun sergilemek çabasındaydım. Oyunu tek başıma sahneleyecektim. Önce dilencinin sözlerini söylüyor, sonra da aynılarını Fanny'nin aksanıyla tekrarlıyordum. Ben, &ldquo;Acıyın Madam!&rdquo; sözlerini söylemeye başladığımda birden öfkelendi; diz çökmüş bulunduğumdan onun da öyle yapması gerekiyordu ama yapmadı. Kendisiyle alay edildiğini hissetmiş ve bundan büyük bir acı duymuştu; bu güçlü, yaptığını bilir kadın birden çaresizleşti. Bir an için kendini kaybetti ve, dilenciye yöneltmiş olmayı çok istediği bir tokat indirdi bana.</p>

  <p class="p7">Fanny artık tiyatro sahnelerinden korkuyordu. Annemle yaptığımız akşam okumalarını mutfakta duyuyor, müthiş sinirleniyordu. Ertesi gün ona okuduklarımla ilgili bir şeyler söylesem, ya da kendi kendime konuşsan, başını sallıyor, &ldquo;Akşam vakti bunca heyecanlanmış bir çocuk nasıl uyur?&rdquo; diyordu. Evimizdeki dramatik yaşantının artması, Fanny'yi rahatsız etti ve bir gün anneme ayrılmak istediğini söyledi. Annem bana, &ldquo;Fanny bizim deli olduğumuzu sanıyor,&rdquo; dedi. &ldquo;Anlamıyor. Bu kez kalıyor, ama sanırım onu yakında yitireceğiz.&rdquo; Ona çok bağlıydım, kardeşlerim de öyle. Annem ne yaptı etti, onun fikrini değiştirmesini sağladı. Ama sonra bir gün Fanny çileden çıktı, dürüst bir kadın olarak Anneme son bir uyarıda bulundu. Artık dayanamıyordu, çocuk yeterince uyku uyumuyordu. Akşam patırtıları durmazsa çekip gidecekti. Gitti de, hepimiz çok üzüldük. Ondan sık sık kart geliyordu; Fanny'ye azap çektiren kişi olarak, kartpostalları benim toplamama izin verildi.</p>

  <h3 class="h31"><a id="ncx329"></a><a id="a46"></a><a id="a47"></a>Medea ve Odisseus</h3>

  <p class="p7">Odisscus'la ilk kez Viyana'da karşılaştım; İngiltere'de babamın bana verdiği ilk kitaplar arasında <span class="t13">Odysseia'</span>nın bulunmayışı bir rastlantıydı belki. Dünya edebiyatının çocuklara uyarlanmış dizisi arasında <span class="t13">Odysseia</span> da vardı mutlaka; ama ya Babam fark etmemişti, ya da bir bildiği vardı da daha sonra vermeyi düşünüyordu, sonuç olarak hiç görmemiştim kitabı. Onunla on yaşımda, Alınan dilinde, Annem bana Schwab'ın <span class="t13">Klasik Antik Ça</span><span class="t13">ğ</span> <span class="t13">Mitleri</span> kitabını verdiğinde karşılaştım.</p>

  <p class="p7">Drama akşamlarımızda, Yunan tanrılarıyla, oyun kahramanlarıyla sık sık karşılaşırdık, annem bunları bana açıklardı; kafamda netleşmemiş hiçbir şeyi atlamak istemezdi, bu da bazen uzun gecikmelere neden olurdu. Belki de yanıtlayabileceğinden fazla sorular sorardım; o bunları ikinci elden, İngiliz ve Fransız oyunlarından, özellikle de Alman edebiyatından tanıyordu. Schwab'ın kitabı bana daha çok bir yardımcı kitap olarak verildi; akşamlarımızın iple çektiğimiz heyecanını, sürükleyiciliğini bölmemem için kendi kendime okuyabileceğim bir başvuru kitabı yani.</p>

  <p class="p7">Orada okuyup öğrendiğim ilk karakter olan Prometheus, müthiş bir etki yarattı üzerimde. İnsanoğlunun iyiliğinden başka bir şey düşünmeyen biri &mdash; bundan daha çekici, daha hayranlık uyandırıcı ne olabilir; derken ceza, Zeus'un korkunç intikamı. Ancak sonunda, diğer işlerini öğrenmeden önce, Herakleitos'la karşılaştım. Sonra bakışları beni taşa döndüren Perseus ve Gorgolar; güneşin arabasında yakılan Phaethon; Daidalos ve İkaros &mdash; savaş başladı bile, insanlar sık sık savaşta rol oynayacak olan uçmaktan söz ediyorlar; Cadmos ve savaşla ilişkili gördüğüm ejderhanın dişleri...</p>

  <p class="p7">Bu harikulade şeyler konusunda konuşmuyordum; onları anlatmaksızın içime kalıyordum. Akşam, bildiğim bir şeyi dile getirirdim belki, ama yalnız fırsat çıktığında. Okuduklarımızın açıklanmasına katkıda bulunuyormuş havasındaydım; bana verilen görev, kabaca buydu. Daha fazla sorularla dolaşık bir yumak haline gelmeksizin yerli yerinde bir şey söylediğimde, Annemin sevinç duyduğunu hissederdim. Açıklığa kavuşmamış bazı şeyleri kendime saklardım. Belki de karşı tarafın ağır bastığı bir diyalogda kendimi güçlenmiş hissediyordum ve onun, herhangi bir konuya tam açıklık getiremediği durumlarda, şu ya da bu ayrıntıyı dile getirerek ilgisini çekmek, beni müthiş gururlandırırdı.</p>

  <p class="p7">Kısa bir süre sonra, Argonaut'larla ilgili söylenceye geldim. Medea, tam olarak anlayamadığım bir güçle beni sarsmıştı, onu annemle bir tutmamıysa daha da anlaşılmaz buluyorum. <span class="t13">Burgtheater&rsquo;</span><span class="t13">ı</span><span class="t13">n</span> büyük kahramanlarını anlatırken onda gördüğüm büyük tutkudan mı kaynaklanıyordu bu benzetme? Bir cinayet olarak algıladığım ölümün korkunçluğundan mı? Büyükbabamla yaptığı, onu gözyaşları içinde ve güçsüz bırakan ve bize yaptığı her ziyaretin son sahnesini oluşturan konuşmalar mıydı'? Dayak yemiş gibi giderdi evimizden, utku kazanmış birinin öfkesiyle değil, yenik, güçsüz bir öfkeyle ayrılırdı. Bu savaşı Annem de kazanamazdı ama. Çaresiz bir umutsuzluğa düşer, bu duygu, ona müthiş acı verirdi, onu öyle görmeye dayanamazdım. Belki de onun doğaüstü güçlere, bir büyücünün gücüne sahip olmasını diliyordum, kim bilir... Bu son olasılık, ancak şimdi aklıma geliyor: Onu daha güçlü, herkesten güçlü görmek istiyordum, yenilmez ve tükenmez bir güç yakıştırıyordum Anneme.</p>

  <p class="p7">Medeia konusunda sessiz kalmadım, kalamadım, konuyu açtığımda, bütün bir gece bu konuşmayla geçti. Benim o benzetmem karşısında ne kadar ürktüğünü belli etmedi bana, bunu ancak daha sonraki yıllarda öğrendim. Oturdu, Grillparzer'in <span class="t13">Alt</span><span class="t13">ı</span><span class="t13">n</span> <span class="t13">Tüy</span>'ünü anlattı, <span class="t13">Burgtheater</span>'daki Medeia'dan söz etti; kırılmış değil paramparça olmuş olmasına karşın, özgün söylencenin üzerimde yarattığı şiddetli etkiyi yumuşatmayı başardı. Medeia'nın yerinde olsaydı, kendisi de, ihaneti karşısında İason'dan öç alırdı, genç karısını da öldürürdü, ama çocuklardan öç almazdı. Çocukları alır sihirli arabayla götürürdü, ama nereye götürürdü, onu bilemiyordu. Babalarına benzeseler de, Medeia'dan daha güçlü olur, onlara bakmaya dayanamazlık etmezdi. Bunları söylettim ona. Sonunda, herkesten de güçlü olarak karşımda duruyordu ve içimdeki Medeia'yı aşmıştı.</p>

  <p class="p7">Bunda Odysseus'un da katkısı oldu denebilir, çünkü kısa bir süre sonra onun öyküsünü okuduğumda, kendisinden önce gelen her şeyin yerini aldı ve gençliğimin gerçek kahraman haline geldi. <span class="t13">Ilyada</span>'yı biraz isteksizce okumaya başladım, çünkü İphigenia'nın kurban edilmesiyle başlıyordu; Agamemnon'un boyun eğmesi, ona karşı şiddetli bir hoşnutsuzluk yarattı bende; böylece daha işin başında Yunanlardan yana olmadım. Trua'lı Helen'in güzelliğini kuşkuyla karşıladım, Menelaus ve Paris adları bana gülünç geliyordu. Genellikle adlara önem verirdim, yalnızca adlarından dolayı küçük gördüğüm ya da daha öykülerini bile okumadan adlarından dolayı sevdiğim kahramanlar vardı, Ajas ve Cassandra bunlar arasındaydı. Bu, isimlere göre değerlendirme, bende ilk ne zaman başladı bilmiyorum. Yunanlarla başa çıkılmazdı, tanrıları benim için adlarına göre, nadiren de kişiliklerinden dolayı iki gruba ayrılıyordu. Persephone, Aphrodite ve Hera'yı seviyordum, Hera'nın söylediği hiçbir şey adını lekeleyemezdi. Poseidon'u ve Hephaistos'u seviyordum, öte yanda Zeus, tıpkı Ares ve Hades gibi itici geliyordu. Athena'da beni saraı doğumuydu; Marsyas'ın derisini yüzen Apollon'u hiç bağışlamadım, acımasızlığı, bu olumsuzluğa karşın gizliden sevdiğim adını gölgeliyordu. Adlarla yapılanlar arasındaki çelişki benim için önemli bir gerilim nedeni oluşturuyordu, aralarında uyum bulmaya çalışıyor, bu yüzden kendimi yiyordum. Gerek insanlara gerek kahramanlara salt adlarından dolayı bağlanırdım bu durumda, davranışlarında beni düş kırıklığına uğratan bir şey ortaya çıktığında bunları iyileştirmek ve adlarla uyumlu hale getirmek için büyük çabalar harcardım. Öte yanda, beğenmediğim adlar söz konusu olduğunda, bu duygumu haklı çıkarmak için korkunç öyküler uydurmak ve öykülerimi onlara mal etmek gerekirdi. Hangi durumda daha haksız oluyordum bilemem; adalete sonsuz hayranlık duyan biri için herhangi bir etki ve neden olmaksızın adlara bağlı olmak, her şeyi onlara göre değerlendirmek, önüne geçilmez bir süreç içeriyordu. İşte yalnız ve de yalnız bunu bir yazgı olarak görüyorum.</p>

  <p class="p7">O zamanlar Yunanca adlı kimse tanımıyordum, okuduğum tüm adları ilk kez duyuyor ve yoğun bir güçle onlara kapılıyordum. Mucize sınırına dayanmış bir özgürlük duygusuyla karşılıyordum onları; aşina olduğum hiçbir şeye benzemiyorlardı, hiçbir şeyle kaynaşmıyorlar, yalnızca birer kişi olarak görünüyor ve öyle kalıyorlardı. Aklımı tümüyle karıştıran Medeia dışında her biri için olumlu ya da olumsuz kararlar veriyordum, hepsi de bir an durmaksızın etkili olmayı sürdürüyordu. Kişisel ve bilinçli olarak haklı gördüğüm bir yaşama onlarla başladım, yalnız ve yalnız bu yaşamda başka hiç kimseye bağımlı değildim.</p>

  <p class="p7">Dolayısıyla o dönemde benim için Yunan sözcüğünün içerdiği her şeyi yoğunlaştıran Odysseus garip bir örnek katışıksız bir şekilde kavrayabildiğim, kendisinden herkesten fazla şey öğrendiğim ilk örnek kendini her birinin kendine özgü anlamı ve yeri bulunan sayısız biçimlerde ortaya koyan, eksiksiz ve çok temel bir ilk örnek oldu. Onu bütün ayrıntılarıyla kendime kattım, zaman içinde, onunla ilgili olup da benim için önemsiz sayılacak hiçbir şey kalmadı. Beni etkilediği yılların sayısı, seyahat ettiği yılların sayısına denk geliyordu. Sonunda, başka hiç kimsenin tanıyamayacağı bir kılıkta, <span class="t13">Körle</span><span class="t13">ş</span><span class="t13">me</span>'ye girdi, bununla yalnız ve yalnız, yüreğin derinliklerinde ona olan bağlılığı anlatmak istiyorum. Bu bağımlılık öylesine eksiksizdi ki, onu bugün bütün ayrıntılarıyla gösterebiliyorum, anlatabiliyorum, ama ayrıca, onun on yaşındaki çocuk üzerindeki etkisinin ne ile <span class="t13">ba</span><span class="t13">ş</span><span class="t13">lad</span><span class="t13">ığı</span><span class="t13">m,</span> ayrıca çocuğu ilk saran ve onu rahatsız eden o yeni şeyin ne olduğunu da hâlâ çok berrak bir şekilde anımsıyorum. Odysseus'un kendisini kimsenin tanımadığı Phaeacian mahkemesinde, kör bir âşık olan Demodokos'un ağzından kendi öyküsünü dinlediği ve gizlice ağladığı bölüm; Polyphemos'a adının Hiç&ndash;Kimse olduğunu söyleyerek kendisinin ve yoldaşlarının yaşamını kurtardığı bölüm: deniz perisi sirenlerin, Odysseus&rsquo;un durdurmayı reddettiği şarkıları, bir dilenci olarak Taliplerin hakaretlerine sabırla tahammül ettiği bölüm: hep, kendisini <span class="t13">azaltan,</span> küçülten metamorfozlar, benlik değişimleri; ve sirenler karşısında, boyun eğmez, usanmaz merakı.</p>

  <h3 class="h31"><a id="ncx339"></a><a id="a49"></a><a id="a48"></a>Bulgaristan Gezisi</h3>

  <p class="p7">1915 yazında, Bulgaristan'ı ziyaret ettik. Annemin akrabalarının büyük bir bölümü orada yaşıyordu; Babamla yedi mutlu yıl geçirdiği memleketini ve yerleri görmek istedi. Haftalar öncesinden nedenini kavrayamadığım bir heyecan duymaya başladı; onu daha önce gördüğüm bütün durumlardan farklı bir davranış içindeydi. Boyuna Rusçuk'taki çocukluk anılarını anlatıyordu, üzerinde hiç düşünmediğim Rusçuk, onun öyküleriyle ansızın bir anlam kazanmıştı benim için. İngiltere'de ve Viyana'da tanıdığım İspanya kökenli Yahudiler yani Sefaradlar, Rusçuk'tan hep yakınırlardı, kentin kültürden yoksun bir taşra kasabası olduğunu, insanların &ldquo;Avrupa&rdquo;da olan biten hakkında şu kadarcık bir bilgilerinin bulunmadığını söylerlerdi. Hepsi de oradan kurtulduklarına seviniyor havasındaydılar, kendilerini şimdi artık başka bir yerde yaşamaları nedeniyle daha iyi, daha aydınlanmış insanlar olarak görüyorlardı. Yalnız, hiçbir zaman hiçbir şeyden utanmayan Büyükbabam kentin adım özellikle vurgulayarak konuşurdu; işi, dünyasının merkezi oradaydı; atan servetiyle aldığı evleri oradaydı. Ama gene de, beni çok fazla ilgilendiren konularda pek az şey bildiğini fark ettim; bir keresinde ona Marco Polo&rsquo;dan ve Çin'den söz ettiğimde, bunların masallarda olduğunu söylemişti; yalnızca kendi gözlerimle gördüğüm şeylere inanmalıydım, bu yalancıları çok iyi tanırdı; birden, hayatında tek bir kitap okumadığını anladım; pek çok dil bilmekle övünmesine karşın bu dilleri ancak gülünç yanlışlarla konuşabildiğinden, Rusçuk'a olan bağlılığı benim için pek bir anlam taşımıyordu ve bu ülkeden dışarıya yaptığı yolculuklar, artık keşfedilmesine gerek kalmamış ülkelere olduğundan, bana ters geliyordu. Ama her şeye karşın şaşmaz bir belleği vardı ve bir kez yemeğe geldiğinde, Anneme Marco Polo hakkında bir yığın soru sorması beni şaşırtmıştı. Yalnızca adamın kim olduğunu, gerçekten de yaşayıp yaşamadığını sormakla kalmadı, kendisine aktarmış olduğum her bir inanılmaz ayrıntıyı bir de ondan duymak istedi; söylediğim en küçük ayrıntıyı bile unutmamıştı; Annem, Marco Polo'nun başından geçenleri, daha sonra Amerika'nın keşfedilmesinde oynadığı rolü açıklayınca da, nerdeyse öfkeden çıldıracaktı. Ama Columbus'un Amerika'yı Hindistan sandığını duyunca, sakinleşti ve büyük bir utkuyla, &ldquo;işte kuyruklu yalana inanmanın sonu! Amerika'yı bulup Hindistan sanıyorlar,&rdquo; dedi.</p>

  <p class="p7">Bende doğduğum yerle ilgili herhangi bir ilgi uyandırmayı başaramadı, ama Annem, bu işi çok kolay yaptı. Akşam oturmalarımızdan birinde, özellikle sevdiği bir kitaptan konuşurken, birden, &ldquo;Bu kitabı ilk kez babamın bahçesindeki dut ağacının tepesinde okudum,&rdquo; dedi. Bir keresinde bana Victor Hugo'nun <span class="t13">Sefiller</span>'inin eski bir baskısını göstermişti; üzerinde okurken yediği dut lekeleri hâlâ duruyordu. &ldquo;Çok olgundular,&rdquo; dedi, &ldquo;İyice gizleneyim diye ağacın en yüksek dalına çıkmıştım. Yemek saati geldiğinde, beni bulamadılar. Bütün gün okudum, sonra ansızın acıktığımı hissettim ve ağzımı dutlarla doldurdum. Senin böyle bir sorunun yok, okumanı hiç engellemem ben.&rdquo;</p>

  <p class="p7">&ldquo;Ama ben de yemeklere katılmak zorundayım,&rdquo; dedim ve dut ağacıyla ilgilenmeye başladım.</p>

  <p class="p7">Bana gösterecekti, sözü sözdü; şimdi bütün konuşmalarımız gezi tasarılarının etrafında dönüyordu. Akşam buluşmalarımız bir süre kesileceği için bu fikre karşıydım. Derken &mdash;ben hâlâ Argonautlar ve Medeia söylencesinin etkisi altındaydım&mdash; &ldquo;Karadeniz kıyısındaki Varna'ya da gideriz,&rdquo; dedi. Buna karşı duramazdım. Kolkhis Kara Denizin diğer ucunda olabilirdi, ama gene de aynı denizin kıyısındaydı ve onu görmek için okumalarımıza ara vermek gibi yüksek bir bedeli bile ödemeye hazırdım.</p>

  <p class="p7">Trenle gittik, Kronstadt'ı, Romanya'yı geçtik. Ailem, bebekken bana bakan Romen kadını çok övdüğü için, bu ülkeye karşı sevecen duygular besliyordum. Bu kadının beni kendi çocuğu gibi sevdiği ve sonraki yıllarda, beni görmek için ta Giurgiu'dan geldiği, Tuna'yı aşarak uzun yolculuklara katlandığı söylenmişti. Sonra ayağı takılıp derin bir kuyuya düştüğünü, boğularak öldüğünü duymuşlar; bunun üzerine Babam, ailesini bulmuş, Büyükbabamdan gizli, onlar için elinden geleni yapmış.</p>

  <p class="p7">Rusçuk'ta, eski evimizde kalmadık, Canetti Dedeye yeterinden fazla yakındı orası. Annemin en büyük ablası Bellina Teyzelere yerleştik. Bellina Teyze üç kardeşin en güzeliydi ve yalnızca bu nedenle çok ünlüydü. Daha sonra onun ve ailesinin başına gelen ve yaşamının sonuna dek gitmeyen felâket, henüz ortada yoktu; ama geleceğini haber vermeye başlamıştı. Bu teyzeyi o zamanki haliyle, güzelliğinin doruğunda anım sıyorum; daha sonra onu Titian'ın <span class="t13">La Bella'</span>sında (Güzel Kadın) ve <span class="t13">Urbino Venüs&rsquo;ü</span>nde buldum, dolayısıyla bendeki imgesi hiçbir zaman değişemez.</p>

  <p class="p7">Teyzem iki yıl önce Viyana'ya yaptığı bir gezi sırasında ölen Arditti Dede'nin yani babasının evinin karşısında bulunan büyük san bir Türk evinde otururdu. Güzel olduğu kadar nazikti de; az bilirdi ve kendisi için hiçbir şey istemeyen, hep başkalarına armağan veren bir yapıda olduğu için ona aptal gözüyle bakılırdı. Babasının, sağlığında ne tamahkar ve paracı olduğunu herkes bildiği için Bellina Teyze, ağacının dibine düşmemiş bir armut olarak görülürdü; bir cömertlik harikasıydı, hayatta hiç kimseye, onu sevindirecek ne yapabilirim kaygısı olmaksızın baktığı görülmemişti. Bunun dışında hiçbir şey için kafa yormazdı. Birden suskunluğa gömülüp boş boş baktığı, çevresindeki konuşmaları, soruları duymadığı, yüzünü çok ciddi konulara dalmışçasına çarpıttığı &mdash;ama gene de güzelliğini koruduğu&mdash; anlarda herkes onun birine verilecek bir armağanı düşündüğünü, aklına geleni de beğenmediğini bilirdi. Karşısındakini ezecek kadar bol ve büyük armağanlar verirdi, ama gene de hiçbir zaman verdiğinden hoşnut olmaz, armağanın çok küçük olduğunu düşünür, hatta bundan dolayı bağışlanması için içtenlikle özür dilerdi. İspanya insanında gördüğüm, belli bir soyluluk iddiası taşıyan o gururlu veriş değildi onunki, basit ve doğal, soluk alıp verir gibi yapıyordu bu işi.</p>

  <p class="p7">Kuzeni Josef&rsquo;le evlenmişti; öfkesi burnunda bir adamdı bu, hayatı ona zehir etti, ama teyzem bunu dışarıya hiç belli etmedi. Evin arkasında bulunan ve ağaçları en harikulade meyveleri veren bahçe, nerdeyse teyzemin armağanları kadar mutlu etli bizi. Evinin odaları bol güneş görüyordu, ama gene de serindi, Viyana'daki dairemizden çok daha büyüktü burası ve keşfedilecek çeşit çeşit yenilik vardı. Türk divanlarında yaşamın nasıl geçtiğini unutmuştum, her şey bana yeni ve garip geldi; hani sanki, sonuçta bir keşif gezisine çıkmış gibiydim, hayatımda en çok istediğim şey gerçekleşmiş, hiç görmediğim yabancı bir ülkeye gelmiştim. Yolun karşısında. Dedemin bahçesindeki dut ağacı beni düş kırıklığına uğrattı; hiç de yüksek değildi, annemin çocukluğunda şimdiki kadar uzun boylu ya da büyük olmadığını düşünemediğimden onu gizlendiği yerde nasıl bulamadıklarını anlamadım. Ama sarı evde, teyzemin yanında kendimi iyi hissettim, gezimizin en önemli kısmı olan ^Kara Denize gitmek konusunda ısrar etmedim.</p>

  <p class="p7">Eniştem Josef Arditti, tombul kırmızı yüzü ve kısık bakan gözleriyle beni boyuna pohpohluyordu; nerdeyse bilmediği konu yoktu, sorularına verdiğim yanıtlar onu öyle mutlu ediyordu ki, yanaklarımı okşuyor, &ldquo;Bu sözüme mim koyun! Bu çocuk adam olacak. Dayısı gibi büyük bir avukat olacak!&rdquo; diyordu. Dayım bir avukat değil iş adamıydı, ama pek çok ülkedeki yasalan bilir, onları ayrıntılarıyla ezberden söylerdi, ayrıca bunları çeşitli dillerde söyler, sonra hemen benim anlamam için Almancaya çevirirdi. Dikkatli dinliyor muyum diye beni sınamak için birini söyledikten on dakika kadar soma, aynı yasayı azıcık değiştirerek tekrarlar, bana sinsi sinsi bakar ve biraz dururdu. Ben, &ldquo;Ama daha önce <span class="t13">böyle</span> değildi,&rdquo; derdim. Bu konuda konuşmaktan hiç hoşlanmazdım, &ldquo;yasa&rdquo; ile ilgili her şeyden nefret ediyordum, ama ben de her şeyi bilmek isteyen bir tiptim, ayrıca da onun övgülerini kazanmak istiyordum. &rdquo;Demek dikkat ettin,&rdquo; derdi dayım; sonra, &ldquo;Buradaki herkes gibi kuş beyinli değilsin,&rdquo; derken, kendi eşi de içinde olmak üzere evdeki herkesin oturduğu odaları gösterirdi. Ama yalnızca karısını kastetmiyordu, kendisine az da olsa benzer birkaç ünlü hukukçu dışında herkesi, bütün bir kenti, ülkeyi, Balkanları, Avrupa'yı dünyayı aptal buluyordu.</p>

  <p class="p7">İnsanlar aralarında fısıldaşır, onun öfke nöbetlerinden söz ederlerdi. Beni de uyardılar, öfkesi kabardığında korkunç olur, diyorlardı. Ama korkmama gerek yoktu, sonunda hep sakinleşirdi, yapılacak tek şey, orada sessizce oturmak, tek bir söz etmemek ve Tanrı korusun bakışları size dönerse alçakgönüllü ve de uysal bir tavırla baş sallamaktı. Annem, böyle bir durumda kendisinin de yengemin de sus pus duracaklarını söylüyordu, onun huyu böyleydi ve yapılacak hiçbir şey yoktu. Özellikle ölmüş dedemi diline dolamıştı, öyle diyordu Annem, ama onun dul eşi olan anneanneme de ve ayrıca Annem ve Bellina Teyzem dahil, hayatta kalan bütün çocuklarına takmış bulunuyordu.</p>

  <p class="p7">Bu uyarıyı öyle sık duyardım ki, anlatılanların olmasını dört gözle beklerdim. Ama bir gün, yemekte bu nöbetlerden birine tanık olacaktım; Öylesine korkunçtu ki, o gezinin unutulmaz anısı olarak kaldı bende. Eniştem ansızın <span class="t13">&ldquo;Ladrones!&rdquo;</span> diye bağırmaya başladı, <span class="t13">&ldquo;Ladrones!</span> Hepinizin hırsız olduğunu bilmiyor muyum sanki!&rdquo; Yahudi İspanyolcasındaki <span class="t13">ladrones</span> sözcüğü, &ldquo;Hırsızlardan çok daha ağırdı, hem &ldquo;hırsızlar,&rdquo; hem de &ldquo;haydutlar&rdquo; anlamım içeriyordu. Sıra ailenin üyelerini tek tek soygunculukla suçlamaya gelmişti, önce aramızda bulunmayanlar ele alındı, mirasının büyük bir bölümünü Anneanneme bırakarak kendisinin payını azaltan ölü dedemden başladı. Derken sıra hâlâ hayatta olan anneanneme geldi; Manchester'daki Solomon Dayı kendini kollasa iyi olurdu. Onu mahvedecekti, yasaları ondan iyi biliyordu ve dünyanı bütün ülkelerinde ona karşı davalar açacaktı, sonunda Solomon Dayıya yağlı ilmikte çırpınmaktan başka yapacak şey kalmayacaktı!</p>

  <p class="p7">O dayıma karşı sevgi falan duymuyordum, bunu yadsıyamam, genelde herkesin korktuğu bu kişiye karşı duracak birinin varlığını görmek çok hoşuma gitmişti doğrusu. Ama enişte devam etti, şimdi sıra üç kardeşe gelmişti, annem bile, öylesine iyi yürekli olan kendi karısı Bellina Teyze bile aileyle birlik olup gizlice ona karşı planlar hazırlıyorlardı. Bu sahtekârlar! Bu caniler! Bu Süprüntüler! Hepsini ezecekti. Sahte yüreklerini bedenlerinden çekip alacaktı! Kalplerini köpeklere yedirecekti! Onu unutmayacaklardı! Ayaklarına kapanıp af dileceklerdi. Ama o bağışlamayacaktı! Yasalar ne diyorsa, o olacaktı, yasaları iyi bilirdi, hem de çok iyi! Çıksın biri karşısına da ondan iyi bildiğini göstersindi bakalım! Bu deliler! Bu kuş beyinliler! Birden anneme döndü, &ldquo;Sen de kendini akıllı sanıyorsun, değil mi?&rdquo; diye haykırdı. &ldquo;Ama bacak kadar oğlun senden bin kat akıllı. Bana benziyor! Gün gelecek, seni mahkemelerde süründürecek! Son kuruşunu avukatlara vereceksin! Tahsilliymişsin güya, ama Schiller'inin sana şu kadar faydası olmaz! Sen yasalardan haber ver, yasalardan!&rdquo; Sözün burasında yumruğunu alnına indirdi, &ldquo;Yasa nerde, burada işte, burada! Nah Burada! Bilmiyordun değil mi!&rdquo; Bu kez bana döndü, &ldquo;Annenin hırsız olduğunu bilmiyordun! Şimdi öğrendin işte, seni, kendi oğlunu soyup soğana çevirmeden öğren bunu!&rdquo;</p>

  <p class="p7">Annemin yakaran bakışlarını görüyordum, ama bunun bir yararı olmuyordu, birden yerimden fırladım ve &ldquo;Annem hırsız değil!&rdquo; diye haykırdım &ldquo;Bellina Teyze de hırsız değil!&rdquo; Öylesine öfkelenmiştim ki, ağlamaya başladım, ama bunun da enişteme bir yararı olmadı. Öfkeden korkunç şekilde kabarmış, hazin kırışıklarla dolu suratını çarpıttı, bana yaklaştı, &ldquo;Kapa çeneni!&rdquo; diye haykırdı. &ldquo;Sana sormadım! Seni aptal velet! Göreceksin! İşte ben, Josef Enişten, buradayım, yüzüne karşı söylüyorum. On yaşındaki bir çocuğa acıyorum, acıdığım için de sana vakit çok geç olmadan söylüyorum: Annen bir hırsız! Hepsi, hepsi hırsız bunların! Bütün aile hırsız! Bütün kent hırsız! Başka bir şey değil.&rdquo;</p>

  <p class="p7">Bu son <span class="t13">&ldquo;ladrones&rdquo;</span> den sonra sesi kesildi. Bana vurmadı, ama ona göre benim işim bitikti. Daha sonra sakinleştiğinde, bana dedi ki: &ldquo;Sana hukuk öğretmeme layık değilsin. Tecrübeyle öğrenmek zorunda kalacaksın. Daha iyisine layık değilsin.&rdquo;</p>

  <p class="p7">Hepsinden çok teyzem şaşırttı beni. Hiçbir şey olmamış gibi davrandı, yemekten sonra hemen armağanlarıyla uğraşmaya başladı. Kardeşler kendi aralarında konuşuyorlardı, haberleri olmadan dinledim onları, Teyzem Anneme, &ldquo;Ne de olsa kocam,&rdquo; diyordu, &ldquo;Eskiden böyle değildi. Senior Padre öldüğünden beri öfkesi burnunda. Haksızlığa dayanamıyor. İyi adamdır. Gitmeyin. Çok üzülür sonra. Çok duygusaldır. Neden bütün iyi insanlar böyle duygusal, Tanrım?&rdquo; Annem bunun çocuk için iyi olmayacağını, aile hakkında bu tür şeyler işitmesinin doğru olmadığını söylüyordu. Ailesiyle her zaman gurur duymuştu. Kentin en iyi ailesiydi onlar, anlamıyordu, Josef de iyi bir aileden geliyordu. Hem kendi babası da Senior Padre'nin ağabeyiydi.</p>

  <p class="p7">&ldquo;Ama kendi babasına karşı tek bir söz söylememiştir. Bunu asla yapmaz, asla! Kendi babasına laf söylemektense, dilini koparmayı yeğler.&rdquo;</p>

  <p class="p7">&ldquo;Ama öyleyse neden o parayı istiyor? Bizden çok daha zengin!&rdquo;</p>

  <p class="p7">&ldquo;Haksızlığa dayanamıyor. Senior Padre'nin ölümünden beri böyle, eskiden çok iyiydi.&rdquo;</p>

  <p class="p7">Sonuçta, kısa bir süre sonra Varna'ya gittik. Deniz &mdash;daha önce deniz gördüğümü anımsamıyorum&mdash; hiç de vahşi ya da dalgalı değildi. Medeia öyküsünden dolayı ürkünç olmasını bekliyordum, ama bu sularda, ondan bir iz yoktu; sanırım Rusçuk'taki kargaşa, onunla ilgili düşüncelerimi bastırmıştı. Bana en yakın kişiler arasında gerçekten korkunç şeyler olmaya başlar başlamaz, her zaman benliğimi dolduran antik çağ kişilerinin renkleri soldu. Annemi, eniştesinin iğrenç suçlamalarına karşı savunmuştum ya, artık o benim için Medeia değildi. Tersine, onu güvence altına almak, onunla birlikte olmak ve başka hiçbir iğrenç olayın başına gelmemesi için gözümü ondan ayırmamak gerekli gibi geliyordu bana.</p>

  <p class="p7">Vaktimizin çoğunu kumsalda geçiriyorduk; limandaki deniz feneri aklımı çok meşgul etti. Limana bir destroyer demirledi, Bulgaristan'ın İttifak Devletleri yanında savaşa gireceği söylentileri vardı. Annemin arkadaşlarıyla yaptığı konuşmalardan, insanların bunun olanaksız olduğunu söylediklerini duyuyordum. Bulgaristan, Rusya'ya karşı asla savaşmazdı, Türk egemenliğinden kurtulmasını Rusya'ya borçluydu, Ruslar, Türklerle çok savaş yapmıştı ve Bulgarlar, paçaları sıkıştığında, Ruslara güvenmişlerdi hep. Rus ordusu generallerinden Dimitriev, ülkede çok seviliyordu ve annemle babamın düğününde onur konuğu olmuştu.</p>

  <p class="p7">Annemin en eski arkadaşı Olga, Rus'tu. Rusçuk'ta onu ve eşini ziyaret ettik; tanıdığım herkesten çok daha sıcak ve açık yürekli insanlar olarak iz bıraktılar bende. İki arkadaş, genç kızlar gibi sohbet ettiler, neşeli bir ses tonuyla hızlı hızlı Fransızca konuşuyorlardı, sesleri durmadan bir yükseliyor, bir alçalıyordu. Bir saniye bile ara vermiyorlardı: cıvıldar gibiydiler, ama çok büyük kuşların cıvıltısıydı bu. Olga'nuı kocası saygıyla sustu, boğazına dek düğmelenmiş gömleği birazcık savaşı çağrıştırıyordu; fincanlarımıza Rus çayı dolduruyor, çok lezzetli yiyecekler sunuyordu. Hepsinden önemlisi, iki arkadaşın konuşması hiç kesilmeden sürsün, değerli zamanlarının tek bir dakikası boşa gitmesin diye çaba harcıyordu, çünkü son karşılaşmalarında bu yara yıllar geçmişti ve bir daha ne zaman görüşeceklerini kim bilebilirdi? Tolstoy'un adını duydum, birkaç yıl önce ölmüştü; bu adı öylesine büyük bir saygı ve beğeniyle söylüyorlardı ki, daha sonra Anneme Tolstoy'un Shakespeare'den daha büyük olup olmadığını sordum, o da biraz çekimser bir sesle hayır diye yanıtladı sorumu.</p>

  <p class="p7">&ldquo;Şimdi Ruslar aleyhinde konuşulmasına neden karşı olduğumu anlıyorsun,&rdquo; dedi, &ldquo;Harikulâde insanlar hepsi. Olga her fırsatta okur. Onunla her şeyi konuşabilir insan.&rdquo;</p>

  <p class="p7">&ldquo;Peki ya kocası?&rdquo;</p>

  <p class="p7">&ldquo;O da öyle. Ama Olga daha akıllı. Edebiyatı daha iyi biliyor. Eşi de buna saygı gösteriyor. Onu dinlemeyi yeğliyor.&rdquo;</p>

  <p class="p7">Bir şey demedim, ama kuşkuluydum. Babamın Annemi daha zeki bulduğunu ve kendisinden üstün gördüğünü biliyordum, ama ayrıca. Annemin bunu kabul ettiğini de biliyordum. Babamın görüşüne babam olduğu için katılırdı &mdash;Annem hep en güzel şeyleri söylerdi&mdash; ama babamın onun zekasına ne büyük hayranlık duyduğunu da kabul ederdi. &ldquo;Ama gene de o senden daha iyi müzik bilirdi,&rdquo; diye karşı koyardım ona.</p>

  <p class="p7">&ldquo;Doğru,&rdquo; derdi.</p>

  <p class="p7">&ldquo;Ayrıca senden daha iyi oynuyor, herkes biliyor bunu, en iyi aktör oydu.&rdquo;</p>

  <p class="p7">&ldquo;Doğru, doğru, onda doğuştan aktörlük yeteneği vardı, Büyükbabandan almıştı bunu.&rdquo;</p>

  <p class="p7">&ldquo;Ayrıca senden daha neşeliydi, çok, çok daha neşeli.&rdquo;</p>

  <p class="p7">Bunu söylememe de alınmazdı, içtenliğe ve onura çok önem verirdi çünkü ve <span class="t13">Burgtheater,</span> kutsal bir olgu olarak onun etine kemiğine işlemişti. Derken en can alıcı sözümü söylerdim:</p>

  <p class="p7">&ldquo;O daha iyi yürekliydi ayrıca. Dünyanın en iyi insanıydı.&rdquo; Bunu söylediğim anda hiçbir kuşku, ya da çekinme göstermeksizin anında yanıtlardı beni: &ldquo;Onun kadar iyi bir insan yeryüzüne gelmemiştir ve asla gelmeyecektir!&rdquo;</p>

  <p class="p7">&ldquo;Peki ya Olga'nın kocası?&rdquo;</p>

  <p class="p7">&ldquo;O da iyi, ama onu babanla kıyaslayamazsın.&rdquo;</p>

  <p class="p7">Sonra babamın iyi yürekliliğini gösteren sayısız öykünün anlatılmasına geçilirdi, yüz kez dinlediğim ve tekrar tekrar anlatılmasını istediğim öykülerdi bunlar; kaç kişinin elinden tutmuştu, hatta, hiç kimse bilmesin diye Anneme bile söylemeden yaptığı iyilikler... Annem bunları öğrenip de azarlarcasına &ldquo;Jacques, gerçekten yaptın mı? Biraz fazla olmuyor mu?&rdquo; diye sorduğunda, &ldquo;Bilmem,&rdquo; dermiş babam, &ldquo;anımsamıyorum.&rdquo;</p>

  <p class="p7">&ldquo;Biliyor musun,&rdquo; diyordu Annem, gerçekten de unutmuş olurdu. Öyle iyi bir insandı ki, yaptığı iyilikleri unuturdu. Hafızası zayıf olduğundan falan değil. Bir oyunda rol almış olsa, aylar sonra bile unutmaz rolünü. Babası kemanını elinden alıp da <span class="t13">butica</span>'da çalışmaya zorladığında ne büyük bir yanlış yaptığını da unutmadı. Benim nelerden hoşlandığımı hiçbir zaman unutmaz, istediğimi bir keresinde belli belirsiz ağzımdan kaçırdığım bir şeyi yıllar sonra bile olsa alır getirirdi. Ama bir iyilik yapmışsa, bunu giz olarak saklardı, sır saklamada öyle ustaydı ki, kendisi bile unuturdu.&rdquo;</p>

  <p class="p7">&ldquo;Ben böyle bir şeyi asla beceremem,&rdquo; dedim Anneme; sesimde babama övgü, kendime yergi vardı. &ldquo;Ben hiç unutmam.&rdquo;</p>

  <p class="p7">&ldquo;Sen daha çok bana benziyorsun,&rdquo; dedi, &ldquo;bu aslında iyi bir şey değil.&rdquo; Sonra kendisinin iyi bir insan olmayacak kadar güvenilmez olduğunu, insanların ne düşündüğünü anında anladığını, onların içini dışını gördüğünü ve en gizli dürtülerini tahmin edebildiğini anlattı. Böyle konuşmalarımızdan birinde tıpatıp kendisine benzeyen bir yazardan söz etti; Tolstoy gibi o da yakınlarda ölmüştü, adı Strindberg'di. Onun adını söylemekten hoşlanmıyordu, Babamın ölümünden birkaç hafta önce onun kitaplarından bazılarını okumuştu, ona hemen Strindberg'i okumasını öneren Reichenhall'daki doktor da Babamın sonunu hızlandırmıştı, zaman zaman bu sonu ondaki ölümcül kıskançlığın hazırlamış olabileceği düşüncesiyle ürperiyordu. Viyana'da yaşadığımız süre boyunca, Sirindberg'in adını her söyleyişinde gözleri yaşlanırdı; Zürih'te yerleşinceye dek ona ve kitaplarına alışamadı, aşırı bir heyecan duymaksızın bu adı söyler hale gelmedi.</p>

  <p class="p7">Varna'dan krallık şatosunun bulunduğu Euxinograd yakınlarındaki Monastir'e geziler yapıyorduk. Şatoyu sadece uzaktan gördük. İkinci Balkan Savaşı sonundan beni, kısa bir süredir Bulgaristan sınırları içinde değildi şato, Romanya'ya aitti. Acı savaşların patlak verdiği Balkanlardaki sınır duvarları kimsenin hoşuna gitmiyordu; çoğu yerde sınır çekmek olanaklı bile olmuyor ve insanlar bundan kaçınıyordu. Ama droşkide giderken ve daha sonra bu dört tekerlekli Rus arabasından indiğimizde, harikulade güzel meyve ve sebze bahçeleri, koyu mor patlıcanlar, biberler, domatesler, hıyarlar, dev tatlı kabakları ve kavunlar gördük; burada bu kadar çeşitli meyve ve sebzenin yetişmesi karşısında müthiş şaşırmıştım. &ldquo;Burası beyledir işte,&rdquo; dedi Annem, &ldquo;Kutsanmış bir ülke. Ayrıca da uygar; burada doğmuş olmaktan kim utanabilir?&rdquo;</p>

  <p class="p7">Ama sonra Varna'da, yoğun yağmurlar başladığında, limana inen dik yokuşta derin çukurlar oluştu. Droşkimiz yolda kaldı; indik, arabacıya yardıma gelenler bütün güçleriyle droşkiye yüklenerek arabamızı kurtardılar. Annem göğüs geçirdi: &ldquo;Yollar hep aynı yol! İşte bunlar doğulu koşulları. Bu insanlar hiç adam olmayacak!&rdquo;</p>

  <p class="p7">Görüşleri bir övgü dile getiriyordu, bir yergi; sonuçta, Viyana'ya hareket ettiğimizde Annem sevindi. Ama savaşın ilk kışından hemen sonra Viyana'da yiyecek kıtlığı başladığından, Bulgaristan'da ayrılmadan önce kurutulmuş sebze stoku yaptı. Çeşit çeşit sayısız sebze iplere dizilmişti, Annem bütün bir bavulu doldurdu, ama Romen sınırındaki istasyon olan Predeal'de, Romen gümrükçüler bavul&ndash;sandığı platforma boşalttıklarında müthiş sıkıldı. Tren hareket etti, Annem yerinden sıçradı, hazineleri, kıs kıs gülen gümrük memurlarının ayakları dibinde, platforma dağılmış duruyordu, üstelik bavuldan da olmuştuk. Bu türden şeylere üzülmek onun gururuna yakışmaz diye düşünüyordum, alt tarafı yiyecekti yitirilen; onu avutmak yerine bu düşüncemi söyledim ona ve küçük bir işittim.</p>

  <p class="p7">Romen görevlilerin, Türk pasaportlarımız olduğu için böyle davrandıklarını söylüyordu. Bizlere her zaman iyi davranmış olan Türkiye'ye karşı bir çeşit kalıtsal bağlılıktan ötürü çoğu Sefarad, Türk vatandaşlığını korumuştu. Ancak Livorno kökenli olan Annemin ailesi, İtalyan vatandaşıydı ve İtalyan pasaportlarıyla seyahat ediyorlardı. Kızlık pasaportuyla, Arditti adıyla seyahat ediyor olsaydı, Romenler farklı davranırdı diye düşünüyordu. Dilleri İtalyancadan geldiği için Romenler bu ulusu severdi. Hepsinden çok da Fransızlardan hoşlanıyorlardı.</p>

  <p class="p7">Varlığını kabul etmeyi umursamadığım bir savaşın ortasından çıkıp gelmiştim, ama ulusal kinlerin çok yaygın ve evrensel olduğu yolundaki ilk bilincim, bu gezi sırasında filizlenmeye başlamış olsa gerek.</p>

  <p class="p7"><a id="a50"></a><span class="t14">&nbsp;</span></p>
</body>
</html>
