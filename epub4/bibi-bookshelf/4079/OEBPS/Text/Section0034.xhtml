<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Çıplak ayaklarının altındaki hasır halı kaşındırıyordu. “Kuzenim ziyaret için garip bir saat seçmiş,” dedi, lordunu bu saatte uyandırdığı için kızartılacağından emin gibi görünen, uyku yüzünden kafası karışık haldeki kâhyası Podrick Payne’e. “Onu çalışma odama al ve birazdan yanında olacağımı söyle.”</p>

    <p>Pencereden görünen zifiri karanlığa bakarak vaktin gece yarısını epey geçtiğini tahmin etti. <em>Lancel beni bu saatte sersemlemiş ve aklımı kullanamaz halde bulmayı mı düşünüyordu?</em> diye merak etti. <em>Hayır, Lancel herhangi bir şey düşünemez, bu Cersei’nin işi.</em> Ablası hayal kırıklığına uğrayacaktı. Tyrion yatakta olduğu zamanlarda bile, titreyen bir mum alevinin ışığında sabahın ilk saatlerine kadar çalışıyordu. Gözleri ağrıyıp bulanık görmeye başlayıncaya dek Varys’in raporlarını, Serçeparmak’ın hesap defterlerini, inceliyordu.</p>

    <p>Yatağının yanındaki çanakta yüzünü yıkadı ve gece serinliği çıplak tenine vururken tuvalete yöneldi. Sör Lancel on altı yaşındaydı ve sabrıyla ünlü olduğu söylenemezdi. Bırak beklesin ve beklerken tedirginliği artsın. Bağırsaklarını boşalttıktan sonra üstüne bir sabahlık geçirip incelmiş sarı saçlarını eliyle dağıttı; uykusundan uyandırılmış gibi görünmesi için gerekli olan şey buydu.</p>

    <p>Lancel sönmüş şöminenin önünde volta atıyordu. Siyah ipek astarlı kırmızı kadife bir takım giymişti. Kılıç kemerinden mücevher kakmalı bir hançer ve altın yaldızlı bir kılıç kını sarkıyordu. “Kuzenim,” dedi Tyrion. “Beni sık ziyaret ettiğin söylenemez. Hak etmediğim bu mutluluğu neye borçluyum?”</p>

    <p>“Majesteleri Vekil Kraliçe, beni buraya Yüce Üstat Pycelle’in serbest bırakılmasını emretmem için yolladı.” Sör Lancel, Tyrion’a kırmızı bir parşömen gösterdi. Altın muma Cersei’nin aslanlı mührü basılmıştı. “İşte, emir burada.”</p>

    <p>“Öyle olsun,” diyerek elini salladı Tyrion. “Umarım sevgili ablacığım tam olarak iyileşmeden kendisini yormuyordur. Rahatsızlığının nüksetmesi büyük talihsizlik olur.”</p>

    <p>“Majesteleri gayet iyi,” dedi Lancel sertçe.</p>

    <p>“Bu haber kulağıma müzik gibi geldi.” <em>Çok sevdiğim bir melodi olduğunu söyleyemem gerçi. Daha yüksek bir doz vermeliydim.</em> Tyrion, Cersei’nin ayakaltında olmayacağı birkaç gün daha kazanmayı ummuştu ama ablasının bu kadar hızlı iyileşmesi onu şaşırtmamıştı da. Cersei sonuçta Jaime’nin ikiziydi. Nazikçe gülümsedi. “Pod, bizim için ateş yak. Hava benim için serin. Benimle birlikte bir kadeh içki içer misin Lancel? Sıcak şarapla uykuya rahat dalıyorum.”</p>

    <p>“Benim uykuya dalmak için bir şey almama gerek yok,” diye karşılık verdi Sör Lancel. “Buraya Majesteleri’nin emrini iletmek için geldim, seninle içki içmek için değil İblis.”</p>

    <p>Şövalyelik unvanının delikanlıyı küstahlaştırdığını düşündü Tyrion, bir de onun Kral Robert’ın ölümündeki rolünü. “Şarabın da kendine göre tehlikeleri var tabii,” dedi. Kadehini doldururken gülümsedi. “Üstat Pycelle’e gelince... eğer sevgili ablam üstat için o kadar endişeleniyor olsaydı bizzat gelirdi diye düşünüyorum. Ama seni yollamış. Bundan ne sonuç çıkarmalıyım?”</p>

    <p>“Tutukluyu serbest bıraktığın sürece istediğin sonucu çıkarabilirsin. Üstat Pycelle, Vekil Kraliçe’nin sadık bir dostudur ve onun koruması altındadır.” Delikanlınn dudaklarından ince bir gülümseme geçti, eğleniyordu. <em>Derslerini Cersei’den alıyor.</em> “Majesteleri bu hakarete asla razı gelmiyor. Size, Joffrey’nin vekilinin <em>kendisi</em> olduğunu hatırlatmamı söyledi.”</p>

    <p>“Ben de Joffrey’nin El’iyim.”</p>

    <p>“El hizmet eder,” diye bilgilendirdi genç şövalye. “Vekil, kral yeterli yaşa gelene kadar <em>hükmeder.</em>”</p>

    <p>“Belki bunları benim için bir kâğıda yazmalısın, böylece daha iyi hatırlarım.” Ateş mutlu çıtırtılar çıkararak yanıyordu. “Çekilebilirsin Pod,” dedi Tyrion kâhyaya. Pod odadan çıktığında Lancel’a döndü. “Başka bir şey var mıydı?”</p>

    <p>“Evet. Majesteleri, kral adına Sör Jacelyn Bywater’a verdiği bir emre karşı çıkıldığını söylememi istedi.”</p>

    <p><em>Demek ki Cersei, Bywater’a Pycelle’i serbest bırakmasını söyledi ve bu emre karşı gelindi.</em> “Anlıyorum.”</p>

    <p>“Bywater’ın görevden alınmasını ve vatan hainliği suçlamasıyla tutuklanmasını istiyor. Sizi uyarıyorum...”</p>

    <p>Tyrion kadehini masaya bıraktı. “Senden herhangi bir uyarı alacak değilim evlat.”</p>

    <p><em>“Sör,”</em> diye düzeltti Lancel. Kılıcına dokundu, belki de Tyrion’a bir kılıç taşıdığını hatırlatmak istemişti. “Benimle nasıl konuştuğuna dikkat et İblis.” Delikanlının etkileyici bir şekilde konuşmak istediğine şüphe yoktu ama dudağının üstündeki tuhaf görünümlü tüyler etkiyi mahvediyordu.</p>

    <p>“Ah, elini kılıcından çek. Shagga’nın içeri dalıp seni öldürmesi için tek çığlığım yeterli olur. Üstelik bir baltayla, şarap matarasıyla değil.”</p>

    <p>Lancel’ın yüzü kızardı. Robert’ın ölümünde oynadığı rolün fark edilmeyeceğini düşünecek kadar aptal mıydı gerçekten? “Ben bir şövalyeyim...”</p>

    <p>“O kadarını anladım. Söyle bana, Cersei seni yatağına almadan önce mi, aldıktan sonra mı şövalye ilan etti?”</p>

    <p>Lancel’ın yeşil gözlerindeki pırıltı Tyrion için yeterli cevaptı. Varys doğruyu söylemişti. <em>Kimse ablamın ailesini sevmediğini iddia edemez.</em> “Ne? Söyleyecek bir şeyin yok mu? Beni daha fazla uyarmayacak mısın sör?”</p>

    <p>“Bu iğrenç suçlamanı geri alacaksın, yoksa...”</p>

    <p>“Lütfen. Joffrey’ye babasını öldürdüğünü ve annesiyle yattığını söylediğimde neler olacağını düşündün mü?”</p>

    <p>“Öyle olmadı!” diye itiraz etti Lancel dehşete düşmüş halde.</p>

    <p>“Hayır mı? Daha çok av gibi miydi?”</p>

    <p>“Bana sert şarabı kraliçe verdi! Sizin babanız, Lord Tywin beni kralın yaveri yaparken kraliçenin her isteğini yerine getirmemi emretmişti.”</p>

    <p>“Sana kraliçeyi becermeni de söylemiş miydi?” <em>Şuna bak; çok uzun sayılmaz, yüz hatları vasat, saçları altın rengi değil kum sarısı ama yine de... Jaime’nin kötü bir kopyası bile boş bir yataktan daha iyi sanırım.</em> “Ben de söylediğini düşünmemiştim.”</p>

    <p>“Benim amacım asla... Ben sadece bana emredileni yaptım. Ben...”</p>

    <p>“...her anından nefret ettin. Buna inanmamı mı bekliyorsun? Konseyde itibarlı bir yer, şövalyelik, ablamın senin için açılan bacakları, ah evet, çok zor durumda olmalısın Lancel.” Tyrion ayağa kalktı. “Burada bekle. Majesteleri bunu duymak isteyecektir.”</p>

    <p>Kibir, Lancel’ı o anda bıraktı. Genç şövalye dizlerinin üstüne düştüğünde küçük ve korkak bir çocuktu. “Merhamet edin lordum, size yalvarıyorum.”</p>

    <p>“Bunları Joffrey’ye sakla. İyi yalvarışları sever o.”</p>

    <p>“Lordum, ablanızın emriydi, kraliçenin. Ama Majesteleri, sizin de söylediğiniz gibi bunu asla anlamayacaktır.”</p>

    <p>“Gerçekleri kraldan saklamamı mı istiyorsun benden?”</p>

    <p>“Babamın hatırına! İsterseniz şehirden ayrılırım, hiçbir şey olmamış gibi. Yemin ederim, buna son vereceğim...”</p>

    <p>Gülmemek çok zordu. “Vermeyeceksin.”</p>

    <p>Delikanlı kaybolmuş gibi görünüyordu şimdi. “Lordum?”</p>

    <p>“Beni duydun. Babam sana ablama itaat etmeni mi söyledi? Çok güzel, ona itaat et. Yakınında dur, onun güvenini kazan, o ne zaman isterse yatağına gir. Kimsenin bilmesine gerek yok... bana sadık olduğun sürece. Cersei’nin neler yaptığını bilmek istiyorum. Nereye gittiğini, kimleri gördüğünü, nelerden bahsettiğini, ne planlar yaptığını. Her şeyi. Bütün bunları bana sen anlatacaksın, öyle değil mi?”</p>

    <p>“Evet lordum.” Lancel bir an bile tereddüt etmeden konuşmuştu. Tyrion bundan hoşlandı. “Yapacağım. Yemin ederim. Nasıl emrederseniz.”</p>

    <p>“Ayağa kalk.” Tyrion ikinci kadehi de doldurup delikanlıya uzattı. “Anlaşmamızın şerefine içelim. Bildiğim kadarıyla bu kalede yaşayan yaban domuzu yok.” Lancel kadehi alıp tedirgince içti. “Gülümse kuzen. Ablam güzel bir kadın ve her şey diyarın iyiliği için. Bu işten kârlı çıkabilirsin. Şövalyelik hiçbir şey. Yeterince akıllı olursan işimiz bittiğinde benden bir lordluk unvanı alırsın.” Tyrion kadehindeki şarabını çevirdi. “Cersei’nin sana tam anlamıyla güvenmesini istiyorum. Ona git ve beni affetmesini rica ettiğimi söyle. Senin beni korkuttuğunu, aramızda sorun olmasını istemediğimi ve bundan sonra onun onayını almadan hiçbir şey yapmayacağımı anlat.”</p>

    <p>“Peki ya... emirleri?”</p>

    <p>“Ah, ona Pycelle’i vereceğim.”</p>

    <p>“Verecek misiniz?” Lancel şaşkın görünüyordu.</p>

    <p>Tyrion gülümsedi. “Adamı sabaha serbest bırakacağım. Saçının teline bile zarar vermedim demek isterdim ama yalan olur. Yeterince iyi durumda sayılır ama zindeliğine kefil olamam. Kara hücreler onun yaşında bir adam için sağlıklı yerler sayılmaz. Cersei onu evcil hayvanı olarak besleyebilir ya da Sur’a gönderebilir. Ne yapacağı umurumda değil ama yaşlı adam bundan sonra konseyde olmayacak.”</p>

    <p>“Ya Sör Jacelyn?”</p>

    <p>“Ablama, zaman içinde Sör Jacelyn’i kendi tarafına çekebileceğini söyle. Bu fikir onu bir süre oyalar.”</p>

    <p>“Emredersiniz.” Lancel şarabını bitirdi.</p>

    <p>“Son bir şey daha. Kral Robert ölmüşken kraliçenin karnının büyümesi son derece utanç verici olur.”</p>

    <p>“Lordum. Ben... biz... kraliçe, bana içine...” Kulaklarına kadar Lannister kırmızısına kesilmişti. “Ben tohumlarımı karnına boşaltıyorum lordum.”</p>

    <p>“Çok güzel bir karnı olduğundan eminim. Onu istediğin kadar ıslatabilirsin ama dikkat et çiylerin başka bir yere girmesin. Başka yeğen istemiyorum, anlaşıldı mı?”</p>

    <p>Sör Lancel reverans yapıp ayrıldı.</p>

    <p>Tyrion bir an için delikanlıya üzüldü. <em>Bir aptal daha ama benim ve Cersei’nin ona yaptıklarımızı hak etmiyor.</em> Amcası Kevan’ın iki oğlunun daha olması iyiydi; bu çocuk yılın sonunu göremeyecekti. Cersei, kendisine ihanet ettiğini öğrendiği anda delikanlıyı öldürtecekti, eğer merhamet eder de öldürtmezse Jaime Lannister, Kral Toprakları’na döndüğü gün genç şövalyenin hayatı bitecekti. Tek soru vardı. Delikanlı, Jaime tarafından kıskançlık sonucu mu katledilecekti, yoksa Jaime’nin her şeyi öğrenmesinden korkan Cersei tarafından mı öldürülecekti? Tyrion, Cersei üstüne bahse girerdi.</p>

    <p>Tyrion’ı bir huzursuzluk kaplamıştı. Bu gece uyuyamayacağını biliyordu. <em>Burada değil, hiçbir şekilde.</em> Podrick Payne’i çalışma odasının kapısındaki sandalyede uyur halde buldu ve çocuğun omzunu sarstı. “Bronn’u çağır, ahıra koş ve iki at hazırlat.”</p>

    <p>Kâhyanın gözleri uykuyla bulutlanmıştı. “Atlar.”</p>

    <p>“Elma seven büyük kahverengi hayvanlar. Onları daha önce de gördüğüne eminim. Kuyruklu ve dört bacaklı olurlar. Ama önce Bronn’u bul.”</p>

    <p>Paralı askerin gelmesi uzun sürmedi. “Çorbana kim işedi?” diye sordu.</p>

    <p>“Her zamanki gibi Cersei. Şimdiye kadar tadına alışmış olmam gerekirdi. Neyse, boş ver. Sevgili ablacığım beni Ned Stark’la karıştırıyor.”</p>

    <p>“O adamın senden uzun olduğunu duymuştum.”</p>

    <p>“Joff başını kestirdikten sonra değildi. Daha kalın giyinmeliydin. Hava soğuk.”</p>

    <p>“Bir yere mi gidiyoruz?”</p>

    <p>“Bütün paralı askerler senin kadar zeki mi?”</p>

    <p>Şehrin caddeleri tehlikeliydi ama Tyrion yanında Bronn varken yeterince güvende hissediyordu. Kuzey duvarındaki yan kapıdan çıkıp Karagölge Sokağı’ndan Yüksek Aegon Tepesi’nin eteğine indiler, oradan Domuzyolu Sokağı’na devam ettiler. Yan yana dizilmiş kırık camlı ahşap ve taş binaların üst katları dar sokağa doğru öyle eğimliydi ki çatıları neredeyse öpüşüyordu. Bacaların arasında saklambaç oynayan ay, iki adamı takip ediyor gibiydi. Kuyruğundan tuttuğu ölü bir kediyi taşıyan yaşlı kadından başka kimseye rastlamadılar. Kadın, akşam yemeğini çalacaklarmış gibi korkuyla Bronn ve Tyrion’a baktı, tek kelime etmeden gölgelerin arasında kayboldu.</p>

    <p>Tyrion kendinden önce El olan ve kraliçenin kurnazlıklarıyla baş edemeyen adamları düşündü. <em>Nasıl yapabilirlerdi ki? Onlar gibi adamlar... yaşayamayacak kadar dürüst, sıçamayacak kadar soylu. Cersei böyle adamları sabahları kahvaltı niyetine yer. Ablamı yenmenin tek yolu onun oyununu oynamak. Ned Stark ve Jon Arryn bunu asla yapmazdı.</em> Tyrion kendini hayat dolu hissederken iki lordun ölü olması şaşılacak şey değildi. Kısa bacakları yüzünden hasat festivalinde komik duruma düşebilirdi ama bu dansı iyi biliyordu.</p>

    <p>Saat geç olmasına rağmen genelev kalabalıktı. Chataya iki adamı nezaketle karşıladı ve ortak salona götürdü. Bronn, Dorne’dan gelen siyah gözlü bir kızla üst kata çıktı ama Alayaya eğlenmekle meşguldü. “Geldiğinizi duyunca çok sevinecek,” dedi Chataya. “Kule odasını sizin için hazırlatayım. Lordum beklerken bir kadeh şarap içmek ister mi?”</p>

    <p>“İçerim,” dedi Tyrion.</p>

    <p>Kalede servis edilen Arbor kırmızısıyla kıyaslandığında vasat bir şaraptı. “Beni affedin lordum, son zamanlarda ne fiyat verirseniz verin iyi şarap bulunmuyor.”</p>

    <p>“Bu sıkıntında yalnız değilsiniz korkarım.”</p>

    <p>Chataya, Tyrion’la bir süre daha dertleştikten sonra müsaade isteyip ayrıldı. <em>Güzel kadın,</em> diye düşündü Tyrion kadının arkasından bakarken. Bu asaleti, zarafeti çok az fahişede görmüştü. Kadının kendini fahişeden çok rahibe olarak kabul ettiğini de unutmamak gerekirdi. <em>Belki de öğrenmemiz gereken sır bu. Önemli olan ne yaptığımız değil, onu nasıl yaptığımız.</em> Bu düşünce nedense Tyrion’ı rahatlatmıştı.</p>

    <p>Diğer müşterilerden birkaçı yan gözle Tyrion’ı süzüyordu. Buraya son gelişinde bir adam üstüne tükürmüştü... daha doğrusu denemişti. Tükürük Tyrion yerine Bronn’a isabet etmişti. Adam bundan sonra dişsiz ağzıyla tükürecekti.</p>

    <p>“Lordum sevgisiz mi kaldı?” Dancy, Tyrion’ın kucağına oturdu ve kulağını dişlemeye başladı. “Bunun ilacını biliyorum.”</p>

    <p>Tyrion gülümseyerek başını iki yana salladı. “Kelimelerle anlatılamayacak kadar güzelsin tatlım ama ben Alayaya’nın ilacını seviyorum.”</p>

    <p>“Ama benimkini hiç denemediniz. Lordum, Yaya’dan başkasını seçmiyor. O iyidir ama ben daha iyiyim, görmek istemez misiniz?”</p>

    <p>“Belki bir dahaki sefere.” Kızın ele avuca sığmaz hayat dolu bir güzellik olduğu inkâr edilemezdi. Düğme burnu, çilleri, beline kadar inen gür kızıl saçları vardı, yerinde duramıyordu ama Shae evde Tyrion’ı bekliyordu.</p>

    <p>Dancy kıkırdayarak elini Tyrion’ın bacaklarının arasına götürdü ve sıktı. “Bence <em>bu adam</em> bir dahaki sefere kadar beklemek istemiyor,” dedi. “Yukarı çıkıp bütün çillerimi saymak istiyor.”</p>

    <p>“Dancy.” Alayaya girişte duruyordu. Tiril tiril yeşil ipeklerin içinde koyu ve küstahtı. “Lordum buraya beni ziyaret etmek için geldi.”</p>

    <p>Tyrion kendini nazikçe diğer kızdan kurtararak ayağa kalktı. Dancy umursamıyormuş gibi görünüyordu, Tyrion’ın başparmağını emerek, “Bir dahaki sefere,” diye hatırlattı.</p>

    <p>Yukarı çıkarlarken, “Zavallı Dancy,” dedi Alayaya. “Lordumun onu seçmesi için sadece on beş günü kaldı. Seçilmezse siyah incilerini Marei’ye vermek zorunda.”</p>

    <p>Marei; açık tenli, solgun, narin bir kızdı, Tyrion’ın dikkatini birkaç kez çekmişti. Yeşil gözler ve porselen gibi bir ten, uzun ve dümdüz gümüş saçlar, göz alan bir güzellik ama fazla ağırbaşlı. “Zavallı çocuğun benim yüzümden incilerini kaybetmesini istemem.”</p>

    <p>“O halde onu üst kata çıkarın.”</p>

    <p>“Belki çıkarırım.”</p>

    <p>Alayaya gülümsedi. “Sanmıyorum lordum.”</p>

    <p><em>Haklı,</em> diye düşündü Tyrion. <em>Yapamam. Shae sadece bir fahişe olabilir ama ben prensiplerim gereği ona sadığım.</em></p>

    <p>Kule odasındaki gardırobun kapağını açtığında merakla Alayaya’ya baktı. “Ben gittiğimde ne yapıyorsun?”</p>

    <p>Kız kollarını açıp siyah bir kedi gibi gerindi. “Uyuyorum. Sizin ziyaretleriniz başladığından beri her zamankinden iyi dinleniyorum lordum. Marei bize okuma öğretiyor, belki kısa zaman içinde boş vaktimi kitap okuyarak geçirebilirim.”</p>

    <p>“Uyku iyidir,” dedi Tyrion. “Ve kitaplar daha iyidir.” Kızı hafifçe yanağından öpüp merdivenleri indi ve tünele girdi.</p>

    <p>İğdiş edilmiş ata binip ahırdan çıktığında çatıların üzerinde uçuşan müzik sesini duydu. Bu katliam ve kıtlığın ortasında bile insanların hâlâ şarkı söylediğini düşünmek hoştu. Kafası hatırladığı notalarla doldu ve Tysha’nın yarım ömür önce kulağına fısıldadığı şarkıyı duyar gibi oldu. Dizginlerini çekip şarkıyı dinledi; melodi yanlıştı, sözleri duyamıyordu. <em>O zaman farklı bir şarkı, neden olmasın?</em> Tatlı ve masum Tysha baştan sona bir yalandı, Tyrion’ı erkek yapması için Jaime tarafından kiralanan bir fahişeydi sadece.</p>

    <p><em>Artık Tysha’dan kurtuldum,</em> diye düşündü. <em>Ömrümün yarısında gölgesi benimleydi ama ona ihtiyacım yok artık. Alayaya’ya, Dancy’ye, Marei’ye ya da yıllardır yatağıma giren yüzlercesine ihtiyacım olmadığı gibi. Artık Shae’e sahibim. Shae.</em></p>

    <p>Shae’in evinin kapısı kapalı ve kilitliydi. Tyrion bronz göz açılana kadar kapıyı yumrukladı. “Benim.” Onu içeri alan Varys’in sevimli dostlarından biriydi; şaşı gözlü, tavşan dudaklı, Braavoslu bir hançerci. Tyrion, Shae’in etrafında genç ve yakışıklı muhafızlar olmasını istemiyordu. “Bana yaşlı, çirkin ve tercihen iktidarsız adamlar bul,” demişti hadıma. “Erkeklerle yatmayı tercih eden erkekler ya da koyun âşıkları.” Varys koyun âşıkları bulmayı becerememişti ama bir hadım ve birbirlerini baltalarını sevdikleri kadar seven iki Ibbenli bulmayı başarmıştı. Diğerleri, her biri öbüründen daha çirkin paralı askerlerdi. Varys bulduğu adamları Tyrion’a gösterirken, Tyrion fazla ileri gittiğinden endişe etmişti ama Shae tek bir şikâyet cümlesi kurmamıştı. <em>Neden şikâyet edecekti ki? Ben muhafızların hepsinden daha mide bulandırıcıyım ve benden de şikâyet etmiyor. Belki çirkinliği görmüyor bile.</em></p>

    <p>Tyrion kısa zaman içinde dağ adamlarından birkaçını Shae’in korumasına vermeyi düşünüyordu. Kara Kulaklar’dan Chella ya da Ay Kardeşleri’nden biri olabilirdi. Dağ adamlarının sadakatine ve onur anlayışına, paralı askerlerin açgözlülüğünden fazla güveniyordu. Bununla beraber risk çok büyüktü. Dağ adamlarının ona ait olduğunu bütün Kral Toprakları biliyordu. Kara Kulaklar’ı buraya gönderdiği an bütün şehir Kral Eli’in bir kapatması olduğunu öğrenirdi.</p>

    <p>Ibbenlilerden biri atını aldı. “Onu uyandırdınız mı?” diye sordu Tyrion.</p>

    <p>“Hayır lordum.”</p>

    <p>“Güzel.”</p>

    <p>Yatak odasındaki ateş köze dönüşmüştü ama oda hâlâ ılıktı. Shae uyurken üstündeki battaniyeyi ve örtüleri atmıştı. Kuş tüyü yatakta çıplak yatıyordu. Şömineden gelen loş ışık bedeninin kıvrımlarında parlıyordu. Tyrion kapıda durdu ve kızın görüntüsünü içti. <em>Marei’den genç, Dancy’den tatlı, Alayaya’dan güzel. İhtiyacım olan her şey ve daha fazlası.</em> Bir fahişenin nasıl bu kadar temiz, masum ve tatlı görünebildiğini merak etti.</p>

    <p>Kızı rahatsız etmek istememişti ama gördüğü şey sertleşmesi için yeterliydi. Kıyafetlerini çıkardı, yatağa tırmandı, kızın bacaklarını araladı ve kasıklarını öpmeye başladı. Shae uykusunda mırıldandı. Tyrion tekrar öptü, kızın saklı tatlığını yaladı, sakalları ıslanana kadar devam etti. Shae yumuşak bir inlemeyle titrediğinde yukarı kaydı ve kızın içine girdi. Girdiği anda boşalmıştı.</p>

    <p>Shae gözlerini açtı. Tyrion’ın başını okşayıp, “Az önce dünyanın en tatlı rüyasını gördüm lordum,” dedi.</p>

    <p>Tyrion kızın sert göğüs ucunu ısırıp başını omzuna koydu. Hâlâ Shae’in içindeydi, hep içinde kalmak istiyordu. “Bu bir rüya değil,” dedi. <em>Bu gerçek, hepsi,</em> diye düşündü. <em>Savaşlar, entrikalar, bu kanlı oyun ve hepsinin ortasında ben... cüce, canavar, küçümseyip alay ettikleri adam. Ama artık her şey benim elimde: Şehir, güç, kadın. Ben bunlar için yaratıldım ve tanrılar affetsin ama bunu seviyorum...</em></p>

    <p><em>Ve Shae’i. Ve Shae’i.</em></p>
  </div>
</body>
</html>
