<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>“Hayaletler var, olduklarını biliyorum.” Al Turta ekmek hamuru yoğuruyordu. Elleri dirseklerine kadar una bulanmıştı. “Pia geçen gece mandırada bir şey gördü.”</p>

    <p>Arya kaba bir ses çıkardı. Pia mandırada sürekli bir şeyler görüyordu, genellikle erkekleri... “Bir turta alabilir miyim?” diye sordu. “Bir tepsi pişirmişsin.”</p>

    <p>“Bütün tepsi lazım. Sör Amory turtaya pek düşkün.”</p>

    <p>Arya, Sör Amory’den nefret ediyordu. “Hadi üstlerine tükürelim.”</p>

    <p>Al Turta gergin bir şekilde etrafı kolaçan etti. Mutfak gölgelerle ve yankılarla doluydu ama bütün aşçılar ve yamaklar ocakların üstündeki tavan arasında uyuyordu. “Anlar.”</p>

    <p>“Anlamaz,” dedi Arya. “Tükürüğün <em>tadı</em> yoktur.”</p>

    <p>“Eğer anlarsa kamçılanacak olan benim.” Al Turta hamur yoğurmayı bıraktı. “Üstelik sen burada olmamalıydın bile. Gecenin körü.”</p>

    <p>Öyleydi ama Arya umursamıyordu. Mutfak gece yarılarında bile hareketliydi; sabah ekmeği için hamur yoğuran, uzun bir tahta kaşıkla çorba tenceresini karıştıran ya da Sör Amory’nin kahvaltısı için domuz pastırması dilimleyen biri oluyordu mutlaka. Bu gece Al Turta vardı.</p>

    <p>“Pembegöz uyanır da gittiğini anlarsa...” dedi Al Turta.</p>

    <p>“Pembegöz uyanmaz.” Adamın gerçek adı Mebble’dı ama sulu gözleri yüzünden herkes ona Pembegöz diyordu. “Bir kez sızdıktan sonra kalkmaz.” Her sabah güne kahvaltıda bira içerek başlıyordu ve her akşam yemeğinden sonra sarhoş olup uykuya dalıyordu. Arya adamın horlama sesini duyana kadar bekliyor, sonra çıplak ayakla hizmetçi merdivenlerinden yukarı çıkıyordu, dönüştüğü fareden bile daha az ses çıkarıyordu. Mum ya da fener taşımıyordu. Bir keresinde karanlığın iyi bir dost olabileceğini söylemişti Syrio, haklıydı. Gökyüzünde ayın ve yıldızların olması yeterliydi. “Bahse girerim ki kaçabiliriz. Pembegöz yokluğumu fark etmez bile,” dedi Al Turta’ya.</p>

    <p>“Ben kaçmak istemiyorum. Burası ormandan daha iyi. Artık solucan yemek istemiyorum. Hadi, tezgâha biraz un serp.”</p>

    <p>Arya başını yana yatırdı. “Bu ne?”</p>

    <p>“Ne? Ben bir şey...”</p>

    <p>“Kulaklarınla dinle, ağzınla değil. Bir savaş borusuydu. İki üfleme, duymadın mı? Dinle, bu da yivli kapının zincirlerinim sesi, içeri giren ya da dışarı çıkan birileri var. Gidip bakalım mı?” Lord Tywin ordusuyla birlikte kaleden ayrıldığından beri Harrenhal’un kapıları açılmamıştı.</p>

    <p>“Sabah için ekmek yapıyorum,” diye sızlandı Al Turta. “Karanlığı sevmiyorum zaten, söylemiştim.”</p>

    <p>“Ben gidiyorum, sana sonra anlatırım. Bir turta alabilir miyim?”</p>

    <p>“Hayır.”</p>

    <p>Arya yine de bir turta kaptı ve mutfaktan çıkarken yedi. Turtanın içi ceviz, meyve ve peynir doluydu. Fırından yeni çıkmıştı, dışı çıtır çıtırdı. Sör Amory’nin turtasını yemek bir çeşit meydan okuma gibi gelmişti Arya’ya. <em>Yalın ayak, sağlam ayak, sessiz ayak,</em> diye şarkı söyledi sadece nefesiyle. <em>Ben Harrenhal’daki hayaletim.</em></p>

    <p>Savaş borusu uyuyan kaleyi uyandırmıştı. Neler olduğunu anlamak isteyen adamlar avluya çıkıyordu. Arya diğerlerinin arasına karıştı. Bir sıra öküz arabası yivli kapının altından geçiyordu. <em>Ganimetler.</em> Arya bir bakışta anlamıştı. Arabaları getiren adamlar tuhaf bir dilde konuşuyordu. Zırhları ay ışığında hafifçe parlıyordu. Yanlarında bir çift siyah beyaz çizgili at vardı. <em>Kanlı Oyuncular.</em> Arya gölgelerin içine saklandı ve bir öküz arabasının arkasındaki kafese kapatılmış devasa siyah ayının kapıdan geçişini izledi. Diğer arabalar gümüş eşyalar, silahlar, kalkanlar, un çuvalları, domuz kafesleri, tavuklar ve köpeklerle doluydu. Arya ilk tutsağı gördüğünde en son ne zaman kızartılmış domuz yediğini hatırlamaya çalışıyordu.</p>

    <p>Duruşundan ve başını dimdik yukarıda tutuşundan tutsağın bir lord olduğu anlaşılıyordu. Arya, adamın paralanmış kırmızı pelerininin altındaki pırıltılı zırhı görebiliyordu. Önce adamın bir Lannister olduğunu sandı ama daha sonra göğsündeki armanın aslan değil gümüş bir yumruk olduğunu gördü. El bilekleri sıkı sıkı bağlanmıştı. Ayak bileğindeki kalın ip arkasında yürüyen adamın bileğine bağlıydı, o adamın ayağındaki de onun arkasındakinin bileğine. Bu yüzden bütün sıra topallayan adımlarla hareket ediyordu. Tutsakların çoğu yaralıydı. İçlerinden biri sendelediğinde bir süvari yanına gidiyor kamçısıyla tekrar yürümesini sağlıyordu. Arya toplam kaç tutsak olduğunu saymaya çalıştı ama daha elliye varamadan sayıyı şaşırdı. En az iki katı olmalıydı. Kıyafetleri kan ve çamurla lekelenmişti, meşale ışıklarında armalarını seçmek mümkün değildi ama Arya’nın görebildiklerinden birkaçı tanıdıktı. İkiz kuleler, güneş ışıkları, kanlı adam, savaş baltası. <em>Savaş baltası Cerwynler’in arması, siyah zemindeki beyaz güneş de Karstarklar’ın. Kuzeyli adamlar. Babamın ve Robb’un adamları.</em> Bunun ne anlama gelebileceğini düşünmek istemiyordu.</p>

    <p>Kanlı Oyuncular atlarından inmeye başlamıştı. Uykulu seyisler ahırlardan çıkıp terli hayvanları alıyordu. Süvarilerden biri bağırarak bira istedi. Avludaki gürültüyü duyan Sör Amory, meşale taşıyan iki muhafızla birlikte koğuşun üstündeki kapalı balkona çıktı. Keçi başlı bir miğfer giyen Vargo Hoat balkonun altında dizginlerini çekti. “Kale kumandanı lordum,” diye seslendi paralı asker. Kalın, peltek bir konuşması vardı, dili ağzına büyük geliyordu sanki.</p>

    <p>“Bütün bunlar nedir Hoat?” diye sordu Sör Amory kaşları çatık bir halde.</p>

    <p>“Tussaklar. Roose Bolson nehri geşebileceğini düşündü ama Cesur Doslarım onun adamlarını parşalara ayırdı. Çoğunu öldürdük ve Bolson’ı kaşırdık. Bu adam onların komusanı, Lord Glover, onun arkasındaki de Sör Frey.”</p>

    <p>Sör Amory küçük domuz gözleriyle, birbirine bağlanmış tutsaklara baktı. Adamın memnun olmadığını düşündü Arya. Kaledeki herkes Vargo Hoat ve Sör Amory’nin birbirinden nefret ettiğini biliyordu. “Pekâlâ,” dedi Amory. “Sör Cadwyn, bu adamları zindanlara götürün.”</p>

    <p>Pelerininde gümüş yumruk arması olan lord başını yukarı kaldırdı. “Onurumuza yakışır şekilde muamele göreceğimize dair söz verildi bize...” diyerek konuşmaya başladı.</p>

    <p>“Sessislik!” diye bağırdı Vargo Hoat, ağzından tükürükler saçılmıştı.</p>

    <p>Sör Amory tutsaklara döndü. “Vargo Hoat’un size verdiği sözler benim için bir şey ifade etmiyor. Lord Tywin beni Harrenhal’un kale kumandanı yaptı ve size canım nasıl isterse öyle davranırım.” Muhafızlarına döndü. “Dul Kalesi’nin altındaki büyük zindan hepsini alır. Oraya gitmek istemeyen herkes burada ölmekte özgürdür.”</p>

    <p>Amory’nin adamları, tutsakları mızrak uçlarıyla dürterek zindana götürürken Pembegöz merdivenlerin başında belirdi. Arya’nın avluda olduğunu fark etseydi bağırmaya başlar, onu vücudundan kan çıkana kadar kırbaçlamakla tehdit ederdi ama Arya korkmuyordu. Bu adam Weese değildi. Herkesi vücudundan kan çıkana kadar kırbaçlamakla tehdit ediyordu ama kimseye gerçekten <em>vurduğunu</em> görmemişti Arya. Buna rağmen adama görünmemesi daha iyi olurdu. Etrafa baktı. Öküzler çözülüyor, arabalar boşaltılıyordu. Cesur Dostlar bira için bağırırken meraklı bir kalabalık kafese tıkılmış ayının etrafında toplanmıştı. Bu karmaşanın içinde göze batmamak kolaydı. Geldiği yoldan geri döndü, biri onu görüp işe koşturmadan önce ortadan kaybolmak istiyordu.</p>

    <p>Kapılardan ve ahırlardan uzakta büyük kale ıssızdı. Sesler gittikçe duyulmaz oldu. Rüzgâr aniden esince İnleyen Kule’nin çatlak taşlarından tiz bir çığlık yükseldi. Tanrı korusundaki ağaçların yaprakları yere düşmeye başladı. Arya, terk edilmiş avlularda ve boş binaların arasında uçuşan yaprakların taş duvarlara çarptığında çıkardığı hafif sesleri duyabiliyordu. Sesler, neredeyse tamamen boşalan Harrenhal’da tuhaf oyunlar oynuyordu. Bazen taşlar sesi içiyormuş gibi geliyordu insana, avlular bir sessizlik battaniyesiyle örtülüyordu. Bazen de yankıların kendi hayatı varmış gibi hissediyordu insan. Adımların sesi bir hayalet ordusunun tehdidi gibi duyuluyordu. Uzaktan gelen her ses hayaletlerin ziyafet sofrasından yükseliyor gibiydi. Bu gariplikler Al Turta’yı korkutuyordu ama Arya’yı değil.</p>

    <p>Bir gölge kadar sessiz hareket ederek orta avluyu aştı, Azap Kulesi’nin etrafından dolaştı ve insanların, ölü şahinlerin hayalet kanatlarını çırparak havayı dalgalandırdığını söylediği boş ahırların içinden geçti. İstediği yere gidebilirdi. Garnizonda yaklaşık yüz adam vardı. Harrenhal’un büyüklüğünde kaybolmuş gibiydiler. Yüz Şömineli Salon diğer pek çok binayla birlikte kapatılmıştı. İnleyen Kule bile boşaltılmıştı. Sör Amory Lorch, Kralateşi Kulesi’ndeki kale kumandanı dairesinde kalıyordu. Arya ve diğer hizmetkârlar el altında olmaları için kulenin altındaki mahzenlere yerleştirilmişti. Lord Tywin kaledeyken etraf nereye gittiğini, ne yaptığını soran askerlerle doluydu ama şimdi bin kapıyı koruyacak yüz adam vardı ve kimin nerede olması gerektiğini kimse bilmiyordu, kimsenin umursadığı da yoktu.</p>

    <p>Arya cephanelikten geçerken bir çekiç sesi duydu. Yüksek pencerelerden turuncu bir ışık süzülüyordu. Çatıya tırmanıp aşağı baktı. Gendry bir göğüs kalkanı dövüyordu. Çalışırken, Gendry için metalden, körüklerden ve ateşten başka bir şey yoktu dünyada. Tuttuğu çekiç kolunun bir parçası gibiydi. Arya delikanlının göğsündeki kasların hareketini izleyip, çekiciyle yaptığı çelikten müziği dinledi. <em>Çok güçlü,</em> diye düşündü. Gendry uzun saplı maşalarla göğüs kalkanını alıp soğutmak için su oluğuna götürürken Arya pencereden içeri kayıp delikanlının yanına atladı.</p>

    <p>Gendry, Arya’yı gördüğüne şaşırmamış gibiydi. “Yatağında olmalıydın kızım.” Soğuk suya giren göğüs kalkanı bir kedi gibi tısladı. “O gürültüler neydi?”</p>

    <p>“Vargo Hoat döndü, tutsaklar getirmiş. Armalarını gördüm. İçlerinde Derinorman Kalesi’nden bir Glover da var, babamın adamı. Çoğu öyle.” Arya birdenbire ayaklarının onu neden buraya getirdiğini anladı. “Onları kurtarmama yardım etmelisin.”</p>

    <p>Gendry güldü. “Bunu nasıl becereceğiz peki?”</p>

    <p>“Sör Amory onları zindana gönderdi. Azap Kulesi’nin altındakine. Büyük, tek bir zindan. Çekicinle kilidi kırabilirsin...”</p>

    <p>“Nöbetçiler beni izleyip kilidi kaç darbede kırabileceğim üstüne bahse girerken mi mesela?”</p>

    <p>Arya dudağını ısırdı. “Nöbetçileri öldürmemiz gerek.”</p>

    <p>“Bunu nasıl yapacağız?”</p>

    <p>“Sayıları çok değildir belki.”</p>

    <p>“Eğer iki nöbetçi varsa, bu sayı ikimiz için çok. O köyde hiçbir şey öğrenmedin, değil mi? Bu dediğini yapmaya kalkarsan Vargo Hoat ellerini ve ayaklarını keser, kendi tarzıyla.”</p>

    <p><em>“Korkuyorsun.”</em></p>

    <p>“Beni rahat bırak kızım.”</p>

    <p>“Gendry, yüz kuzeyli adam var, belki daha fazla. Sör Amory’nin de bu kadar adamı var. Tamam, Kanlı Oyuncular’ı hesaba katmadım. Bütün yapmamız gereken tutsakları serbest bırakmak. Sonra kaleyi ele geçirip kaçabiliriz.”</p>

    <p>“Onları dışarı çıkaramazsın, tıpkı Lommy’yi kurtaramadığın gibi.” Gendry göğüs kalkanına dönüp yakından baktı. “Hem kaçsak bile nereye gideceğiz?”</p>

    <p>“Kışyarı’na,” dedi Arya bir çırpıda. “Anneme bana nasıl yardım ettiğini anlatacağım ve sen de orada kalacaksın.”</p>

    <p>“Leydim buna izin verir mi? Atlarınıza nal çakıp lord kardeşleriniz için kılıç yapabilir miyim?”</p>

    <p>Gendry, Arya’yı çok <em>kızdırıyordu</em> bazen. “Kes şunu!”</p>

    <p>“Harrenhal yerine Kışyarı’nda ter dökmek için neden ayaklarımı riske atayım? İhtiyar Ben Karaparmak’ı tanıyor musun? Buraya çocukken gelmiş. Leydi Whent ve babasına, onların babasının babasına, hatta hepsinden önce Harrenhal’un Whentler’den önceki sahibi Lord Lothston’a hizmet etmiş, Şimdi de Lord Tywin’in demir ustası. Ne diyor biliyor musun? Kime hizmet edersen et, miğfer miğferdir, kılıç kılıçtır ve ateşe dokunursan yanarsın. Lucan iyi bir usta, burada kalacağım.”</p>

    <p>“Kraliçe seni yakalayacak. Altın pelerinlileri <em>Karaparmak</em>’ın peşine salmamıştı!”</p>

    <p>“Aradıkları kişi büyük ihtimalle ben değildim.”</p>

    <p>“Sendin, bunu biliyorsun. Sen <em>birisin.</em>”</p>

    <p>“Ben bir demirci çırağıyım ve belki bir gün zırh ustası olacağım... eğer kaçıp şansımı kaybetmezsem ve kendimi öldürtmezsem.” Arkasını dönüp tekrar çekicini aldı ve vurmaya başladı.</p>

    <p>Arya umutsuzca yumruklarım sıktı. “Kendine bir miğfer daha yaparsan üstüne boğa boynuzu değil <em>katır kulağı koy!</em>” Gitmek zorundaydı yoksa Gendry’ye vurmaya başlayacaktı. <em>Vursam da hissetmez bile. Kim olduğunu anlayıp katır kafasını kestiklerinde bana yardım etmediği için pişman olacak.</em> Yalnız olması Arya için daha iyiydi aslında. Sonuçta o köyde Gendry yüzünden yakalanmıştı.</p>

    <p>Köyü düşünmek o uzun yürüyüşü, ardiyeyi ve Vadeci’yi hatırlattı. Gürzle yüzüne vurulan çocuğu, yaşlı aptal Her-şey-Joffrey-için’i, Lommy Yeşilel’i düşündü. <em>Bir koyundum, sonra da bir fare, hiçbir şey yapamadım.</em> Dudağını ısırdı ve cesaretinin ne zaman geri geldiğini hatırlamaya çalıştı. <em>Jaqen beni tekrar cesur yaptı. Beni bir fareden bir hayalete dönüştürdü.</em></p>

    <p>Weese öldüğünden beri Lorathlı’dan uzak durmaya çalışıyordu. Chiswyck <em>kolaydı,</em> herhangi biri bir adamı siperden aşağı itebilirdi. Ama Weese o köpeği küçük bir yavruyken alıp büyütmüştü ve hayvan ancak bir kara büyüyle sahibine saldırabilirdi. <em>Yoren, Jaqen’ı kara hücrelerde buldu, tıpkı Rorge ve Isırık gibi. Jaqen korkunç bir şey yaptı ve Yoren bunu biliyordu. Onu bu yüzden zincire bağlı tutuyordu.</em> Eğer Lorathlı bir büyücüyse Rorge ve Isırık cehennemden çağırdığı şeytanlar olabilirdi, insan değillerdi.</p>

    <p>Jaqen’ın Arya’ya hâlâ bir ölüm borcu vardı. Yaşlı Dadı’nın anlattığı hikâyelerde, cinlerin üç dilek hakkı verdiği insanlar özellikle üçüncü dileklerine çok dikkat etmeliydi çünkü o sonuncuydu. <em>Son ölüm çok önemli olmalı,</em> diyordu kendine her gece duasındaki isimleri fısıldarken. Ama şimdi, tereddüt etmesinin gerçek sebebinin bu olduğundan emin değildi. Bir fısıltıyla öldürebildiği sürece kimseden korkmasına gerek yoktu... ama son ölümü de kullanınca tekrar bir fareye dönüşecekti.</p>

    <p>Pembegöz uyanık olduğu için Arya yatağına dönmeye cesaret edemedi. Başka nereye saklanacağını bilmediğinden tanrı korusuna gitti. Çamların ve muhafız ağaçlarının keskin kokusunu, ayağına değen çimenleri, parmaklarının arasına giren çamuru ve rüzgârla hareket eden yaprakların hışırtısını seviyordu. Tanrı korusunun içinden küçük bir dere geçiyordu. Derenin toprağı aşındırdığı yerde, düğüm haline gelmiş kırık dalların ve köklerin altında bir nokta vardı.</p>

    <p>Orada, dalların ve çürümüş yaprakların altında gizli kılıcını buldu.</p>

    <p>Gendry onun için bir kılıç yapmayı reddetmişti. Arya da bir çalı süpürgesinin dikenlerini kırarak kendi kılıcını kendi yapmıştı. Çok hafifti, tutuşu zayıftı ama Arya kılıcın keskin ve dişli ucunu seviyordu. Ne zaman bir saat boş vakit bulsa Syrio’dan öğrendiği şeyleri çalışmak için buraya geliyordu. Çıplak ayaklarıyla yerdeki yaprakların üstünde hareket ediyor, dallara kılıç savuruyor, yaprakları döküyordu. Bazen ağaçlara tırmanıyor ve yüksek dalların arasında dans ediyordu. Vücudu öne arkaya sallanırken ayak parmaklarıyla dallara tutunuyor ve eski dengesini geri kazandıkça daha az sendeliyordu. Talim için en iyi zaman geceydi; geceleri onu kimse rahatsız etmiyordu.</p>

    <p>Arya tırmandı. Yaprakların krallığında kılıcını çekti ve bir süre için herkesi unuttu; Sör Amory’yi, Oyuncular’ı, babasının adamlarını, hepsini. Ayaklarının altındaki sert ağaç kabuğunun verdiği hissin ve havayı kesen kılıcının çıkardığı sesin içinde bir süre kayboldu. Kırık bir dal Joffrey’ye dönüştü. Yere düşürene kadar dala vurdu. Kraliçe, Sör Ilyn, Sör Meryn ve Tazı sadece birer yapraktı ama onları da öldürdü. Hepsini ıslak yeşil şeritlere ayırdı. Kolları yorulduğunda bir dalın üstüne oturdu, serin havayı içine çekip soluklandı, avlanan yarasaların çığlıklarını dinledi. Yaprakların oluşturduğu kubbenin arasından büvet ağacının kemik beyazı dallarını görebiliyordu. <em>Buradan bakınca tıpkı Kışyarı’nın yürek ağacına benziyor.</em> Keşke o ağaç olsaydı... o zaman aşağı indiğinde yine evinde olurdu ve belki babasını ağacın altında, her zaman oturduğu yerde bulurdu.</p>

    <p>Kılıcını kemerine takıp daldan dala atlayarak yere indi. Büvet ağacına doğru yürüdü, ay ışığı ağacın gövdesini gümüşi bir beyaza boyamıştı ama kırmızı yaprakları karanlıkta simsiyah görünüyordu. Ağacın gövdesine oyulmuş yüze baktı. Korkunç bir surattı. Ağzı çarpıktı, açık gözleri nefret doluydu. Tanrı böyle mi görünüyordu? Tanrılar da insanlar gibi acı çeker miydi? <em>Dua etmeliyim,</em> diye düşündü birdenbire.</p>

    <p>Dizlerinin üstüne çöktü. Nasıl başlaması gerektiğinden emin değildi. Ellerini birleştirdi. <em>Bana yardım edin eski tanrılar,</em> dedi sessizce. <em>O adamları zindandan çıkartmama yardım edin ki Sör Amory’yi öldürebileyim ve evime, Kışyarı’na döneyim. Beni bir su dansçısına dönüştürün, bir kurda dönüştürün, bir daha asla korkmayayım.</em></p>

    <p>Bu kadar yeterli miydi? Belki de eski tanrıların duyması için yüksek sesle dua etmesi gerekirdi. Belki daha uzun dua etmeliydi. Babası çok uzun süre dua ederdi bazen, hatırlıyordu. Ama eski tanrılar babasına yardım etmemişti. Bunu hatırlamak Arya’yı öfkelendirdi. “Onu kurtarman gerekiyordu,” diye azarladı ağacı. “Sana sürekli dua ederdi. Bana yardım edip etmemen umurumda değil. Bence istesen bile yapamazdın.”</p>

    <p>“Tanrılarla alay edilmez kızım.”</p>

    <p>Ses, Arya’yı irkiltmişti. Ayağa fırlayıp ahşap kılıcını çekti. Jaqen H’ghar karanlıkta öyle kıpırtısız duruyordu ki ağaçlardan biri gibi görünüyordu. “Bu adam bir isim duymaya geldi. Bir, iki ve sonra üç gelir.”</p>

    <p>Arya kılıcının dikenli ucunu yere indirdi. “Burada olduğumu nasıl bildin?”</p>

    <p>“Bu adam görür. Bu adam duyar. Bu adam bilir.”</p>

    <p>Şüpheli gözlerle Jaqen’a baktı. Onu tanrılar mı yollamıştı? “Köpek Weese’i nasıl öldürdü? Isırık ve Rorge’u cehennemden mi getirdin? Jaqen H’ghar senin gerçek adın mı?”</p>

    <p>“Bazı adamların birden fazla adı olur. Gelincik, Arry, <em>Arya.</em>”</p>

    <p>Sırtı yürek ağacının gövdesine yapışana kadar geriledi. “Gendry mi söyledi?”</p>

    <p>“Bu adam bilir,” dedi tekrar. “Stark leydim.”</p>

    <p>Belki onu <em>gerçekten</em> tanrılar göndermişti, dualarına cevap olarak. “Zindandaki adamları kurtarmak için yardımına ihtiyacım var. Glover’ı ve hepsini. Nöbetçileri öldürüp hücrenin kapısını bir şekilde açmalıyız...”</p>

    <p>“Bu kız unutuyor,” dedi adam sessizce. “Üç alacağı vardı, ikisini aldı. Eğer bir nöbetçi ölmeliyse kız onun adını vermeli.”</p>

    <p>“Ama <em>bir</em> nöbetçi yeterli değil. Hücreyi açmak için hepsini öldürmeliyiz.” Arya ağlamamak için dudağını ısırdı. “Kuzeyli adamları kurtarmanı istiyorum, tıpkı benim seni kurtardığım gibi.”</p>

    <p>Adam hiç acımadan Arya’ya bakıyordu. “Tanrının elinden üç can alındı, üç can geri ödenmeli. Tanrılarla alay edilmez.” Sesi hem ipekti hem çelik.</p>

    <p>“Ben hiç alay etmedim.” Bir an düşündü. “İsim... ismini vereceğim <em>kim</em> olursa olsun, öldürecek misin?”</p>

    <p>Jaqen başıyla onayladı. “Bu adam öyle dedi.”</p>

    <p>“<em>Kim</em> olursa olsun?” diyerek tekrarladı. “Bir erkek, bir kadın, küçük bir bebek ya da Lord Tywin, Yüce Rahip, kendi baban?”</p>

    <p>“Bu adamın atası uzun zaman önce öldü. Ama yaşasaydı ve kız onun adını verseydi, kızın emriyle ölürdü.”</p>

    <p>“Yemin et,” dedi Arya. “Tanrıların huzurunda yemin et.”</p>

    <p>“Havanın ve denizlerin bütün tanrılarının, hatta ateş tanrısının önünde yemin ederim.” Elini büvet ağacının ağzına koydu. “Yedi yeni tanrının ve sayısız eski tanrının önünde yemin ederim.”</p>

    <p><em>Yemin etti.</em> “Kralın adını versem bile...”</p>

    <p>“İsmi söyle ve ölüm gelsin. Yarın sabah, ay dönümünde. bir yıl sonra ama mutlaka. Bu adam kuşlar gibi uçamıyor ama bir adım ve onun önüne bir adım daha koya koya gideceği yere varıyor ve bir kral ölüyor.” Jaqen dizlerinin üstüne çöktü, şimdi yüz yüzeydiler. “Bu kız yüksek sesle söylemeye korkuyorsa fısıldasın. Şimdi fısılda. İsim <em>Joffrey</em> mi?”</p>

    <p>Arya dudaklarını adamın kulağına koydu. “İsim <em>Jaqen H’ghar.</em>”</p>

    <p>O yanan ahırda, alevden duvarların arasında zincirliyken bile şu an olduğu kadar endişeli görünmüyordu Jaqen. “Bu kız... şaka yapıyor.”</p>

    <p>“Yemin ettin. Tanrılar yemin ettiğini duydu.”</p>

    <p>“Duydular.” Adamın elinde birdenbire bir bıçak belirdi, Arya’nın serçe parmağı kadar inceydi. Bıçak adam için mi çıkmıştı yoksa kendisi için mi bilemiyordu Arya. “Bu kız ağlayacak. Bu kız tek arkadaşını kaybediyor.”</p>

    <p>“Sen benim arkadaşım değilsin. Bir arkadaş bana <em>yardım</em> ederdi.” Geri çekildi, bıçağın üstüne gelmesi ihtimaline karşı parmaklarının üstünde dengede durdu. “Ben bir <em>arkadaşı</em> asla öldürmezdim.”</p>

    <p>Jaqen’ın gülümsemesi geldiği gibi gitti. “Eğer bir arkadaş yardım etseydi... bu kız başka bir isim verir miydi?”</p>

    <p>“Verirdi,” dedi Arya. “Eğer bir arkadaş yardım etseydi.”</p>

    <p>Bıçak kayboldu. “Gel.”</p>

    <p>“Şimdi mi?” Adamın hu kadar çabuk hareket edeceği aklına gelmemişti.</p>

    <p>“Bu adam camın içindeki kumun sesini duyuyor. Bu kız kesin bir isim söylemeden bu adam rahat uyumayacak. O yüzden şimdi, şeytan çocuk.”</p>

    <p><em>Ben şeytan çocuk değilim,</em> diye düşündü Arya, <em>ben ulu kurdum ve Harrenhal’daki hayaletim.</em> Kılıcını gizli yerine koydu ve Jaqen’ı takip etti.</p>

    <p>Harrenhal geç saate rağmen düzensiz bir hareketlilikle canlıydı. Vargo Hoat’un gelişi kalenin bütün düzenini altüst etmişti. Öküz arabaları, öküzler ve atlar avludan çıkartılmıştı ama ayı kafesi hâlâ oradaydı. Kafes kalın zincirlerle orta ve dış avluyu bölen köprünün kirişine asılmıştı, yerden birkaç ayak yukarıdaydı. Etrafını bir meşale çemberi aydınlatıyordu. Ahırlarda çalışan çocuklar hayvanın kızıp kükremesi için kafese taş atıyordu. Avlunun karşısındaki Kışla Salonu’nun kapısından daha fazla şarap isteyen adamların haykırışları ve birbirine çarpan kupaların şıngırtılarıyla birlikte parlak ışık süzülüyordu. Onlarca adam Arya’nın anlamadığı bir dilde şarkı söylemeye başladı. Bu gürültü dikkatlerin dağılması için iyiydi.</p>

    <p>“Eğer bu adam bu işi yaparsa aç tanrılar bu gece kan ziyafetine oturacak,” dedi Jaqen. “Tatlı ve nazik kız, adımı geri al, başka bir isim ver ve bu çılgın hayali bir kenara bırak.”</p>

    <p>“Olmaz.”</p>

    <p>“Öyle olsun.” Pes etmiş gibi görünüyordu. “İş görülecek ama kız itaat etmeli. Bu adamın konuşmak için vakti yok.”</p>

    <p>“Bu kız itaat edecek,” dedi Arya. “Ne yapmam gerekiyor?”</p>

    <p>“Yüz adam çok aç, doyurulmaları gerek, lord sıcak çorba emretti. Kız mutfağa koşup pastacı arkadaşına bunu söylemeli.”</p>

    <p>“Çorba,” diye tekrar etti Arya. “Sen nerede olacaksın?”</p>

    <p>“Kız mutfakta çorba yapmaya yardım edecek ve bu adam gelene kadar orada bekleyecek. Git. Koş.”</p>

    <p>Arya mutfağa daldığında Al Turta ekmek somunlarını fırından çıkarıyordu ama artık yalnız değildi. Vargo Hoat ve Kanlı Oyuncuları doyurmak için aşçıları uyandırmışlardı. Mutfak hizmetçileri, Al Turta’nın ekmekleri ve turtalarıyla dolu sepetleri dışarı taşıyordu. Baş aşçı domuz dilimliyordu. Izgaracı adamlar tavşanları çevirirken bulaşıkçı kızlar hayvanların üstüne bal sürüyordu. Kadınlar havuç ve soğan doğruyordu. “Ne istiyorsun Gelincik?” diye sordu aşçı, Arya’yı gördüğünde.</p>

    <p>“Çorba,” dedi Arya. “Lordum et suyuna çorba istiyor.”</p>

    <p>Aşçı, bıçağıyla işaret ederek ocakların üstündeki siyah demir kazanları gösterdi. “Bunun ne olduğunu sanıyorsun? Gerçi çorbayı o Keçi’ye servis etmeden önce içine işemek lazım. İnsanı uykusunda bile rahat bırakmıyor.” Tükürdü. “Neyse, git ve kazanların acele ettirilemeyeceğini söyle.”</p>

    <p>“Çorba hazır olana kadar burada beklemem gerek.”</p>

    <p>“O zaman ayakaltında dolaşma ya da daha iyisi bir işe yara. Mandıraya git; Keçi lordu yağ ve peynir de istedi. Pia’yı uyandır ve ayaklarının kesilmesini istemiyorsa hayatında bir kez olsun hızlı hareket etmesini söyle.”</p>

    <p>Arya olabildiği kadar hızlı koştu. Pia uyanıktı, bir Oyuncu’nun altında inliyordu, Arya’nın seslendiğini duyunca elbisesini hızlıca üstüne geçirdi. Altı sepeti kokulu peynir tekerlekleriyle ve yağ kalıplarıyla doldurdu. “Şunları taşımama yardım et,” dedi Arya’ya.</p>

    <p>“İşim var. Ama sen acele etsen iyi olur yoksa Vargo Hoat ayaklarını keser.” Kız yakalayamadan Arya koşarak dışarı çıktı. Mutfağa dönerken tutsakların hiçbirinin ellerinin ya da ayaklarının kesik olmadığını düşündü. Belki Vargo Hoat, Robb’u kızdırmaktan korkuyordu. Gerçi Vargo <em>kimseden</em> korkmayan bir adam gibi görünüyordu.</p>

    <p>Mutfağa döndüğünde Al Turta uzun saplı ahşap bir kaşıkla tencereleri karıştırıyordu. Bir kaşık alıp yardım etmeye başladı. Bir an için Al Turta’ya her şeyi anlatmayı düşündü ama sonra köyde olanları hatırlayıp vazgeçti. <em>Yine teslim olur.</em></p>

    <p>Sonra Rorge’un çirkin sesini duydu. <em>“Aşçı,”</em> diye bağırdı. “Lanet olası çorbayı almaya geldik.” Arya dehşet içinde elindeki kaşığı bıraktı. <em>Onları getirmesini söylememiştim.</em> Rorge burunluklu miğferini takmıştı. Yüzündeki boşluk gizlenmişti. Burunsuz adamın arkasından Jaqen ve Isırık mutfağa girdi.</p>

    <p>“Lanet olası çorba daha hazır değil,” dedi aşçı. “Biraz daha kaynaması gerek. Soğanlarla havuçları daha yeni kattık ve...”</p>

    <p>“Çeneni kapat yoksa kıçını ateşte çevirip iyice yumuşatırım. Çorba dedim ve şimdi dedim.”</p>

    <p>Isırık tıslayarak yarı kızarmış bir tavşanı ateşin üstünden kapıp sivri dişlerini ete geçirdi. Parmaklarının arasından bal süzülüyordu.</p>

    <p>Aşçı teslim oldu. “Kahrolası çorbanızı alın ama Keçi neden bu kadar duru olduğunu sorarsa cevabını siz verin.”</p>

    <p>Isırık parmaklarındaki balı ve yağı yaladı. Jaqen ellerine dolgulu kalın eldivenler geçirdi, bir çift de Arya’ya verdi. “Bu Gelincik yardım edecek.” Çorba kaynıyordu ve kazanlar çok ağırdı. Arya ve Jaqen bir kazanı aralarında taşıdı. Rorge diğerini tek başına aldı. Isırık iki tane birden yüklendi, kazanların tutacağı ellerini yaktığında acıyla tısladı. Buna rağmen kazanları düşürmemişti. Avluyu geçip Dul Kulesi’ne gittiler, kapıda iki nöbetçi bekliyordu. “Bu ne?” diye sordu biri Rorge’a.</p>

    <p>“Bir kazan kaynamış sidik, biraz ister misin?”</p>

    <p>Jaqen dostça gülümsedi. “Tutsaklar da yemek yemek zorunda.”</p>

    <p>“Kimse yemekle ilgili bir şey...”</p>

    <p>Arya adamın sözünü kesti. “Bu onlar için, sizin için değil.”</p>

    <p>İkinci nöbetçi elini salladı. “Aşağı indirin o zaman.”</p>

    <p>Zindana sarmal bir merdivenle iniliyordu. Rorge önden gitti, Arya ve Jaqen arkadaydı. “Bu kız ayakaltında durmayacak,” dedi Jaqen.</p>

    <p>Merdivenler; uzun, loş, penceresiz, küf kokulu taş bir mahzene indi. Merdivene yakın duvarda birkaç meşale yanıyordu. Sör Amory’nin adamları ahşap bir masada oturmuş taş oyunu oynayıp sohbet ediyordu. Karanlık hücredeki tutsaklarla aralarında kalın demir çubuklar vardı. Çorbanın kokusu tutsakların çoğunu parmaklıklara çekti.</p>

    <p>Arya sekiz nöbetçi saydı. Onlar da çorbanın kokusunu almıştı. Nöbetçilerin kaptanı, “Bu, gördüğüm en çirkin hizmetçi kız,” dedi Rorge’a. “Kazanlarda ne var?”</p>

    <p>“Aletin ve hayaların. Yemek istiyor musun, istemiyor musun?”</p>

    <p>Nöbetçilerden biri volta atıyordu, biri parmaklıkların yanında duruyordu, üçüncüsü yere oturup sırtını duvara dayamıştı ama yemeğin kokusu hepsini masanın başına çekti.</p>

    <p>“Sonunda bizi doyurmayı akıl edebildiler.”</p>

    <p>“İçinde soğan mı var?”</p>

    <p>“Ekmek yok mu?”</p>

    <p>“Lanet olsun, tas ve kaşık da lazım ve...”</p>

    <p>“Lazım değil.” Rorge kaynar çorbayı masanın karşısına, nöbetçilerin yüzüne attı. Jaqen da aynı şeyi yaptı. Isırık elindeki kazanları bütün gücüyle öne fırlattı. Havada dönerek ilerleyen kazanlardan kaynar çorba yağmuru yağıyordu. Nöbetçilerin kaptanı ayağa kalkmaya çalışırken kazanlardan biri adamın kafasına çarptı, kaptan bir torba kum gibi yere düştü ve bir daha hareket etmedi. Diğerleri acıyla çığlık atıyor, dua ediyor ya da sürünerek kaçmaya çalışıyordu.</p>

    <p>Rorge tutsakların boğazını kesmeye başladığında Arya sırtını duvara yapıştırdı. Isırık, solgun iri elleriyle nöbetçilerin başlarını arkadan yakalayıp tek bir hareketle boyunlarını kırmayı tercih ediyordu. Nöbetçilerden sadece biri kılıcını çekmeyi başardı. Jaqen çevik bir hareketle üstüne inen kılıç darbesinden kurtuldu, kendi kılıcını çekti, hızlı ataklarla nöbetçiyi köşeye kıstırdı ve silahını adamın kalbine sapladı. Lorathlı yürek kanıyla ıslanmış kılıcı Arya’ya götürdü ve elbisesinin eteğiyle sildi. “Bu kızın üstünde de kan olmalı. Bu onun işi.”</p>

    <p>Hücre kilidinin anahtarı masanın dayandığı duvardaki kancaya aslılıydı. Rorge anahtarı alıp hücrenin kapısını açtı. Hücreden dışarı çıkan ilk tutsak pelerininde gümüş yumruk arması olan lorddu. “İyi iş,” dedi adam. “Ben Robett Glover.”</p>

    <p>“Lordum.” Jaqen eğildi.</p>

    <p>Özgür kalan tutsaklar, ölü nöbetçilerin kılıçlarını alıp ellerinde çeliklerle merdivene yöneldi. Silahsız diğer esirler onların peşine düştü. Hızlıca ve sessizce hareket ediyorlardı. Adamların hiçbiri, Vargo Hoat’la birlikte Harrenhal’un kapısından içeri girdiklerinde göründükleri kadar yaralı görünmüyordu şimdi. “Çorba, çok zekiceydi,” dedi Glover. “Bunu beklemiyordum, Lord Hoat’un fikri miydi?”</p>

    <p>Rorge gülmeye başladı. Öyle şiddetli kahkahalar atıyordu ki burnunun olması gereken boşluktan sümük fışkırıyordu. Isırık, ölü bir nöbetçinin üstüne oturmuş adamın cansız elindeki parmakları kemiriyordu. Kemikler sivri dişlerinin arasında kırıldı.</p>

    <p>“Sizler kimsiniz?” Robett Glover’ın kaşlarının arasında bir yarık oluştu. “Lord Bolton’ın kampına geldiğinde Vargo Hoat’la birlikte değildiniz. Cesur Dostlar’dan mısınız?”</p>

    <p>Rorge çenesindeki sümüğü elinin tersiyle sildi. “Artık öyleyiz.”</p>

    <p>“Bu adam, Özgür Şehirler’in Lorath’ından Jaqen H’ghar. Bunlar da bu adamın nezaketten yoksun arkadaşları Rorge ve Isırık.” Arya’ya döndü. “Bu kız...”</p>

    <p>“Benim adım Gelincik,” dedi Arya, Jaqen’ın gerçekte kim olduğunu söylemesine fırsat vermeden. Adının; Rorge, Isırık ve kim olduğunu bilmediği onlarca adamın duyabileceği bir yerde söylenmesini istemiyordu.</p>

    <p>Glover’ın onu önemsemediğini fark etti. “Pekâlâ,” dedi adam. “Şu kanlı işi bitirelim artık.”</p>

    <p>Merdivenleri tırmanıp kapıya vardıklarında iki nöbetçinin kendi kanlarında yüzdüğünü gördüler. Kuzeyli adamlar avluda koşuyordu. Arya bağrışmalar duydu. Kışla Salonu’nun kapısı gürültüyle açıldı ve yaralı bir adam çığlık atarak dışarı çıktı. Peşinden koşan üç kişi adamı kılıç ve mızraklarla susturdu. Kapı kulübesinin etrafında da dövüş vardı. Rorge ve Isırık, Glover’la birlikte kapıya koştu ama Jaqen, Arya’nın yanında dizlerinin üstüne çöktü. “Bu kız anlamıyor mu?”</p>

    <p>“Anlıyorum,” dedi, aslında anlamamasına rağmen.</p>

    <p>Lorathlı, Arya’nın kafa karışıklığını yüzünden okumuş olmalıydı. “Bir keçinin sadakat duygusu yoktur. Birazdan buraya bir kurt sancağı dikilir tahmin ediyorum. Ama önce bu adam belli bir ismin geri alındığını duymalı.”</p>

    <p>“İsmi geri alıyorum,” dedi Arya, dudağını ısırdı. “Üçüncü ölüm hakkım var mı hâlâ?”</p>

    <p>“Bu kız çok açgözlü.” Jaqen ölü nöbetçilerden birine dokundu ve kanlı parmaklarını Arya’ya gösterdi. “İşte üçüncü ve dördüncü de şurada. Mahzende sekiz adam daha cansız yatıyor. Borç ödendi.”</p>

    <p>“Borç ödendi,” dedi Arya isteksizce. Üzgün hissediyordu. Sadece bir fareydi yine.</p>

    <p>“Tanrıya olan borç ödendi. Ve şimdi bu adam ölmeli.” Jaqen H’ghar’ın dudaklarından tuhaf bir gülümseme geçti.</p>

    <p><em>“Ölmeli?”</em> dedi Arya, kafası karışmıştı. Adam ne demek istiyordu? “Ama adını geri aldım. Ölmene gerek yok artık.”</p>

    <p>“Var. Zamanım doldu.” Jaqen, elini alnına koyup ağır ağır çenesine doğru indirdi, elinin dokunduğu yer <em>değişiyordu.</em> Yanakları dolgunlaştı, gözleri yakınlaştı, burnu kemerlendi, daha önce pürüzsüz olan sağ yanağında bir yara izi belirdi. Ve kafasını salladığında yarısı beyaz yarısı kırmızı saçları çözüldü, altından siyah, gür bukleler çıktı.</p>

    <p>Arya’nın ağzı açıktı. “Sen <em>kimsin?</em>” diye fısıldadı, korkamayacak kadar şaşkındı. Bunu <em>nasıl</em> yaptın? Zor muydu?”</p>

    <p>Adam sırıttı, parlak altın dişleri göründü. “Yeni bir isim almaktan zor değil, nasıl yapıldığını biliyorsan elbette.”</p>

    <p>“Bana da öğret,” dedi heyecanla. “Ben de yapmak istiyorum.”</p>

    <p>“Öğrenirsen benimle gelmek zorunda kalırsın.”</p>

    <p>Arya tereddüt etti. “Nereye?”</p>

    <p>“Çok uzağa. Dar Deniz’in karşısına.”</p>

    <p>“Gelemem. Eve gitmek zorundayım. Kışyarı’na.”</p>

    <p>“O halde ayrılmalıyız,” dedi adam, “çünkü benim de görevlerim var.” Arya’nın elini tutup avucuna bir sikke bıraktı. “Al.”</p>

    <p>“Bu ne?”</p>

    <p>“Çok kıymetli bir sikke.”</p>

    <p>Arya sikkeyi ısırdı. Çok sertti, demir olmalıydı. “Bir at satın alacak kadar kıymeti var mı?”</p>

    <p>“At satın almaya yaramaz.”</p>

    <p>“O zaman ne anlamı var?”</p>

    <p>“Hayatın ne anlamı olduğunu da sor, ölümün ne anlamı olduğunu. Bir gün olur da beni yine bulmak istersen bu sikkeyi Braavoslu herhangi birine ver ve ona şu kelimeleri söyle: <em>Valar morghulis.</em>”</p>

    <p><em>“Valar morghulis,”</em> diye tekrarladı Arya. Zor değildi. Avucunu kapatıp sikkeyi sıktı. Avlunun diğer tarafında insanların öldüğünü duyabiliyordu. “Lütfen gitme Jaqen.”</p>

    <p>“Jaqen en az Arry kadar ölü,” dedi adam hüzünle. “Ve tutmam gereken sözler var. <em>Valar morghulis,</em> Arya Stark. Tekrar söyle.”</p>

    <p><em>“Valar morghulis,”</em> dedi Arya bir kez daha. Jaqen’ın kıyafetlerinin içindeki yabancı reverans yaptı ve karanlığa karıştı. Arya ölü adamlarla yalnızdı. <em>Ölmeyi hak ettiler,</em> dedi kendine, gölün kıyısındaki ardiyede Sör Amory Lorch tarafından öldürülen insanları unutmamıştı.</p>

    <p>Saman dolu şiltesine döndüğünde Kralateşi Kulesi’nin altındaki mahzen boştu. Yastığına isimleri fısıldadı ve isimler bittiğinde, <em>“Valar morghulis,”</em> dedi hafif, yumuşak bir sesle, ne anlama geldiğini merak ederek.</p>

    <p>Şafak söktüğünde Pembegöz ve diğerleri dönmüştü. Neden öldürüldüğünü kimsenin anlamadığı bir oğlan dışında herkes mahzendeydi. Pembegöz etrafa bir de gün ışığında bakmak için yaşlı kemiklerinin merdivenlere dayanamadığından şikâyet ederek tek başına yukarı çıktı. Geri döndüğünde Harrenhal’un ele geçirildiğini söyledi. “Kanlı Oyuncular, Sör Amory’nin adamlarının bir kısmını yataklarında öldürmüş, diğer sarhoşları da salonda. Yeni lord gün batmadan önce bütün ordusuyla birlikte kalede olacakmış. Adam vahşi kuzeydenmiş, şu Sur’un oralardan. Çok sert bir adam olduğunu söylüyorlar. Şu lord, bu lord, biz işimize bakacağız. Kaytarmaya kalkışanın sırtını kamçılarını.” Son sözlerini söylerken Arya’ya bakmıştı ama dün gece nerede olduğuyla ilgili bir şey sormamıştı.</p>

    <p>Arya bütün sabah boyunca Kanlı Oyuncular’ın ölü adamların kıymetli eşyalarını yağmalamasını ve cesetleri Akantaş Avlusu’na taşımasını izledi. Cesetlerden kurtulmak için avluda büyük bir ateş yakılmıştı. Soytarı Shagwell ölü iki şövalyenin kafasını kesmişti, kafaları saçlarından tutup sallayarak avluda dolaşıyor, birbirleriyle konuşturuyordu. “Sen nasıl öldün?” diye sordu bir kafa. “Kaynar gelincik çorbasıyla,” diye cevap verdi ikincisi.</p>

    <p>Arya’ya kuruyan kanları temizleme işi verilmişti. Kimse yanına gelip olağanın dışında bir şey söylemiyordu ama Arya kendisine tuhaf tuhaf bakan insanları fark ediyordu. Robett Glover ve serbest bıraktıkları diğer adamlar mahzende olanları anlatmış olmalıydı. Sonra da Shagwell ve konuşan aptal kafaları gelincik çorbası hikâyesini yaymıştı. Soytarıya susmasını söyleyebilirdi ama bunu yapmaya korkuyordu. Soytarı yarı deliydi; bir keresinde şakasına gülmeyen bir adamı öldürdüğü söyleniyordu. <em>Sesini kesse iyi eder yoksa onu da isim listeme ekleyeceğim,</em> diye düşündü kahverengimsi kırmızı lekeyi ovalarken.</p>

    <p>Harrenhal’un yeni lordu kaleye vardığında akşam olmak üzereydi. Sakalsız, sıradan, açık bir yüzü vardı. Dikkat çeken tek şeyi tuhaf ve solgun gözleriydi. Ne şişmandı, ne zayıf, ne de kaslı. Siyah bir örgü zırh ve benekli, pembe bir pelerin giymişti. Sancağındaki arma kana batırılmış bir adama benziyordu. “Dehşet Kalesi Lordu için diz çökün!” diye bağırdı yaveri. Çocuk, Arya’dan büyük değildi ve Harrenhal diz çöktü.</p>

    <p>Vargo Hoat öne çıktı. “Lordum, Harrenhal sisindir.”</p>

    <p>Lord cevap verdi ama Arya’nın duyamayacağı kadar hafif bir sesle. Robett Glover ve Sör Aenys Frey lorda katıldı; banyo yapmış, yeni takımlar ve pelerinler giymişlerdi. Kısa bir konuşmanın ardından Sör Aenys, lordu ve diğerlerini Rorge’la Isırık’ın yanına götürdü. Arya adamların hâlâ kalede olmasına şaşırmıştı, onların da Jaqen’la birlikte ortadan kaybolacaklarını düşünmüştü. Rorge’un sert sesini duydu ama sözlerini değil. Sonra Shagwell gelip Arya’yı yakaladı ve avlunun diğer ucuna sürükledi. “Lordum, lordum,” diye şarkı söylüyordu Arya’yı bileğinden çekiştirirken. “Gelincik çorbasını yapan kız bu işte!”</p>

    <p><em>“Bırak,”</em> dedi Arya, soytarının elinden kurtulmak için debelenirken.</p>

    <p>Lord, Arya’ya baktı, sadece solgun ve buz rengi gözleri hareket etmişti. “Kaç yaşındasın çocuk?”</p>

    <p>Arya yaşını hatırlamak için bir an düşündü. “On.”</p>

    <p>“On, <em>lordum,</em>” diye hatırlattı adam. “Hayvanları sever misin?”</p>

    <p>“Bazılarını, lordum.”</p>

    <p>Adamın dudaklarında ince bir gülümseme belirdi. “Aslanları sevmediğin belli, mantikorları da.”</p>

    <p>Arya ne diyeceğini bilemiyordu, bir şey demedi.</p>

    <p>“Sana neden Gelincik dediklerini söyle bana. Bu bir isim değil. Sana annenin verdiği isim neydi?”</p>

    <p>Arya dudağını ısırdı, bir isim bulmaya çalışıyordu. Lommy ona Yumurtafaka derdi. Sansa, Atsurat’ı kullanırdı ve bir zamanlar babasının adamları Arya Ayakaltı diye dalga geçerdi. Ama bu isimlerin hiçbiri lordun duymak istediği türden isimler değildi.</p>

    <p>“Nymeria,” dedi. “Ama bana kısaca Nan diye seslenirdi.”</p>

    <p>“Benimle konuşurken, bana <em>lordum</em> diyeceksin Nan,” dedi lord nazikçe. “Cesur Dostlar’dan biri olamayacak kadar küçüksün. Cinsiyetin de uygun değil. Sülüklerden korkar mısın çocuk?”</p>

    <p>“Onlar sadece sülük lordum.”</p>

    <p>“Görünüşe bakılırsa yaverimin senden öğreneceği bir ders var. Sülükler uzun bir hayatın sırrıdır. İnsan kendini kötü kandan arındırmalı. Senin işe yaracağını düşünüyorum Nan. Harrenhal’da kaldığım sürece benim kadeh taşıyıcım olacaksın, bana bira getireceksin, masama ve odama yemek servisi yapacaksın.”</p>

    <p>Arya ahırlarda çalışmak istediğini söylememesi gerektiğini bilecek kadar akıllıydı bu sefer. “Emredersiniz efendim, yani lordum.”</p>

    <p>Lord elini salladı. “Kızın üstünü başını düzeltin,” dedi belli birine hitap etmeden. “Dökmeden şarap doldurmayı bildiğinden de emin olun.” Atını çevirdi, elini havaya kaldırıp, “Lord Hoat, kapı kulübesindeki sancaklarla ilgilenin,” dedi.</p>

    <p>Cesur Dostlar’dan dört kişi kulübenin çatısına tırmanıp Lannisterlar’ın aslanını ve Sör Amory’nin siyah mantikorunu aşağı indirdi. Onların yerine Dehşet Kalesi’nin derisi yüzülmüş adamı ve Starklar’ın ulu kurdu dikildi. Aynı gece, Nan isimli hizmetçi bir kız, balkonda oturan Roose Bolton ve Vargo Hoat’a şarap servisi yaptı. İki adam orta avluda çırılçıplak dolaştırılan Sör Amory Lorch’u izliyordu. Sör Amory hıçkırdı, yalvardı, kendisini esir alanların bacaklarına sarıldı. Sonra Rorge şövalyeyi köprüye çıkardı ve Shagwell adamı bir tekmeyle ayı kafesinin içine attı.</p>

    <p><em>Ayının kürkü simsiyah,</em> diye düşündü Arya. <em>Tıpkı Yoren gibi.</em> Roose Bolton’ın kadehini şarapla doldurdu ve bir damla bile dökmedi.</p>
  </div>
</body>
</html>
