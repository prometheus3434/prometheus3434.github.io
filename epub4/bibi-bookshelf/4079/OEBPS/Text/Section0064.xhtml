<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Tyrion Lannister bir burcun tepesinde tek dizinin üstüne çömelmişti, bir gargoyle kadar hareketsizdi. Çamur Kapısı’nın ve bir zamanlar balık pazarı ve rıhtım olan harabenin arkasındaki nehir tutuşmuş gibi görünüyordu. Stannis’in ordusunun yarısı alevler içindeydi, Joffrey’nin gemilerinin çoğuyla birlikte. Çılgınateşin öpücüğü gururlu gemileri cenaze ateşlerine, adamları canlı meşalelere çevirmişti. Hava dumanla, oklarla ve çığlıklarla doluydu.</p>

    <p>Nehrin aşağısında, hem sıradan halk hem de soylu lordlar, Karasu’nun akıntısıyla karaklarına, teknelerine, sallarına doğru ilerleyen yeşil ve sıcak ölümü görebiliyorlardı. Yön değiştirmeye çalışan Myr kadırgalarının uzun ve beyaz kürekleri çıldırmış bir çıyanın bacakları gibi görünüyordu ama çabaları işe yaramıyordu. Çıyanların kaçacak yeri yoktu.</p>

    <p>Şehir duvarlarının altında, yanan ziftle dolu fıçıların patladığı yerlerde onlarca büyük yangın vardı ama çılgınateş, cayır cayır yanan bir evin içindeki mum alevlerine çevirmişti onları; turuncu ve kızıl kanatları, yeşim rengi bir soykırımın karşısında zavallıca çırpınıyordu. Alçak bulutlar, yanan nehrin rengini yakalamış ve gökyüzünü yeşilin farklı tonlarıyla örten bir çatıya dönüşmüştü, tuhaf ve ürkütücü bir şekilde güzeldi. <em>Korkunç bir güzellik. Ejderha alevi gibi.</em> Fatih Aegon’ın, Ateş Tarlası’nın üstünde uçarken böyle hissedip hissetmediğini merak etti Tyrion.</p>

    <p>Sıcak rüzgâr kırmızı pelerinini savurup çıplak yüzüne vurdu ama Tyrion başka tarafa dönemiyordu. Altın pelerinlilerin siperlerdeki setlerden gelen neşeli seslerinin hayal meyal farkındaydı. Onlara eşlik edecek sesi yoktu. Yarım bir zaferdi bu. <em>Yetmez.</em></p>

    <p>Kral Aerys’in kararsız meyveleriyle doldurduğu ambar gemilerden birini gördü. Nehirden yeşil bir alev pınarı fışkırdı, öyle parlaktı ki ellerini gözlerine siper etmek zorunda kaldı. On, belki on iki metre yükseldiğindeki alev sütunları suyun üstünde dans ediyordu, çıtırdayıp tıslayarak. Bir an için çığlıkları bastırdılar. Suyun içinde yüzlerce insan vardı, boğuluyor ya da yanıyorlardı, belki her ikisi birden.</p>

    <p><em>Çığlıklarını duyabiliyor musun Stannis? Yandıklarını görebiliyor musun? Bu, benim olduğu kadar senin de marifetin.</em> Karasu’nun kuzeyinde, üstünden duman tüten insan yığının arkasında bir yerde Stannis de izliyordu, Tyrion biliyordu. Stannis’te, ağabeyi Robert’ın savaş iştahı olmamıştı hiçbir zaman. Artçı kuvveti komuta edecekti, yedek kuvveti, tıpkı Lord Tywin gibi. Şu anda bir savaş atının sırtında oturuyordu büyük ihtimalle, parlak bir zırh kuşanmıştı, tacı başındaydı. <em>Kırmızı altından yapılmış bir taç, uçlarının alev şeklinde olduğunu söylemişti Varys.</em></p>

    <p>“Gemilerim,” diye çatladı Joffrey’nin sesi yürüme yolundan bağırdığında, muhafızlarıyla birlikte siperlerin arkasına saklanmıştı. Krallığının işareti olan altın çember, savaş miğferini süslüyordu. “<em>Kralkarası</em> yanıyor. <em>Kraliçe Cersei, Sadık Adam.</em> Bak, <em>Denizgülü</em> orada.” Yeni kılıcının ucuyla gösterdi; yeşil alevler <em>Denizgülü</em>’nün altın renkli gövdesini yalıyor ve küreklerine tırmanıyordu. Kaptan gemiyi nehrin yukarısına doğru çevirmeye çalışmıştı ama çılgınateşten kaçabilecek kadar hızlı değildi.</p>

    <p>Gemi lanetlenmişti, Tyrion biliyordu. <em>Başka bir yol yoktu. Onlarla yüzleşmek için öne çıkmasaydık Stannis tuzağı sezerdi.</em> Bir oka yön verilebilirdi, bir mızrağa, hatta mancınıktan fırlatılan bir taşa ama çılgınateşin kendi iradesi vardı. Bir kez serbest bırakıldığında insanların kontrolünden çıkardı. “Yapacak bir şey yok,” dedi Tyrion yeğenine. “Donanmamız her halükârda yok olacaktı.”</p>

    <p>Tyrion, burcun tepesinde durmasına rağmen –etrafa siperlerin üstünden bakamayacak kadar kısaydı, bu sebeple adamları onu burca çıkarmıştı– alevler ve duman yüzünden nehrin aşağısında olanları göremiyordu ama kafasının içinde binlerce kez görmüştü her şeyi. Bronn, Stannis’in amiral gemisi Kızıl Kale’nin önünden geçtiği anda öküzleri kamçılamıştı; zincir korkunç ağırlıktaydı, devasa bocurgatlar çatırdayıp inleyerek ağır ağır dönmüştü. Suyun üstünde metalin ilk pırıltısı göründüğünde düşman donanmasının tamamı zinciri geçmişti. Halkalar, üstlerinden sular damlayarak, çamurla ışıldayarak teker teker ortaya çıkmıştı, kudretli zincir iyice gerilene dek. Kral Stannis donanmasını Karasu’ya sokmuştu ama buradan çıkışı yoktu.</p>

    <p>Buna rağmen, bazıları uzaklaşıyordu. Nehir akıntısı aldatıcı bir şeydi ve çılgınateş Tyrion’ın umduğu kadar eşit yayılmamıştı. Ana kanal tamamen tutuşmuştu fakat Myrli adamların çoğu güney kıyısına ulaşmıştı ve burunları bile kanamadan kaçmayı başarmış gibi görünüyorlardı. En az sekiz gemi şehir duvarlarının altına yanaşmıştı. <em>Yanaşmış ya da vurmuş, ikisi de aynı anlama gelir; karaya adam çıkarıyorlar.</em> Daha kötüsü, ambar gemiler bir cehennem yaratarak havaya uçtuğunda düşmanın ilk iki savaş hattının güney kanadı nehrin epey yukarısındaydı. Kaba bir tahminle Stannis’in elinde otuz ya da kırk kadırga kalacaktı; bütün ordusunu karşıya geçirmeye yeterdi bu sayı, adamları cesaretlerini geri kazandıklarında.</p>

    <p>Cesaret toplamaları vakit alacaktı; binlerce arkadaşının alevler tarafından yutulduğunu gördükten sonra en cesur adam bile dehşete kapılırdı. Madde bazen öyle sıcak yanardı ki, insan eti içyağı gibi erirdi, Hallyne söylemişti. Ama yine de...</p>

    <p>Tyrion kendi adamlarıyla ilgili hayallere kapılmıyordu. <em>Mücadelenin sert olacağını anladıkları anda kırılacaklar, kötü kırılacaklar,</em> diye uyarmıştı Jacelyn Bywater. Yani, kazanmanın tek yolu mücadeleyi baştan sona yumuşak tutmaktı.</p>

    <p>Nehrin kıyısındaki rıhtımların enkazlarının arasında hareket eden koyu renkli şekilleri görebiliyordu. <em>Yeni bir hücum için vakit geldi,</em> diye düşündü. Düşman askerlerinin en savunmasız olduğu an karaya çıktıkları andı. Düşmana kuzey kıyısında toplanacak kadar vakit vermemeliydi.</p>

    <p>Burçtan aşağı atladı. “Lord Jacelyn’e nehir kıyısında düşmanlar olduğunu bildir,” dedi Bywater’ın ona tahsis ettiği ulaklardan birine. Bir diğerine, “Sör Arneld’e saygılarımı ilet ve Fahişeler’i otuz derece batıya çevirmesini söyle,” dedi. Bu açı, suyun içine kadar olmasa da daha uzun bir atış menzili sağlayacaktı.</p>

    <p>“Annem, Fahişeler’i kullanabileceğimi söylemişti,” dedi Joffrey. Kralın miğfer siperini yine açık görmek Tyrion’ı kızdırmıştı. Çocuğun bütün o ağır çeliklerin içinde piştiğine şüphe yoktu... ama yeğeninin gözüne saplanmış serseri bir ok Tyrion’ın istediği son şey bile değildi.</p>

    <p>Siperi aşağı indirdi. “Bunu kapalı tutun Majesteleri, tatlı varlığınız hepimiz için çok kıymetli.” <em>Bu sevimli suratının mahvolmasını da istemezsin.</em> “Fahişeler senin.” Uygun bir zamandı; alevler içindeki gemilere daha fazla ateş topu fırlatmanın anlamı yoktu. Boynuzlu Adamlar çırılçıplak ve birbirlerine zincirlenmiş halde aşağıdaki meydandaydı, boynuzları kafalarına çivilenmişti. Yargılanmak için Demir Taht’ın önüne getirildiklerinde, hepsini Stannis’e yollayacağına dair söz vermişti Joff. İnsan bedeni bir kayadan ya da ziftle dolu bir fıçıdan daha hafifti ve çok daha uzağa fırlatılabilirdi. Altın pelerinlilerden bazıları, vatan hainlerinin Karasu’nun karşısına kadar uçup uçamayacağı üstüne bahse girmişlerdi. “Acele edin Majesteleri,” dedi Tyrion. “Kısa zaman sonra mancınıklara tekrar ihtiyacımız olacak. Çılgınateş bile sonsuza dek yanmaz.”</p>

    <p>Joffrey sevinç içinde merdivenlere koşturdu. Sör Meryn yanındaydı, Sör Osmund peşlerinden gidecekken Tyrion adamı kolundan yakaladı. “Ne olursa olsun onu güvende tutun ve <em>orada tutun,</em> anlaşıldı mı?”</p>

    <p>“Emredersiniz,” dedi Sör Osmund itaatkâr bir sesle.</p>

    <p>Tyrion, kral herhangi bir zarar gördüğü takdirde onların başına neler geleceğiyle ilgili Trant’ı ve Karakazan’ı uyarmıştı ve on iki tecrübeli altın pelerinli Joffrey’yi merdivenlerin başında bekliyordu. <em>Sefil piçini mümkün olan en iyi şekilde koruyorum Cersei,</em> diye düşündü Tyrion acıyla. <em>Umarım Alayaya için aynı şeyi yapıyorsundur.</em></p>

    <p>Joffrey gittikten kısa bir vakit sonra bir ulak nefes nefese merdivenlerin başında belirdi. “Lordum, çabuk!” Tek dizinin üstüne düştü. “Turnuva alanına yüzlerce adam çıkardılar! Kral Kapısı’nın önüne bir koçbaşı getiriyorlar.”</p>

    <p>Tyrion bir küfür savurup paytak adımlarıyla merdivenlere yöneldi. Podrick Payne atlarla birlikte aşağıda bekliyordu. Nehir Yolu’ndan aşağı dörtnala koşturdular. Pod ve Sör Mandon hızla arkalarından geliyordu. Pencereleri sıkı sıkı kapatılmış evler yeşil gölgelerle boğulmuştu ama yollarda kalabalık yoktu; Tyrion, muhafızların bir kapıdan diğerine hızlıca ulaşabilmesi için yolların açık tutulmasını emretmişti. Buna rağmen, Kral Kapısı’na vardıklarında duyduğu gümleme sesleri, koçbaşının oyuna dahil edildiğini anlatıyordu. Devasa menteşelerin iniltileri, ölmek üzere olan bir devin feryatlarına benziyordu. Kapı kulübesinin önündeki meydan yaralılarla doluydu ama Tyrion atlılardan oluşan sıralar da görüyordu, bütün adamları zarar görmemişti; güçlü bir hat oluşturmaya yetecek kadar paralı asker ve altın pelerinli vardı. “Toplanın,” diye bağırdı yere atlarken. “Burayı kim komuta ediyor. Dışarı çıkıyorsun.”</p>

    <p>“Hayır.” Duvarın gölgesinden bir gölge ayrıldı ve koyu gri bir zırh giyen uzun boylu bir adama dönüştü. Sandor Clegane miğferini iki eliyle birden çıkarıp yere attı. Çelik ezilmiş ve alazlamıştı, hırlayan köpeğin sol kulağı kopmuştu. Tek gözünün üstündeki derin yarıktan çıkan kan, eski yanık izlerinin üstüne akıyor, yüzünün yarısını maskeliyordu.</p>

    <p>“Evet,” diye karşılık verdi Tyrion.</p>

    <p>Clegane’in solukları düzensizdi. “Bütün bunların canı cehenneme, seninki de.”</p>

    <p>Bir paralı asker Tazı’nın yanına geldi. “Dışarı çıktık. Tam üç kez. Adamlarımızın yarısı öldürüldü ya da yaralandı. Her yerde çılgınateş patlıyor. Atlar insanlar gibi çığlık atıyor, insanlar da atlar gibi...”</p>

    <p>“Sizleri turnuvada dövüşmeniz için mi tuttuğumuzu sanıyordun? Sana bir bardak buzlu süt ve bir kâse ahududu getirmemi ister misin? Hayır mı? O halde şu kahrolası atına bin. Tazı, sen de.”</p>

    <p>Clegane’in yüzündeki kan kıpkırmızı parlıyordu ama gözlerinin akı görünüyordu. Uzunkılıcını çekti.</p>

    <p><em>Korkuyor,</em> diye fark etti Tyrion şaşkınlıkla. <em>Tazı korkuyor.</em> Durumun acileyetini açıklamaya çalıştı. “Kapıya bir koçbaşıyla yükleniyorlar, seslerini duyabilirsin, onları dağıtmak zorundayız...”</p>

    <p>“Kapıları aç. İçeri doluştuklarında etraflarını sar ve hepsini öldür.” Tazı, uzunkılıcının ucunu yere sapladı, kabza topuzuna tutundu, ileri geri sallanmaya başladı. “Adamlarımın yarısını kaybettim. Atlarımı da. O ateşin içine bir kez daha girmem.”</p>

    <p>Sör Mandon Moore, Tyrion’ın yanına geldi, beyaz mineli kalkanı lekesizdi. “Kral Eli emrediyor.”</p>

    <p>“Kral Eli’ni becereyim.” Tazı’nın yüzünün kanla kaplı olmayan yanı süt kadar beyazdı. “Biri bana içecek bir şey getirsin.” Bir altın pelerinli adama bir kupa uzattı. “Su? Suyunu becereyim. Bana şarap getir.”</p>

    <p><em>Tükenmiş.</em> Tyrion bunu görebiliyordu artık. <em>Yaraları, alevler... işi bitmiş, başka birini bulmak zorundayım ama kim? Sör Mandon?</em> Adama baktığı anda işe yaramayacağını biliyordu. Clegane’in korkusu hepsini sarsmıştı. Bir lider olmadan onlar da dışarı çıkmayı reddedecekti ve Sör Mandon... tehlikeli bir adam, Jaime söylemişti, evet ama diğer adamların takip edeceği bir adam değildi.</p>

    <p>Tyrion uzaktan büyük bir gümleme daha duydu. Duvarların üstünde kararan gökyüzü yeşil ve turuncu ışıklarla doluydu. Kapı daha ne kadar dayanabilirdi?</p>

    <p><em>Bu çılgınlık,</em> diye düşündü, <em>ama çılgınlığı yenilgiye tercih ederim. Yenilgi ölüm ve utanç demek.</em> “Pekâlâ, hücuma ben önderlik edeceğim.”</p>

    <p>Tazı’nın utanıp cesaretini tekrar kazanacağını düşündüyse de yanılmıştı. Clegane sadece güldü. “Sen?”</p>

    <p>Tyrion adamların yüzündeki inanmazlığı görebiliyordu. “Ben. Sör Mandon, siz kralın sancağı olacaksınız. Pod, miğferim.” Delikanlı emre itaat etmek için koştu. Tazı, kertilmiş ve kana bulanmış kılıcına yaslanıp kocaman açılmış gözleriyle Tyrion’a baktı. Sör Mandon, Tyrion’ın atına binmesine yardım etti. <em>“Toplanın!”</em> diye bağırdı Tyrion.</p>

    <p>Tyrion’ın kızıl aygırına boyun ve baş zırhı giydirilmişti. Sağrısındaki örgü zırhın üstüne kırmızı ipek serilmişti. Eyeri yaldızlıydı. Podrick Payne, Tyrion’a miğferini ve kalkanını uzattı; küçük altın aslanlarla çevrilmiş altın bir el, meşeden yapılmış ağır kırmızı kalkanı süslüyordu. Tyrion az sayıdaki kuvvetine bakarak atına bir çember çizdirdi. Yalnızca bir avuç adam emrine itaat etmişti, yirmiden fazla değillerdi. En az Tazı’nınki kadar beyaz yüzleriyle atlarının sırtında oturuyorlardı. Tyrion aşağılayan gözlerle diğer adamları süzdü; Clegane’in komutasındaki şövalyeler ve paralı askerler. “Benim yarım bir adam olduğumu söylüyorlar,” dedi. “Ben yarım bir adamsam sizler nesiniz?”</p>

    <p>Bu soru adamları yeterince utandırmıştı. Bir şövalye eyerine bindi, miğfersiz, diğerlerine katılmak için atını sürdü. Bir çift paralı asker şövalyeyi takip etti. Sonra diğerleri. Kral Kapısı tekrar inledi. Birkaç dakika içinde Tyrion’ın ekibi iki katına çıkmıştı. Onları tuzağa düşürmüştü. <em>Ben savaştığım sürece onlar da savaşmak zorunda, yoksa bir cüce bile etmeyecekler.</em></p>

    <p>“Beni Joffrey’nin adını haykırırken duymayacaksınız,” dedi adamlara. “Beni Casterly Kayası diye bağırırken de duymayacaksınız. Stannis’in işgal etmeye niyetlendiği bu şehir sizin ve yıkmaya çalıştığı bu kapı size ait. Benimle gelin ve şu orospu çocuğunu öldürelim!” Tyrion baltasını çıkardı, atını çevirdi ve karşı taarruz geçidine doğru koşturmaya başladı. Adamların takip ettiğini <em>düşünüyordu</em> ama arkasına bakmaya cesaret edemedi.</p>
  </div>
</body>
</html>
