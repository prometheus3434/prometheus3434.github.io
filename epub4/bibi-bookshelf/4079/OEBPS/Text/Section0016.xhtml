<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Pyke’ta güvenli bir demirleme yeri yoktu ama Theon Greyjoy babasının kalesini en son on yıl önce denizden gördüğü gibi görmek istiyordu. O gün Robert Baratheon’ın savaş kadırgası onu Eddard Stark’ın muhafızı olmak üzere adadan alıp götürmüştü. Theon kadırganın korkuluklarına tutunmuş, küreklerin suya çarparken çıkardığı sesi ve ustanın davullarını dinlemiş, uzaklaştıkça küçülen Pyke’ı ufukta kaybolana kadar seyretmişti. Şimdi, yaklaştıkça büyüyüşünü, denizden çıkıp önünde yükselişini görmek istiyordu.</p>

    <p><em>Myraham</em> isimli gemi yelkenlerinden sesler çıkararak ilerliyor, Theon’ın isteğine itaat ediyordu. Geminin kaptanı rüzgâra, gemi mürettebatına ve soylu genç lordların aptallıklarına küfürler yağdırıyordu. Theon yüzünü denizden yükselen su serpintisinden korumak için pelerininin başlığını kafasına geçirdi ve evine baktı.</p>

    <p>Kıyı keskin kayalardan ve zalim uçurumlardan ibaretti ve kale de onlar gibi görünüyordu; duvarları, kuleleri ve köprüleri aynı gri siyah taştan yapılmış, aynı tuzlu suyla ıslanmış, aynı koyu yeşil yosunlarla sarılmış ve aynı deniz kuşlarının pisliğiyle kaplanmıştı. Üstünde Greyjoylar’ın kalesinin yükseldiği uçurumlu arazi, bundan binlerce yıl önce okyanusun bağırsaklarına saplanmış bir kılıç gibi dikti ama dev dalgalar kılıcı gece gündüz döverek kırmış, parçalamıştı. Geriye, kızgın dalgaların çarpıp köpürdüğü üç çıplak ve çorak adayla, suyun içinden bir deniz tanrısına ait tapınağın sütunlarıymışçasına yükselen bir dizi yüksek kaya yığını kalmıştı.</p>

    <p>Kasvetli, karanlık ve tehlikeli Pyke bu adaların ve sütunların üstünde onların bir parçasıymış gibi duruyordu. Perde duvar; uçurumun tepesiyle heybetli Büyük Kale’nin tamamen hâkim olduğu en geniş adayı birbirine bağlayan büyük taş köprünün ayaklarının etrafındaki dik burnu kapatıyordu. Daha uzakta, her biri kendi adalarının üzerine kurulmuş olan Mutfak Kalesi ve Kanlı Kale vardı. Yüksek kaya yığınlarına tutunan kuleler ve diğer dış binalar, sütunların birbirine yakın olduğu yerlerde üstü kapalı kemerli yollarla, olmadığı yerlerdeyse ip köprülerle birbirine bağlanıyordu.</p>

    <p>Deniz Kulesi kırık kılıcın ucundaki en uzak adada yükseliyordu, kalenin en eski bölümü olan yüksek ve yuvarlak kuleyi barındıran dik sütun durmak bilmeyen dalgalar yüzünden aşınmıştı. Kulenin zemin katları yüzyıllar boyunca taşlara yapışmış tuzla beyaza boyanmıştı. Orta katlar yosunlardan dokunmuş bir battaniyeyle sarılmış gibi yeşildi. Kulenin sivri tepesi geceleri yanan gözcü ateşlerinin isiyle kararmıştı.</p>

    <p>Deniz Kulesi’nin üstünde babasının sancağı dalgalanıyordu. <em>Myraham,</em> sancağa işlenmiş armanın seçilemeyeceği kadar uzaktaydı ama Theon kumaşın üstünde ne olduğunu biliyordu: Greyjoy Hanedanı’nın altın deniz canavarı. Canavarın kolları siyah zemin üstünde kıvrılarak ileri doğru uzanıyordu. Sert rüzgârla demir direğin ucunda çırpınan sancak, havalanmak için mücadele veren bir kuş gibi görünüyordu. Ve bu sefer Starklar’ın ulu kurdu, gölgesini Greyjoylar’ın deniz canavarının üstüne düşürerek daha yüksekte uçmuyordu.</p>

    <p>Theon daha önce bu kadar heyecan verici bir manzaraya şahit olmamıştı. Gökyüzündeki ince ve dağınık bulutların arasından kızıl kuyruklu yıldız görünüyordu. Mallisterlar, Nehirova’dan Denizgözcüsü’ne kadar olan bütün yol boyunca yıldızın ne anlama geldiğini tartışmıştı. <em>O benim kuyruklu yıldızım,</em> diye düşündü Theon. Elini kürklü pelerininin içine sokup iç cebindeki deri keseye dokundu. Kesenin içinde Robb Stark’ın taç değerindeki mektubu vardı.</p>

    <p>“Kale hatırladığınız gibi mi lordum?” diye sordu kaptanın kızı, bedenini Theon’ın koluna yaslayarak.</p>

    <p>“Daha küçük görünüyor,” diye itiraf etti Theon. “Belki uzakta olduğu içindir.” <em>Myraham,</em> Eski Şehir’den gelen, şişman gövdeli, güneyli bir ticaret gemisiydi. Demir cevheriyle takas edilecek şarap fıçıları, kumaşlar ve baharatlar taşıyordu. Geminin kaptanı da şişman gövdeli bir güneyliydi. Kalenin ayaklarında köpüren kayalık deniz, adamın tombul dudaklarını titretmişti. Kaptan kıyıya yaklaşmaktan çekiniyordu. Demirdoğumlu bir dargemi kaptanı, gemisini kayalıklar boyunca yüzdürür, kapı kulübesiyle Büyük Kale’nin arasındaki yüksek köprünün altından geçirirdi ama Eski Şehirli tombul kaptanın bunu yapacak ustalığı, mürettebatı ya da cesareti yoktu. Güvenli bir mesafede kaldılar ve Theon, Pyke’a uzaktan bakmakla yetindi. Bu noktada bile Myraham kayalıklardan uzak kalmak için ciddi bir mücadele vermek durumundaydı.</p>

    <p>“Orası çok rüzgârlı olmalı,” dedi kaptanın kızı.</p>

    <p>Theon güldü. “Rüzgârlı, soğuk ve rutubetli. Doğrusunu söylemek gerekirse zorlu ve kasvetli bir yer... ama babam zorlu yerlerin zorlu adamlar yetiştirdiğini söyler. Ve dünyaya zorlu adamlar hükmeder.”</p>

    <p>Kaptan, Theon’ın yanına gelip eğilerek selam verdiğinde yüzü deniz kadar yeşildi. “Artık liman yönüne dönebilir miyim lordum?”</p>

    <p>“Dönebilirsin,” dedi Theon dudağında belli belirsiz bir gülümsemeyle. Alacağı altınlar adamı gurursuz bir dalkavuğa çevirmişti. Theon, Denizgözcüsü’nde adalardan gelen bir dargemi bulmayı ummuştu, o zaman çok farklı bir yolculuk olurdu bu. Demirdoğumlu kaptanlar gururlu ve inatçıydı, karşılarındaki adamın soylu kanına hayranlık duymazlardı. Adalar birinin başkasına hayranlık duyması için küçük yerlerdi ve dargemiler daha da küçük. Eğer söylendiği gibi her kaptan kendi gemisinin kralıysa, adalar için on bin kralın toprağı denmesi şaşırtıcı değildi. Bir fırtınada yemyeşil kesilip küpeştelere pisleyen bir kralın önünde diz çöküp tanrıymış gibi davranmak zordu. “İnsanları, Boğulmuş Tanrı yaratır,” demişti Kral Urron Kırmıziel binlerce yıl önce. “Ama taçlar insan eliyle yapılır.”</p>

    <p>Bir dargemi yolculuk süresini de yarı yarıya azaltırdı. Dürüst olmak gerekirse <em>Myraham</em> suya indirilmiş bir banyo teknesine benziyordu. Kimse bir fırtına sırasında bu geminin içinde olmak istemezdi ama Theon her şeye rağmen mutluydu. İşte buradaydı, boğulmamıştı ve bu yolculuğun da kendine özgü iyi tarafları vardı. Tek kolunu kaptanın kızının beline sardı. “Lord Limanı’na yaklaştığımızda beni çağır,” dedi kaptana. “Aşağıda, kamaramda olacağız.” Kızın kolundan tutup geminin kıç tarafına doğru yürümeye başladı.</p>

    <p>Kamara kaptana aitti aslında. Denizgözcüsü’nden yelken açtıklarında Theon’a tahsis edilmişti. Kimse kaptanın kızını Theon’a tahsis etmemişti ama kız kendi ayaklarıyla kamaraya gelmişti. Biraz şarap, biraz fısıltı ve kız oradaydı. Theon’ın zevki için biraz tombul sayılırdı, teni de pürüzlüydü ama göğüsleri avuçlarını güzelce dolduruyordu ve yattığı ilk erkek Theon’dı. Kızın o yaşta hâlâ bakire olması şaşırtıcıydı. Theon bu durumu eğlenceli bulmuştu. Kaptanın, kızıyla olan yakınlaşmasını onayladığını düşünmüyordu, aklından hiç çıkmayan altın kesesi uğruna soylu lorda dalkavukluk edip öfkesini yutmaya çalışan adamı izlemek daha da eğlenceliydi.</p>

    <p>Theon ıslak pelerinini çıkarırken, “Evinizi tekrar görmek sizi çok mutlu etmiş olmalı lordum,” dedi kız. “Kaç yıldır uzaklardaydınız?”</p>

    <p>“On yıla yakın,” diye cevap verdi Theon. “Eddard Stark’ın muhafızı olmak için Kışyarı’na götürüldüğümde on yaşımdaydım.” Sözde muhafız, gerçekte tutsak olarak götürülmüştü. Hayatının yarısı esaret altında geçmişti... ama devamı öyle olmayacaktı. Hayatı tekrar kendisine aitti ve etrafta hiç Stark yoktu. Kaptanın kızını kendine çekip boynunu öptü. “Pelerinini çıkar.”</p>

    <p>Kız utangaç bir tavırla başını öne eğdi ama kendisine söyleneni yaptı. Deniz suyuyla ağırlaşmış kumaş parçası omuzlarından aşağı düştüğünde kız hafifçe eğilip heyecanla gülümsedi. Gülümsediği zaman tam bir aptal gibi görünüyordu ama Theon bir kadının zeki olmasını beklemiyordu zaten. “Buraya gel,” dedi kıza.</p>

    <p>Kız, Theon’a yaklaştı. “Daha önce Demir Adaları’nı görmemiştim hiç.”</p>

    <p>“Şanslıymışsın,” dedi Theon. Parmaklarını kızın saçlarına götürdü. Koyu renk saçları rüzgârdan karışmış olmasına rağmen güzel görünüyordu. “Adalar sert ve kayalık yerlerdir. Rahat edilemeyecek kadar dar, umutsuzluk verecek kadar kasvetli. Ölüm her zaman yakındadır. Yaşam zalim ve yavandır. Erkekler bütün gecelerini içerek kimin işinin daha zor olduğunu konuşarak geçirir. Balıkçı denizle savaşır. Çiftçi ürün almak için verimsiz toprakları tırmalar durur. Doğrusunu istersen madencilerin hali hepsinden beterdir. Yerin altında, zifiri karanlıkta belleri kırılır. Ne uğruna peki? Demir, kurşun ve kalay. Bizim hazinelerimiz bunlardan ibarettir. Eski demiradamların yağmacı olması sebepsiz değil.”</p>

    <p>Aptal kız anlatılanları dinliyormuş gibi görünmüyordu. “İzin verirseniz sizinle karaya çıkabilirim.”</p>

    <p>“Karaya çıkabilirsin,” dedi Theon. “Ama korkarım benimle değil.”</p>

    <p>“Şatonuzda çalışabilirim lordum. Balık temizlerim, ekmek pişiririm, yağ yaparım. Babam benim yaptığımdan daha lezzetli bir yengeç güveci yemediğini söyler. Bana mutfağınızda bir yer verirsiniz, ben de size yengeç pişiririm.”</p>

    <p>“Geceleri yatağımı da ısıtır mısın?” Theon kızı kendine çekip elbisesinin bağcıklarını çözmeye başladı. Elleri becerikli ve deneyimliydi. “Geçmiş zamanlarda yaşıyor olsaydık seni ganimet olarak eve götürür, karım yapardım, rızan olsa da olmasa da. Eski demiradamlar böyle şeyler yaparmış. Gerçekten tek karıları olurmuş, kendileri gibi demirdoğumlu kaya kadınları, yağmalar sırasında ele geçirdikleri kadınları da tuz karıları olarak tutarlarmış.”</p>

    <p>Kızın gözleri kocaman açıldı. “Ben de sizin tuz karınız olayım lordum.”</p>

    <p>“O günler geçmişte kaldı.” Theon parmağıyla kızın kahverengi meme ucunun çevresinde çemberler çiziyordu. “Rüzgârı yelkenlerimize doldurup ateş ve kılıçla denize açıldığımız, canımızın istediği her şeyi aldığımız günler çoktan bitti. Şimdi herkes gibi toprağı eşeliyor, denize ağlar atıyoruz. Kışı geçirmeye yetecek kadar tuzlu balığımız ve yulafımız olursa kendimizi şanslı kabul ediyoruz.” Kızın göğüs ucunu ağzına aldı, kız soluksuz kalana kadar ısırdı.</p>

    <p>“Arzu ederseniz onu yine içime sokabilirsiniz,” diye fısıldadı kız Theon göğüs ucunu emerken.</p>

    <p>Theon kafasını kaldırdı, kızın göğsü kıpkırmızı olmuştu. “Sana yeni bir şeyler öğretmek hoşuma gider,” dedi. “Kemerimi çöz ve bana ağzınla zevk ver.”</p>

    <p>“Ağzımla mı?”</p>

    <p>Başparmağını kızın dudaklarında gezdirdi. “Bu dudaklar o iş için yaratılmış tatlım. Eğer benim tuz karım olsaydın sana emrettiğim her şeyi yapmak zorunda kalırdın.”</p>

    <p>Kız en başta çekingendi ama bütün aptallığına rağmen çabuk öğreniyordu. Ağzı da bacaklarının arasındaki delik kadar ıslak ve tatlıydı. Üstelik ağzı doluyken sersemce gevezelik edemiyordu. <em>Geçmiş zamanlarda yaşıyor olsaydık onu tuz karım olarak tutardım geçekten,</em> diye düşündü elini kızın kafasına götürürken. <em>Geçmiş zamanlarda, elimizde tırmık yerine balta tuttuğumuz, servet olsun, kadın olsun canımızın istediği her şeyi söküp aldığımız, Eski Kanun’a göre yaşadığımız yıllarda.</em> Geçmiş zamanlarda demiradamlar madenlerde çalışmaz, tarla sürmezdi; bunlar yağmaladıkları yerlerden getirdikleri esirlerin işiydi, keçilerin ve koyunların başında durmak gibi sefil işler de öyle. Demiradamlara uygun meşguliyet savaştı. Boğulmuş Tanrı, demiradamları yağma ve tecavüz için yaratmıştı, krallıklar kurmaları, isimlerini ateşe, kana ve şarkılara yazmaları için.</p>

    <p>Ejderha Aegon yaktığı Kara Harren’ın krallığını zayıf yaradılışlı nehir insanlarına vererek Eski Kanun’un sonunu getirmişti. Demir Adaları bu değişiklikten sonra çok daha büyük bir diyarın önemsiz arka suları haline gelmişti. Demiradamların kanlı hikâyeleri adalarda yanan her şömine başında, hatta Pyke’ın yüksek duvarlarının arkasında hâlâ anlatılıyordu. Theon’ın babası pek çok sıfatının yanı sıra Orak Lordu olarak anılıyordu. Greyjoy soyuna ait söz <em>Biz Tohum Ekmeyiz</em> idi.</p>

    <p>Lord Balon’ın büyük isyanının sebebi anlamsız bir taç giyme isteği değil, Eski Kanun’u geri getirme umuduydu. Robert Baratheon, dostu Eddard Stark’ın da yardımıyla bu umut için kanlı bir son yazmıştı ama şimdi her iki adam da ölüydü. Onların yerini kifayetsiz çocuklar almıştı ve Fatih Aegon’ın fethettiği diyar ezilmiş, parçalara bölünmüştü. <em>Mevsim geldi,</em> diye düşündü Theon erkekliği kızın dudaklarının arasında gidip gelirken. <em>Bu mevsim, bu yıl, bugün ve asıl adam benim.</em> Edepsizce gülümsedi. Lord Balon’a, onun yapamadıklarını son doğanın, bebek ve tutsak Theon’ın yaptığını söylediğinde babasının neler diyeceğini merak ediyordu.</p>

    <p>Zevk anı fırtına gibi geldi ve kızın ağzı Theon’ın tohumlarıyla doldu. Şaşıran kız geri çekilmeye çalıştığında Theon kızın saçlarını tutup kafasını kendine doğru bastırdı. Sonrasında kız, Theon’ın yanına uzandı. “Lordumu memnun edebildim mi?”</p>

    <p>“Yeterince,” dedi Theon.</p>

    <p>“Tuzluydu,” diye mırıldandı kız.</p>

    <p>“Deniz suyu gibi mi?”</p>

    <p>Kız başıyla onayladı. “Ben denizi severim lordum.”</p>

    <p>“Ben de,” dedi Theon kızın göğüs ucuyla oynarken. Doğru söylüyordu. Deniz, Demir Adaları’nın erkekleri için özgürlük demekti. Denizgözcüsü’nde <em>Myraham</em>’a bindiği an hatırlamıştı bunu. Sesler bütün eski duyguları geri getirmişti; halatların ve ahşapın gıcırdaması, kaptanın komutları, rüzgârla dolan yelkenlerin şaklamaları. Bu sesler Theon için kendi kalbinin atışı kadar tanıdıktı ve huzur veriyordu. <em>Bunu unutmamalıyım,</em> dedi kendine. <em>Bir daha asla denizden uzaklaşmamalıyım.</em></p>

    <p>“Beni de götürün lordum,” diye yalvardı kaptanın kızı. “Şatonuza gelmesem de olur. Bir köyde yaşarım, tuz karınız olurum.” Theon’ın çenesine dokundu.</p>

    <p>Greyjoy kızı kenara itip ranzadan aşağı atladı. “Benim yerim Pyke ve senin yerin bu gemi.”</p>

    <p>“Artık burada kalamam.”</p>

    <p>Theon pantolonunun bağcıklarını bağladı. “Neden?”</p>

    <p>“Babam,” dedi kız. “Siz gidince beni cezalandıracak lordum. Bana küfürler edecek ve beni dövecek.”</p>

    <p>Theon askıdan pelerinini alıp omuzlarına attı. “Babalar böyledir,” dedi pelerinin boğazını gümüş bir kopçayla tuttururken. “Ona mutlu olması gerektiğini söyle. Seni o kadar fazla becerdim ki büyük ihtimalle hamilesin. Bir kralın piçini doğurma onuru herkese kısmet olmaz.” Theon aceleyle kamaradan çıkarken kız bütün aptallığıyla arkasından bakıyordu.</p>

    <p><em>Myraham</em> ağaçlıklı bir burnun çevresini dönüyordu. Çamlarla kaplı uçurumların altındaki balıkçı tekneleri denizdeki ağlarını topluyordu. Şişman göke, teknelerin epey açığından dolaşıyordu. Theon etrafa daha iyi bakabilmek için geminin baş tarafına gitti. Önce kaleyi gördü, Botleyler’in karakolu. Theon küçük bir çocukken kale ahşaptı ama Robert Baratheon yapıyı yerle bir etmişti. Lord Sawane yıkılan ahşap binanın yerine taştan yeni bir kale yaptırmıştı. Şimdilik küçük olan kare şekilli kale, tepeyi taçlandırıyordu. Alçak köşe kulelerinin tepesinden, üstlerine gümüşi balık sürüleri işlenmiş açık yeşil sancaklar sarkıyordu.</p>

    <p>Güvenliği şüpheli küçük kalenin altındaki Lord Limanı gemi kaynıyordu. Theon burayı en son gördüğünde, liman üstünde dumanlar tüten bir enkazdan ibaretti. Ateşe verilmiş dargemilerin ve parçalanmış kadırgaların kayalık kıyıya vuran iskeletleri ölü deniz canavarlarının kemiklerine benziyordu. Evler yıkık duvarlara ve soğuk küllere dönüşmüştü. Aradan geçen on yıldan sonra savaştan silik izler kalmıştı, insanlar yıkıntılardan topladıkları taşlarla yeni evler yapmış, çatıları için taze kesekler hazırlamışlardı. Rıhtımın yanına yeni bir han kurulmuştu. İlk katı kesik taştan, ikinci katı ahşaptan yapılmış bina eski handan çok daha büyüktü. Hanın arkasındaki kasaba septi yeniden inşa edilmemişti. Septten geriye yedi köşeli temelinden başka bir şey kalmamıştı. Robert Baratheon’ın gazabı, demiradamların yeni tanrılara olan inancını da yıkmış gibi görünüyordu.</p>

    <p>Theon Greyjoy tanrılardan çok gemilerle ilgileniyordu. Sayısız balıkçı teknesinin arasında, Ibben’den gelen kara gövdeli bir gökenin yanında yük boşaltan Tyroshlu bir ticaret kadırgası gördü. Denize demir atmış ya da köpüklü kuzey kıyısına yanaşmış halde bekleyen en az elli ya da altmış tane dargemi vardı. Bazı yelkenlerde diğer adaların armaları göze çarpıyordu; Wynch’in kanlı ayı, Lord Goodbrother’ın siyah savaş borusu, Harlaw’un gümüş orağı. Theon’ın gözleri amcası Euron’ın gemisi <em>Sükûnet</em>’i aradı. Kırmızı, korkunç dargemi ortalıkta görünmüyordu ama babasının <em>Büyük Deniz Canavarı</em> sudaydı. Geminin pruvasını süsleyen, gri demirden dökülmüş mahmuz, şeklini geminin adından almıştı.</p>

    <p>Lord Balon oğlunun ziyaret sebebini tahmin etmiş ve sancak beylerini mi çağırmıştı? Eli tekrar iç cebine, deri keseye gitti. Robb Stark ve Theon’dan başka kimsenin bu mektuptan haberi yoktu; böylesine büyük bir sırrı bir kuşun kanatlarına yükleyecek kadar aptal değillerdi. Ama Lord Balon da aptal bir adam değildi. Theon’ın bunca yıl sonra eve dönmesinin gerçek nedenini anlamış ve ona göre hazırlık yapmış olabilirdi.</p>

    <p>Bu olasılık Theon’ı huzursuz etti. Babasının savaşı uzun zaman önce yenilgiyle bitmişti. Theon’ın zamanı gelmişti artık; onun planı, onun zaferi ve onun tacı. <em>Ama dargemiler çağrıldıysa...</em></p>

    <p>Düşününce... çağrı sadece tedbir amaçlı da olabilirdi. Süregelen savaşın denize yayılma olasılığına karşı bir savunma hareketi. Yaşlı adamlar ihtiyatlı davranmayı severdi. Babası da, Demir Donanma’nın başındaki amcası Victarion da yaşlı adamlardı artık. Diğer amcası Euron’ın bambaşka bir şarkı olduğuna şüphe yoktu ama <em>Sükûnet</em> limanda değildi. <em>Olmaması iyi,</em> diye düşündü Theon. <em>Bu sayede her şeyi çok daha çabuk halledebilirim.</em></p>

    <p><em>Myraham</em> karaya yaklaşırken Theon güvertede huzursuzca volta atarak gözleriyle kıyıyı tarıyordu. Rıhtımda babasını bulmayı ummuyordu elbette ama Lord Balon oğlunu karşılamak için birilerini göndermiş olmalıydı. Kâhya Sylas Ekşidil, Lord Botley, belki Dagmer Yarıkçene. Dagmer’ın o biçimsiz yaşlı yüzünü görmek Theon’ı sevindirirdi. Geleceğini biliyorlardı. Robb, Nehirova’dan kuzgunlar göndermişti ve Denizgözcüsü’nde Theon’ı bekleyen bir dargemi bulamadıklarında Jason Mallister kuzgunların kaybolduğunu düşünerek kendi kuşlarını Pyke’a yollamıştı.</p>

    <p>Ama tanıdık bir yüz göremiyordu Theon. Ona Pyke’a kadar eşlik edecek şeref muhafızları da yoktu. Liman kendi işleriyle uğraşan sıradan insanlarla doluydu. Rıhtım işçileri Tyroshlu ticaret gemisinden şarap fıçıları indiriyordu. Balıkçılar bağrışarak o gün tuttukları balıkları satmaya çalışıyordu. Çocuklar liman boyunca koşturup oyun oynuyordu. Boğulmuş Tanrı’nın deniz suyu cübbesini giymiş bir rahip çakıl taşlarıyla kaplı sahilde iki at yürütüyordu. Hanın penceresinden dışarı sarkmış pasaklı bir kadın aşağıdan geçen Ibbenli denizcilere sesleniyordu.</p>

    <p>Gemiyi karşılamak için toplanan bir avuç liman tüccarı, <em>Myraham</em> iskeleye bağlanırken yüksek sesle sorular sormaya başladı. “Eski Şehir’den geliyoruz,” dedi kaptan. “Elma ve portakal taşıyoruz. Arbor’dan şarap, Yaz Adaları’ndan kuş tüyü aldık. Baharat, deri, Myr danteli, leydiler için ayna da var. Eski Şehir’in en tatlı sesli iki ahşap arpı da bende.” Geminin iskele tahtası gürültüyle aşağı indi. “Ve genç veliahtınızı size geri getirdim.”</p>

    <p>İskeledeki kalabalık boş ve umursamaz gözlerle Theon’a bakıyordu, onun kim olduğunu bilmedikleri ortadaydı. Bu durum Theon’ı kızdırmıştı. Kaptanın avucuna bir altın ejderha sıkıştırdı. “Adamlarına söyle eşyalarımı taşısınlar.” Bir cevap beklemeden iskele tahtasından aşağı indi. “Hancı,” diye bağırdı. “Bana at getirin.”</p>

    <p>“Emredersiniz lordum,” diye karşılık verdi adam eğilip selamlamadan. Theon demirdoğumluların ne kadar cesur ve pervasız olabileceklerini unutmuştu. “İşinize yarayacak bir atım var lordum. Nereye gideceksiniz?”</p>

    <p>“Pyke.” Aptal adam onu <em>hâlâ</em> tanımamıştı. Theon, göğsünde deniz canavarı arması olan iyi takımını giymemekle hata etmişti belki.</p>

    <p>“Amacınız akşam çökmeden Pyke’a varmaksa bir an önce yola çıkmak istersiniz,” dedi hanın kâhyası. “Oğlum sizinle gelip yolu gösterebilir.”</p>

    <p>“Oğluna ihtiyaç yok,” dedi derin bir ses. “Atına da. Yeğenimi baba evine ben götüreceğim.”</p>

    <p>Konuşan adam, Theon’ın sahilde gördüğü rahipti. Rahip ilerlerken iskeledeki insanlar dizlerinin üstüne çöküyordu. Hanın kâhyası, “Buharsaçlı,” diye mırıldandı.</p>

    <p>Siyah gözlü, sert bakışlı, kanca burunlu, ince uzun rahip; gri, yeşil ve mavi alacalı bir cübbe giymişti; Boğulmuş Tanrı’nın girdaplı renkleri. Omzuna deri kayışlı bir matara asılıydı. Uzun siyah saçları ve sakalları aralarına kurutulmuş deniz yosunları katılarak örülmüştü.</p>

    <p>Theon aniden hatırladı. Babası çok ender yolladığı kısa mektuplardan birinde, en küçük kardeşinin bir fırtına sırasında kaybolduğunu, birkaç gün sonra sağ olarak kıyıya vurduğunu ve kendini dine adadığını yazmıştı. “Aeron amca?” dedi Theon şüpheyle.</p>

    <p>“Yeğenim Theon,” diye karşılık verdi rahip. “Baban seni karşılamamı söyledi. Gel.”</p>

    <p>“Bana birkaç dakika ver amca.” Dönüp Myraham’a baktı. “Eşyalarımı getirin,” diye emretti kaptana.</p>

    <p>Bir miço, porsuk ağacından yapılmış yayını ve oklarını getirdi ama kıyafetlerinin olduğu bohçayı kaptanın kızı taşıyordu. “Lordum,” dedi gözleri kan çanağına dönmüş kız. Theon bohçayı aldı. Kaptanın kızı kendi babasının, rahibin ve ada halkının yarısının gözleri önünde Theon’a sarılmak için kollarını uzattı.</p>

    <p>Theon ustaca kenara çekilerek, “Teşekkür ederim,” dedi.</p>

    <p>“Lütfen,” dedi kız. “Sizi çok seviyorum lordum.”</p>

    <p>“Gitmeliyim,” diye karşılık verdi Theon. İskelenin yarısını çoktan yürümüş olan amcasının peşine takıldı, bir düzine uzun ve hızlı adımdan sonra adama yetişti. “Seni göreceğimi düşünmemiştim amca. On yıllık hasretten sonra beni karşılamaya lord babam ve leydi annem gelir ya da şeref muhafızlarıyla birlikte Dagmer’ı gönderirler sanmıştım.”</p>

    <p>“Pyke’ın Orak Lordu’nun emirlerini sorgulamak sana düşmez.” Rahibin tavırları buz gibiydi, Theon’ın çocukluğundan hatırladığı amcasına hiç benzemiyordu. Aeron Greyjoy bir zamanlar cana yakın, gülmeyi seven, şarkılardan, biradan ve kadınlardan hoşlanan bir adamdı. “Dagmer’a gelince, Yarıkçene babanın emriyle Eski Wyk’e gitti. Stonehouse ve Drumm Hanedanları’nı ayaklandıracak.”</p>

    <p>“Ne amaçla? Dargemiler neden toplandı?”</p>

    <p>“Dargemiler neden toplanır?” Rahip, atları hanın suya bakan cephesine bağlayıp Theon’a döndü. “Bana doğru söyle yeğenim. Artık kurt tanrılarına mı ibadet ediyorsun?”</p>

    <p>Theon ibadet etmiyordu ama bir rahibe söylenecek şey değildi bu, rahip öz amcası olsa bile. “Ned Stark bir ağaca ibadet ediyordu. Hayır, Starklar’ın tanrılarıyla işim yok.”</p>

    <p>“Güzel. Diz çök.”</p>

    <p>Zemin taşlarla doluydu ve çamurla kaplıydı. “Amca, ben...”</p>

    <p>“<em>Diz çök.</em> Yoksa, yeşil topraklardan aramıza gelen kibirli bir lord musun artık?”</p>

    <p>Theon diz çöktü. Bir amacı vardı ve amacına ulaşmak için Aeron’ın yardımı gerekebilirdi. Bir taç karşılığında pantolonuna biraz çamur ve at pisliği bulaşması yüksek bir bedel sayılmazdı.</p>

    <p>“Başını öne eğ.” Rahip matarasının kapağını açıp içindeki deniz suyunu ağır ağır Theon’ın kafasına döktü. Deniz suyu Theon’ın saçlarından alnına süzüldü ve gözlerine girdi. Damlalar yanaklarını yıkadı. Bir parmak, pelerininin ve takımının içine girerek sırtına dokundu, omurgasında soğuk bir derecik aktı. Tuzlu su gözlerini iyice yakıyordu ve Theon bağırmamak için kendini zor tutuyordu. Okyanusun tadını dudaklarında hissediyordu. “Kulun Theon’ın tıpkı senin gibi denizden yeniden doğmasına izin ver,” diye dua etmeye başladı Aeron Greyjoy. “Onu tuzla kutsa, taşla kutsa, çelikle kutsa. Yeğenim, duayı hatırlıyor musun?”</p>

    <p>“Zaten ölü olan ölemez,” dedi Theon.</p>

    <p>“Zaten ölü olan ölemez,” diye tekrar etti amcası. “Ama yeniden doğar. Daha güçlü ve daha zorlu. Ayağa kalk.”</p>

    <p>Theon tuz yüzünden yaşarmış gözlerini kırpıştırarak yerden kalktı. Amcası tek kelime etmeden mataranın ağzını kapatıp atına bindi. Theon onu takip etti. Birlikte taşlı tepeye doğru at sürerek Lord Botley’nin kalesinin yanından geçtiler, limanı ve hanı arkalarında bıraktılar. Rahip hiç konuşmadı.</p>

    <p>“Hayatımın yarısını evden uzakta geçirdim,” diyerek sessizliği bozdu Theon. “Adalar çok değişti mi?”</p>

    <p>“Erkekler balık avlıyor, toprak kazıyor ve ölüyor. Kadınlar kan ve acı içinde kalarak çocuklar doğuruyor ve ölüyor. Gece gündüzü takip ediyor. Rüzgâr ve dalgalar aynı. Adalar tanrımızın onları yarattığı gibi duruyor.”</p>

    <p><em>Zalim bir adama dönüşmüş,</em> diye düşündü Theon. “Kız kardeşimi ve leydi annemi Pyke’ta bulabilecek miyim?”</p>

    <p>“Bulamayacaksın. Annen teyzenle birlikte Harlaw’da kalıyor. Son zamanlarda öksürüğü kötüleşmişti, orada rutubet daha az. Kız kardeşin <em>Kara Rüzgâr</em>’la Büyük Wyk’e yelken açtı, babanın mesajlarını götürüyor. Geri dönmesi çok uzun sürecek, emin olabilirsin.”</p>

    <p><em>Kara Rüzgâr,</em> Theon’ın ablası Asha’nın dargemisiydi. Bunun Theon’a hatırlatılmasına gerek yoktu, ablasını on senedir hiç görmemişti ama onun hakkında bu kadarını biliyordu. Robb Stark ulu kurduna Boz Rüzgâr adını vermişken Asha’nın gemisine kara demesi tuhaftı. “Greyjoylar bozdur, Starklar kara,” diye mırıldandı gülümseyerek. “Ama görünüşüne göre iki soy da rüzgârlı.”</p>

    <p>Rahibin buna verecek cevabı yoktu.</p>

    <p>“Peki senden ne haber amca?” diye sordu Theon. “Pyke’tan götürüldüğüm zamanlarda bir rahip değildin. Elinde bir kupa birayla masaya oturup istila şarkıları söylediğin vakitleri hatırlıyorum.”</p>

    <p>“Genç ve kibirliydim,” dedi Aeron Greyjoy. “Ama deniz bütün aptallıklarımı ve kibrimi yıkayıp temizledi. Senin tanıdığın o adam boğuldu yeğenim. Ciğerleri deniz suyuyla doldu, gözlerindeki perdeyi balıklar yedi. Tekrar doğduğumda her şeyi net olarak görebiliyordum.”</p>

    <p><em>Zalim olduğu kadar deli de.</em> Theon, amcasını eski haliyle seviyordu. “Amca, babam neden gemileri ve askerleri buraya çağırdı?”</p>

    <p>“Pyke’a vardığımızda sebebini sana söyleyecektir.”</p>

    <p>“Ne planladığını şimdi öğrenmeliyim.”</p>

    <p>“Benden öğrenmeyeceksin. Bu konuyla ilgili hiç kimseyle konuşmama emri aldık.”</p>

    <p>“<em>Benimle</em> bile mi?” Theon öfkelenmişti. Savaşta kumandanlık etmiş, kralla avlanmış, turnuvalarda saygınlık kazanmış, Brynden Karabalık ve İri Jon Umber’la birlikte at sürmüş, Fısıltılı Orman’da dövüşmüş ve sayısız kadınla yatmıştı ama amcası ona hâlâ bir çocukmuş gibi davranıyordu. “Eğer babam savaş planları yapıyorsa benim de bilmem gerekir. Ben <em>herhangi</em> biri değilim, Pyke’ın ve Demir Adaları’nın veliahtıyım.”</p>

    <p>“Göreceğiz.”</p>

    <p>Amcasının cevabı tokat gibiydi. “<em>Görecek miyiz?</em> Ağabeylerimin ikisi de öldü. Lordun yaşayan tek oğlu benim.”</p>

    <p>“Kız kardeşin de hayatta.”</p>

    <p><em>Asha,</em> diye düşündü Theon kafası allak bullak olmuş halde. Ablası ondan üç yaş büyüktü ama yine de... “Bir kız, veliaht sırasında hiç erkek evlat kalmadıysa vâris olur,” dedi ısrarla. “Haklarımın elimden alınmasına göz yummam. Uyarıyorum.”</p>

    <p>Amcası homurdandı. “Boğulmuş Tanrı’nın bir hizmetkârını mı uyarıyorsun yeğenim? Bildiğinden fazlasını unutmuşsun. Üstelik lord babanın bu kutsal adaları bir Stark’a bırakacağını düşünüyorsan aptalsın. Şimdi sessiz ol. Yolumuz senin gevezeliklerin olmadan da yeterince uzun.”</p>

    <p>Theon zor da olsa dilini tutmayı başardı. <em>Demek böyle olduğunu düşünüyorlar,</em> diye geçirdi içinden. Kışyarı’nda on yıl yaşamak insanı bir Stark yapabilirmiş gibi. Lord Eddard Stark onu kendi çocuklarının arasında büyütmüştü ama Theon kendini asla onlardan biri gibi hissetmemişti. Leydi Stark’tan mutfakta çalışan en önemsiz hizmetliye kadar kaledeki herkes, Theon’ın Lord Balon’ın iyi tavırlarını güvenceye almak için tutulan bir esir olduğunu biliyor ve ona göre davranıyordu. Piç Jon Kar bile Theon’dan fazla saygı görüyordu.</p>

    <p>Lord Eddard zaman zaman baba rolünü oynamayı denemişti ama Theon için Pyke’a kan ve ateş getiren, onu evinden alıp uzaklara götüren adam olmaktan öte gidememişti. Theon’ın çocukluğu sert suratlı Starklar’dan korkmakla, mesafeli ve şüpheci Leydi Catelyn’den çekinmekle geçmişti.</p>

    <p>Lord ve Leydi Stark’ın küçük çocukları, Theon’ın Kışyarı’nda geçirdiği yılların çoğunda altları bezli bebeklerdi. Sadece Robb ve piç kardeşi Jon Kar, Theon’ın konuşmaya tenezzül edeceği kadar büyüktü. Piç Jon asık suratlı, iç karartıcı, ince alayı hemen sezecek kadar zeki bir delikanlıydı ve Theon’ın soylu kanını, Robb’un ona beslediği hayranlığı kıskanırdı. Robb’a gelince... Theon’ın ona karşı kardeş duyguları beslediği söylenebilirdi ama eski savaşların hâlâ unutulmadığı Pyke’ta bundan bahsetmemek çok daha hayırlı olurdu. Demir Adaları geçmişte yaşıyordu; şimdiki zaman katlanılamayacak kadar sert ve acıydı. Ayrıca, babası ve amcaları yaşlı adamlardı artık. Yaşlı lordlar tozlanmış savaşlarını mezara kadar götürürdü. Hiçbir şeyi unutmaz, daha azını affederlerdi.</p>

    <p>Nehirova’dan Denizgözcüsü’ne kadar olan yolculuğunda kendisine eşlik eden Mallisterlar için de aynı durum söz konusuydu. Patrek Mallister fena bir arkadaş sayılmazdı, tıpkı Theon gibi, fahişeleri, şarabı ve aylaklığı seviyordu. Ama yaşlı Lord Mallister vârisinin Theon’la dostluk kurmaya başladığını fark ettiğinde Patrek’i bir kenara çekmiş, Denizgözcüsü’nün kıyıyı Demir Adaları’ndan gelen yağmacılara karşı korumak üzere inşa edildiğini hatırlatmıştı ve yağmacıların başı Pyke’ın Greyjoylar’ıydı. Denizgözcüsü’nün Çınlayan Kule’si adını büyük bronz çanından alırdı, yağmacıların dargemileri batı ufkunda göründüğünde çan çalar, kasaba halkını ve çiftlik işçilerini savaşa çağırırdı.</p>

    <p>“Çanın son üç yüz yıl içinde sadece bir kez çaldığını unutuyorlar,” demişti Patrek babası tarafından uyarıldığı günün ertesinde. Theon’la birlikte elma şarabı içiyor, yaşlı adamın kendisine söylediklerini anlatıyordu.</p>

    <p>“Ağabeyim Denizgözcüsü’ne saldırdığında,” diye karşılık vermişti Theon. Lord Jason, Rodrik Greyjoy’u kale duvarlarının dibinde kılıçtan geçirmiş, demiradamları denize dökmüştü. “Baban bu sebeple ona düşmanlık duyduğumu düşünüyorsa bunun tek sebebi Rodrik’i hiç tanımıyor olmasıdır.”</p>

    <p>Bu konuşmanın üstüne kahkahalar atmışlar ve Patrek’in tanıdığı, genç bir değirmencinin şehvetli karısına gitmek için birbirleriyle yarışmışlardı. <em>Keşke Patrek yanımda olsaydı,</em> diye düşündü Theon. Bir Mallister ya da değil, suratsız amcası Rahip Aeron’dan çok daha cana yakın bir yol arkadaşı olacağı kesindi.</p>

    <p>İlerledikleri yol dönüp dikleşerek çıplak ve taşlı tepelere çıktı. Kısa zaman sonra deniz görünmez oldu ama nemli hava hâlâ tuz kokuyordu. Ağır ve sabit bir ritim tutturmuşlardı. Terk edilmiş bir madenin ve küçük bir çoban kulübesinin yanından geçtiler. Yeni birisi olmuş kutsal Aeron Greyjoy konuşmaktan hoşlanmıyordu. İç sıkan bir sessizlikle yola devam ettiler. Sonunda Theon bu eziyete daha fazla dayanamadı. “Robb Stark yeni Kışyarı Lordu oldu,” dedi.</p>

    <p>Aeron atını sürmeye devam etti. “Bütün kurtlar birbirine benzer.”</p>

    <p>“Robb, Demir Taht’a olan bağlılık yeminini bozdu ve Kuzey Kralı ilan edildi. Savaş sürüyor.”</p>

    <p>“Üstatların kuzgunları denizin ve kayaların üstünde de uçabiliyor, bu eski ve soğuk bir haber.”</p>

    <p>“Bu, yeni bir gün başlıyor demek amca.”</p>

    <p>“Her sabah yeni bir gün başlıyor, bir öncekinden çok da farklı olmayan.”</p>

    <p>“Nehirova’da olsaydın farklı şeyler duyardın. Kızıl kuyruklu yıldızın yeni çağı müjdeleyen bir haberci olduğu söyleniyor. Tanrılar tarafından gönderilen bir ulak.”</p>

    <p>“Yıldız bir işaret,” diye kabul etti rahip. “Ama gönderen bizim tanrımız, onların tanrıları değil. Yanan bir meşale, atalarımızın taşıdıklarından. Boğulmuş Tanrı’nın denizden getirdiği alevlerle yanar ve dalgaların yükseleceğini haber verir. Tıpkı onun yaptığı gibi yelken açmamızın, ateşle ve kılıçla dünyanın üstüne yürümemizin zamanı geldi.”</p>

    <p>Theon gülümsedi. “Daha fazla uzlaşamazdık.”</p>

    <p>“Bir yağmur damlası fırtınayla ne kadar uzlaşabilirse, bir adam da tanrıyla o kadar uzlaşabilir.”</p>

    <p><em>Bu yağmur damlası bir gün kral olacak yaşlı adam.</em> Theon, amcasının asık suratına yeterince tahammül ettiğini düşünüp atını mahmuzladı ve gülümseyerek öne geçti.</p>

    <p>Pyke’ın duvarlarına vardıklarında güneş batmaya başlamıştı. Uçurumdan uçuruma zıplayan hilal şekilli kara taşlı duvarın ortasında kapı kulübesi ve her iki ucunda üçer tane kare kule vardı. Theon, Robert Baratheon’ın mancınıklarından çıkan taşların duvarda bıraktığı izleri hâlâ görebiliyordu. Yıkılan eski güney kulesinin kalıntılarının arasından yeni bir kule yükseliyordu. Kulenin taşları açık griydi ve henüz ciğer otlarıyla sarılmamıştı. Robert Baratheon, elinde savaş baltası, yanında arkadaşı Ned Stark’la birlikte gediğini burada açmıştı, yıkıntıların ve cesetlerin üstünden geçerek kaleye girmişti. Theon olup bitenleri Deniz Kulesi’nden izlemişti, bazen rüyalarında hâlâ meşalelerin alevlerini görüyor, duvar yıkılırken çıkan mat gümbürtüyü duyuyordu.</p>

    <p>Kapılar açıldı ve kazıkları küf bağlayan yivli kapı Theon için yukarı kaldırıldı. Burçların tepesindeki muhafızlar sonunda evine dönen Theon Greyjoy’u yabancı gözlerle izliyordu.</p>

    <p>Perde duvarın ardında, elli dönümlük, denize ve gökyüzüne dik bir burun vardı. Ahırlar, köpek barınakları ve diğer dış binalar buradaydı. Köpekler serbestçe ortalıkta koşuştururken koyunlar ve domuzlar ağıllara tıkılmıştı. Arazinin güneyi uçurumdu. Geniş taş köprü, burnu Büyük Kale’ye bağlıyordu. Theon eyerinden inerken uçuruma çarpan sert dalgaların sesini duyuyordu. Seyislerden biri atını almak için yanına geldi. Birkaç cılız çocuk ve köle, boş gözlerle onu seyrediyordu ama ne babasından ne de çocukluğundan hatırladığı yüzlerden eser vardı. <em>Baba ocağına dönüşüm acı ve kasvetli,</em> diye düşündü.</p>

    <p>Rahip atından inmemişti. “Bu gece burada kalıp bizimle etimizi ve şarabımızı paylaşmayacak mısın amca?”</p>

    <p>“Bana seni kaleye getirmem söylendi. Getirdim. Şimdi tanrımın işlerine dönmem gerek.” Aeron Greyjoy atını çevirdi ve kazıklarından çamur damlayan yivli kapının altından geçti.</p>

    <p>Şekilsiz gri bir elbise giymiş beli bükük yaşlı bir kadın tedirgin adımlarla Theon’a yaklaştı. “Lordum, sizi odanıza götürmek için gönderildim.”</p>

    <p>“Kimin emriyle?”</p>

    <p>“Babanız emretti lordum.”</p>

    <p>Theon eldivenlerini çıkardı. “Yani, kim olduğumu biliyorsun. Babam neden beni karşılamak için burada değil?”</p>

    <p>“Babanız sizi Deniz Kulesi’nde bekliyor lordum. Yol yorgunluğunuzu attıktan sonra.”</p>

    <p><em>Ben de Ned Stark’ın soğuk olduğunu düşünürdüm.</em> “Peki sen kimsin?”</p>

    <p>“Adım Helya. Babanızın kale kâhyasıyım.”</p>

    <p>“Kalenin kâhyası Sylas’tı. Herkes ona Ekşidil derdi.” Yaşlı adamın ekşi şarap kokan soluğunu bugün bile hatırlıyordu Theon.</p>

    <p>“Sylas beş yıl önce öldü lordum.”</p>

    <p>“Peki ya Üstat Qalen, o nerede?”</p>

    <p>“O denizde uyuyor. Kuzgunlarla Wendamyr ilgileniyor artık.”</p>

    <p><em>Burada yabancı gibiyim,</em> diye düşündü Theon. <em>Her şey aynı görünüyor ama hiçbir şey eskisi gibi değil.</em> “Bana odamı göster kadın,” diye emretti. Kadın hafifçe eğildi, Theon’ın önünde köprüye doğru yürümeye başladı. En azından köprü Theon’ın hatırladığı gibiydi: Dalgalar yüzünden iyice kayganlaşıp ciğer otlarıyla kaplanmış yaşlı taşlar, köprünün ayaklarının altında dev bir canavar gibi köpüren deniz, giysilerini yırtmaya çalışan tuzlu rüzgâr...</p>

    <p>Theon onca yıl içinde baba ocağına dönüşünü her düşündüğünde kendisini Deniz Kulesi’ndeki eski odasının içinde hayal ederdi ama yaşlı kadın Kanlı Kule’ye doğru yürüyordu. Kanlı Kule’nin koridorları çok daha genişti ve daha iyi döşenmişti ama daha sıcak ve daha rutubetsiz değildi. Theon için ayrılan kısımdaki soğuk odaların tavanları o kadar yüksekti ki karanlıkta kaybolmuşlardı. Theon, Kanlı Kale’nin isminin bu odalardan geldiğini bilmese etkilenebilirdi. Bundan bin yıl önce Nehir Kralı’nın oğulları burada katledilmişti. Bedenleri, yataklarında küçük parçalara ayrılmış ve ana karadaki babalarına gönderilmişti.</p>

    <p>Pyke’ta Theon’ın ağabeylerinden başka Greyjoy öldürülmemişti. Bu uzun zaman önceydi. Theon’ın etrafına hoşnutsuzlukla bakmasının sebebi odalardaki yaşlı hayaletlerin korkusu değildi. Duvarlardaki goblenler küf yüzünden yeşile dönmüştü. Yatak içeri göçmüştü ve rutubet kokuyordu. Örtüler eskimiş, paralanmıştı. Bu odalar en son onlarca yıl önce açılmış olmalıydı. Rutubet odanın kemiklerine kadar işlemişti. Theon, “Şömine yakılsın. Ve bir çanak sıcak su istiyorum,” dedi yaşlı kadına. “Diğer odalardaki sobaları da yakın, soğuk biraz kırılsın. Ve tanrı aşkına, biri hemen şu örtüleri değiştirsin.”</p>

    <p>“Emredersiniz lordum,” dedi yaşlı kadın ve odadan ayrıldı.</p>

    <p>Bir süre sonra Theon’ın istediği su getirildi. Sıcak değil ılıktı ve soğuması yakındı, üstelik deniz suyuydu ama uzun yolculuk sırasında ellerine, saçlarına ve yüzüne yapışan kiri temizlemeye yetti. İki köle sobaları yakarken Theon üstündeki kirli kıyafetleri çıkarıp babasıyla buluşmak için giyindi. Yumuşak siyah deriden yapılmış çizmelerini, gümüş grisi yün tozluğunu giymeyi tercih etti. Siyah kadife takımının göğsüne Greyjoylar’ın altın deniz canavarı işlenmişti. Boynuna ince bir altın zincir, beline rengi açılmış beyaz deriden bir kemer taktı. Kemerinin bir yanına hançerini, diğerine uzunkılıcını astı. Siyah ve altın rengi şeritli kınından çıkardığı hançerinin keskin kenarında başparmağını gezdirdi. Kemerindeki keseden aldığı küçük bir bileği taşına hançerini birkaç kez sürttü. Silahlarını her zaman keskin tutmakla övünürdü. Odadan çıkarken kölelere baktı. Altın iplikle işlenmiş siyah ipek eldivenlerini takarken, “Döndüğümde iyice ısıtılmış bir oda ve temiz örtüler bulmayı bekliyorum,” diye uyardı.</p>

    <p>Theon, üstü kapalı taş yoldan geçerek Büyük Kale’ye döndü. Taş zeminde yankılanan ayak sesleri denizin biteviye homurtusuna karışıyordu. Deniz Kulesi’ne varabilmek için her biri bir öncekinden dar üç köprü daha geçmesi gerekti. Son köprü ahşap ve halattan yapılmıştı, rüzgâr estikçe canlı bir yaratıkmışçasına ayaklarının altında sallanıyordu. Köprünün ortasına geldiğinde Theon’ın yüreği ağzındaydı. Epey aşağıdaki denizin şiddetli dalgaları keskin kayalıklara çarpıyor, su damlaları köprüye kadar çıkıyordu. Küçük bir çocukken bu köprüyü koşarak geçerdi Theon, gece karanlığında bile. <em>Bir çocuk, onu hiçbir şeyin incitemeyeceğini düşünür,</em> diye fısıldadı içindeki şüphe. <em>Ama bir yetişkin daha iyi bilir.</em></p>

    <p>Kapı, yeşil ağaçtan yapılmış ve demir çivilerle güçlendirilmişti. Theon kapının içeriden sürgülendiğini fark etti. Kapıyı yumrukladı. İnce bir kıymık ipek eldiveninin kumaşına takılınca bir küfür savurdu. Ahşap nemliydi ve yosun tutmuştu. İri demir çiviler paslanmıştı.</p>

    <p>Bir süre sonra siyah zırhlı, yarım miğferli bir muhafız kapıyı açtı. “Oğul sen misin?”</p>

    <p>“Yolumdan çekil, yoksa kim olduğumu öğreneceksin.” Adam kenara çekildi. Theon sarmal merdivenleri tırmanarak çalışma odasına çıktı. Babasını bir sobanın başında otururken buldu. Vücudunu ayak bileklerinden boğazına kadar örten fok derisi bir elbise giymişti. Taş zeminde yankılanan ayak seslerini duyan Demir Adaları Lordu, yaşayan tek oğlunu görmek için gözlerini kaldırdı. Lord, Theon’ın hatırladığından daha ufak tefekti. Balon Greyjoy bütün hayatı boyunca zayıf bir adam olmuştu ama şimdi, tanrılar tarafından bir kazana atılmış, bütün etleri eriyip dökülene, sadece tüy ve deri kalana kadar kaynatılmış gibi görünüyordu. Kemik kadar inceydi, kemik kadar sertti. Yüzü çakmaktaşından oyulmuştu sanki. Gözleri de çakmaktaşına benziyordu; sert ve siyah ama geçen yıllar ve tuzlu rüzgâr, boynunun biraz altına kadar inen uzun saçlarını kış denizinin grisine boyamış, tellerin arasına beyaz köpükler serpmişti.</p>

    <p>“Dokuz yıl oldu, öyle değil mi?” dedi sonunda Lord Balon.</p>

    <p>“On,” diye karşılık verdi Theon eldivenlerini çıkarırken.</p>

    <p>“Buradan bir erkek çocuğu almışlardı. Şimdi nesin?”</p>

    <p>“Bir erkek,” diye cevapladı Theon. “Senin kanından, senin veliahtın.”</p>

    <p>Lord Balon kaşlarını çattı. “Göreceğiz.”</p>

    <p>“Göreceksin,” diye söz verdi Theon.</p>

    <p>“On yıl oldu diyorsun. Benim yanımda yaşadığın kadar Stark’ın yanında yaşadın ve şimdi buraya onun elçisi olarak geldin.”</p>

    <p>“Onun elçisi olarak değil,” dedi Theon. “Lord Eddard öldü. Kraliçe Lannister tarafından başı kestirildi.”</p>

    <p>“İkisi de öldü. Hem Stark hem de duvarlarımı taşlarıyla delik deşik eden Robert. Her ikisinin de mezara girdiğini göreceğime dair yemin etmiştim ve bunu gördüm.” Yüzünü buruşturdu. “Ama soğuk ve rutubet tıpkı onlar hayattayken olduğu gibi eklemlerimi ağrıtıyor hâlâ, ne işe yaradı?”</p>

    <p>“İşe yaradı,” dedi Theon, babasına yaklaştı. “Bir mektup getirdim...”</p>

    <p>“Seni Ned Stark mı böyle giydirdi?” diyerek Theon’ın lafını kesti Balon Greyjoy. Theon’ın giysilerini baştan ayağa süzdü. “Seni kadifelere, ipeklere sarıp tatlı kızları gibi süslemeyi mi seviyordu?”</p>

    <p>Theon damarlarındaki bütün kanın yüzüne yürüdüğünü hissediyordu. “Ben kimsenin kızı olmadım. Giysilerimi tasvip etmediysen hemen değiştiririm.”</p>

    <p>“Değiştireceksin.” Lord Balon kürkünü yere atıp ayağa kalktı. Theon’ın hatırladığı kadar uzun değildi. “Boynuna taktığın şu değersiz takı, altınla mı satın alındı yoksa demirle mi?” Theon boynundaki altın zincire dokundu. Unutmuştu. <em>Çok uzun zaman oldu...</em> Eski Kanun’a göre kadınlar sikkeyle satın aldıkları takıları takabilirdi ama savaşçı erkekler sadece kendi elleriyle öldürdükleri düşmanların cesetlerinden yağmaladıkları mücevherleri kullanabilirdi. <em>Demirle ödemek,</em> denirdi buna.</p>

    <p>“Bir bakire gibi kızardın Theon. Sana bir soru sordum. Altınla mı ödedin, demirle mi?”</p>

    <p>“Altınla,” diye itiraf etti Theon.</p>

    <p>Lord Balon parmaklarını zincire geçirip Theon’ın kafasını koparmak istiyormuşçasına çekti, zincir ilk çekişinde koptu. “Kızım, keskin bir savaş baltasını bir sevgiliye tercih etti,” dedi Lord Balon. “Oğlumun bir fahişe gibi süslenmesine izin verecek değilim.” Avucunun içinde sıktığı zinciri sobadaki kömürlerin arasına fırlattı. “Her şey tam korktuğum gibi olmuş. Yeşil topraklar seni yumuşatmış. Starklar seni kendilerine benzetmişler.”</p>

    <p>“Yanılıyorsun. Ned Stark benim gardiyanımdı ama kanımda hâlâ tuz ve demir var.”</p>

    <p>Lord Balon kemikli ellerini ısıtmak için sobaya döndü. “Öyle diyorsun ama Stark’ın küçük yavrusu seni iyi eğitimli bir kuzgun gibi buraya göndermiş, küçük mektubunu da boynuna bağlamış.”</p>

    <p>“Getirdiğim mektup için küçük denemez,” diye karşılık verdi Theon. “Ve mektupta yaptığı teklif aslında benim fikrim.”</p>

    <p>“Kurt kral artık sana mı danışıyor?” Bu fikir Lord Balon’ı eğlendirmiş gibi görünüyordu.</p>

    <p>“Fikirlerime saygı duyuyor, evet. Onunla birlikte avlandık, birlikte eğitim aldık, aynı sofrada oturduk, yan yana savaştık. Onun güvenini kazandım. Beni ağabeyi gibi görüyor. Beni...”</p>

    <p><em>“Hayır,”</em> diye bağırdı Balon Greyjoy parmağını Theon’ın yüzüne doğrultarak. “Burada değil, Pyke’ta değil. Benim duyabileceğim hiçbir yerde ona <em>kardeşim</em> demeyeceksin. Öz kardeşlerini kılıçtan geçiren adamın oğluna kardeşim demeyeceksin. Yoksa unuttun mu? Seninle aynı kanı taşıyan Rodrik ve Maron’ı unuttun mu?”</p>

    <p>“Hiçbir şeyi unutmadım.” Eddard Stark, Theon’ın iki ağabeyini birden öldürmüştü. Rodrik, Denizgözcüsü’nde Lord Jason Mallister’ın kılıcıyla can vermişti. Maron, eski güney kulesi çökerken yıkıntıların altında kalmıştı... ama Eddard Stark’ın bir şansı olsaydı ikisini de kendi elleriyle göz açıp kapayıncaya kadar katlederdi. “Ağabeylerimi gayet iyi hatırlıyorum,” dedi Theon ısrarla. Rodrik’in sarhoş kabalıklarını, Maron’ın zalim alaylarını ve sonu gelmez yalanlarını da hatırlıyordu. “Babamın kral olduğu zamanları da hatırlıyorum.” Robb’un mektubunu keseden çıkardı ve babasına uzattı. “Alın, mektubu okuyun... Majesteleri.”</p>

    <p>Lord Balon mektubu aldı, mührü kırıp parşömeni açtı. Siyah gözleri satırların üstünde dolaştı. “Yani, çocuk bana tekrar taç takmamı öneriyor. Ve taç giymem için yapmam gereken tek şey onun düşmanlarını yok etmek.” İnce dudaklarını bükerek gülümsedi.</p>

    <p>“Robb şu anda Altın Diş’te,” dedi Theon. “Altın Diş düştüğünde Robb bir gün içinde tepelerde olacak. Lord Tywin’in ordusu Harrenhal’da, batıyla iletişimi kesildi. Kral Katili Nehirova’da esir. Batıda Robb’a karşı direnen tek kuvvet, Sör Stafford Lannister’ın yeşil ve acemi oğlanlardan toparladığı zavallı ordu. Sör Lannister kendini Robb ve Lannis Limanı’nın arasına yerleştirecek. Yani biz denizden çıkarma yaptığımızda şehir tamamen savunmasız durumda olacak. Eğer tanrılar yardım ederse, daha Lannisterlar bizim harekete geçtiğimizi fark etmeden Casterly Kayası’nı bile alabiliriz.”</p>

    <p>Lord Balon yüzünü buruşturdu. “Casterly Kayası daha önce hiç düşürülemedi.”</p>

    <p>“Şimdiye kadar.” Theon gülümsedi. <em>Ve nasıl tatlı bir zafer olacak.</em></p>

    <p>Babası Theon’ın gülümsemesine karşılık vermedi. “Robb Stark’ın bunca yıl sonra seni bana yollamasının sebebi bu mu? Beni onun planına dahil olmaya mı ikna edeceksin?”</p>

    <p>“Bu benim planım, Robb’un değil,” dedi Theon gururla. <em>Benim planım, tıpkı zaferin de benim olacağı gibi. Ve zamanı gelince taç da benim olacak.</em> “Saldırıyı bizzat ben yöneteceğim. Ödül olarak, Lannisterlar’dan alacağımız Casterly Kayası’nı bana bağışlamanı istiyorum.” Casterly Kayası’nı almak Lannis Limanı’nı ve batının altınlarını da elinde tutmak demekti. Greyjoy Hanedanı’nın asla sahip olmadığı bir güç ve zenginlik anlamına geliyordu.</p>

    <p>“Sadece bir fikir ve üç beş satır karalama için fazla değerli bir ödül seçtin.” Babası mektubu tekrar okudu. “Küçük yavru sana verilecek bir ödülden bahsetmiyor. Sadece, senin onun adına konuştuğunu, benim seni dinlemem gerektiğini, gemilerimi ve kılıçlarımı onun emrine amade etmem karşılığında bana bir taç vereceğini söylüyor.” Lordun çakmaktaşını andıran gözleri oğlununkilerle buluştu. “Bana bir taç <em>verecekmiş,</em>” diye tekrarladı, sesi gittikçe keskinleşiyordu.</p>

    <p>“Yanlış kelimeler seçmiş. Aslında söylemek istediği...”</p>

    <p>“Ne söylemek istediyse onu yazmış. Ufaklık bana bir taç <em>verecekmiş</em> ve verilen her şey geri alınabilir.” Lord Balon mektubu buruşturup sobaya, kolyenin üstüne attı. Parşömen kıvrıldı, karardı ve alev aldı.</p>

    <p>Theon dehşete düşmüştü. “Ne yaptın? Çıldırdın mı?”</p>

    <p>Babası elinin tersiyle yanağına sert bir tokat indirdi. “Benimle konuşurken dikkatli ol. Artık Kışyarı’nda değilsin ve ben de yeni yetme Robb değilim. Greyjoy’um ben. Orak Lordu’yum. Tuz ve Kaya’nın Kralı’yım. Deniz Rüzgârı’nın Oğlu’yum ve hiç kimse bana taç veremez. Ben bedelini demirle öder alırım. Kendi tacımı <em>kendim</em> alırım, tıpkı Urron Kırmızıel’in beş bin yıl önce yaptığı gibi.”</p>

    <p>Theon babasının ani öfkesi karşısında bir adım geriledi. Az önce yüzüne inen tokadın sızısı hâlâ yanağındaydı. “Al öyleyse,” dedi tükürerek. “Kendini Demir Adaları Kralı ilan et ve kimse umursamasın... savaş bitene kadar. Sonra gerçek kazanan, baksın ve kafasına demir bir taç takıp sahile tüneyen yaşlı aptalı görsün.”</p>

    <p>Lord Balon kahkaha attı. “En azından korkak değilsin. Ve ben de aptal değilim. Gemilerimi düşmanı uzaktan izlemek için topladığımı mı sanıyorsun? Ben ateş ve kılıçla yeni bir krallık yaratmak niyetindeyim... ama işe batıdan başlamayacağım ve işimi çocuk kral Robb’un emrinde yapmayacağım. Casterly Kayası çok kuvvetli. Orayı alabiliriz ama elimizde tutamayız. Hayır, benim canım başka bir meyve çekiyor. Senin istediğin kadar sulu ve tatlı olmayabilir ama taze ve savunmasız.”</p>

    <p>Neresi? diye sorabilirdi Theon ama cevabı zaten biliyordu.</p>
  </div>
</body>
</html>
