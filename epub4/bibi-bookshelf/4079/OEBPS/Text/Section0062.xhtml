<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Düşman gemileriyle ilgili ilk rapor kaleye ulaştığından beri, bütün sabahı septte ilahiler söyleyerek geçirmişlerdi. Sesleri atların kişnemelerine, çelik şıngırtılarına ve büyük bronz kapılardaki menteşelerin inlemesine karışmış, tuhaf ve ürkütücü bir müzik yaratmıştı. Septte Anne’nin merhameti için şarkılar söyleniyordu ama duvarlarda sessizce Savaşçı’ya dua ediliyordu. Rahibe Mordane, Anne ve Savaşçı’nın, aynı yüce tanrının yüzlerinden sadece ikisi olduğunu söylerdi eskiden. <em>Ama sadece bir tanrı varsa kimin duaları duyulacak?</em></p>

    <p>Sör Meryn Trant, Joffrey’nin binebilmesi için kan kırmızısı doru atı tutuyordu. Hem at hem de delikanlı, yaldızlı zırhlar ve kızıl mineli göğüs kalkanları giymişti, başlarında birbirine eş altın aslanlar vardı. Joffrey her hareket ettiğinde güneş ışığı altınların ve kırmızıların üstünde parıldıyordu. <em>Parlak, ışıltılı ve boş,</em> diye düşündü Sansa.</p>

    <p>İblis kızıl bir aygırın sırtındaydı, kralınkinden daha gösterişsiz ve onu babasının giysilerini giymiş bir çocuk gibi gösteren savaş kıyafetleri kuşanmıştı. Ama kalkanından sarkan savaş baltasında çocuksu hiçbir şey yoktu. Sör Mandon Moore, İblis’in yanında at sürüyordu; buz gibi parlak, beyaz çelik. Tyrion, Sansa’yı gördüğünde atını çevirdi. “Leydi Sansa,” diye seslendi eyerinin üstünden, “eminim ki, ablam sizden Maegor’daki diğer soylu leydilere katılmanızı istemiştir?”</p>

    <p>“Evet lordum ama Kral Joffrey beni gidişini izlemem için çağırttı, septe de gitmek istiyorum, dua etmeye.”</p>

    <p>“Kimin için olduğunu sormayacağım.” Ağzı garip bir biçimde çarpıldı; eğer bu bir gülümsemeyse, Sansa’nın gördüğü en tuhaf gülümsemeydi. “Bu her şeyi değiştirebilir. Lannister Hanedanı için olduğu kadar sizin için de. Şimdi düşününce, sizi de Tommen’la birlikte göndermeliydim. Yine de Maegor’da yeterince güvende olacaksınız, eğer...”</p>

    <p><em>“Sansa!”</em> Çocuksu haykırış avlu boyunca yankılandı; Joffrey onu görmüştü. “Sansa, buraya!”</p>

    <p><em>Bir köpeği çağırır gibi çağırıyor beni,</em> diye düşündü Sansa.</p>

    <p>“Majesteleri’nin size ihtiyacı var,” dedi Tyrion Lannister. “Mücadeleden sonra tekrar konuşuruz, tanrılar izin verirse.”</p>

    <p>Joffrey onu daha yakınına çağırırken Sansa bir grup altın pelerinli mızrakçının arasından geçti. “Çok yakında mücadele olacak, herkes böyle söylüyor,” dedi Joffrey.</p>

    <p>“Tanrılar hepimize merhamet göstersin.”</p>

    <p>“Merhamete ihtiyaç duyacak tek kişi amcam ve ben ona zerre merhamet göstermeyeceğim.” Joffrey kılıcını çekti. Kabza topuzu, kalp şeklinde kesilip bir aslanın çenesinin arasına yerleştirilen yakuttan yapılmıştı. Bıçağın üstüne derince üç oluk oyulmuştu. “Yeni kılıcım, Yürekyiyen.”</p>

    <p>Bir zamanlar Aslan Dişi adında bir kılıcı vardı, Sansa hatırlıyordu. Arya kılıcı ondan almış ve nehre atmıştı. <em>Umarım Stannis aynı şeyi yeni kılıcına yapar.</em> “Çok güzel işlenmiş Majesteleri.”</p>

    <p>“Çeliğimi bir öpücükle kutsa.” Kılıcı Sansa’ya uzattı. “Hadi, öp onu.”</p>

    <p>Bundan daha aptal ve çocuksu görünmemişti daha önce. Sansa, Joffrey’yi öpmektense sayısız kılıcı öpmeyi tercih edeceğini düşünerek dudaklarını metale değdirdi. Ama hareketi Joffrey’yi memnun etmiş gibi görünüyordu. Kılıcı abartılı bir tavırla kınına soktu. “Döndüğümde onu tekrar öpeceksin ve amcamın kanının tadını alacaksın.”</p>

    <p><em>Kral Muhafızları’ndan biri onu, senin için öldürürse ancak.</em> Beyaz Kılıçlar’dan üçü Joffrey ve dayısıyla birlikte gidecekti: Sör Meryn, Sör Mandon ve Sör Osmund Karakazan. “Mücadele sırasında şövalyelerinizi siz mi komuta edeceksiniz?” diye sordu Sansa, öyle olmasını umut ederek.</p>

    <p>“Ederdim ama dayım İblis, Stannis’in nehri asla geçmeyeceğini söylüyor. Fakat Üç Fahişe’yi ben komuta edeceğim. Hainlerle bizzat ilgileneceğim.” Bu fikir Joffrey’yi gülümsetti. Dolgun pembe dudakları yüzünden her zaman cazibeli görünüyordu, Sansa bir zamanlar bundan hoşlanıyordu ama şimdi midesi bulanıyordu.</p>

    <p>“Ağabeyim Robb’un, her zaman mücadelenin en yoğun olduğu yerde durduğunu söylüyorlar,” dedi Sansa pervasızca. “Tabii ki o sizden daha büyük Majesteleri. Yetişkin bir erkek.”</p>

    <p>Joffrey kaşlarını çattı. “Ağabeyinle, hain amcamın işini bitirdikten sonra ilgileneceğim. Onu Yürekyiyen’le deşeceğim, göreceksin.” Atını çevirip kapıya doğru koşturdu. Sör Meryn ve Sör Osmund kralın sağına ve soluna geçtiler, altın pelerinliler dörtlü sıralar halinde onların peşine düştü, İblis ve Sör Mandon Moore en arkadaydı. Muhafızlar onları çığlıklarla ve tezahüratlarla uğurladı. Son adam da gittiğinde avlunun üstüne ani bir suskunluk çöktü, fırtınadan önceki sessizlik gibi.</p>

    <p>Sessizliğin içinden gelen ilahi sesleri Sansa’yı çekti. Septe doğru döndü. Ahırlarda çalışan iki çocuk ve nöbeti sona eren bir muhafız onu takip etti. Diğerleri de onların peşine düştü.</p>

    <p>Sansa septi ne bu kadar kalabalık ne de bu kadar aydınlık görmüştü daha önce; gökkuşağı renklerindeki güneş ışığı demetleri, yüksek pencerelerdeki kristallerden içeri giriyordu. Her yerde mumlar vardı, minik alevler yıldızlar gibi göz kırpıyordu. Anne’nin ve Savaşçı’nın mihrapları ışık içinde yüzüyordu ama Demirci, Yaşlı Hatun, Bakire ve Baba da inançlılardan paylarına düşeni almışlardı, hatta Yabancı’nın yarı insan yüzünün altında bile birkaç alev dans ediyordu... eğer Yabancı onları yargılamak için gelmediyse Stannis Baratheon nereden çıkmıştı? Sansa sırayla bütün Yedi’yi ziyaret etti, hepsinin mihrabında birer mum yaktı ve sonra kendini sıralarda, yaşlı ve buruşuk bir çamaşırcı kadınla Rickon’dan daha büyük olmayan bir çocuğun arasında otururken buldu. Çocuğun üstünde bir şövalyenin oğlunun iyi ketenden dikilmiş tuniği vardı. Yaşlı kadının elleri kemikliydi ve nasırlarla sertleşmişti, çocuğunkiler küçük ve yumuşaktı, ne olursa olsun tutunacak birilerini bulmak güzeldi. Hava sıcak ve ağırdı, tütsü ve ter kokuyordu, kristallerle öpülmüş, mumlarla aydınlanmıştı. Bu havayı ciğerlerine çekmek Sansa’nın başını döndürüyordu.</p>

    <p>Bu ilahiyi biliyordu; uzun zaman önce Kışyarı’nda annesi öğretmişti. Sesini diğer seslere ekledi.</p>

    <blockquote class="siir">
      <p><em>Şefkatli Anne, merhamet pınarı,</em></p>

      <p><em>koru savaştan oğullarımızı,</em></p>

      <p><em>okları al ellerinden ve kılıçları,</em></p>

      <p><em>görsünler daha güzel yarınları.</em></p>

      <p><em>Şefkatli Anne, kadındaki kuvvet,</em></p>

      <p><em>kızlarımıza bu kavgada yardım et,</em></p>

      <p><em>dinsin gazap ve uysallaşsın hiddet,</em></p>

      <p><em>hepimize daha iyi yollar öğret.</em></p>
    </blockquote>

    <p>Şehrin diğer ucunda, binlerce insan Yüce Baelor Septi’nde toplanmıştı ve onlar da ilahiler söylüyorlardı. Sesleri şehrin üstünde yükseliyordu, nehrin karşısında, gökyüzünde. <em>Tanrılar bizi duyuyor olmalı elbet,</em> diye düşündü Sansa.</p>

    <p>İlahilerin çoğunu biliyordu, bilmediklerini de elinden geldiğince söylemeye çalışıyordu. Kır saçlı yaşlı hizmetkâr adamlarla ve endişeli genç kadınlarla birlikte söyledi, hizmetçi kızlarla ve askerlerle, aşçılarla ve avcılarla, şövalyelerle ve düzenbazlarla, yaverlerle ve ızgaracı adamlarla, bebek emziren kadınlarla birlikte söyledi. Kale duvarlarının içindekilerle ve dışındakilerle, bütün şehirle birlikte söyledi. Merhamet için söyledi; hem canlılar hem ölüler için, Bran için, Rickon için, Robb için, Arya için ve Sur’daki piç ağabeyi Jon Kar için. Annesi ve babası için söyledi, büyükbabası Lord Hoster için, dayısı Edmure Tully için, arkadaşı Jeyne Poole için, sarhoş Kral Robert için, Rahibe Mordane için ve Sör Dontos, Jory Cassel, Üstat Luwin için. Bugün ölecek olan bütün şövalyeler ve askerler için ve onların ardından yas tutacak çocukları ve karıları için söyledi. Hatta en sonunda, İblis Tyrion ve Tazı için bile söyledi. <em>O gerçek bir şövalye değil ama öyleymiş gibi kurtardı beni,</em> dedi Anne’ye. <em>Mümkünse onu koru ve içindeki öfkeyi körelt.</em></p>

    <p>Ama rahip gelip yükseğe tırmandığında, soylu ve gerçek krallarını korumaları için tanrılara seslendiğinde Sansa ayağa kalktı. Koridor insanlarla tıkış tıkıştı. Rahip, Joffrey’nin kılıcına kuvvet vermesi için Demirci’ye, ona cesaret vermesi için Savaşçı’ya ve onu koruması için Baba’ya dua ederken, Sansa kalabalığı omzuyla iterek kendine yol açıyordu. <em>Bırak kılıcı kırılsın ve kalkanı parçalara ayrılsın,</em> diye düşündü kapıdan çıkarken, <em>bırak cesareti onu yarı yolda bıraksın ve bütün adamları onu terk etsin.</em></p>

    <p>Kapı kulübesinin siperlerinin arasında birkaç nöbetçi volta atıyordu fakat bunun dışında kale boş görünüyordu. Sansa durup dinledi. Uzaktan gelen mücadele seslerini duyabiliyordu. İlahiler sesleri neredeyse boğuyordu ama dikkatlice dinleyince oradaydılar: Savaş borularının pes inlemeleri, taş fırlatan mancınıkların çatırtıları ve gümbürtüleri, su şapırtıları ve ahşap çıtırtıları, yanan ziftin hışırtıları ve bir metre uzunluğundaki demir başlı şaftları boşalan akrep mancınıklarının tıngırtıları... ve hepsinin altında, ölen adamların çığlıkları.</p>

    <p>Bu bambaşka bir şarkıydı, korkunç bir şarkı. Sansa pelerininin başlığını kulaklarına kadar çekti ve aceleyle Maegor Hisarı’na doğru yürümeye başladı; kale içinde kale, kraliçenin orada güvende olacaklarına dair söz verdiği yer. Açılır kapanır köprünün ayağında Leydi Tanda ve iki kızıyla karşılaştı. Falyse, dün küçük bir grup askerle beraber Stokeworth Kale’sinden gelmişti. Tatlı sözlerle kardeşini köprüden geçmesi için ikna etmeye çalışıyordu ama Lollys hizmetçisine yapışmıştı, hıçkırıyordu. “İstemiyorum, istemiyorum, istemiyorum.”</p>

    <p>“Mücadele başladı,” dedi Leydi Tanda gergin bir sesle. “İstemiyorum, istemiyorum.”</p>

    <p>Sansa’nın onları görmezden gelmesi mümkün değildi. Zarifçe selam verdi. “Yardımım dokunur mu?”</p>

    <p>Leydi Tanda utançla kızardı. “Hayır leydim ama teşekkür ederiz. Kızımı bağışlamalısınız, son zamanlarda pek iyi hissetmiyor kendini.”</p>

    <p>“İstemiyorum.” Lollys hizmetçisine tutundu; ince, hoş ve siyah saçlı kız, hanımını kuru hendeğin içindeki demir kazıkların üstüne atmayı her şeyden fazla istiyormuş gibi görünüyordu. “Lütfen, lütfen, istemiyorum.”</p>

    <p>Sansa yumuşak bir sesle Lollys’e konuştu. “İçeride hepimiz üç kat daha iyi korunacağız, ayrıca yiyecek, içecek ve şarkılar olacak.”</p>

    <p>Lollys ağzı açık bir halde Sansa’ya baktı. Yaşlarla ıslanmış mat kahverengi gözleri vardı. “İstemiyorum.”</p>

    <p><em>“Mecbursun,”</em> dedi Falyse sertçe. “Bu kadar yeter. Shae, bana yardım et.” Kızın kollarını tutup, yarı sürükleyerek yarı taşıyarak köprüyü geçmeye başladılar. Sansa kızların annesiyle birlikte peşlerine düştü. “Hasta,” dedi Leydi Tanda. <em>Eğer bir bebek hastalık olarak adlandırılabilirse,</em> diye düşündü Sansa. Bütün kalede Lollys’in hamile olduğu konuşuluyordu.</p>

    <p>Kapıdaki iki muhafız, aslan işlemeli miğferler ve Lannister Hanedanı’nın kırmızı pelerinlerini giymişti ama Sansa onların kıyafet değiştirmiş paralı askerler olduklarını biliyordu. Bir diğer adam merdivenin başında oturuyordu –gerçek bir muhafız ayakta olurdu, kucağında teberiyle basamakta oturur halde değil– ama gelenleri gördüğünde kalktı, onları içeri almak için kapıyı açtı.</p>

    <p>Kraliçe’nin Balo Salonu, Büyük Salon’un onda biri büyüklüğünde bile değildi, Kral Eli Kulesi’ndeki Küçük Salon’un yarısı kadardı, buna rağmen yüz kişi alıyordu ve şıklığı küçüklüğünü telafi ediyordu. Bütün apliklerin arkasında gümüşten dövülmüş aynalar vardı, böylece meşaleler iki kat parlak yanıyordu. Duvarlar oymalı ahşap panellerle kaplıydı, yerde mis kokulu hasırlar seriliydi. Yukarıdaki sekilikten flütlerin ve kemanların neşeli sesleri akıyordu. Güney duvarı boyunca bir dizi kemerli pencere vardı ama ağır perdelerle örtülmüşlerdi. Kalın kadife kumaşlar içeri ışık girmesine izin vermiyordu ve hem duaların hem de savaşın seslerini boğuyordu. <em>Bir şey değişmez,</em> diye düşündü Sansa. <em>Savaş bizimle.</em></p>

    <p>Şehirdeki soylu kadınların hemen hepsi uzun ahşap masalarda oturuyordu, yanlarında küçük çocuklar ve birkaç yaşlı adam vardı. Kadınlar eşti, evlattı, anneydi, kardeşti. Erkekleri Lord Stannis’le çarpışmaya gitmişti. Birçoğu geri dönmeyecekti. Hava bunu bilmekle ağırlaşmıştı. Sansa, Joffrey’nin nişanlısı olmasından ötürü, kraliçenin sağındaki itibarlı yerde oturacaktı. Arka duvardaki gölgelerin arasında duran adamı gördüğünde platforma çıkıyordu. Adamın üstünde yağlanmış örgü zincirden yapılmış, uzun, siyah bir zırhlı yelek vardı, kılıcını önünde tutuyordu: Lord Eddard’ın büyükkılıcı, Buz, neredeyse adam kadar uzun. Ucu yerdeydi, adamın sert ve kemikli parmakları balçağın her iki ucunun etrafında kıvrılmıştı. Sansa’nın nefesi kesildi. Bakışı hissetmiş gibi görünen Sör Ilyn Payne çiçek bozuğu zayıf yüzünü Sansa’ya çevirdi.</p>

    <p>“<em>Onun</em> burada ne işi var?” diye sordu Sansa, Osfryd Karakazan’a. Kraliçenin yeni kırmızı pelerinlilerinin kumandanıydı adam.</p>

    <p>Osfryd sırıttı. “Majesteleri gece bitmeden ona ihtiyaç duyabileceğini düşünüyor.”</p>

    <p>Sör Ilyn, Kral Adaleti’ydi. Ona yalnızca bir görev için ihtiyaç duyulabilirdi. <em>Kraliçe kimin kafasını istiyor?</em></p>

    <p>“Majesteleri için ayağa kalkın, Lannister Hanedanı’ndan Cersei, Vekil Kraliçe ve Diyar’ın Koruyucusu,” diye bağırdı kraliyet kâhyası.</p>

    <p>Cersei’nin elbisesi kar beyazı ketenden dikilmişti, Kral Muhafızları’nın pelerinleri kadar beyazdı. Elbisenin yarasa kesimli uzun kollarının içinden altın renkli saten astar görünüyordu. Parlak sarı saçları iri dalgalar halinde çıplak omuzlarına düşüyordu. Zarif boynuna elmaslar ve zümrütlerle süslenmiş bir kolye takmıştı. Beyaz renk tuhaf bir şekilde masum gösteriyordu kadını, neredeyse bir bakire gibi ama yanaklarında renk vardı.</p>

    <p>“Oturun,” dedi kraliçe platforma çıktığında. “Hoş geldiniz.” Osfryd Karakazan kraliçenin sandalyesini çekti, bir uşak da aynı şeyi Sansa için yaptı. “Solgun görünüyorsun Sansa,” dedi Cersei. “Kırmızı çiçeğin hâlâ açıyor mu?”</p>

    <p>“Evet.”</p>

    <p>“Ne kadar da uygun. Adamlar dışarıda kanayacak, sen ise burada.” Kraliçe ilk yemeklerin getirilmesi için işaret verdi.</p>

    <p>“Sör Ilyn neden burada?” diye soruverdi Sansa.</p>

    <p>Kraliçe dilsiz cellada baktı. “Hainlikle baş etmek için, gerekli olduğu takdirde bizi savunmak için. Bir cellat olmadan önce bir şövalyeydi o.” Kaşığıyla salonun sonunu gösterdi, ahşap kapılar kapatılıp sürgülenmişti. “Şu kapılara balta darbeleri inerken onun varlığından mutluluk duyabilirsin.”</p>

    <p><em>Onun yerine Tazı olsaydı daha mutlu olurdum,</em> diye düşündü Sansa. Ne kadar kaba birisi olursa olsun Sandor Clegane’in ona herhangi bir zarar gelmesine izin vereceğine inanmıyordu. “Muhafızlarınız bizi korumayacak mı?”</p>

    <p>“Bizi muhafızlarımdan kim koruyacak?” Kraliçe yan gözle Osfyrd’e baktı. “Sadık paralı askerler, bakire fahişeler kadar enderdir. Mücadeleyi kaybedersek, muhafızlarım üzerlerindeki kırmızı pelerinleri çıkarmak için telaş ederken tökezleyip düşecekler. Değersiz postlarını kurtarmak için çalabildikleri her şeyi alıp, servis yapan adamlarla, çamaşırcı kadınlarla ve ahırlarda çalışan oğlanlarla birlikte kaçacaklar. Bir şehir yağmalanırken neler olduğuna dair bir fikrin var mı Sansa? Hayır, yok, öyle değil mi? Hayatla ilgili bildiğin her şeyi şarkılardan öğrendin. Yağmalarla ilgili iyi şarkı kıtlığı var.”</p>

    <p>“Gerçek şövalyeler kadınlara ve çocuklara asla zarar vermez.” Bu kelimeler, söylediği anda bile boş geliyordu kulağına.</p>

    <p>“Gerçek şövalyeler.” Kraliçe bunu çok eğlenceli bulmuş gibi görünüyordu. “Haklısın şüphesiz. O halde, iyi bir kız olup çorbanı iç ve Symeon Yıldızgöz’le Ejderha Şövalyesi Prens Aemon’ın gelip seni kurtarmasını bekle tatlım. Fazla uzun sürmeyeceğinden eminim.”</p>
  </div>
</body>
</html>
