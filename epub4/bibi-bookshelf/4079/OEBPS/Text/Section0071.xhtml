<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Duvarların dışında ilk keşif süvarileri görüldüğünde Üstat Luwin geldi. “Lord prensim,” dedi, “teslim olmalısınız.”</p>

    <p>Hizmetçilerin getirdiği; yulaflı kek, bal ve kan sosisinden oluşan kahvaltı tepsisine baktı Theon. Yine uykusuz geçirdiği gece sinirlerini germişti ve yemeğin görüntüsü midesini bulandırıyordu. “Amcamdan cevap yok mu?”</p>

    <p>“Yok,” dedi üstat. “Pyke’taki babanızdan da.”</p>

    <p>“Daha çok kuş yolla.”</p>

    <p>“İşe yaramaz. Kuşlar onlara varana kadar...”</p>

    <p><em>“Yolla!”</em> Yemek tepsisini bir vuruşta kenara fırlattı, üstündeki battaniyeyi atıp Ned Stark’ın yatağından çıplak ve öfkeli bir halde kalktı. “Yoksa ölmemi mi istiyorsun? Mesele bu mu Luwin? Şimdi gerçekler.”</p>

    <p>Küçük, gri adam korkmuyordu. “Üstatlar hizmet eder.”</p>

    <p>“Evet. Ama kime?”</p>

    <p>“Diyara,” dedi Üstat Luwin, “ve Kışyarı’na. Theon, bir zamanlar sana sayıları ve harfleri öğrettim, tarihi ve savaş sanatını. Ve öğrenmek isteseydin daha fazlasını da öğretebilirdim. Sana karşı büyük bir sevgi duyduğumu söylemeyeceğim, hayır, ama senden nefret de edemem. Etsem bile, içtiğim ant sebebiyle Kışyarı senin elinde olduğu sürece sana tavsiye vermekle yükümlüyüm. Ve şimdi sana <em>teslim olmanı</em> tavsiye ediyorum.”</p>

    <p>Theon yerdeki nemli pelerini eğilerek aldı, silkeledi ve omuzlarına serdi. <em>Bir ateş, bir ateş lazım ve temiz kıyafetler. Wex nerede? Mezarıma kirli kıyafetler içinde girmeyeceğim.</em></p>

    <p>“Burayı elinde tutma umudun yok,” diye devam etti üstat. “Lord babanın yardım göndermeye niyeti olsaydı şimdiye kadar yapardı bunu. Onu asıl ilgilendiren yer, Boğaz. Kuzey için dövüşülecek mücadele, Moat Cailin’in yıkıntılarının ortasında gerçekleşecek.”</p>

    <p>“Olabilir,” dedi Theon. “Ama Kışyarı benim elimde olduğu sürece Sör Rodrik ve Starklar’ın sancak beyleri güneye yürüyüp amcama arkadan saldıramazlar.” <em>Savaş sanatında senin düşündüğün kadar acemi değilim yaşlı adam.</em> “Gerekirse, bir yıllık kuşatmaya dayanacak kadar yiyeceğim var.”</p>

    <p>“Kuşatma olmayacak. Merdivenleri kurmak ve iplerin ucuna kanca takmak için bir iki gün harcayacaklar belki. Ama sonra, aynı anda yüzlerce noktadan duvarlarını aşacaklar. Kuleyi bir süre tutabilirsin ama kale bir saat içinde düşecek. En iyisi kapıları açman ve...”</p>

    <p>“<em>...merhamet</em> için yalvarmam mı? Bana ne çeşit bir merhamet göstereceklerini biliyorum.”</p>

    <p>“Bir yol var.”</p>

    <p>“Ben demirdoğumluyum,” diye hatırlattı Theon. “Benim kendi yolum var. Bana ne seçenek bıraktılar? Hayır, cevap verme. Senden yeterince <em>tavsiye</em> duydum. Git ve emrettiğim gibi kuşları yolla, Lorren’a onu görmek istediğimi söyle. Wex’i de. Zırhımın temizlenmesini ve garnizonumun avluda toplanmasını istiyorum.”</p>

    <p>Bir an için üstadın ona karşı geleceğini düşündü. Ama sonunda Luwin hafifçe eğildi. “Nasıl emrederseniz.”</p>

    <p>Acınacak kadar küçük bir kalabalık oluşturdular; demiradamlar az, avlu büyüktü. “Kuzeyliler akşam olmadan tepemize binecekler,” dedi Theon adamlarına. “Sör Rodrik Cassel ve onun çağrısına yanıt veren bütün lordlar. Onlardan kaçmayacağım. Bu kaleyi aldım ve elimde tutmaya niyetliyim, Kışyarı prensi olarak yaşamaya ya da ölmeye. Ama hiç kimseye benimle birlikte ölmesini emretmeyeceğim. Sör Rodrik’in ana kuvveti buraya ulaşmadan önce kaleden ayrılırsanız kurtulma şansınız olabilir.” Uzunkılıcını kınından çıkardı ve yere bir çizgi çizdi. “Kalacak ve savaşacak olanlar, öne çıkın.”</p>

    <p>Kimse konuşmadı. Adamlar zırhlarının, kürklerinin ve kaynatılmış derilerinin içinde taştan yapılmışçasına hareketsiz duruyorlardı. Birkaçı aralarında bakıştı. Urzen kıpırdandı. Dykk Harlaw boğazını temizleyip tükürdü. Rüzgârın parmağı, Endehar’ın uzun, güzel saçlarının arasından geçti.</p>

    <p>Theon boğuluyormuş gibi hissediyordu. <em>Neden şaşırdım ki?</em> diye düşündü umutsuzca. Babası ondan vazgeçmişti, amcaları, ablası, hatta o sefil yaratık Leş bile. Adamları neden onlardan daha sadık olacaktı? Söylenecek bir şey yoktu, yapılacak bir şey yoktu. Gri duvarların ve beyaz gökyüzünün altında öylece durabilirdi sadece, elinde kılıcı, beklerdi, beklerdi...</p>

    <p>Çizgiyi geçen ilk kişi Wex oldu. Üç hızlı adım ve Theon’ın yanındaydı. Omuzları düşmüştü. Çocuğun hareketiyle utanan Kara Lorren onu takip etti. Yüzü asıktı. “Başka?” dedi Theon. Kırmızı Rolfe öne çıktı. Kromm. Werlag. Tymor ve kardeşleri. Bela Ulf. Koyunhırsızı Harrag. Dört Harlaw ve iki Botley. Balina Kenned sonuncuydu. Toplamda on yedi adam.</p>

    <p>Urzen, yerinden kımıldamayanların arasındaydı. Stygg ve Asha’nın Derinorman Kalesi’nden getirdiği on adamın hepsi. “Gidin o halde,” dedi Theon. “Ablama koşun. Sizi sıcak bir şekilde karşılayacağından şüphem yok.”</p>

    <p>Stygg utanmış gibi görünecek nezakete sahipti en azından. Diğerleri tek kelime etmeden gitti. Theon, kalan on yedi adama döndü. “Duvarlara dönün. Tanrılar sağ kalmamıza izin verirse her birinizi hatırlayacağım.”</p>

    <p>Diğerleri giderken Kara Lorren kaldı. “Kale ahalisi dövüş başlar başlamaz karşımızda yer alacak.”</p>

    <p>“Bunu biliyorum. Ne yapmamı istiyorsun?”</p>

    <p>“İşlerini bitirin,” dedi Lorren. “Hepsinin.”</p>

    <p>Theon başını salladı. “İlmik hazır mı?”</p>

    <p>“Hazır. Kullanacak mısınız?”</p>

    <p>“Daha iyi bir yol biliyor musun?”</p>

    <p>“Evet. Baltamı alıp köprünün üstünde duracağım. Gelip beni denesinler. Teker teker, ikişer ikişer, üçer üçer, hiç fark etmez. Ben nefes alırken kimse o hendekten geçmeyecek.”</p>

    <p><em>Ölmeye niyetli,</em> diye düşündü Theon. <em>İstediği şey zafer değil, şarkılara layık bir son.</em> “İlmiği kullanacağız.”</p>

    <p>“Nasıl isterseniz,” diye karşılık verdi Lorren, gözlerinde küçümseme vardı.</p>

    <p>Wex, Theon’ın mücadele için giyinmesine yardım etti. Siyah pelerininin ve altın rengi gömleğinin altında iyice yağlanmış örgü zırh ve onun da altında kaynatılmış deri vardı. Zırhını giyip silahlarını kuşanınca, doğu ve güney duvarlarının birleştiği köşedeki gözcü kulesine tırmanıp felaketine baktı. Kuzeyli adamlar kaleyi çember içine almak için yayılıyorlardı. Sayılarını tahmin etmek güçtü. En az bin kişi, belki de bunun iki katı. <em>On yedi adama karşı.</em> Mancınıklar ve akrepler getirmişlerdi. Theon, Kral Yolu’nda gümbürdeyen bir kuşatma kulesi göremedi ama Kurt Ormanı’nda istedikleri kadar kule kurmalarına yetecek ağaç vardı.</p>

    <p>Üstat Luwin’in Myr mercekli tüpünden bakıp adamların sancaklarını inceledi Theon. Baktığı her yerde Cerwynler’in savaş baltası dalgalanıyordu, Tallhartlar’ın ağacı da vardı ve Beyaz Liman’ın balıkadamı. Flintler’in ve Karstarklar’ın sancakları daha azdı. Orada burada Hornwoodlar’ların yaban geyiğini bile gördü. <em>Ama Gloverlar yok, Asha onların işini bitirdi. Dehşet Kalesi’nden Boltonlar, Sur’un gölgesinden çıkıp aşağı inen Umberlar da yok.</em> Onlara ihtiyaç da yoktu gerçi. Kısa zaman sonra, Cley Cerwyn denen delikanlı uzun bir direğin ucunda dalgalanan barış sancağıyla birlikte kale kapısının önünde belirdi ve Sör Rodrik’in Dönek Theon’la görüşme talep ettiğini duyurdu.</p>

    <p><em>Dönek.</em> Bu isim safra kadar acıydı. Babasının dargemilerini Lannis Limanı’nın üstüne yüzdürmek için Pyke’a gitmişti o, hatırladı. “Birazdan çıkacağım,” diye bağırdı aşağıya. “Tek başıma.”</p>

    <p>Kara Lorren itiraz etti. “Kanı sadece kan temizler,” dedi. “Şövalyeler diğer şövalyelerle ateşkes yapabilir ama kanun kaçağı kabul ettikleri adamlarla uğraşırken onurları o kadar da umurlarında olmaz.”</p>

    <p>Theon parladı. “Ben Kışyarı Prensi’yim ve Demir Adaları’nın vârisiyim. Şimdi gidip kızı bul ve sana söylediğim şeyi yap.”</p>

    <p>Kara Lorren öldürücü gözlerle Theon’a baktı. “Tamam. Prens.”</p>

    <p><em>O da bana karşı döndü,</em> diye fark etti Theon. Son zamanlarda Kışyarı’nın taşları bile ona karşıydı. <em>Ölürsem, dostsuz ve terk edilmiş bir adam olarak öleceğim.</em> Bu durumda, yaşamaktan başka ne seçeneği vardı?</p>

    <p>Başında tacıyla kapı kulübesine doğru at sürdü. Bir kadın kuyudan su çekiyordu ve aşçı Gage mutfak kapısındaydı. Nefretlerini, kasvetli bakışlarının ve bir taş kadar ifadesiz yüzlerinin arkasına saklamışlardı ama Theon hissedebiliyordu.</p>

    <p>Köprü aşağı indirilirken, soğuk rüzgâr hendek boyunca iç çekti. Rüzgârın dokunuşu Theon’ı titretti. <em>Soğuk, başka bir şey değil,</em> dedi kendine. <em>Cesur bir adam bile titretebilir.</em> Atını rüzgârın üstüne sürdü, yivli kapının altından, köprünün üstünden geçti. Dış kapılar onun için açıldı. Duvarların dibinden geçerken çocukların kendisini izlediğini hissedebiliyordu; bir zamanlar gözlerinin olduğu boş çukurlardan.</p>

    <p>Sör Rodrik alaca atının sırtında pazar yerinde bekliyordu. Rodrik’in hemen yanındaki genç Cley Cerwyn’in taşıdığı direğin ucunda Starklar’ın ulu kurdu dalgalanıyordu. Meydanda yalnızdılar ama Theon etraftaki evlerin çatılarına tünemiş okçuları, sağ tarafındaki mızrakçıları ve sol tarafında, Manderly Hanedanı’nın mızraklı balıkadamının altında sıralanmış atlı şövalyeleri görebiliyordu. <em>Her biri ölmemi istiyor.</em> Birlikte içki içtiği delikanlılardı bazıları, birlikte zar oynadığı, hatta birlikte zamparalık yaptığı... ama ellerine düşerse bunlar onu kurtaramazdı.</p>

    <p>“Sör Rodrik.” Theon dizginleri çekti. “Birer düşman olarak karşılaşmak zorunda kalmamız beni derinden üzüyor.”</p>

    <p>“Benim üzüntümse, seni asmadan önce biraz beklemek zorunda olmamdan kaynaklanıyor.” Yaşlı şövalye çamurlu zemine tükürdü. “Dönek Theon.”</p>

    <p>“Ben Pykelı bir Greyjoy’um,” diye hatırlattı Theon. “Babamın beni sardığı kundağın üstünde bir deniz canavarı vardı, bir ulu kurt değil.”</p>

    <p>“On yıl boyunca Starklar’ın vesayetindeydin.”</p>

    <p>“Rehine ve tutsaktım derim ben ona.”</p>

    <p>“Belki de Eddard Stark bir zindan duvarına zincirlemeliydi seni. Ama bunun yerine kendi oğullarıyla birlikte büyüttü, katlettiğin o tatlı çocuklarla birlikte ve ben seni savaş sanatında eğittim, asla ölmeyecek utancımdır bu.”</p>

    <p>“Buraya bir görüşme için geldim, hakaretlerini dinlemek için değil. Ne söyleyeceksen söyle ihtiyar. Benden ne istiyorsun?”</p>

    <p>“İki şey,” diye yanıt verdi yaşlı adam, “Kışyarı’nı ve canını. Adamlarına kapıları açmalarını ve silahlarını bırakmalarını emret. Çocuk katili olmayanlar gitmekte özgür ama sen Kral Robb’un adaleti için tutulacaksın. Dua et de kral döndüğünde tanrılar sana acısın.”</p>

    <p>“Robb, Kışyarı’nı bir daha göremeyecek,” dedi Theon. “Moat Cailin’de kırılacak, on binlerce yıldır her güneyli ordunun kırıldığı gibi. Kuzey artık bize ait sör.”</p>

    <p>“Sadece üç kaleyi tutuyorsun,” diye karşılık verdi Sör Rodrik. “Ve ben bu kaleyi geri alacağım, Dönek.”</p>

    <p>Theon bunu duymazdan geldi. “İşte <em>benim</em> şartlarım. Dağılmak için akşama kadar vaktiniz var. Kralları olarak Balon Greyjoy’a ve Kışyarı Prensi olarak bana bağlılık yemini edenlerin haklarına ve mallarına dokunulmayacak, onlar zarar görmeyecekler. Bize meydan okuyanlar yok edilecek.”</p>

    <p>Genç Cerwyn duyduklarına inanamıyormuş gibi görünüyordu. “Çıldırdın mı Greyjoy?”</p>

    <p>Sör Rodrik başını salladı. “Sadece kibirli, delikanlı. Theon’ın kendisiyle ilgili abartılı fikirleri vardı her zaman.” Yaşlı adam parmağını Theon’a doğrulttu. “Senin gibilerle uğraşmak için Robb’un Boğaz’dan dönmesini beklemek zorunda olduğu düşünme bile. Yanımda iki bine yakın adam var... ve hikâyeler doğruysa senin elliden fazla adamın yok.”</p>

    <p><em>Gerçekte on yedi.</em> Theon kendini gülümsemeye zorladı. “Adamlardan daha iyi bir şeyim var.” Ve yumruğunu havaya kaldırdı; Kara Lorren’ın görmek için beklediği işaret.</p>

    <p>Kışyarı’nın duvarları Theon’ın arkasındaydı ama Sör Rodrik’in yüzü duvarlara dönüktü, görmemesi mümkün değildi. Theon yaşlı adamın yüzünü seyretti. Beyaz sakallarının altındaki çenesi titremeye başladığında Sör Rodrik’in ne gördüğünü biliyordu. <em>Şaşırmadı,</em> diye düşündü üzülerek, <em>ama korku orada.</em></p>

    <p>“Bu namertlik,” dedi Sör Rodrik. “Bir çocuğu bu şekilde kullanmak... bu rezillik.”</p>

    <p>“Ah, biliyorum,” dedi Theon. “Tadına baktığım bir yemek bu, yoksa unuttunuz mu? Başka isyanlar çıkarmayacağından emin olmak için beni babamın evinden aldığınızda on yaşındaydım.”</p>

    <p><em>“Aynı şey değil!”</em></p>

    <p>Theon’ın yüzü umursamazdı. “Benim boynuma geçirilen ilmik kendirden yapılmamıştı, doğru. Ama ben öyle hissediyordum. İlmik boğuyordu Sör Rodrik. Zalimce boğuyordu.” Bunu şimdiye kadar tam anlamıyla fark etmemişti ama kelimeler ağzından çıktığı anda gerçekliğini gördü.</p>

    <p>“Sana hiç zarar verilmedi.”</p>

    <p>“Ve Beth’inize de zarar verilmeyecek, bana...”</p>

    <p>Sör Rodrik, Theon’ın cümlesini bitirmesini beklemedi. <em>“Yılan,”</em> diye bağırdı şövalye, beyaz sakallarının arkasındaki yüzü öfkeyle kızarmıştı. “Sana adamlarını kurtarman ve bir zerre onurla ölmen için bir şans verdim Dönek. Ama bir çocuk katilinden bunu bekleyemeyeceğimi bilmeliydim.” Eli kılıcının kabzasına gitti. “Seni burada öldürüp yalanlarına ve kandırmacalarına bir son vermeliyim. Tanrılar biliyor ki bunu yapmalıyım.”</p>

    <p>Theon titrek ve yaşlı bir adamdan korkmuyordu ama çatılardaki okçular ve sıralanmış şövalyeler başka bir meseleydi. Eğer kılıçlar kınlarından çıkarsa, kaleye geri dönme ihtimali çok azla hiç arasındaydı. “Yeminini boz ve beni öldür. Ve küçük Beth’i bir ipin ucunda sallanırken seyret.”</p>

    <p>Sör Rodrik’in parmak eklemleri bembeyaz kesilmişti ama bir an sonra elini kılıcın kabzasından çekti. “Doğrusu, yeterince uzun yaşadım.”</p>

    <p>“Buna itiraz edemem sör. Şartlarımı kabul ediyor musunuz?”</p>

    <p>“Leydi Catelyn’e ve Stark Hanedanı’na karşı sorumluluklarım var.”</p>

    <p>“Ya kendi hanedanınıza? Beth soyunuzun sonuncusu.”</p>

    <p>Yaşlı şövalye atının sırtında dimdik oturdu. “Kızımın yerine kendimi öneriyorum. Onu serbest bırak ve rehine olarak beni al. Kışyarı’nın kale kumandanı bir çocuktan çok daha değerlidir.”</p>

    <p>“Benim için değil.” <em>Yiğitçe bir davranış ihtiyar ama ben o kadar büyük bir aptal değilim.</em> “Bahse girerim ki Lord Manderly ve Leobald Tallhart için de değil.” <em>Senin zavallı, yaşlı postun onlar için herhangi bir adamınkinden daha kıymetli değil.</em> “Hayır, kızı tutacağım... ve güvende tutacağım, emirlerimi yerine getirdiğiniz sürece. Hayatı sizin ellerinizde.”</p>

    <p>“Tanrılar merhamet edin. Theon, bunu nasıl yapabilirsin? Saldırmak zorunda olduğumu biliyorsun, yemin ettim...”</p>

    <p>“Bu ordu, güneş batarken hâlâ kapımın önünde olursa Beth asılacak,” dedi Theon. “Sabahın ilk ışıklarında bir rehine daha onun peşinden mezara girecek ve güneş batarken bir rehine daha. Ordu buradan gidene kadar, her gün doğumu ve batımı ölüm anlamına gelecek. Rehine sıkıntısı çekmiyorum.” Bir cevap duymak için beklemedi, Gülümseyen’i çevirip kaleye doğru sürdü. Önce ağır ağır gitti ama arkasındaki okçuları düşününce hızlandı. Kazıklara geçirilmiş küçük kafalar onu izliyorlardı, her metrede biraz daha büyüyorlardı; aralarında küçük Beth Cassel duruyordu, boynuna yağlı ip geçirilmişti, ağlıyordu. Atını mahmuzlayıp dörtnala kaldırdı. Gülümseyen’in nalları köprünün üstünde gümlüyordu, davul gibi.</p>

    <p>Avluda eyerinden inip dizginleri Wex’e uzattı. “Bu onları durdurabilir,” dedi Kara Lorren’a. “Gün batarken anlayacağız. O zamana kadar kızı içeri al ve güvenli bir yerde tut.” Deri, çelik ve yün katmanlarının altında ter içinde kalmıştı. “Bir kadeh şarap istiyorum. Bir fıçı şarap daha da iyi olur.”</p>

    <p>Ned Stark’ın yatak odasındaki şömine yakılmıştı. Theon ateşin başına oturup kalenin mahzeninden getirilen yoğun kırmızıyı kadehine doldurdu. Ruh hali kadar ekşi bir şaraptı. <em>Saldıracaklar,</em> diye düşündü alevlere bakarken. <em>Sör Rodrik kızını seviyor ama o hâlâ kale kumandanı ve her şeyden öte bir şövalye.</em> Boynuna ip geçirilen kişi Theon ve dışarıdaki orduyu komuta eden adam Lord Balon olsaydı, saldırıyı haber veren savaş boruları çoktan ötmüş olurdu, bundan emindi. Theon, Sör Rodrik demirdoğumlu olmadığı için tanrılara şükretmeliydi. Yeşil toprakların erkekleri daha yumuşak bir malzemeden yapılmıştı ama yeterince yumuşak davranacaklarından emin olamıyordu.</p>

    <p>Yaşlı adam her şeye rağmen kaleye saldırmaya karar verirse Kışyarı düşerdi; Theon bu konuda hayallere kapılmıyordu. On yedi adam; kendi sayılarının üç, dört ya da beş katını öldürebilirdi ama sonunda ezilirdi.</p>

    <p>Theon, şarap kadehinin kenarından alevlere baktı, bütün bunların ne kadar adaletsiz olduğunu düşünüyordu. “Fısıltılı Orman’da Robb Stark’ın yanında at sürdüm,” diye mırıldandı. O gece korkmuştu ama şimdiki gibi değildi. Etrafında dostların varken girdiğin mücadele başkaydı, tek başına ve küçümsenerek yok edileceğin mücadele başka. <em>Merhamet,</em> diye düşündü umutsuzca.</p>

    <p>Aradığı teselliyi şarapta bulamayınca Wex’ten yayını istedi ve eski iç avluya gitti. Orada durdu, kolları ağrıyıp parmakları kanayana kadar ok üstüne ok fırlattı, yeni bir tura başlarken okları hedeflerden toplamak için duruyordu sadece. <em>Bu yayla Bran’ın hayatını kurtardım,</em> diye hatırlattı kendine. <em>Keşke kendimi, canımı da kurtarabilseydim.</em> Kuyunun yanına kadınlar geldi ama fazla oyalanmadılar, Theon’ın yüzünde gördükleri şey her neyse çabucak uzaklaşmalarına sebep olmuştu.</p>

    <p>Yıkık kule, Theon’ın arkasındaydı, çok uzun zaman önceki bir yangının harabeye çevirdiği üst katların zirvesi dikenli bir taca benziyordu. Güneş hareket ettikçe kulenin gölgesi de hareket etti, yavaş yavaş uzuyordu, Theon Greyjoy’a uzanan siyah bir kol gibi. <em>Eğer kızı asarsam kuzeyli adamlar hiç vakit kaybetmeden saldırır,</em> diye düşündü oku serbest bırakırken. <em>Eğer kızı asmazsam tehditlerimin boş olduğunu anlarlar.</em> Yaya bir ok daha taktı. <em>Çıkış yolu yok. Hiç.</em></p>

    <p>“Senin kadar iyi yüz okçun olsaydı, kaleyi elinde tutma şansın olurdu,” dedi yumuşak bir ses.</p>

    <p>Theon döndü, Üstat Luwin arkasındaydı. “Uzaklaş,” dedi Theon. “Yeterince tavsiye aldım.”</p>

    <p>“Ya hayat? Yeterince yaşadınız mı lord prensim?”</p>

    <p>Theon yayını kaldırdı. “Bir kelime daha edersen bu oku kalbine gömerim.”</p>

    <p>“Yapmazsınız.”</p>

    <p>Theon, gri kaz tüylerini yanağına çekerek yayı gerdi. “Bahse girmek ister misin?”</p>

    <p>“Ben senin son umudunum Theon.”</p>

    <p><em>Benim hiç umudum yok,</em> diye düşündü Theon. Ama yayı bir santim aşağı indirip, “Kaçmayacağım,” dedi.</p>

    <p>“Kaçmaktan bahsetmiyorum. Siyahları kuşan.”</p>

    <p>“Gece Nöbetçileri?” Theon yayı yavaşça saldı ve okun ucunu yere doğrulttu.</p>

    <p>“Sör Rodrik bütün hayatı boyunca Stark Hanedanı’na hizmet etti ve Stark Hanedanı her zaman Nöbet’in dostu oldu. Seni geri çevirmeyecektir. Kapıları aç ve silahını bırak, onun şartlarını kabul et, siyahları kuşanmana müsaade etmek <em>zorunda.</em>”</p>

    <p><em>Gece Nöbetçileri’nin kardeşi.</em> Ne tacı, ne oğlu, ne de kadını olacağı anlamına geliyordu bu... ama hayat anlamına da geliyordu, onurlu bir hayat. Ned Stark’ın öz kardeşi Nöbet’i seçmişti ve Jon Kar da öyle.</p>

    <p><em>Bir sürü siyah kıyafetim var, deniz canavarlarını yırtarsam elbet. Atım bile siyah. Nöbet’te yükselebilirim... baş korucu, hatta Lord Kumandan. O kanlı adalar Asha’nın olsun, en az onun kadar kasvetliler zaten. Eğer Doğugözcüsü’nde hizmet verirsem kendi gemimin kumandanı bile olabilirim ve Sur’un ötesinde ava çıkabilirim. Kadınlara gelince, hangi yabanıl kadın yatağında bir prens olsun istemez?</em> Yüzünden hafif bir gülümseme geçti. <em>Siyah bir pelerin değiştirilemez. En iyi adamlardan biri...</em></p>

    <p><em>“PRENS THEON!”</em> Ani çığlık gündüz düşünü parçalara ayırdı. Kromm avlunun karşısından koşarak geliyordu. “Kuzeyli adamlar...”</p>

    <p>Theon ani bir dehşet duygusuyla sarsıldı. “Saldırıyorlar mı?”</p>

    <p>Üstat Luwin, Theon’ı kolundan yakaladı. “Hâlâ vaktin var. Barış sancağını çek...”</p>

    <p>“Dövüşüyorlar,” dedi Kromm aceleyle. “Daha fazla adam geldi, yüzlercesi, önce onlara katılır gibi yaptılar. Ama şimdi tepelerine bindiler!”</p>

    <p>“Asha mı?” Sonunda kardeşini kurtarmaya mı gelmişti?</p>

    <p>Ama Kromm başını iki yana salladı. “Hayır. Bunlar kuzeyli derim ben. Sancaklarında kanlı bir adam var.”</p>

    <p><em>Dehşet Kalesi’nin derisi yüzülmüş adamı.</em> Leş’in, yakalanmadan önce Bolton’ın piçine hizmet ettiğini hatırladı Theon. Leş gibi sefil bir yaratığın Boltonlar’ı taraf değiştirmeye ikna ettiğine inanmak zordu ama başka bir mantıklı açıklama da yoktu. “Kendim göreceğim,” dedi.</p>

    <p>Üstat Luwin onu takip etti. Siperlere vardıklarında, kale kapılarının dışındaki pazar meydanının ölü adamlarla ve ölmek üzere olan atlarla dolu olduğunu gördüler. Bir savaş hattı görmedi Theon, kılıçlardan ve sancaklardan oluşan bir karışıklık vardı sadece. Bağrışmalar ve çığlıklar soğuk sonbahar havasında çınlıyordu. Sör Rodrik’in adamları daha kalabalıktı ama Dehşet Kalesi’nin adamları daha iyi komuta ediliyordu, düşmanı gafil avlıyorlardı. Saldırıyor, geri çekiliyor, tekrar saldırıyorlardı. Kendilerinden daha büyük olan kuvvet, evlerin arasında durum almaya çalıştığında hücum ediyor, onları kanlı parçalara ayırıyorlardı. Sakatlanan atların korkunç inlemelerinin arasından, meşe kalkanlara inen demir baltaların sesini duyuyordu Theon. Hanın yandığını gördü.</p>

    <p>Kara Lorren yanına geldi ve bir süre sessizce durdu. Güneş batıda alçalmıştı, arazileri ve evleri parlak kırmızıya boyuyordu. Acı dolu titrek bir çığlık duvarları aştı ve yanan evlerin ötesinden bir savaş borusu duyuldu. Yaralı bir adamın kendini yerde sürüdüğünü gördü Theon, pazar meydanının ortasındaki kuyuya ulaşmaya çalışırken kanını toprağa bulaştırıyordu. Kuyuya varamadan öldü. Deri bir yelek ve koni şekilli bir yarım miğfer giyiyordu ama hangi tarafta dövüştüğünü belli eden bir arma yoktu üzerinde.</p>

    <p>Kargalar, akşam yıldızlarıyla birlikte mavi tozda geldiler. “Dothraklar; yıldızların, kahraman ölülerin ruhları olduğuna inanır,” dedi Theon. Uzun zaman önce Üstat Luwin söylemişti bunu.</p>

    <p>“Dothraklar?”</p>

    <p>“Dar Deniz’in karşısındaki at efendileri.”</p>

    <p>“Ah, onlar.” Kara Lorren sakallarının altından homurdandı. “Vahşiler pek çok aptalca şeye inanır.”</p>

    <p>Hava karardıkça ve duman etrafa yayıldıkça aşağıda olup bitenleri görmek zorlamıştı ama çelik sesleri gittikçe azalıp yok olmuştu. Çığlıklar ve savaş boruları yerlerini iniltilere ve yürek parçalayan feryatlara bırakmıştı. Sonunda bir grup atlı dumanların arasından çıktı. Liderleri siyah zırhlı bir şövalyeydi. Yuvarlak miğferi kasvetli bir kırmızıyla parıldıyordu ve omuzlarından soluk pembe bir pelerin dökülüyordu. Ana kapının önünde dizginlerini çekti ve adamlarından biri kalenin açılması için bağırdı.</p>

    <p>“Dost musun, düşman mı?” dedi Kara Lorren.</p>

    <p>“Bir düşman böylesine güzel bir armağan getirir miydi?” Kırmızı Miğfer elini salladı ve kapının önüne üç ceset bırakıldı. Duvarın üstündeki adamlar yüzlerini görebilsin diye meşaleler cesetleri aydınlattı.</p>

    <p>“Yaşlı kale kumandanı,” dedi Kara Lorren.</p>

    <p>“Leobald Tallhart ve Cley Cerwyn’le birlikte.” Çocuk lordun gözüne bir ok saplanmıştı ve Sör Rodrik’in sol kolu dirseğinden kopmuştu. Üstat Luwin sözsüz bir dehşet çığlığı attı ve dizlerinin üstüne düştü.</p>

    <p>“Büyük domuz Manderly, Beyaz Liman’dan ayrılamayacak kadar ödlek olmasaydı onu da getirirdik,” diye bağırdı Kırmızı Miğfer.</p>

    <p><em>Kurtuldum,</em> diye düşündü Theon. Öyleyse neden bu kadar boş hissediyordu kendini? Bu bir zaferdi, tatlı bir zafer, uğruna dua ettiği bir başarı. Üstat Luwin’e baktı. <em>Teslim olmaya ve siyahları kuşanmaya ne kadar yaklaştığımı düşününce...</em></p>

    <p>“Dostlarımız için kapıları açın.” Belki bu gece, rüyalarının getirebileceği şeylerin korkusu olmadan uyuyabilirdi Theon.</p>

    <p>Dehşet Kalesi’nin adamları hendeği geçip iç kapıdan kaleye girdiler. Theon onlarla buluşmak için Kara Lorren ve Üstat Luwin’le birlikte avluya indi. Birkaç mızrağın ucundan soluk renkli flamalar sarkıyordu ama adamların çoğu savaş baltası ya da uzunkılıç taşıyordu, kalkanlar parçalanmıştı. “Kaç adam kaybettiniz?” diye sordu Theon, Kırmızı Miğfer atından inerken.</p>

    <p>“Yirmi ya da otuz.” Meşalenin ışığı adamın miğfer siperinin çentilmiş minesinden yansıdı. Miğferi ve boyun zırhı, insan yüzü ve omuzları şeklinde dövülmüştü. Derisiz ve kanlı, ağzı sessiz bir ıstırap çığlığıyla açılmış.</p>

    <p>“Sör Rodrik’in bir adama karşılık beş adamı vardı.”</p>

    <p>“Evet ama bizi dost sanıyordu. Yaygın bir hata. Yaşlı aptal bana elini uzattığında kolunun yarısını aldım. Sonra yüzümü görmesine izin verdim.” Adam, miğferini iki eliyle birden başından çıkarıp kolunun altına aldı.</p>

    <p>“Leş,” dedi Theon huzursuzca. <em>Bir hizmetkâr böyle bir zırha nasıl sahip oldu?</em></p>

    <p>Adam güldü. “Sefil herif öldü.” Theon’a yaklaştı. “Kızın suçu; eğer o kadar uzağa koşmasaydı sefil herifin atı sakatlanmazdı ve biz de kaçabilirdik. Bayırdan süvarilerin geldiğini görünce kendi atımı ona verdim. O sırada kızla işim bitmişti, vücut soğumadan önce o da sırasını savmak istedi. Onu kızın üstünden çekip almak zorunda kaldım ve kendi kıyafetlerimi eline tutuşturdum; dana derisi çizmeler, kadife bir takım, gümüş işlemeli kılıç kemeri ve hatta samur kürklü pelerinim. Dehşet Kalesi’ne git, dedim ona, bulabildiğin bütün yardımı getir. Atımı al, hızlı koşucudur. Ve işte, bana babamın verdiği yüzüğü tak, seni benim gönderdiğimi anlasınlar. Beni sorgulamaması gerektiğini gayet iyi biliyordu. Sırtına bir ok saplandığında, ben kendimi kızın pisliğine bulamış, adamın perişan giysilerini giymiştim bile. Beni bütün bunlara rağmen asabilirlerdi ama görebildiğim tek seçenek buydu.” Elinin tersiyle ağzını sildi. “Ve şimdi tatlı prensim, bana bir kadın söz verilmişti, iki yüz adam getirirsem. Ben bunun üç katını getirdim, üstelik yeşil oğlanlar ya da çiftçiler değil; babamın garnizonu.”</p>

    <p>Theon söz vermişti. Bu geri çekilmek için uygun bir zaman değildi. <em>Ona olan borcunu öde ve onunla daha sonra ilgilen.</em> “Harrag,” dedi, “barınağa git ve Palla’yı dostumuz?..”</p>

    <p>“Ramsay.” Dolgun dudaklarında gülümseme vardı ama solgun gözleri gülmüyordu. “Sevgili karım kendi parmaklarını yemeden önce bana Kar derdi ama ben Bolton’ı tercih ediyorum.” Gülümsemesi ekşidi. “Üstün hizmetimi barınakta çalışan bir kızla ödüllendiriyorsunuz demek, uygun olan bu mudur?”</p>

    <p>Sesinde Theon’ın hoşlanmadığı bir ton vardı, Dehşet Kalesi adamlarının gözlerindeki küstah bakıştan da hoşlanmamıştı. “Söz verilen şey oydu.”</p>

    <p>“Köpek boku kokuyor. Kötü kokulardan bıktım. Onun yerine sizin yatağınızı ısıtan kızı alacağım sanırım. Adı neydi? Kayra?”</p>

    <p>“Çıldırdın mı?” dedi Theon öfkeyle. “Seni...”</p>

    <p>Piçin elinin tersi Theon’ın yüzüne indi ve yanağı pullu çeliğin altında mide bulandırıcı bir kırılma sesiyle parçalandı. Dünya kıpkırmızı bir acı çığlığının içinde kayboldu.</p>

    <p>Theon, bir süre sonra gözlerini açtığında kendini yerde buldu. Karnının üstüne yuvarlanıp bir ağız dolusu kan yuttu. <em>Kapıları kapatın!</em> diye bağırmaya çalıştı ama çok geçti. Dehşet Kalesi’nin adamları Kırmızı Rolfe’u ve Kenned’i öldürmüştü, örgü zırhlardan ve kılıçlardan oluşan bir nehrin içinde diğer adamları da boğuluyordu. Theon’ın kulaklarında çınlama, etrafında dehşet vardı. Büyük Salon’a doğru koşmaya çalışan Ulf’un karnına bir ok saplandığını gördü. Üstat Luwin; savaş atının sırtındaki bir şövalye, mızrağını omuzlarının arasına saplamadan ve sonra geri dönüp üstünden geçmeden önce Theon’a ulaşmaya çalışıyordu. Başka bir adam, elindeki meşaleyi başının üstünde birkaç kez hızla döndürdükten sonra ahırın saman kaplı çatısına fırlattı. <em>“Freyler’i bana bırakın,”</em> diye bağırıyordu piç, alevler gürleyerek yükselirken. <em>“Geri kalanları yakın. Her şeyi yakın.”</em></p>

    <p>Theon Greyjoy’un gördüğü son şey Gülümseyen’di; yanan ahırdan çıkıyordu, yelesi alev almıştı, şahlanıyordu, çığlıklar atıyordu...</p>
  </div>
</body>
</html>
