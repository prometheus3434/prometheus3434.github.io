<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>“Babama onu gururlandırmak için gittiğimi söyle.” Edmure atına bindi, parlak zırhının ve uçuşan pelerininin altındaki bedeninin her noktası bir lorda aitti. Büyük miğferinin alnını gümüşi bir alabalık süslüyordu. Balığın ikizi kalkanına boyanmıştı.</p>

    <p>“O seninle her zaman gurur duydu Edmure,” dedi Catelyn. “Ve seni deli gibi seviyor. Buna inan.”</p>

    <p>“Beni sevmesi için doğumumdan daha iyi bir sebep vereceğim ona.” Savaş atını döndürüp yumruğunu havaya kaldırdı. Borular öttü, davullar çaldı, köprü aşağı inmeye başladı. Sör Edmure Tully, gökyüzüne yükselmiş mızrakların ve dalgalanan sancakların altında adamlarını Nehirova’dan çıkardı.</p>

    <p><em>Benim ordum seninkinden çok daha büyük kardeşim,</em> diye düşündü Catelyn. <em>Benim korku ve şüphelerden oluşan bir ordum var.</em></p>

    <p>Catelyn’in yanında duran Brienne’nin bedbahtlığı elle tutulacak gibiydi. Catelyn kızın bedenine göre elbiseler dikilmesini emretmişti, soyuna ve cinsiyetine uygun güzel kıyafetler... ama kız hâlâ zırh ve kaynatılmış deri giymeyi, beline kılıç kemeri takmayı tercih ediyordu. Edmure’la birlikte savaşa gitse çok daha mutlu olurdu ama Nehirova’nınkiler kadar sağlam duvarlar bile güçlü kılıçlar tarafından korunmak zorundaydı. Edmure sağlıklı her adamı geçitleri korumak için almıştı. Yaralılardan, yaşlılardan, hastalardan, birkaç genç yaverden ve henüz erkek bile olmamış eğitimsiz köylü çocuklardan oluşan bir garnizonu Sör Desmond Grell komutasında kalede bırakmıştı. Bu garnizon, kadınlar ve çocuklarla dolu kaleyi savunacaktı.</p>

    <p>Edmure’un ordusunun son piyadesi de yivli kapının altından geçtiğinde, “Şimdi ne yapacağız leydim?” diye sordu Brienne.</p>

    <p>“Görevimizi.” Avlunun karşısına yürürken Catelyn’in yüzü çekilmişti. <em>Ben her zaman görevimi yaptım,</em> diye düşündü. Lord babasının en çok onu sevmesinin nedeni buydu belki. Catelyn’in iki ağabeyi de henüz bebekken ölmüştü. Catelyn, Edmure doğana kadar Lord Hoster’ın hem kızı hem oğlu olmuştu. Sonra annesi ölmüştü, babası artık Nehirova’nın leydisi olması gerektiğini söylemişti ve Catelyn bu görevi de yerine getirmişti. Lord Hoster onu Brandon Stark’la evlendirmeye karar verdiğinde böylesine uygun bir seçim yaptığı için babasına teşekkür etmişti.</p>

    <p><em>Brandon’a uğur mendili verdim. Petyr yaralandıktan sonra ona geçmiş olsun demedim, babam onu buradan gönderdiğinde veda bile etmedim. Brandon öldürüldüğünde ve babam, onun kardeşiyle evlenmem gerektiğini söylediğinde memnuniyetle yaptım. Düğün günümüze kadar Ned’in yüzünü bile görmemiştim. Bekâretimi o ağırbaşlı yabancıya verdim ve onu savaşa, kralının ve piç oğlunu doğuracak kadının yanına gönderdim, çünkü ben görevlerimi her zaman yerine getirdim.</em></p>

    <p>Adımları Catelyn’i septe götürdü. Duvarları kumtaşından örülmüş yedi köşeli tapınak annesinin bahçesinin tam ortasındaydı ve gökkuşaklarıyla doluydu. Sept kalabalıktı, dua etmeye ihtiyacı olan tek kişi Catelyn değildi. Savaşçı’nın boyalı mermer suretinin önünde diz çöktü ve Edmure için bir mum yaktı, bir tane de tepelerin ardındaki oğlu Robb için. <em>Onları koru ve zafer kazanmalarına yardım et,</em> diye yalvardı. <em>Ölenlerin ruhlarına huzur ve geride kalanlara teselli bağışla.</em></p>

    <p>Catelyn dua ederken rahip buhurdanlığı ve kristaliyle birlikte içeri girdi. Catelyn ayine katılmak için septte kaldı. Bu rahibi tanımıyordu, Edmure’un yaşlarında ağırbaşlı genç bir adamdı. Görevini layığıyla yerine getiriyordu. Yedi’ye ilahiler okuyan sesi pes ve güzeldi ama Catelyn çok uzun zaman önce ölen Rahip Osmynd’in tiz ve titrek sesini özlüyordu. Osmynd, Catelyn’in o çadırda gördüğü ve hissettiği şeylerin hikâyesini sabırla dinlerdi, ne anlama geldiklerini bilebilirdi ve Catelyn’in rüyalarını taciz eden gölgeleri göndermenin bir yolunu bulabilirdi. <em>Osmynd, babam, Brynden amcam, yaşlı Üstat Kym, onlar her zaman her şeyi bilir gibi görünürlerdi ama şimdi yalnızca ben varım ve görünüşe göre hiçbir şey bilmiyorum, görevimin ne olduğunu bile. Ne olduğunu bilmeden görevimi nasıl yerine getirebilirim?</em></p>

    <p>Catelyn ayağa kalktığında dizleri uyuşmuştu ama kendini daha akıllı hissetmiyordu. Bu gece tanrı korusuna gitmeliydi belki ve Ned’in tanrılarına dua etmeliydi. Onlar Yedi’den daha yaşlıydı.</p>

    <p>Septin dışında çok daha farklı bir şarkı duydu. Kafiyeci Rymund ambarın önünde bir dinleyici çemberinin ortasında oturmuş Lord Deremond ve Kanlı Çayır’ı söylüyordu.</p>

    <blockquote class="siir">
      <p><em>Darry’nin onlusunun sonuncusu</em></p>

      <p><em>elinde kılıcıyla bekliyordu...</em></p>
    </blockquote>

    <p>Brienne şarkıyı dinlemek için durdu, geniş sırtı kamburlaşmış, kalın kolları göğsünün üstünde birleşmişti. Önlerinden oyun oynayan perişan erkek çocuklar geçti, bağrışıyor, ellerindeki sopalarla kılıç dövüşü yapıyorlardı. <em>Oğlan çocukları savaş oyunu oynamayı neden bu kadar çok sever?</em> Catelyn cevabın Rymund olup olmadığını düşündü. Şarkıcının sesi şarkının sonlarına doğru iyice yükselmişti.</p>

    <blockquote class="siir">
      <p><em>Ayağının altındaki çimen kırmızı,</em></p>

      <p><em>sancağının pırıltısı kırmızı.</em></p>

      <p><em>Onu ışığıyla yıkayan,</em></p>

      <p><em>batan güneş kırmızı.</em></p>

      <p><em>“Gelin, gelin,” dedi büyük lord,</em></p>

      <p><em>“Benim kılıcım aç hâlâ.”</em></p>

      <p><em>Ve vahşi bir öfke çığlığıyla</em></p>

      <p><em>Yayıldılar ovaya...</em></p>
    </blockquote>

    <p>“Savaşmak beklemekten daha iyi,” dedi Brienne. “Savaşırken bu kadar çaresiz hissetmiyor insan kendini. Bir kılıcın var, bir atın, bazen bir baltan. Zırhını giyinmişken birinin sana zarar vermesi zor.”</p>

    <p>“Şövalyeler dövüşürken ölür,” diye hatırlattı Catelyn.</p>

    <p>Brienne güzel mavi gözleriyle Catelyn’e baktı. “Tıpkı leydilerin doğum yatağında öldüğü gibi. Kimse <em>onlar</em> için şarkı yazmıyor.”</p>

    <p>“Çocuklar başka türlü bir mücadele.” Catelyn avlunun diğer ucuna doğru yürümeye başladı. “Borular ve sancaklar olmayan bir savaş ama daha kolay değil. Bir çocuğu karnında taşımak, onu dünyaya getirmek... annen sana doğum sancısından bahsetmiştir...”</p>

    <p>“Ben annemi hiç tanımadım,” dedi Brienne. “Babamın leydileri vardı... her yıl farklı bir leydi ama...”</p>

    <p>“Onlar leydi değildi,” dedi Catelyn. “Doğum ne kadar zor olursa olsun doğumun arkasından gelenler daha zordur Brienne. Bazen parçalara ayrılıyormuşum gibi hissediyorum. Keşke benden beş tane olsa, her çocuğum için bir ben, hepsinin güvende olmasını sağlayabilsem.”</p>

    <p>“Peki <em>sizi</em> kim koruyacak leydim?”</p>

    <p>Catelyn’in gülümsemesi yorgun ve silikti. “Hanedanımın erkekleri... ya da annem bana böyle öğretti diyelim. Lord babam, erkek kardeşim, amcam, kocam, beni onlar koruyacak... ama şimdi hepsi benden uzakta. Onların yerini sen doldurmalısın sanırım.”</p>

    <p>Brienne başını eğdi. “Elimden geleni yapacağım leydim.”</p>

    <p>Aynı gün Üstat Vyman bir mektup getirdi. Catelyn Robb’dan ya da Kışyarı’ndaki Sör Rodrik’ten olmasını umarak mektubu hemen açtı ama mektup Lord Meadows isimli, Fırtına Burnu’nun kumandanı olduğunu söyleyen birinden gelmişti. Babasına, oğluna, kardeşine ya da “Nehirova’ya hükmeden kimse” ona gönderilmişti. Sör Cortnay Penrose’un öldüğünü yazmıştı adam. Fırtına Burnu kapılarını Stannis Baratheon’a açmıştı. Kale garnizonundaki her adam ona bağlılık yemini etmiş ve hiçbir askere zarar verilmemişti.</p>

    <p>“Zavallı Cortnay Penrose,” diye mırıldandı Catelyn. Adamla hiç tanışmamıştı ama ölümüne üzülmüştü. “Robb’a bir an önce haber vermeliyiz,” dedi. “Nerede olduğunu biliyor muyuz?”</p>

    <p>“Son haber aldığımızda Sarpkaya’ya gidiyordu, Westerling Hanedanı’nın kalesine,” dedi Üstat Vyman. “Külizi’ne bir kuzgun gönderirsek mektubu bir süvariyle krala ulaştırabilirler.”</p>

    <p>“Öyle yapın.”</p>

    <p>Üstat gittikten sonra Catelyn mektubu tekrar okudu. “Lord Meadows, Robert’ın piçiyle ilgili bir şey yazmamış,” dedi Brienne’e. “Çocuğu da diğerleriyle birlikte Stannis’e teslim ettiğini düşünüyorum. İtiraf etmeliyim ki Stannis’in bu çocuğu neden bu kadar ısrarla istediğini anlayamıyorum.”</p>

    <p>“Çocuğun tahtta hak iddia etmesinden korkuyordur belki.”</p>

    <p>“Bir piçin iddiasından mı? Hayır, başka bir şey var... bu çocuk, nasıl görünüyor?”</p>

    <p>“Yedi ya da sekiz yaşında, güler yüzlü, siyah saçlı ve mavi gözlü. Kaleyi ziyaret edenler onu Renly’nin oğlu sanırdı.”</p>

    <p>“Ve Renly, Robert’a benziyordu.” Catelyn anlamaya başlamıştı. “Stannis ağabeyinin piçini bütün diyara göstermeyi planlıyor. İnsanlar oğlanın Robert’a ne kadar çok benzediğini görecek ve Joffrey’nin neden hiç benzemediğini merak edecek.”</p>

    <p>“Bunun o kadar büyük bir anlamı var mı?”</p>

    <p>“Stannis’in yandaşları bunun kanıt olduğunu düşünüyor. Joffrey’yi destekleyenlerse hiçbir anlamı olmadığını söylüyor.” Kendi çocukları bir Stark’tan çok bir Tully gibi görünüyordu. Ned’in yüz hatlarını alan tek çocuğu Arya’ydı. <em>Ve Jon Kar ama o benim oğlum değil.</em> Kendini Jon Kar’ın annesini düşünürken buldu, kocasının asla bahsetmediği, gölgeye benzeyen bir sır. <em>O da benim gibi Ned’in yasını tutuyor mu? Yoksa yatağını benim yatağım uğruna terk ettiği için ondan nefret mi ediyor? O da benim gibi oğlu için tanrılara yalvarıyor mu?</em></p>

    <p>Rahatsız edici ve beyhude düşüncelerdi bunlar. Eğer Jon söylendiği gibi Kayanyıldız Kalesi’nden Leydi Ashara’nın oğluysa leydi öleli çok uzun zaman olmuştu. Eğer değilse, oğlanın annesinin kim ve nerede olduğuna dair fikri yoktu Catelyn’in. Artık bunun önemi de yoktu. Ned ölmüştü ve bütün aşkları, bütün sırları onunla birlikte gömülmüştü.</p>

    <p>Konu piçler olduğunda erkeklerin ne kadar tuhaf davrandığını düşünüp bir kez daha şaşırdı. Ned, Jon’u her zaman ateşli bir şekilde korurdu ve Sör Cortnay Penrose, Edric Fırtına için kendi canını ortaya koymuştu. Öte yandan Roose Bolton için piç oğlu köpeklerinden daha kıymetsizdi; Edmure’un üç gün önce Bolton’dan aldığı tuhaf ve soğuk mektuptan açık seçik anlaşılıyordu bu. Bolton, Üç Dişli Mızrak’ı geçtiğini ve kendisine emredildiği gibi Harrenhal’a yürüdüğünü yazmıştı. “Sağlam bir kale ve garnizonu kuvvetli ama onu Majesteleri için alacağım, bunu yapmak için o kalenin içindeki her canlıyı öldürmem gerekse bile.” Sör Rodrik tarafından ölümle cezalandırılan piç oğlunun işlediği suçların ağırlığının bu kaleyle dengelenmesini umuyordu. “Piç oğlum bu cezayı kesinlikle hak etmiştir,” yazmıştı Bolton. “Lekeli kanlarda hainlik vardır, Ramsay zalim, açgözlü ve sinsi bir tabiata sahipti. Ondan kurtulduğum için kendimi şanslı addediyorum. Genç karımın bana söz verdiği öz oğullarım, o piç sağ olduğu sürece güvende olmayacaktı.”</p>

    <p>Aceleci ayak sesleri bu hastalıklı düşünceleri kafasından uzaklaştırdı. Sör Desmond’ın yaveri odaya girip diz çöktü. “Leydim... Lannisterlar... nehrin karşısındalar.”</p>

    <p>“Nefes al delikanlı, yavaş yavaş anlat.”</p>

    <p>Çocuk kendisine emredileni yaptı. “Bir grup zırhlı adam,” dedi. “Kızıl Çatal’ın karşısındalar. Lannisterlar’ın aslanlı sancağının altında mor renkli tekboynuz sancağı taşıyorlar.”</p>

    <p><em>Lord Brax’ın oğlu.</em> Catelyn genç bir kızken Lord Brax, Nehirova’ya gelmiş, oğullarından birini Catelyn’le ya da kız kardeşi Lysa’yla evlendirmek istediğini söylemişti. Nehrin karşısında saldırmaya hazırlanan adamın aynı kişi olup olmadığını merak etti Catelyn.</p>

    <p>Catelyn siperlere gittiğinde, Lannisterlar’ın parlak sancaklar altında güneydoğudan geldiğini söyledi Sör Desmond. “Birkaç keşif süvarisi, kalabalık değiller,” dedi. “Lord Tywin’in ana kuvveti iyice güneyde. Bizim için bir tehlike yok.”</p>

    <p>Kızıl Çatal’ın güneyindeki arazi dümdüz ve açıktı. Catelyn gözcü kulesinden baktığında millerce uzağı görebiliyordu. Buna rağmen sadece en yakındaki geçit görünür durumdaydı. Edmure geçidin savunmasını, nehrin daha yukarısındaki üç geçitle birlikte Lord Jason Mallister’a vermişti. Lannisterlar nehrin kıyısında ne yapacaklarını bilmiyormuş gibi dolanıyorlardı. Kırmızı ve gümüş renkli sancaklar rüzgârla dalgalanıyordu. “Elli adamdan fazla değiller leydim,” diye tahmin etti Sör Desmond.</p>

    <p>Catelyn süvarilerin uzun bir sıra halinde yayılmasını izledi. Lord Jason’ın adamları kayaların, çalıların ve tümseklerin arkasında süvarilerin gelmesini bekliyordu. Süvariler bir boru sesinin ardından ağır adımlarla nehre girdi. Parlak zırhları, dalgalanan sancakları, güneş ışığını yakalayan mızrak uçlarıyla bir an için cesur bir gösteri sergilediler.</p>

    <p>Brienne’in, <em>“Şimdi,”</em> diye fısıldadığını duydu Catelyn.</p>

    <p>Neler olduğunu anlayabilmek güçtü ama atların kişnemesi bu kadar uzaktan bile yüksek geliyordu ve Catelyn aşağıdaki çelik seslerini duyabiliyordu. Bir sancaktar suyun içine çekilirken taşıdığı sancak onunla birlikte gözden kayboldu ve kısa bir zaman sonra ölü adam nehrin akıntısıyla sürüklenerek Nehirova duvarlarını geçti. Lannisterlar kafaları karışık bir halde geri çekiliyordu. Catelyn adamların tekrar sıraya girişini, kısa bir süre konuştuktan sonra geldikleri yoldan dörtnala geri dönüşünü izledi. Duvarlardaki adamlar, duyamayacak kadar uzaklaşmış süvarilerin peşinden alayla bağırıyordu.</p>

    <p>Sör Desmond eliyle göbeğine vurdu. “Keşke bunu Lord Hoster da görebilseydi. Dans ederdi.”</p>

    <p>“Korkarım babamın dans ettiği günler mazide kaldı,” dedi Catelyn, “ve bu savaş daha yeni başladı. Lannisterlar tekrar gelecek. Lord Tywin’in ordusu kardeşimin ordusundan iki kat büyük.”</p>

    <p>“On kat büyük olsa da fark etmez,” dedi Sör Desmond. “Kızıl Çatal’ın batı kıyısı doğu kıyısından yüksek ve çok ağaçlı leydim. Okçularımız çok iyi gizlendi ve iyi bir görüş alanları var... her şeye rağmen bir gedik oluşursa, Edmure’un yedek kuvveti nerede ihtiyaç duyulursa oraya gitmek için hazırda bekliyor. Nehri geçemeyecekler.”</p>

    <p>“Haklı olmanız için dua ediyorum,” dedi Catelyn kederle.</p>

    <p>O gece tekrar geldiler. Catelyn, düşman dönerse uyandırılmak için emir vermişti ve gece yarısından sonra bir hizmetçi kız hafifçe omzuna dokundu. Catelyn hemen ayaklandı. “Ne oldu?”</p>

    <p>“Yine geçitteler leydim.”</p>

    <p>Catelyn üstüne bir sabahlık alıp kulenin çatısına çıktı. Duvarların arkasını ve ay ışığıyla aydınlanan nehrin kıyısını görebiliyordu, çarpışma şiddetlenmişti. Nehri savunan askerler nehir boyunca gece ateşleri yakmıştı. Lannisterlar askerlerin karanlık yüzünden körleşeceğini ya da onları gafil avlayabileceklerini düşünmüş olabilirlerdi. Durum buysa yaptıkları aptallıktı. Karanlık güvenilmez bir müttefikti. Lannister süvarileri karşıya geçmeye çalışırken gizli çukurlara basıp devrildiler, taşlara takılıp tökezlediler, suya gizlenmiş domuz dikenlerine yakalanıp yaralandılar. Mallister adamlarının nehrin karşısına uçurduğu alevli oklar bu mesafeden tuhaf bir şekilde güzel görünüyordu. Bir adama en az bir düzine ok isabet etti, giysileri alev aldı, sonunda düşüp akıntıyla sürüklenmeden önce diz boyu suda dönerek dans etti. Bedeni suya bata çıka Nehirova’yı geçerken hem üstündeki alevler hem de tenindeki can sönmüştü.</p>

    <p>Çarpışma sona erip düşman askerlerinden sağ kalanlar karanlığın içinde kaybolduğunda, <em>küçük bir zafer,</em> diye düşündü Catelyn, <em>yine de zafer.</em> Kule merdiveninden inerlerken Brienne’e ne düşündüğünü sordu. “Bu, Lord Tywin’in parmak ucunun dokunuşuydu leydim,” dedi kız. “Araştırıyor; zayıf bir nokta, savunmasız bir geçit bulmaya çalışıyor. Eğer bulamazsa bütün parmaklarını birleştirip bir yumruk haline getirecek ve kendi geçidini açmayı deneyecek.” Brienne kamburlaştı. “Onun yerinde olsaydım böyle yapardım.” Eli kılıcının kabzasına gitti, orada olduğundan emin olmak istiyormuş gibi silahı yokladı.</p>

    <p><em>O halde tanrılar bize yardım etsin,</em> diye düşündü Catelyn. Yapabileceği bir şey yoktu. Nehrin kıyısındaki Edmure’un mücadelesiydi, Catelyn’in mücadelesi burada, kalenin içindeydi.</p>

    <p>Ertesi sabah kahvaltı ederken babasının yaşlı kâhyası Utherydes Wayn’i çağırttı. “Sör Cleos Frey’e bir sürahi şarap götürün. Onu sorgulamak niyetindeyim ve dilinin iyice çözülmüş olmasını istiyorum.”</p>

    <p>“Emredersiniz leydim.”</p>

    <p>Kısa bir zaman sonra göğsünde Mallisterlar’ın kartal armasını taşıyan bir süvari geldi ve başka bir mücadelenin daha zaferle sonuçlandığı haberini verdi. Sör Flement Brax nehrin altı fersah kadar güneyindeki başka bir geçitten geçmeyi denemişti. Lannisterlar bu defa mızraklı süvari sayılarını azaltmış, nehri piyade askerlerle geçmeye çalışmışlardı ama Mallister okçuları askerlerin üstüne ok yağdırırken Edmure’un nehir kıyısına yerleştirdiği akrep mancınıkları ağır taşlar fırlatmış ve askerleri dağıtmıştı. “Suda bir düzine ceset bıraktılar, sadece ikisi sığlığa gelmeyi başardı ama işlerini hızlıca bitirdik,” diye rapor verdi süvari. Nehrin üst kısmında, Lord Karly Vance’in koruduğu geçitte bir mücadele daha gerçekleştiğini anlattı. “O baskı da geri püskürtüldü. Düşmanımız büyük kayıplar verdi.”</p>

    <p><em>Edmure benim düşündüğümden daha akıllıydı belki de,</em> diye düşündü Catelyn. <em>Lordlar onun savaş planındaki mantığı gördüler. Ben göremeyecek kadar kör müydüm? Kardeşim benim hatırladığım o küçük çocuk değil artık.</em></p>

    <p>Sör Cleos’u ziyaret etmek için akşam vaktini bekledi, ne kadar oyalanırsa adamın o kadar sarhoş olacağını umuyordu. Catelyn kule hücresine girdiğinde adam dizlerinin üstüne çöktü. “Leydim, ben kaçırma olayıyla ilgili hiçbir şey bilmiyorum. İblis, bir Lannister’ın Lannister muhafızları tarafından korunması gerektiğini söyledi. Size şövalyelik onurum üstüne yemin...”</p>

    <p>“Ayağa kalkın sör.” Catelyn sıraya oturdu. “Walder Frey’in hiçbir torununun bir yemin bozan olmayacağını biliyorum.” <em>Eğer lordun amacına hizmet etmeyecekse.</em> “Kardeşim barış şartları getirdiğinizi söyledi.”</p>

    <p>“Getirdim.” Sör Cleos ayağa kalktı. Adamın sallandığını görmek Catelyn’i memnun etmişti.</p>

    <p>“Anlatın,” dedi ve adam anlattı.</p>

    <p>Cleos sözlerini tamamladığında Catelyn’in kaşları çatılmıştı. Edmure haklıydı, bu şartlar kabul edilemezdi, biri dışında... “Lannister ağabeyi karşılığında Arya ve Sansa’yı vermeyi öneriyor?”</p>

    <p>“Evet. Demir Taht’ta oturdu ve yemin etti.”</p>

    <p>“Şahitlerin önünde mi?”</p>

    <p>“Bütün konseyin ve maiyetin önünde leydim. Ve tanrıların. Bunu Sör Edmure’a da anlattım ama kabul etmenin imkânsız olduğunu, Majesteleri Robb’un buna asla razı gelmeyeceğini söyledi.”</p>

    <p>“Doğru söylemiş.” Oğlunun haksız olduğunu söyleyemezdi. Arya ve Sansa birer çocuktu. Kral Katili, canlı ve özgür, bütün diyardaki en tehlikeli adamdı. Bu yol hiçbir yere çıkmıyordu. “Kızlarımı gördünüz mü? Onlara iyi davranılıyor mu?”</p>

    <p>Sör Cleos tereddüt etti. “Ben... evet, onlar...”</p>

    <p><em>Söyleyecek bir yalan arıyor,</em> dedi Catelyn kendine. <em>Ama şarap zekâsını köreltti.</em> “Sör Cleos,” dedi Catelyn sakince, “adamlarınız bize oyun oynamaya kalkıştığı anda barış sancağını bırakmış oldunuz. Bana yalan söylerseniz sizi duvarlara, adamlarınızın yanına astırırım. Emin olabilirsiniz. Bir kez daha soruyorum, <em>kızlarımı gördünüz mü?</em>”</p>

    <p>Adamın alnı terle ıslanmıştı. “Tyrion bana şartlarını anlattığı gün Sansa’yı gördüm. Çok güzel görünüyordu leydim. Belki biraz solgundu. Süzülmüştü.”</p>

    <p><em>Sansa ama Arya değil.</em> Bunun pek çok anlamı olabilirdi. Arya’yı uysallaştırmak her zaman güçtü. Cersei, Arya’nın söyleyebileceği ya da yapabileceği şeylerden çekinip onu kalabalığın önüne çıkartmak istememiş olabilirdi. Göz önünde olmaması için onu bir yere kapatmışlardı belki. <em>Onu öldürmüş de olabilirler.</em> Catelyn bu düşünceyi kafasından uzaklaştırdı. “Tyrion’ın şartları dediniz... ama Cersei, Vekil Kraliçe.”</p>

    <p>“Tyrion her ikisi adına konuştu. Kraliçe orada değildi. O gün rahatsızmış, bana öyle söylendi.”</p>

    <p>“İlginç.” Catelyn, Ay Dağları’ndaki korkunç yolculuğu ve Tyrion Lannister’ın o paralı askeri nasıl kendi tarafına çektiğini hatırladı. <em>Cüce son derece zeki.</em> Lysa tarafından serbest bırakılıp Vadi’den kovulduktan sonra Tyrion’ın yüksek yolda nasıl hayatta kalabildiğini hayal bile edemiyordu ama bunu başarmış olmasına şaşırmıyordu. <em>Ned’in cinayetinde parmağı yok. Dağ adamları saldırdığında hayatımı kurtarmıştı. Onun sözüne bir güvenebilsem...</em></p>

    <p>Parmaklarındaki derin yara izlerine bakmak için ellerini açtı. <em>Bunlar onun hançerinin izleri,</em> diye hatırlattı kendine. <em>O hançer Bran’ın boğazını kesmeye gelmiş bir katilin elindeydi.</em> Cüce bunu da inkâr etmişti. Lysa adamı gökyüzü hücresine kapatmış, Ay Kapısı’yla tehdit etmişti ama Tyrion suçu kabullenmemişti. “Yalan söylüyor,” dedi ayağa kalkarken. “Lannisterlar’ın hepsi yalancı ve cüce en beter olanları. Katilin elinde onun hançeri vardı.”</p>

    <p>“Ben hançerle ilgili bir şey bilmiyorum...”</p>

    <p>“Siz hiçbir şey bilmiyorsunuz,” dedi Catelyn hücre kapısından çıkarken. Brienne sessizdi. <em>Onun için daha basit,</em> diye düşündü biraz gıpta ederek. Brienne erkek gibiydi. Erkekler için cevap hep aynıydı ve sadece kılıçları kadar uzaktı. Bir kadın için, bir anne için, yol hayal edilemeyecek kadar zor ve taşlıydı.</p>

    <p>Biraz cesaret verebilmek umuduyla akşam yemeğini garnizonla birlikte Büyük Salon’da yedi. Kafiyeci Rymund her yemek arasında şarkılar söyleyip Catelyn’i konuşmak derdinden kurtardı. Adam son olarak Robb’un Öküzağzı’nda kazandığı zafer için yazdığı şarkıyı söyledi. <em>“Gökteki yıldızlar onun kurdunun gözleriydi ve onun şarkısı rüzgârın ta kendisi.”</em> Rymund kıtaların arasında başını arkaya atıp uluyordu, şarkının sonunda bütün salon onunla birlikte ulumaya başlamıştı.</p>

    <p><em>Kendilerini daha cesur hissedeceklerse bırak şarkılar söylesinler,</em> diye düşündü Catelyn elindeki gümüş kadehle oynarken.</p>

    <p>“Ben küçükken Akşamgüneşi Kalesi’nde her zaman bir şarkıcı olurdu,” dedi Brienne sessizce. “Bütün şarkıları kalbimle ezberlerdim.”</p>

    <p>“Sansa da senin gibiydi. Gerçi çok az şarkıcı kuzeye, Kışyarı’na gelmeye zahmet ederdi.” <em>Kızıl Kale’de şarkıcılar olacağını söylemiştim ona. Her türden müziği orada duyabileceğini söylemiştim. Hatta babasının bir öğretmen bulacağını ve o öğretmenden arp çalmayı öğrenebileceğini. Ah, tanrılar beni affetsin...</em></p>

    <p>“Bir kadın hatırlıyorum... Dar Deniz’in karşısından bir yerden gelmişti. Hangi dilde şarkı söylediğini anlamıyordum ama sesi de kendisi kadar güzeldi. Gözleri erik rengiydi ve beli öyle inceydi ki babamın iki elinin arasına sığıyordu. Babamın elleri neredeyse benimkiler kadar büyüktü.” Uzun parmaklarını saklamak istiyormuş gibi büktü.</p>

    <p>“Baban için şarkı söyler miydin?” diye sordu Catelyn.</p>

    <p>Brienne başını iki yana salladı. Gözlerini indirmiş, yemeğinin içinde bir cevap varmış gibi tabağına bakıyordu.</p>

    <p>“Lord Renly için?”</p>

    <p>Kızın yüzü kızardı. “Asla, ben... soytarısı, o bazen zalim şakalar yapardı ve ben...”</p>

    <p>“Bir gün benim için şarkı söylemelisin.”</p>

    <p>“Ben... lütfen, benim yeteneğim yok.” Brienne sandalyesini geri itti. “Beni bağışlayın leydim, gitmem için izin verir misiniz?”</p>

    <p>Catelyn başıyla onayladı. Uzun ve biçimsiz kız büyük adımlarla salondan çıktı. <em>Tanrılar onun yanında olsun,</em> dedi Catelyn içinden ve isteksizce yemeğine döndü.</p>

    <p>Brienne’in yumruğun ineceğini söylemesinden üç gün sonra ve onu duymalarından beş gün önceydi. Edmure’un habercisi geldiğinde Catelyn babasının yanındaydı. Adamın zırhı ezilmişti, çizmeleri tozluydu ve pelerini yırtılmıştı ama dizinin üstüne çökerken yüzünde beliren ifade haberlerin iyi olduğunu söylüyordu. “Zafer, leydim.” Edmure’un mektubunu uzattı. Catelyn titreyen elleriyle mührü kırdı.</p>

    <p>Lord Tywin’in adamları onlarca farklı geçitten nehri geçmeye çalışmıştı ama bütün saldırıları geri püskürtülmüştü. Lord Lefford boğulmuştu, Güçlüdomuz lakaplı Crakehall şövalyesi esir alınmıştı, Sör Addam Marbrand üç kez geri çekilmeye zorlanmıştı... ama en zorlu mücadele Taş Değirmen’de, Sör Gregor Clegane’in komuta ettiği birlikle yapılan mücadeleydi. Gregor’un adamlarının çoğu devrilmişti ve ölen atlar akıntıyı kesmişti. Sonunda Yürüyen Dağ ve bir avuç adamı batı kıyısını ele geçirmeyi başarmıştı fakat Edmure yedek kuvvetini salmış, düşman kanlı ve yenilmiş bir halde geri çekilmek zorunda kalmıştı. Sör Gregor atını kaybetmişti, en az bir düzine kanlı yarayla, ok yağmuru altında Kızıl Çatal’ın karşı kıyısına geri dönmüştü. “Nehri geçemeyecekler Cat,” yazmıştı Edmure. “Lord Tywin güneydoğuya yürüyor. Bir aldatmaca ya da tam bir çekilme olabilir ama önemli değil. <em>Nehri geçemeyecekler.</em>”</p>

    <p>Sör Desmond Grell coşkuluydu. “Ah, keşke onun yanında olabilseydim,” dedi yaşlı şövalye mektubu okuduğunda. “Şu Rymund nerede? Bu zaferde bir şarkı var ve öyle bir şarkı ki Edmure bile duymak isteyecek. Dağ’ı öğüten değirmen. Bir ozan olsaydım sözlerini kendim bile yazabilirdim.”</p>

    <p>“Savaş bitmeden şarkı dinlemeyeceğim,” dedi Catelyn, belki fazlaca sert bir şekilde. Buna rağmen Sör Desmond’ın hikâyeyi bütün kaleye yaymasına ve Taş Değirmen şerefine bir fıçı şarap açmasına izin verdi. Son zamanlarda Nehirova’nın havası gergin ve hüzünlüydü. Biraz içki, biraz umut herkese iyi gelirdi.</p>

    <p>O gece kalenin duvarları kutlama sesleriyle çınladı. <em>“Nehirova!”</em> diye bağırıyordu halktan insanlar, “Tully! Tully!” Kaleye geldiklerinde korkmuş ve çaresizdiler, diğer lordların çoğu kapıları kapatırdı ama Edmure halkını içeri almıştı. Sesleri yüksek pencerelerin üstünde yüzdü ve ağır ahşap kapıların altından dışarı çıktı. Rymund arpını çaldı. Genç bir flütçü ve iki davulcu ona eşlik etti. Catelyn garnizondaki yeşil delikanlıların heyecanlı konuşmalarını, kızlarınkine benzeyen gülüşmelerini dinledi. Güzel sesler... ama Catelyn’e bir şeyler hissettirmiyordu. Catelyn bu sevinci paylaşamıyordu.</p>

    <p>Babasının çalışma odasında deri ciltli bir atlas buldu ve nehir topraklarının haritasının olduğu sayfayı açtı. Gözleri, Kızıl Çatal’ı aradı, nehrin izlediği yolu mum ışığında parmağıyla takip etti. <em>Güneydoğuya yürüyor,</em> diye düşündü. Şimdiye dek Karasu Nehri’nin başına varmış olduğunu tahmin etti.</p>

    <p>Atlası kapattı, her zamankinden fazla huzursuzdu. Tanrılar onlara zafer üstüne zafer bağışlamıştı. Taş Değirmen’de, Öküzağzı’nda, Kamplar Savaşı’nda, Fısıltılı Orman’da...</p>

    <p><em>Eğer kazanıyorsak niye bu kadar korkuyorum?</em></p>
  </div>
</body>
</html>
