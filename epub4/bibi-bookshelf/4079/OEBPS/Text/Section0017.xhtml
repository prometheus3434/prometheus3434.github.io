<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Dothraklar, kuyruklu yıldıza <em>shierak qiya</em> adını vermişlerdi; Kanayan Yıldız. Yaşlı adamlar yıldızın hastalıklı bir kehanet olduğunu söylüyordu ama Daenerys Targaryen yıldızı ilk kez Khal Drogo’yu yaktığı ve ejderhalarını uyandırdığı gece görmüştü. Başını gökyüzüne kaldırmış, kalbinde bir heyecanla, <em>bu benim gelişimin habercisi,</em> demişti kendi kendine. <em>Bana yol göstermesi için tanrılar gönderdi onu.</em></p>

    <p>Ama aklından geçenleri söylediğinde hizmetçisi Doreah korku dolu bir ses çıkardı. “O yol kızıl topraklardan geçiyor <em>Khaleesi.</em> Süvariler korkunç ve zorlu bir yer olduğunu söylüyor.”</p>

    <p>“Kuyruklu yıldız o yoldan gitmemiz gerektiğini işaret ediyor,” diye ısrar etti Dany... aslında, gidebileceği tek açık yol da oydu zaten.</p>

    <p>Dothrak denizi denen çim okyanusundan geçmeyi göze alamazdı. Yolda karşılaşacakları ilk <em>khal</em> iyice hırpalanmış olan <em>khalasar</em>’ını yok ederdi. Savaşçıları öldürülür, geri kalanlar köle olarak alınırdı. Nehrin güneyindeki Kuzu İnsanlar’ın topraklarından da geçemezdi. <em>Khalasar,</em> savaş sevmeyen Kuzu İnsanlar karşısında bile kuvvetsizdi ve Lhazareenler’in Dany’yi sevmek için hiç sebebi yoktu. Meereen, Yunkai ve Astapor’daki limanlara doğru yol alabilirdi ama Rakharo onu Khal Pono’ya karşı uyarmıştı. Pono ve <em>khalasar</em>’ı, ellerindeki binlerce köleyi kıyıdaki iltihaplı yaralara benzeyen insan eti pazarlarında satmak için o yolu kullanarak Köle Körfezi’ne gidiyordu. “Pono’dan korkmam için ne sebep var?” diye sordu Dany. “Pono, Drogo’nun <em>ko</em>’suydu ve bana her zaman nazik davrandı.”</p>

    <p>“Size nazik davranan Ko Pono’ydu ama Khal Pono sizi düşünmeden öldürür,” diye yanıtladı Sör Jorah. “Drogo’yu ilk terk eden oydu ve beraberinde on bin savaşçıyı da götürdü. Sizin sadece yüz savaşçınız var.”</p>

    <p><em>Hayır,</em> diye düşündü Dany. <em>Sadece dört savaşçım var. Gerisi kadınlar, yaşlı adamlar ve saçı hiç örülmemiş oğlanlardan ibaret.</em> “Benim de ejderhalarım var,” diye hatırlattı.</p>

    <p>“Yumurtadan yeni çıktılar,” diye karşılık verdi Sör Jorah. “Tek <em>arakh</em> darbesi kafalarını koparır. Gerçi, Pono onları görür görmez kendisi için almayı tercih eder. Ejderha yumurtalarınız bütün değerli taşlardan daha kıymetliydi ama yaşayan ejderhalara paha biçilemez. Bütün dünyada sadece üç tane ejderha var ve onları gören her insan ele geçirmek isteyecektir kraliçem.”</p>

    <p>“Onlar <em>benim,</em>” dedi Dany öfkeyle. Ejderhalar onun inancından, onun ihtiyacından, kocasının, oğlunun ve <em>maegi</em> Mirri Maz Durr’un ölümlerinden doğmuştu. Onlar dünyaya gelirken Dany alevlerin içine yürümüştü, şişmiş göğüslerinden süt içmişlerdi. “Ben sağken kimse onları benden alamaz.”</p>

    <p>“Khal Pono’yla karşılaşırsanız uzun süre sağ kalamazsınız. Khal Jhogo ve diğerleriyle de karşılaşmamalısınız. Onların olmadığı yerlere gitmelisiniz.”</p>

    <p>Dany, Sör Jorah’ı Kraliçe Muhafızları’nın birincisi seçmişti... ve Jorah’ın asık yüzlü tavsiyesi gökyüzündeki işaretle örtüştüğünde gidilecek yol kesinleşmişti. <em>Khalasar</em>’ını bir araya toplayıp gümüş atına bindi. Dany’nin saçları Drogo’nun cenaze ateşinde yanmıştı, hizmetçi kızlar Dany’ye, Drogo’nun öldürdüğü <em>hrakkar</em>’ın postunu giydirmişti, Dothrak denizinin beyaz aslanı. Aslanın korkunç kafası Dany’nin çıplak başını örtüyordu. Postu, omuzlarından beline kadar uzanan bir pelerin olmuştu. Kemik rengi ejderha sivri siyah pençelerini aslanın yelesine geçirdi ve kuyruğunu Dany’nin koluna doladı, Sör Jorah kraliçesinin yanındaki yerini aldı.</p>

    <p>“Kuyruklu yıldızı takip edeceğiz,” dedi <em>khalasar</em>’ına. Ağzından çıkan lafa kimse itiraz edemezdi. Onlar eskiden Drogo’nun insanlarıydı ama şimdi Dany’ye aittiler. <em>Ateş Geçirmez</em> diyorlardı Dany’ye ve <em>Ejderhaların Anası</em> diye sesleniyorlardı. Dany’nin ağzından çıkan her kelime <em>khalasar</em> için kanundu.</p>

    <p>Geceleri at sürüp gündüzleri çadırlarında güneşten saklandılar. Dany kısa zaman içinde Doreah’ın söylediklerinin doğru olduğunu anladı. Bu topraklar dost değildi. Arkalarında ölü atlardan bir iz bırakıyorlardı. Drogo’nun at sürüsündeki en iyi hayvanları Pono ve Jhogo alıp götürmüştü, Dany’ye yaşlı, hasta, zayıf atlar kalmıştı. İnsanlar da aynı durumdaydı. <em>Güçlü değiller,</em> dedi kendi kendine. <em>Ben onların gücü olmalıyım. Hiçbir korku, zayıflık, şüphe belirtisi göstermemeliyim. Kalbim ne kadar ürkmüş olursa olsun yüzüme baktıklarında Drogo’nun kraliçesini görmeliler.</em> Dany kendini on dört yaşından çok daha büyük hissediyordu. Hayatında, gerçekten küçük bir kız çocuğu olduğu vakitler var mıydı bilemiyordu ama olmuşsa da artık bitmişti.</p>

    <p>At sürdükleri üçüncü günde ilk ölümü gördüler. Dişsiz, yaşlı bir adam eyerinden düştü ve bir daha kalkamadı, bir saat sonra ölmüştü. Kansinekleri cesedinin üstünü kapladı ve yaşlı adamın kötü şansını diğerlerine taşıdı. “Yaşlıydı, zamanı gelmişti,” dedi hizmetçi Irri. “Hiçbir adam dişlerinden uzun yaşamamalı.” Diğerleri de bu fikre katıldı. Dany sürüdeki en yaşlı atın öldürülmesini emretti, böylece ölü adam gece topraklarına at sırtında gidebilirdi.</p>

    <p>İki gece sonra bir kız bebek can verdi. Annesinin acı dolu inlemeleri bütün gün boyunca duyuldu ama yapacak bir şey yoktu. Zavallıcık at üstünde yolculuk edemeyecek kadar küçüktü. Gece topraklarının sonsuz siyah çimenliklerinde yeniden doğacaktı.</p>

    <p>Kızıl topraklarda çok az yiyecek ve daha az su vardı. Arazi çoraktı, alçak tepeler ve çıplak düzlüklerle doluydu. Nehir yatakları ölü bir adamın kemikleri kadar kuruydu. Sürüdeki atlar ölü ağaçların kenarında ve kayaların diplerinde yetişen sert ve kahverengi şeytan otlarıyla besleniyordu. Dany keşif süvarilerini önden göndermişti ama süvariler ne bir dere ne de kuyu bulabilmişti. Sığ ve çamurlu küçük gölcükler güneşin altında buharlaşıyordu. Arazinin derinliklerine doğru yol aldıkça o gölcükler bile küçülmüş, seyrekleşmişti. Taş, kum ve kırmızı kilden ibaret bu toprakların tanrıları varsa, kuru ve yağmur dualarına sağır tanrılardı.</p>

    <p>Önce şarapları bitti ve hemen ardından at efendilerinin şaraptan daha çok sevdiği kısrak sütü tükendi. Sert ekmeklerinin ve kuru etlerinin bitmesi de uzun sürmedi. Avcılar av bulamıyordu, karınlarını at leşleriyle doyurmaya başlamışlardı. Ölüm ardına ölüm geliyordu. Zayıf çocuklar, yüzleri buruşmuş kadınlar, aptallar, hastalar, aymazlar; bu acımasız topraklar hepsini istiyordu. Doreah iskelete dönmüş, göz çukurları derinleşmişti. Altın sarısı yumuşak saçları samana dönmüştü.</p>

    <p>Dany de diğerleri gibi aç ve susuzdu. Göğüslerini dolduran süt kurumuştu ve yanık derisi lime lime dökülüyordu. Göğüs uçları çatlamıştı, kanıyordu. Bir baston kadar ince ve sertti; kendisi için değil ejderhalar için endişeleniyordu. Babası daha Dany doğmadan önce ölmüştü, ağabeyi Rhaegar da öyle. Annesi, o fırtınalı gecede onu doğururken can vermişti. Babası yerine koyduğu tatlı Sör Willem Darry, Dany daha çok küçükken hastalığı yüzünden hayata veda etmişti. Tanrılar diğer ağabeyi Viserys’i, güneşi ve yıldızı Drogo’yu, hatta doğmamış oğlunu, herkesi ama herkesi almıştı. <em>Ejderhalarımı alamayacaklar,</em> diye yemin etti. <em>Alamayacaklar.</em></p>

    <p>Ejderhalar Dany’nin bir zamanlar Yargıç Illyrio’nun Pentos’taki evinde gördüğü cılız kedilerden daha büyük değildi... kanatlarını açana dek. Kanat genişlikleri gövdelerinden üç kat daha büyüktü. Kanatları şeffaf ve narin deriden yapılmış yelpazeler gibi açılıyordu, muhteşem renklere boyanmış ve ince uzun kemiklerin arasına gerilmişlerdi. Vücutları; boğaz, kuyruk ve kanatlardan ibaretmiş gibi görünüyordu. <em>Ne kadar da küçükler,</em> diye düşündü ejderhaları eliyle beslerken, daha doğrusu beslemeye çalışırken, çünkü yemek yemiyorlardı. Kanlı at eti parçalarını tıslayarak geri tükürüyorlardı, burun deliklerinden buhar yükseliyordu ve yemeyi reddediyorlardı... ta ki Dany, çocukken Viserys’in söylediği bir şeyi hatırlayana dek.</p>

    <p><em>Sadece insanlar ve ejderhalar eti pişmiş yerler.</em></p>

    <p>Hizmetçilerine at etlerini kızarttırdıktan sonra ejderhalar başlarını yılan gibi öne atarak ete hevesle saldırdılar. Et pişmiş olduğu sürece günde birkaç kere kendi ağırlıklarından fazlasını yiyorlardı ve sonunda büyümeye, güçlenmeye başladılar. Dany pullarının pürüzsüzlüğüne ve vücutlarından yükselen ısıya hayranlık duyuyordu. Isıları öyle belirgindi ki soğuk gecelerde vücutlarından buhar tüttüğü görülebiliyordu.</p>

    <p>Her akşam, <em>khalasar</em> yola çıkmak için hazırlanırken, Dany ejderhalardan birini omzunda yolculuk etmesi için seçiyordu. Irri ve Jhiqui diğer iki ejderhayı eyerlerine bağladıkları ahşap kafeslerde taşıyordu. Atlarını Dany’ye yakın sürüyorlardı, böylece ejderhalar Dany’yi her zaman görebiliyordu, yavruları sakin tutmanın tek yolu buydu.</p>

    <p>Uzun süren bir gece yolculuğunun sonunda Dany kansüvarilerine dönüp, “Aegon’ın ejderhalarına Eski Valyria tanrılarının adları verilmişti,” dedi. “Visenya’nın ejderhasının adı Vhagar’dı. Rhaenys’inkinin adı Meraxes ve Aegon’ınki Kara Dehşet Balerion. Vhagar’ın nefesi öyle sıcakmış ki bir şövalyenin zırhını eritir, adamı da zırhın içinde pişirirmiş. Meraxes bir atı bütün olarak yutabilirmiş ve Balerion... ateşi de kemikleri kadar siyahmış. Kanatları, üstünde uçtuğu kasabaları gölgeye boğacak kadar büyükmüş.”</p>

    <p>Dothraklar huzursuzca yavrulara baktı. En iri olan parlak siyahtı. Pullarının üstünde, kanatlarının ve boynuzlarının canlı kızılından çizgiler vardı. <em>“Khaleesi,”</em> diye mırıldandı Aggo, “İşte bu Balerion. Onun yeniden doğmuş hali.”</p>

    <p>“Haklı olabilirsin kanımın kanı,” dedi Dany hüzünle. “Ama bu yeni hayatın yeni bir adı olmalı. Tanrıların bizden aldığı bütün canların adlarıyla isimlendirmeliyim onları. Yeşil ejderha Üç Dişli Mızrak’ın yeşil kıyılarında ölen ihtişamlı ağabeyim Rhaegar’ın ismini almalı. Altın kemik renkli olana Viserion adını vereceğim. Viserys zayıf, korkak ve acımasızdı ama her şeye rağmen ağabeyimdi. Onun ismini verdiğim ejderha onun yapamadıklarını yapacak.”</p>

    <p>“Peki ya kara canavar ne olacak?” diye sordu Sör Jorah.</p>

    <p>“Siyah olan Drogon’dur,” diye yanıtladı Dany.</p>

    <p>Ejderhalar her geçen gün büyüyüp güçleniyordu ama khalasar solup ölmeye devam ediyordu. Arazi daha da çoraklaşmıştı. Şeytan otları bile azalmıştı; atlar açlıktan kırılıp telef oluyordu. Hayvanların sayısı o kadar azalmıştı ki <em>khalasar</em>’dakilerden bazıları yayan yolculuk etmek zorundaydı. Doreah ateşli bir hastalığa yakalandı, katettikleri her fersahta daha da kötüleşiyordu. Dudaklarında ve ellerinde kanlı uçuklar çıkmıştı, saçları tutam tutam dökülüyordu ve bir akşam atına binmeye çalışırken düştü, o kadar bile gücü kalmamıştı. Jhogo kızı orada bırakmaları ya da eyerine bağlamaları gerektiğini söyledi ama Dany, Dothrak denizindeki bir geceyi hatırladı. Lysli Doreah o gece Dany’ye Drogo’nun onu daha çok sevmesini sağlayacak sırları öğretmişti. Kıza kendi matarasından su içirdi, ıslak bezlerle alnını soğuttu ve titreyen kızı öldüğü ana kadar kollarının arasında tuttu. <em>Khalasar</em>’ının yola devam etmesine bundan sonra izin verdi.</p>

    <p>Yol boyunca insana rastlamadılar. Dothraklar kuyruklu yıldızın onları bir cehenneme doğru götürdüğünden korkmaya başlamıştı. Dany bir sabah, siyah kayalıkların dibinde kamp kurdukları yerde Sör Jorah’ın yanına gidip, “Kayıp mı olduk?” diye sordu. “Bu uçsuz bucaksız toprakların bir sonu var mı?”</p>

    <p>“Bir sonu var,” diye yanıtladı Sör Jorah bitkin bir halde. “Tacirlerin çizdiği haritaları gördüm kraliçem. Bu topraklara çok az insan gelir ama doğuda büyük krallıklar, harikalarla dolu şehirler var. Yi Ti, Qarth, Gölge Topraklar’ın oradaki Asshai...”</p>

    <p>“Oraları görebilecek kadar yaşayacak mıyız?”</p>

    <p>“Size yalan söylemeyeceğim. Yol benim hayal etmeye cesaret gösterebileceğimden çok daha zorlu çıktı.” Şövalyenin yüzü yorgundu ve grileşmişti. Drogo’nun öldüğü gece kansüvarileriyle dövüşürken kalçasına aldığı yara tam olarak iyileşmemişti. Dany, şövalye atına binerken yüzünün aldığı acı dolu ifadeyi görebiliyordu. “Yola devam etmek felaketimiz olacak belki, bilmiyorum... ama biliyorum ki geri dönmek mutlak felaketimizdir.”</p>

    <p>Dany şövalyeyi yanağından hafifçe öptü. Adamın gülümsediğini görmek kalbini ısıttı. <em>Onun için de güçlü olmalıyım,</em> diye düşündü cesaretle. <em>O bir şövalye olabilir ama ben ejderhanın kanıyım.</em></p>

    <p>Buldukları bir sonraki gölcük neredeyse kaynayacak kadar sıcaktı ve kükürt kokuyordu ama mataraları boşalmak üzereydi. Dothraklar suyu kavanozlarda soğutup kükürt kokusuna aldırmadan içtiler. Tadı berbattı ama su suydu, hepsi susuzluktan ölmek üzereydi. Dany umutsuzluk dolu gözleriyle ufuk çizgisine baktı. <em>Khalasar</em>’ının üçte birini kaybetmişti ve kırmızı sonsuzluk hâlâ önünde uzanıyordu. Başını gökyüzüne kaldırarak, <em>kuyruklu yıldız umutlarımla alay ediyor,</em> diye düşündü. <em>Dünyanın yarısını doğumuna şahit olduğum ejderhalarla birlikte bu çölde ölmek için mi geçtim ben?</em> Buna asla inanamazdı.</p>

    <p>Ertesi gün şafak sökerken, kırmızı sert arazinin derin çatlaklı topraklarında zar zor yol alıyorlardı. Dany <em>khalasar</em>’a kamp kurma emrini vereceği sırada keşif süvarileri atlarını dörtnala koşturarak döndü. “Bir şehir var <em>Khaleesi,</em>” diye çığlıklar atıyorlardı. “Ay kadar beyaz, bir gelin kadar güzel bir şehir. Sadece bir saat uzaklıkta.”</p>

    <p>“Gösterin,” dedi Dany.</p>

    <p>Duvarları ve kuleleri bir ısı perdesinin ardında parlayan beyaz şehir o kadar güzeldi ki Dany şehre bakarken bir serap gördüğünden emindi. “Buranın neresi olduğunu biliyor musun?” diye sordu Sör Jorah’a.</p>

    <p>Sürgün şövalye başını bezgince iki yana salladı. “Hayır kraliçem. Bu kadar uzak doğuya gelmemiştim hiç.”</p>

    <p>Uzaktaki beyaz duvarlar güvenlik ve rahatlık vadediyordu. İyileşmek, güçlenmek için bir fırsat sunuyordu ve Dany aceleyle oraya varmaktan başka bir şey istemiyordu. “Kanımın kanı, hemen oraya git, şehrin adını öğren ve nasıl bir karşılama beklememiz gerektiğini anlamaya çalış.”</p>

    <p>“Emredersiniz <em>Khaleesi,</em>” diye karşılık verdi Aggo.</p>

    <p>Süvarilerin geri dönmesi uzun sürmedi. Rakharo eyerinden aşağı sarkıyordu. Madalyonlu kemerinde, Dany tarafından kansüvarisi seçildiği gece hediye aldığı <em>arakh</em> asılıydı. “Bu şehir ölü <em>Khaleesi,</em>” dedi. “Adsız ve tanrısız. Şehir kapısı kırık. Caddelerde sadece sinekler ve rüzgâr dolaşıyor.”</p>

    <p>Jhiqui titredi. “Tanrılar gittiğinde şeytani ruhlar gelir ve geceyle beslenir. Böyle yerler tam onlara göredir. Bu bilinir.”</p>

    <p>“Bilinir,” diyerek onayladı Irri.</p>

    <p>“Ben bilmem,” dedi Dany. Atını mahmuzladı ve <em>khalasar</em>’a yol gösterdi. Şehir kapısının kırık kemerinin altından geçip sessiz bir caddede ilerlemeye başladı. Sör Jorah ve kansüvarileri onu takip ettiler ve sonra, çok daha ağır ve isteksizce, diğer Dothraklar da Dany’nin peşine düştü.</p>

    <p>Şehrin ne kadar zamandır terk edilmiş olduğunu anlamak mümkün değildi ama uzaktan çok güzel görünen beyaz duvarlar yakından yıkık dökük ve çatlaktı. Şehir labirenti andıran kıvrımlı dar sokaklarla doluydu. Binalar dip dibe inşa edilmişti, kireçli cepheleri çıplaktı, pencereleri yoktu. Sanki bir zamanlar burada yaşayanlar renkleri hiç bilmiyormuş gibi her şey beyazdı. Evlerden geri kalan moloz yığınlarının arasından geçtiler. Şehir yangın izleriyle doluydu. Altı dar sokağın birleştiği başka bir yerde Dany mermer bir heykel kaidesi gördü. Dothraklar bu şehre daha önce de gelmiş gibi görünüyordu. Bir zamanlar bu boş kaidenin üzerinde dikilen heykel, şimdi Vaes Dothrak’ın herhangi bir yerinde diğer çalıntı tanrılarla birlikte duruyordu belki. Dany farkında bile olmadan o kayıp heykelin yanından yüzlerce kez geçmiş olabilirdi. Omzunda yatan Viserion tısladı.</p>

    <p>Harap haldeki bir binanın yanında, aralarında şeytan otları büyüyen taşlarla kaplı sokakta kamp kurdular. Dany birkaç adamını yıkıntılara bakmaları için yolladı. İsteksizce gittiler ama gittiler... ve kısa bir zaman sonra, yaşlı ve yaralı bir adam elinde incirler ve yüzünde mutluluk dolu bir ifadeyle geri döndü. İncirler küçüktü, çürümek üzereydi ama insanlar birbirlerini dürterek, itişip kakışarak, açlıkla incirlere uzandılar ve ağızlarını meyvelerle doldurdular.</p>

    <p>Diğer adamlar başka meyve ağaçlarının da olduğu müjdesiyle döndüler. Kapalı kapılar ardında gizli bir meyve bahçesi bulmuşlardı. Aggo, Dany’ye sarmaşıklar ve küçük yeşil üzümlerle dolu bahçeyi gösterdi. Jhogo temiz ve soğuk suyu olan bir kuyu keşfetmişti. Bir de insan kemikleri bulmuşlardı, gömülmemiş ölülerin kırık ve beyazlamış kafatasları. “Hayaletler,” diye mırıldandı Irri. “Korkunç hayaletler. Burada kalmamalıyız <em>Khaleesi.</em> Bu şehir hayaletlere ait.”</p>

    <p>“Ben hayaletlerden korkmam,” diye karşılık verdi Dany. “Ejderhalar hayaletlerden güçlüdür.” <em>Ve şu anda incirler her şeyden daha önemli.</em> “Jhiqui’yle beraber git, banyo için temiz kum bul ve beni bu anlamsız konuşmalarınla daha fazla rahatsız etme.”</p>

    <p>Dany serin çadırına girdi ve sobada at eti kızartırken seçeneklerini düşündü. Burada onları idare edecek kadar su ve yiyecek, atların gücünü toplamasına yetecek kadar çimen vardı. Her sabah aynı yerde uyanmak, yeşil ağaçların gölgelerinde uzanmak, incir yemek, serin sulardan içmek, dilediğince dinlenmek ne güzel olurdu.</p>

    <p>Irri ve Jhiqui ellerinde temiz beyaz kumla döndüklerinde Dany soyundu ve kızlar vücudunu kumla ovmaya başladılar. “Saçlarınız tekrar büyüyor <em>Khaleesi,</em>” dedi Jhiqui. Dany elini başının üstünde gezdirdi, yeni çıkan saçlarını hissetti. Dothrak erkeklerinin saçları yağlarla ovulur, örülür ve ancak bir savaşta yenilgiye uğradıkları zaman kesilirdi. <em>Belki ben de aynı şeyi yapmalıyım,</em> diye düşündü. <em>Drogo’nun gücünün benim içimde yaşamaya devam ettiğini khalasar’a hatırlatmak için.</em> Drogo saç örgüsü bir kez bile kesilmeden ölmüştü. Bu çok az erkeğe kısmet olacak bir onurdu.</p>

    <p>Çadırın diğer ucundaki Rhaegal yeşil kanatlarını açtı ve yarım metre kadar yükseldi. Tekrar yere konduğunda kuyruğunu sağa sola sallayıp başını kaldırdı, çığlığa benzer bir ses çıkarttı. <em>Kanatlarım olsaydı ben de uçmak isterdim,</em> diye düşündü Dany. Eski Targaryenlar savaşa ejderhaların sırtında uçarak giderlerdi. Dany, bir ejderhanın sırtına binip boğazına tutunarak gökyüzünde gezinmenin nasıl bir şey olduğunu hayal etmeye çalıştı. <em>Bir dağın zirvesinden dünyayı seyretmekten daha güzeldir. Bütün dünya önüme serilir. Yeterince yüksekte uçabilirsem Yedi Krallık’ı bile görebilirim, hatta uzanıp kuyruklu yıldıza dokunabilirim.</em></p>

    <p>Irri çadıra girdi ve Sör Jorah Mormont’un dışarıda beklediğini söyleyerek Dany’yi daldığı düşüncelerden uyandırdı. Kumla ovulan vücudu sızlayan Dany, “İçeri gönder,” diye emretti. Aslan postuna sarındı. <em>Hrakkar</em> Dany’den çok daha iriydi, postu vücudunun kapanması gereken her yerini örtüyordu.</p>

    <p>“Size bir şeftali getirdim,” dedi Sör Jorah diz çökerek. Meyve o kadar küçüktü ki Dany’nin avucunun içinde kayboluyordu. Çok taze de sayılmazdı ama Dany bir ısırık aldığında ağzında hissettiği şekerli tadın güzelliğinden ağlayabilirdi. Sör Jorah batı duvarının dibinde bulduğu şeftali ağacını anlatırken Dany ağır ağır meyvenin tadını çıkardı.</p>

    <p>“Meyve, su ve gölge,” dedi Dany ağzı şeftali suyuyla yapış yapış bir halde. “Tanrılar karşımıza bu şehri çıkararak bize lütufta bulundu.”</p>

    <p>“Gücümüzü toparlayana kadar burada kalmalıyız,” diyerek onayladı şövalye. “Kızıl topraklar güçsüz olanlara dostça davranmıyor.”</p>

    <p>“Hizmetçilerim bu şehirde hayaletler olduğuna inanıyor.”</p>

    <p>“Hayaletler her yerde,” diye karşılık verdi Sör Jorah yumuşak bir sesle. “Nereye gidersek gidelim hayaletlerimizi de beraberimizde götürüyoruz.”</p>

    <p><em>Doğru,</em> diye düşündü Dany. <em>Viserys, Drogo, oğlum Rhaego her zaman benimle birlikte.</em> “Bana kendi hayaletinin adını söyle Jorah. Benim hayaletlerimin hepsini tanıyorsun.”</p>

    <p>Şövalyenin yüzü karardı. “Onun adı Lynesse idi,” dedi.</p>

    <p>“Karın mı?”</p>

    <p>“İkinci karım.”</p>

    <p><em>Ondan bahsetmek Jorah’ı kedere boğuyor,</em> diye düşündü Dany. Şövalyenin hüznünü görebiliyordu ama gerçeği öğrenmek istiyordu. “Onun hakkında bütün söyleyeceklerin bu kadar mı?” Aslan postu omzundan aşağı kaydı, Dany cübbeyi düzeltti. “Güzel bir kadın mıydı?”</p>

    <p>“Çok güzeldi.” Sör Jorah gözlerini Dany’nin omzundan yüzüne kaldırdı. “Onu ilk gördüğümde yeryüzüne inmiş bir tanrıça olduğunu düşünmüştüm. Benden çok daha gençti. Eski Şehir’den Lord Leyton Hightower’ın en küçük kızıydı. Amcası, sizin babanızın muhafız başı Beyaz Boğa’ydı. Hightower Hanedanı çok eski, güçlü, onurlu ve zengin bir hanedandır.”</p>

    <p>“Ve sadık,” diye ekledi Dany. “Viserys söylemişti, hatırlıyorum. Her zaman sadakatle babamın yanında olmuşlar.”</p>

    <p>“Öyleydi,” diye onayladı Sör Jorah.</p>

    <p>“Evliliğinizi babanız mı ayarlamıştı?”</p>

    <p>“Hayır. Bizim evliliğimiz... bu çok uzun ve sıkıcı bir hikâye kraliçem. Sizi bu saçma hikâyeyle yormak istemem.”</p>

    <p>“Yapacak bir işim yok,” dedi Dany. “Lütfen anlat.”</p>

    <p>“Kraliçem nasıl emrederse.” Şövalyenin kaşları çatıldı. “Benim yurdum... hikâyenin gerisini anlayabilmek için önce memleketimi anlamalısınız. Ayı Adası çok güzeldir ama uzaktır. Sık meşe ağaçları, uzun çamlar hayal edin. Çiçek veren çalılar, yosun tutmuş gri kayalıklar, buzlu ince dereler. Mormont kalesi iri kütüklerden yapılmıştır ve toprak çitlerle çevrilidir. Az sayıdaki çiftçinin dışında herkes kıyılarda balıkçılık yaparak yaşar. Ada kuzeydedir ve kışlar hayal edebileceğinizden çok daha zorlu geçer <em>Khaleesi.</em></p>

    <p>Her şeye rağmen, ada benim için uygundu ve asla kadınsız kalmıyordum. Evlenmeden önce ve hatta evlendikten sonra bile çiftçilerin kızlarından, balıkçıların karılarından payıma düşeni fazlasıyla aldım. Genç yaşımda babamın benim için seçtiği bir kızla evlenmiştim, Derinorman Kalesi’nden bir Glover. On yıl evli kaldık ya da on yıla yakın bir süre. Güzel sayılmazdı ama nazik bir kadındı. İlişkimiz tutkulu değildi, daha çok bir görevi yerine getirmek gibiydi. Bana bir erkek çocuk vermeyi çok istiyordu ama üç kez üst üste düşük yaptı. Son düşüğün verdiği hasardan kurtulamadı, kısa bir süre sonra hayatını kaybetti.”</p>

    <p>Dany şövalyenin elini tutup hafifçe sıktı. “Senin için üzgünüm, yürekten.”</p>

    <p>Sör Jorah başını salladı. “Daha sonra babam siyahları kuşandı ve ben Ayı Adası Lordu oldum. Benimle evlenmek isteyen pek çok kadın vardı ama ben henüz bir karar veremeden Lord Greyjoy, İşgalci’ye karşı ayaklandı ve Ned Stark arkadaşı Robert’a yardım etmek için sancak beylerini çağırdı. Son mücadele Pyke’taydı. Robert’ın mancınıkları Kral Balon’ın sur duvarlarında ilk gediği açtığında gedikten ilk giren Myrli bir rahip oldu ama ben de hemen onun arkasındayım. Şövalyeliğimi de bu sayede kazandım.</p>

    <p>Robert zaferini kutlamak için Lannis Limanı’nın dışında bir turnuva düzenledi. Lyneese’i orada gördüm işte, benim yarı yaşımda bir bakireydi. Babasıyla birlikte ağabeylerinin mızrak müsabakasını izlemek için Eski Şehir’den gelmişti. Gözlerimi ondan alamıyordum. Deli divane olmuş gibiydim. Mızrak müsabakasında üzerimde taşımak için bir uğur istedim ondan, bu isteğime karşılık vereceğini düşünmüyordum ama verdi.</p>

    <p>İyi bir savaşçıydım <em>Khaleesi</em> ama daha önce turnuva şövalyesi olmamıştım. Lyneese’in verdiği mendil koluma bağlıydı. O mendil beni başka bir adama dönüştürmüştü. Müsabakaları ardı ardına kazanıyordum. Lord Jason Mallister’ı ayaklarımın dibine düşürdüm. Lord Bronz Yohn Royce’u da öyle. Sör Ryan Frey, kardeşi Sör Hosteen, Lord Whent, Güçlüboğa, hatta Kral Muhafızları’ndan Sör Boros Blount, hepsini teker teker atlarından indirdim. Son müsabakada Jaime Lannister’la karşılaştım. Hiçbir sonuç alamadan tam dokuz mızrak kırdım ve sonunda Robert şampiyonluk defnesini bana verdi. Defne yapraklarından yapılmış tacı Lyneese’in başına takıp onu güzellik ve aşk kraliçesi ilan ettim. Aynı gece babasına gidip kızıyla evlenmem için izin vermesini istedim. Dürüst olmam gerekirse sarhoştum, şaraptan çok zafer sarhoşluğuydu benimki. Aşağılayıcı bir reddediliş yaşasam yeriydi ama Lord Leyton beni geri çevirmedi. Orada, Lannis Limanı’nda evlendik ve on beş gün boyunca dünyanın en mutlu adamı bendim.”</p>

    <p>“Sadece on beş gün mü?” diye sordu Dany hayretle. <em>Bana bile bundan uzun bir mutluluk bahşedilmişi. Güneşim ve yıldızım Drogo’yla birlikte bundan daha uzun zaman mutluyduk.</em></p>

    <p>“Lannis Limanı’ndan Ayı Adası’na dönmemiz on beş gün sürdü. Benim yurdum Lyneese için büyük bir hayal kırıklığıydı. Çok soğuktu, çok rutubetliydi, çok uzaktı. Benim kalem onun için ahşap bir kulübeden ibaretti. Maskeli eğlencelerimiz, kumpanyalarımız, balolarımız, festivallerimiz yoktu. Topraklarımıza bir müzisyen uğramadan koca bir mevsim geçip gidebilirdi. Adada bir altın ustası olmadığından bahsetmeyeceğim bile. Yediğimiz yemekler bile kavga sebebi olmaya başladı. Benim aşçım kızartmalar ve haşlamalar dışında pek bir şey bilmiyordu. Lyneese’in balık ve geyik etinden bıkması da uzun sürmedi.</p>

    <p>Ben Lyneese’in bir gülümsemesi için canımı vermeye hazırdım. İyi bir aşçı bulmaları için adamlarımı Eski Şehir’e gönderdim. Lannis Limanı’ndan bir arpçı getirttim. Altın ustaları, kuyumcular, terziler, istediği her şeyi buldum onun için ama bulduklarım asla yeterli olmadı. Ayı Adası’nda bolca ayı ve ağaç vardır. Geri kalan her şey azdır. Karım için bir gemi inşa ettirdim. Festivaller, panayırlar görmek için Eski Şehir’e, Lannis Limanı’na yelken açıyorduk. Hatta bir keresinde Braavos’a kadar gittik. O yolculuk için tefecilerden yüklü miktarda borç almak zorunda kalmıştım. Lyneese’in kalbini bir turnuva sırasında kazanmıştım. Onunla evliyken de bir sürü turnuvaya katıldım ama büyümü çoktan kaybetmiştim. Kendimi bir daha toparlayamadım. Her yenilgi yenilenmesi gereken bir at daha, bir zırh daha demekti, altından kalkamadığım bir masraf. Sonunda eve dönmek için ısrar ettim, döndük ama problemlerimiz eskisinden çok daha büyüktü artık. Arpçının ve aşçının parasını ödeyemeyecek durumdaydım. Lyneese’e mücevherlerini satmak zorunda olduğumuzu söylediğimde çılgına döndü.</p>

    <p>Sonrası... anlatmaktan utanç duyacağım şeyler yapmak zoruna kaldım. Altın için. Böylece karım mücevherlerine, müzisyenlerine, aşçısına sahip olmaya devam edebildi ama sonunda her şeyi kaybettim. Eddard Stark’ın Ayı Adası’na geldiğini duyduğumda onurumu bile kaybetmiştim. Onunla yüzleşip utanmaktansa kaçmayı tercih ettim. Karımı da benimle birlikte sürgüne götürdüm. Aşkımız dışında hiçbir şeyin önemi olmadığını söylüyordum kendime. Lys’e kaçtık, bir süre daha geçinebilmek için orada gemimi de sattım.”</p>

    <p>Şövalyenin sesi hüzünle kalınlaşmıştı. Dany adamı daha da üzmek istemiyordu ama hikâyenin sonunu merak ediyordu. “Karınız orada mı öldü?” diye sordu nazikçe.</p>

    <p>“Sadece benim için,” diye yanıtladı şövalye. “Daha bir sene dolmadan altınım tükendi ve paralı asker olarak çalışmak zorunda kaldım. Ben, Rhoyne’da Braavoslulara karşı dövüşürken, Lyneese, Tregar Ormollen isimli tacir bir prensin malikânesine taşındı. Duyduğuma göre prensin baş metresiymiş ve adamın karısı bile ondan korkuyormuş.”</p>

    <p>Dany dehşet içindeydi. “Ondan nefret ediyor musun?”</p>

    <p>“En az onu sevdiğim kadar,” diye cevap verdi Sör Jorah. “Beni bağışlayın kraliçem. Çok yorgun olduğumu hissediyorum.”</p>

    <p>Dany şövalyenin gitmesine izin verdi. Adam çadırın kapısından çıkarken son bir soru sormak için seslendi. “Karınız nasıldı Sör Jorah, yani nasıl görünüyordu?”</p>

    <p>Sör Jorah hüzünle gülümsedi. “Doğrusunu isterseniz size benziyordu Daenerys.” Reverans yaptı. “İyi uykular kraliçem.”</p>

    <p>Dany titredi, cübbesine sıkıca sarındı. <em>Bana benziyormuş.</em> Bu, tam olarak anlayamadığı bazı şeyleri açıklıyordu. <em>Beni istiyor,</em> diye düşündü, <em>anlamıştı. Beni de onu sevdiği gibi seviyor. Bir şövalyenin kraliçesini sevdiği gibi değil, bir adamın bir kadını sevdiği gibi.</em> Kendini Sör Jorah’ın kollarında, onu öperken, ona zevk verirken, içine girmesine izin verirken hayal etti. Güzel değildi. Gözlerini kapattığında şövalyenin yüzü Drogo’nun yüzüne dönüşüyordu.</p>

    <p>Khal Drogo, Dany’nin güneşi ve yıldızıydı. Onun ilk erkeğiydi ve belki de sonuncusu. <em>Maegi</em> Mirri Maz Duur, Dany’nin asla canlı bir çocuk doğuramayacağını söylemişti. Çocuk doğuramayan bir kadını kim isterdi ki? Üstelik Drogo’nun yerini hangi adam alabilirdi? Hangi adam saç örgüsü bir kez bile kesilmeden ölmüş, gece topraklarında at koşturan, yıldızlardan <em>khalasar</em>’ı olan Drogo’nun yerini doldurmaya cesaret edebilirdi?</p>

    <p>Ayı Adası’ndan bahsederken Sör Jorah’ın sesindeki özlemi duymuştu. <em>Bana asla sahip olamaz ama bir gün ona evini ve onurunu geri verebilirim. Onun için bu kadarını yapabilirim.</em></p>

    <p>O gece hiçbir hayalet Dany’nin uykusunu bölmedi. Rüyasında Drogo’yla evlendiği geceyi gördü ama bu kez atların değil ejderhaların sırtındalardı.</p>

    <p>Ertesi sabah kansüvarilerini yanına çağırdı. “Kanımın kanı,” dedi üçüne birden. “Size ihtiyacım var. Her biriniz üçer at seçin. Elimizdekilerden en güçlü, en sağlıklı olanları. Hayvanların taşıyabileceği kadar su ve yiyecek alın ve benden önce yola çıkın. Aggo güneybatıya gitsin, Rakharo güneye. Jhogo, sen güneydoğuya doğru yol al, <em>shierak qiya</em>’yı izle.”</p>

    <p>“Peki ne arayacağız <em>Khaleesi?</em>” diye sordu Jhogo.</p>

    <p>“Karşınıza ne çıkarsa,” diye yanıtladı Dany. “Başka şehirler, canlı ya da ölü. Kafileler, insanlar. Nehirler, göller ve büyük tuzlu deniz. Bu kızıl topraklar nereye kadar uzanıyor ve bittiği yerde ne var öğrenin. Bu şehirden ayrıldığımızda neyle karşılaşacağımızı bilmek istiyorum, yine kör gözlerle yola çıkamam. Nereye gideceğimi ve oraya en kolay nasıl varacağımı bileceğim.”</p>

    <p>Ve kansüvarileri gitti. Dany, <em>khalasar</em>’ından sağ kalanlarla birlikte <em>Vaes Tolorro</em>’da kaldı, kemiklerin şehrinde. Günler geceleri, geceler günleri kovaladı. Kadınlar ölülerin bahçelerinden meyveler topladı. Erkekler atlarla ilgilenip eyerlerini, dizginlerini, nallarını tamir etti. Çocuklar kıvrımlı ara sokaklarda oyunlar oynadı; bronz sikkeler, mor cam kırıkları, yılan şekilli taş mataralar buldular. Kırmızı bir akrep bir kadını soktu. Kaybettikleri tek can o kadınınkiydi. Atlar kilo aldı. Dany, Sör Jorah’ın yarasıyla bizzat ilgilendi ve adam iyileşmeye başladı.</p>

    <p>Önce Rakharo döndü. Kızıl toprakların güneye doğru uzadığını, sonunda zehirli suyun kıyısında bittiğini anlattı. Şehirle zehirli su arasında sadece kum, rüzgârdan aşınmış kayalar ve sivri dikenli sert bitkiler vardı. Bir ejderha iskeleti gördüğüne dair yemin ediyordu. İskelet o kadar büyüktü ki atını iskeletin devasa siyah çenesinin içinden geçirmişti. Başka bir şeye rastlamamıştı.</p>

    <p>Dany kansüvarisinin emrine bir düzine güçlü adam vererek pazar yerindeki kayalıkları kaldırmasını istedi. Kayaların dibinde şeytan otu büyüyebiliyorsa, kayalar kalktığında başka bitkiler de yetişebilirdi. Yeterince kuyu vardı, toprağı işleyip ekebilirlerse şehir çiçek açardı.</p>

    <p>Rakharo’dan sonra Aggo döndü. Güneybatı yakılmış ve terk edilmişti. İki şehir yıkıntısına rastlamıştı. İki şehir de Vaes Tolorro’dan daha küçüktü ama bunun dışında hemen hemen aynıydı. Rastladığı ilk şehrin duvarlarında paslı demir kazıklara geçirilmiş kafatasları vardı. Şehre girmeye cesaret edememişti ama ikinci şehri uzun uzun gezmişti. Bulduğu demir bileziği Dany’ye gösterdi. Bileziğin üstünde, Dany’nin başparmağı büyüklüğünde işlenmemiş bir opal taş vardı. Bazı parşömenlere de rastlamıştı ama parşömenler iyice kuruyup kırılganlaşmıştı. Aggo onları hiç ellemeden bulduğu yerde bırakmıştı.</p>

    <p>Dany kansüvarisine teşekkür etti ve şehir kapısını onarmasını emretti. Düşmanlar eski zamanlarda kızıl toprakları geçip buraya kadar gelmiş ve şehri yıkmışlarsa yine gelebilirlerdi. “Hazırlıklı olmalıyız,” dedi.</p>

    <p>Günler geçmesine rağmen Jhogo geri dönmüyordu, Dany adamın kaybolduğundan korkmuştu. Sonunda kansüvarisini aramayı bırakmaktan başka yapacak bir şeyleri kalmadığında, güneydoğudan şehre doğru at süren Jhogo’yu gördüler. Kansüvarisini ilk gören kişi Aggo’nun görevlendirdiği nöbetçilerden biriydi. Nöbetçinin çığlığı şehirde yankılanınca Dany kendi gözleriyle görmek için şehir duvarlarına koştu. Gerçekti. Jhogo dönmüştü ama yalnız değildi. Arkasında; garip, çirkin ve devasa yaratıklar süren tuhaf görünümlü üç yabancı vardı. Atlar yabancıların bindiği hayvanların yanında cüce gibi kalıyordu.</p>

    <p>Şehir kapısına varmadan dizginlerini çektiler ve duvarların üstünden onları izleyen Dany’ye baktılar. “Kanımın kanı,” diye seslendi Jhogo. “Büyük şehir Qarth’a gittim ve size kendi gözleriyle bakmaları için bu üçünü getirdim.”</p>

    <p>Dany yabancıları süzdü. “İşte burada duruyorum, istediğiniz kadar bakın... ama önce adlarınızı söyleyin.”</p>

    <p>Mavi dudaklı, soluk benizli yabancı gırtlaktan konuştuğu Dothrak dilinde cevap verdi, “Ben Pyat Pree. Büyük büyücüyüm.”</p>

    <p>Burnuna hızına takmış kel adam, Özgür Şehirler’de konuşulan Valyria dilinde cevapladı, “Ben, On Üçler’den Xaro Xhoan Daxos. Qarth’ın tacir prensiyim.”</p>

    <p>Yüzünde ahşap maske olan kadın Yedi Krallık’ın Ortak Dil’ini kullanarak, “Ben Gölge Topraklar’dan Quaithe. Ejderhaları arıyoruz,” dedi.</p>

    <p>“Daha fazla aramanıza gerek yok,” dedi Dany. “Onları buldunuz.”</p>
  </div>
</body>
</html>
