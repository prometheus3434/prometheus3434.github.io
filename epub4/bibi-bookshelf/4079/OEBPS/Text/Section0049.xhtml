<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Kraliçe, Prens Tommen’ı göndermeye niyetli.” Septin sessiz loşluğunda diz çökmüşlerdi, titreyen mum alevleriyle ve gölgelerle sarılmışlardı, yalnızlardı. Lancel buna rağmen fısıldayarak konuşuyordu. “Lord Gyles prensi Rosby’ye götürecek ve çocuğu bir uşak kılığında orada saklayacak. Saçlarını koyu renge boyayıp insanlara vasıfsız bir şövalyenin oğlu olduğunu söylemeyi planlıyorlar.”</p>

    <p>“Halktan mı korkuyor yoksa benden mi?”</p>

    <p>“İkisi de,” dedi Lancel.</p>

    <p>“Ah.” Tyrion bu planla ilgili hiçbir şey bilmiyordu. Varys’in küçük kuşları bu sefer efendilerini yarı yolda mı bırakmıştı? Bazen örümceklerin bile uyuklayabileceğini düşündü... yoksa hadım, Tyrion’ın bildiğinden daha derin ve karışık bir oyun mu oynuyordu? “Teşekkür ederim sör.”</p>

    <p>“Sizden rica ettiğim iyiliği bağışlayacak mısınız lordum?”</p>

    <p>“Belki.” Lancel bir sonraki mücadelede kumandanlık istiyordu. Daha bıyıkları çıkmadan kendisini öldürmek için iyi bir yöntem seçmişti ama bütün genç şövalyeler yenilmez olduklarını düşünürdü.</p>

    <p>Tyrion, kuzeni gittikten sonra septte biraz oyalandı. Savaşçı’nın mihrabında bir mum yaktı. <em>Kardeşimi koru seni lanet piç, o da senin gibi bir savaşçı.</em> Yabancı’nın önünde bir mum daha yaktı, kendisi için.</p>

    <p>Aynı gece Kızıl Kale karanlığa gömüldüğünde Bronn geldi, Tyrion bir mektubu mühürlüyordu. “Bunu Sör Jacelyn Bywater’a götür.” Cüce altın rengi erimiş mumu parşömenin üstüne damlattı.</p>

    <p>“Ne yazıyor?” Bronn okuma bilmiyordu bu yüzden küstahça sorular soruyordu.</p>

    <p>“Yanına en iyi elli adamını alıp Gülyolu’na keşfe gitmesini söylüyor.”</p>

    <p>“Stannis’in Kral Yolu’na çıkması daha olası.”</p>

    <p>“Ah, biliyorum. Bywater’a mektupta yazanları görmezden gelmesini ve adamlarını kuzeye götürmesini söyle. Rosby Yolu’nda tuzak kursun. Lord Gyles bir iki gün içinde Kızıl Kale’den ayrılacak, kendi kalesine dönüyor, yanında on iki silahlı asker, hizmetkârlar ve yeğenim olacak. Prens Tommen bir uşak gibi giydirilmiş olabilir.”</p>

    <p>“Çocuğun geri getirilmesini mi istiyorsun?”</p>

    <p>“Hayır. O kaleye götürülmesini istiyorum.” Çocuğu şehirden uzaklaştırmanın Cersei’nin en iyi fikirlerinden biri olduğuna karar vermişti Tyrion. Tommen, Rosby’de güvende olacaktı ve prensi ağabeyinden ayırmak Stannis’i de zora sokacaktı. Stannis şehri ele geçirip Joffrey’yi idam etse bile, tahtta hak sahibi olan bir Lannister’la daha mücadele etmek zorunda kalacaktı. “Lord Gyles kaçamayacak kadar hasta ve savaşamayacak kadar korkak. Kale kumandanına kapıları açmasını emredecektir. Bywater kale duvarlarını geçtiğinde garnizonu kovacak ve Tommen’ı güven içinde kalede tutacak. <em>Lord</em> Bywater kulağına nasıl geliyormuş bir sor bakalım.”</p>

    <p>“Lord Bronn daha iyi tınlar. Prensi senin için ben de tutabilirim. Ucunda lordluk varsa çocuğu kucağımda zıplatır, gece ninnilerle uyuturum.”</p>

    <p>“Sana burada ihtiyacım var,” dedi Tyrion. <em>Ve sana yeğenimi emanet edecek kadar güvenmiyorum.</em> Joffrey’nin başına bir şey gelirse Lannisterlar’ın Demir Taht üstündeki iddiası genç Tommen’ın omuzlarında olacaktı. Sör Jacelyn’in altın pelerinlileri, prensi savunurdu ama Bronn’un paralı askerleri düşmana satmaya meylederdi.</p>

    <p>“Yeni lord eski lordu ne yapacak?”</p>

    <p>“Beslemeyi unutmadığı sürece canı ne isterse yapabilir. Ölmesini istemiyorum.” Tyrion masadan kalktı. “Ablam, Kral Muhafızları’ndan birini prensle birlikte gönderecek.”</p>

    <p>Bronn kaygılı görünmüyordu. “Tazı, Joffrey’nin köpeği, yanından ayrılmaz. Demiryumruk’un adamları diğerleriyle kolaylıkla başa çıkabilir.”</p>

    <p>“İş adam öldürmeye varırsa Tommen’ın önünde yapılmasını istemiyorum, Bywater’a söyle.” Tyrion kahverengi yünden yapılmış ağır bir pelerini omuzlarına aldı. “Yeğenimin kalbi hassastır.”</p>

    <p>“Onun bir Lannister olduğuna emin misin?”</p>

    <p>“Kış ve savaştan başka hiçbir şeyden emin değilim ben. Gel. Yolun yarısını seninle birlikte gideceğim.”</p>

    <p>“Chataya’nın yerine mi?”</p>

    <p>“Beni çok iyi tanıyorsun.”</p>

    <p>Kuzey duvarındaki yan kapıdan çıktılar. Tyrion atını mahmuzlayıp Karagölge Sokağı’ndan aşağı koşturdu. Nal seslerini duyan birkaç sinsi şekil, sokak aralarına kaçıştı ama kimse onlara yanaşmaya cesaret edemedi. Konsey, Tyrion’ın koyduğu sokağa çıkma yasağını uzatmıştı. Akşam çanı çaldıktan sonra dışarıda olmanın cezası ölümdü. Bu önlem Kral Toprakları’na bir ölçüde huzur getirmiş, sabahları sokak aralarında bulunan cesetlerin sayısını dörtte bire düşürmüştü ama Varys şehir halkının yasak yüzünden Tyrion’a küfrettiğini söylemişti. <em>Küfredecek nefesleri olduğu için şükretsinler.</em> Bakırcılar Sokağı’ndan geçerken karşılarına iki altın pelerinli çıktı ama adamlar kiminle uğraştıklarını anladıklarında El’in affını istediler ve uzaklaştılar. Bronn, Çamur Kapısı’na gitmek için güneye döndü.</p>

    <p>Tyrion, Chataya’nın evine doğru at sürmeye devam etti ama sabrı aniden tükenmişti. Eyerinin üstünde döndü, arkasındaki caddeye baktı. Onu takip eden kimse yoktu. Bütün pencereler karanlıktı ya da sıkı sıkı örtülmüştü. Sokak aralarında esen rüzgârın sesinden başka bir şey duyulmuyordu. <em>Cersei’nin adamlarından biri beni takip ediyorsa fare kılığına girmiş olmalı.</em> “Hepsini becereyim,” diye homurdandı. Bu kadar temkinli davranmaktan yorulmuştu. Atına bir çember çizdirip tekrar mahmuzladı. <em>Peşimde biri varsa ne kadar iyi bir binici olduğunu göreceğiz.</em> Ay ışığıyla aydınlanan caddelerden, taş yollardan, dar ve kıvrımlı sokaklardan uçar gibi geçti, aşkına kavuşmak için koşuyordu.</p>

    <p>Kapıyı çaldı, taş duvarlardan süzülen belli belirsiz müzik sesini duyuyordu. Ibbenlilerden biri onu içeri aldı. Tyrion adama atını verirken, “Kim bu?” diye sordu. Elmas şekilli uzun pencerelerin camları sarı ışıklarla parlıyordu ve şarkı söyleyen bir erkek sesi duyuluyordu.</p>

    <p>Ibbenli omuzlarını silkti. “Koca göbekli bir şarkıcı.”</p>

    <p>Tyrion ahırdan eve doğru yürürken ses yükseldi. Şarkıcıları hiçbir zaman sevememişti ve bu şarkıcıyı aynı cinsin diğerlerinden bile az seviyordu, henüz yüzünü bile görmeden... Tyrion kapıyı ittiğinde adam şarkı söylemeyi kesti. “Kral Eli’m.” Kel kafalı, fıçı göbekli adam diz çöktü. “Bu bir onur, bir onur,” diye mırıldanıyordu.”</p>

    <p>“Lordum.” Tyrion’ı gören Shae gülümsedi. Kızın yüzüne hesapsızca yerleşen bu gülümsemeyi seviyordu Tyrion. Gümüş kuşaklı mor ipek elbisesini giymişti bugün. Bu renkler kızın koyu saçlarına, pürüzsüz beyaz tenine yakışıyordu.</p>

    <p>“Tatlım,” dedi Tyrion. “Bu kim?”</p>

    <p>Şarkıcı gözlerini yerden kaldırdı. “Bana Symon Gümüşdil derler lordum. Şarkıcı, çalgıcı ve hikâyeciyim...”</p>

    <p>“Ve büyük bir aptalsın,” diye adamın cümlesini tamamladı Tyrion. “İçeri girdiğimde bana neden seslendin?”</p>

    <p>“Seslenmek mi? Ben sadece...” Gümüşdil’in dili kalaya dönüşmüş gibiydi. “Lordum, onurdur dedim...”</p>

    <p>“Daha akıllı bir adam beni tanımamış gibi yapardı. Beni kandıracağından değil ama en azından denemiş olurdu. Ben şimdi ne yapacağım seni? Benim tatlı Shae’imi tanıyorsun, nerede yaşadığını biliyorsun, onu geceleri tek başıma ziyaret ettiğimi öğrendin.”</p>

    <p>“Kimseye söylemem, yemin ederim.”</p>

    <p>“Bu konuda ziyadesiyle aynı fikirdeyiz. Sana iyi geceler.” Tyrion, Shae’i alarak üst kata çıktı.</p>

    <p>“Şarkıcım bir daha asla şarkı söylemeyecek,” diye dalga geçti Shae. “Adamı öyle korkuttun ki sesini kaçırdın.”</p>

    <p>“Biraz korkmak daha tiz notaları söyleyebilmesine yardım eder.”</p>

    <p>Shae yatak odasının kapısı kapattı. “Ona zarar vermeyeceksin değil mi?” Kokulu bir mum yaktı ve Tyrion’ın çizmelerini çıkarmak için eğildi. “Senin gelmediğin gecelerde onun şarkılarıyla eğleniyorum.”</p>

    <p>“Keşke her gece gelebilseydim,” dedi Tyrion, kız çıplak ayaklarını ovarken. “İyi söylüyor mu?”</p>

    <p>“Bazılarından iyi. Bazıları kadar iyi değil.”</p>

    <p>Tyrion kızın yakasını açtı ve yüzünü, göğüslerinin arasına gömdü. Her zaman temiz kokuyordu, bu leş kokan şehirde bile. “İstersen kalsın ama gözünün önünde olsun. Şehirde dolaşıp hikâyeler yaymasını istemiyorum.”</p>

    <p>“Yaymayacak...” diye cümlesine başladı Shae.</p>

    <p>Tyrion kızın ağzını kendi ağzıyla kapadı. Yeterince konuşmuştu. Shae’in bacaklarının arasında bulduğu zevkin basit tatlığına ihtiyacı vardı. En azından burada kabul görüyordu, isteniyordu.</p>

    <p>Sevişmeleri bittikten sonra kolunu kızın başının altından çekti, sabahlığını giyip bahçeye indi. Yarım ay, meyve ağaçlarının yapraklarını ve mermer banyo havuzundaki suyun yüzeyini gümüşe boyuyordu. Havuzun kenarına oturdu. Sağ tarafında bir yerden bir cırcır böceğinin neşeli ötüşü duyuluyordu. <em>Burada huzur var,</em> diye düşündü. <em>Ama ne kadar zaman daha?</em></p>

    <p>Hafif bir koku başını çevirmesine neden oldu. Shae kapıda duruyordu. Üstünde Tyrion’ın hediye ettiği gümüş renkli sabahlık vardı. <em>Kış kadar beyaz bir kız sevdim, saçlarında ay ışığı.</em> Kızın arkasında yalvaran kardeşlerden bir adam vardı. Leş gibi, yamalı bir cübbe giyiyordu. Çıplak ayaklarındaki çatlaklar pislik doluydu, boynuna deri bir kayışın ucunda sallanan bir küre asmıştı. Bir rahip küre yerine kristal takardı. Adamın kokusu fareleri bile öğürtebilirdi.</p>

    <p>“Lord Varys seni görmeye gelmiş,” dedi Shae.</p>

    <p>Yalvaran kardeş, hayretler içinde kıza baktı. Tyrion güldü. “Elbette. Onu ben bile tanıyamamışken sen nasıl tanıdın?”</p>

    <p>Shae omuzlarını silkti. “Varys işte. Sadece farklı giyinmiş.”</p>

    <p>“Farklı bir görüntü, farklı bir koku, farklı bir yürüyüş,” dedi Tyrion. “Adamların çoğunu kandırırdı.”</p>

    <p>“Kadınların çoğunu da kandırırdı ama fahişeleri kandıramaz. Bir fahişe adamın kendisini görmeyi öğrenir, elbiselerini değil. Yoksa ölüsü bir sokak arasında bulunur.”</p>

    <p>Varys acı çekiyormuş gibi görünüyordu ve bunun sebebi ayağındaki sahte yara kabukları değildi. Tyrion kıkırdadı. “Shae, bize biraz şarap getirebilir misin?” İçkiye ihtiyacı olabilirdi. Hadımın gece yarısı getirdiği haber her ne ise iyi olmadığı kesindi.</p>

    <p>“Buraya geliş sebebimi size söylemeye neredeyse korkuyorum lordum,” dedi Varys, Shae içeri gittiğinde. “Çok uğursuz havadislerim var.”</p>

    <p>“Sen kara tüyler giymelisin Varys. Kötü haberler taşıyan kuzgunlardan farkın yok.” Tyrion rahatsız şekilde ayağa kalktı, bir sonraki soruyu sormaktan korkuyordu. “Jaime mi?” <em>Ona zarar verdilerse onları hiçbir şey kurtaramaz.</em></p>

    <p>“Hayır lordum. Başka bir mesele. Sör Cortnay Penrose ölmüş. Fırtına Burnu kapılarını Stannis Baratheon’a açmış.”</p>

    <p>Dehşet, Tyrion’ın aklındaki diğer bütün düşünceleri alıp götürmüştü. Shae şarapla birlikte bahçeye döndüğünde bir yudum içti ve kadehi evin duvarına fırlattı. Ay ışığında simsiyah parlayan şarap taşlardan süzülürken, kız etrafa saçılan cam parçalarından korunmak için elini yüzüne kaldırdı. “Tanrılar onu <em>kahretsin!</em>” diye bağırdı Tyrion.</p>

    <p>Varys bir ağız dolusu çürük dişi açıkta bırakacak şekilde gülümsedi. “Kimi lordum? Sör Cortnay’i mi yoksa Lord Stannis’i mı?”</p>

    <p>“İkisini de.” Fırtına Burnu kuvvetliydi, bir yıl ya da daha uzun zaman dayanması gerekirdi... babasının Robb Stark’ın işini bitirmesi için yeterli bir zaman. “Bu nasıl olmuş?”</p>

    <p>Varys, Shae’e baktı. “Lordum, leydiyi böyle kanlı ve korkunç hikâyelerle korkutmamıza gerek var mı?”</p>

    <p>“Bir leydi korkar,” dedi Shae. “Ama ben korkmam.”</p>

    <p>“Korkmalısın,” dedi Tyrion kıza. “Fırtına Burnu düştüyse Stannis’in bütün dikkatini Kral Toprakları’na vermesi an meselesidir.” Şarabı duvara fırlattığı için şimdi pişmandı. “Lord Varys, bize biraz müsaade edin, sizinle birlikte kaleye döneceğim.”</p>

    <p>“Sizi ahırda bekliyorum.” Reverans yapıp uzaklaştı.</p>

    <p>Tyrion, Shae’i yanına çekti. “Burada güvende değilsin.”</p>

    <p>“Duvarlarım ve senin verdiğin muhafızlarım var.”</p>

    <p>“Paralı askerler,” dedi Tyrion. “Altınlarımı çok seviyorlar ama onlar için can verirler mi? Bu duvarlara gelince, bir adam diğerinin omzuna çıkar ve göz açıp kapayıncaya kadar içeri girer. İsyan sırasında buna benzeyen bir malikâne ateşe verildi. Malikânenin sahibi olan altın ustasını sırf dolu bir kileri var diye öldürdüler, tıpkı Yüce Rahip’i parçalara ayırdıkları gibi, Sör Aron’ın kafasını ezdikleri gibi. Lollys’e elli kez tecavüz ettiler. Kral Eli’nin leydisini yakaladıklarında ne yaparlar sence?”</p>

    <p>“Kral Eli’nin fahişesini mi demek istedin?” İri, cesur gözleriyle Tyrion’a baktı. “Ama leydin olabilirim lordum. Bana verdiğin o güzel elbiseleri giyerim, satenleri, ipekleri, bana aldığın mücevherleri takarım ve ziyafetlerde elini tutup yanında otururum. Sana erkek çocuklar doğururum, yapabileceğimi biliyorum... ve yemin ederim ki seni asla utandırmam.”</p>

    <p><em>Sana olan aşkım beni yeterince utandırıyor.</em> “Bu çok tatlı bir rüya Shae. Ama unut. Sana yalvarıyorum. Asla gerçek olamaz.”</p>

    <p>“Kraliçe yüzünden mi? Ben ondan da korkmuyorum.”</p>

    <p>“Ama ben korkuyorum.”</p>

    <p>“O halde onu öldür ve kurtul. Aranızda sevgi yok ki.”</p>

    <p>Tyrion iç geçirdi. “O benim ablam. Kendi kanından birini öldüren adam hem tanrıların hem de insanların gözünde sonsuza dek lanetlenir. Bundan öte, biz onunla ilgili ne düşünürsek düşünelim o babam ve ağabeyim için çok kıymetlidir. Kral Toprakları’ndaki her adamı zekâmla alt edebilirim ama tanrılar, eli kılıçlı Jaime’nin karşısına çıkabilecek gibi donatmadılar beni.”</p>

    <p>“Genç Kurt ve Lord Stannis’in de kılıçları var ama onlardan korkmuyorsun.”</p>

    <p><em>Ne kadar az şey biliyorsun tatlım.</em> “Onların karşısında Lannister Hanedanı’nın bütün gücüne sahibim. Ama Jaime ve babamın karşısında çarpık sırtımdan ve güdük bacaklarımdan başka bir şeyim yok”</p>

    <p>“Bana sahipsin.” Shae vücudunu Tyrion’a yapıştırıp onu öptü.</p>

    <p>Öpüşü her zaman olduğu gibi Tyrion’ı tahrik etmişti ama bu sefer kendini nazikçe geri çekti. “Şimdi değil. Tatlım, ben... pekâlâ, bunu bir planın ilk tohumu olarak düşün. Sanırım seni kale mutfağına yerleştirmenin bir yolunu bulabilirim.”</p>

    <p>Shae’in yüzü duruldu. “Mutfak mı?”</p>

    <p>“Evet. Varys’le konuşayım. Bu konuda ondan daha akıllısını bulamam.”</p>

    <p>Shae kıkırdadı. “Lordum, seni zehirlerim. Yaptığım yemekleri tadan her adam ne kadar iyi bir fahişe olduğumu söyledi.”</p>

    <p>“Kızıl Kale’nin yeterince aşçısı var. Kasapları ve fırıncıları da. Sen bulaşıkçı rolü oynamalısın.”</p>

    <p>“Bulaşıkçı kız,” dedi Shae. “Kaşındıran kahverengi yünlüler içinde. Lordum beni o kılıkta görmek mi istiyor?”</p>

    <p>“Lordun seni canlı görmek istiyor,” dedi Tyrion. “İpek ve satenlerin içinde çanakları ovman zor olur.”</p>

    <p>“Lordum benden bıktı mı yoksa?” Elini Tyrion’ın sabahlığının altına götürdü ve aletini tuttu. İki hızlı okşama sertleşmesine yetmişti. “Ama o beni hâlâ istiyor.” Güldü. “Mutfakta çalışan bir fahişeyi becermek ister miydiniz lordum? Eğer isterseniz beni una bulayıp meme uçlarımdan et sosu emebilirsiniz ve...”</p>

    <p>“Kes şunu.” Kızın tavrı, girdiği bahsi kazanmak için bütün marifetlerini konuşturan Dancy’yi hatırlatmıştı Tyrion’a. Daha fazla şeytanlık yapmasını engellemek için Shae’i kenara itti. “Yatak oyunları oynamak için uygun bir zaman değil Shae. Hayatın tehlikede olabilir.”</p>

    <p>Kız artık gülmüyordu. “Lordumu kızdırdıysam... amacım bu değildi, ben sadece... bana daha fazla muhafız versen olmaz mı?”</p>

    <p>Tyrion derin bir nefes çekti. <em>Onun ne kadar genç olduğunu unutma,</em> dedi kendine. Kızın elini tuttu. “Mücevherlerinin yerine yenileri alınabilir ve şimdikilerden iki kat güzel yeni elbiseler diktirilir. Benim için bu duvarların arasındaki en değerli şey sensin. Kızıl Kale de tam anlamıyla güvenli değil ama buradan iyi. Senin orada olmanı istiyorum.”</p>

    <p>“Mutfakta.” Sesi dümdüzdü. “Kap kacak ovarken.”</p>

    <p>“Kısa bir zaman için.”</p>

    <p>“Babam beni mutfak hizmetçisi yapmıştı,” dedi dudaklarını bükerek. “Bu yüzden kaçmıştım.”</p>

    <p>“Seni fahişesi yaptığı için kaçtığını söylemiştin,” diye hatırlattı Tyrion.</p>

    <p>“Bir de o yüzden. Ne bulaşık yıkamayı ne de aletinin içime girmesini seviyordum.” Başını kaldırdı. “Beni neden kulende tutamıyorsun? Lordların yarısının yatak ısıtan kadınları var.”</p>

    <p>“Seni kaleye götürmem kesin olarak yasaklandı.”</p>

    <p>“Aptal baban tarafından,” diyerek surat astı kız. “İstediğin kadar fahişe alabilecek yaştasın. Baban seni tüyü bitmemiş bir oğlan yerine mi koyuyor? Ne yapabilir ki? Popona mı vuracak?”</p>

    <p>Tyrion kızı tokatladı. Çok değil ama yeterince sert bir şekilde. “Kahrolası,” dedi. “<em>Kahrolası.</em> Benimle asla <em>alay</em> etme. Sen yapma.”</p>

    <p>Shae bir an konuşamadı. Sadece cırcır böceğinin şen sesi duyuluyordu. “Affedin lordum,” dedi sonunda ağır, kalın bir sesle. “Saygısızlık etmek istememiştim.”</p>

    <p><em>Ben de sana vurmak istememiştim. Tanrılar bana acıyın, Cersei’ye benzemeye mi başlıyorum?</em> “Hata ettik,” dedi. “Her ikimiz de. Shae, anlamıyorsun. On üç yaşımdayken bir çiftçinin kızıyla evlendim. Daha doğrusu bir çiftçinin kızı olduğunu sanıyordum. Aşkıyla körleşmiştim, onun da benim için aynı şeyleri hissettiğini düşünüyordum ama babam gerçeği yüzüme yapıştırdı. Benim kadınım, erkekliği tatmam için Jaime tarafından kiralanmış bir fahişeydi.” <em>Ve ben her şeyin gerçek olduğuna inanacak kadar aptaldım.</em> “Lord Tywin dersi eve taşıyıp karımı muhafızlara verdi ve karım onlara zevk verirken izlememi emretti.” <em>Ve diğerlerinin işi bittikten sonra ona son bir kez daha sahip olmamı. Son bir kez daha, aşk ve şefkatten zerre kalmamışken. ‘Böylece onun kim olduğunu asla unutmayacaksın,’ dedi. Ona karşı gelebilirdim ama aletim bana ihanet etti ve emredileni yaptım.</em> “Babam kızla işi bittikten sonra evliliğimizi iptal ettirdi. Hiç evlenmemişiz gibi olduğunu söyledi rahip.” Shae’in elini sıktı. “Lütfen, El Kulesi hakkında daha fazla konuşmayalım. Çok kısa bir zaman için mutfaklarda kalacaksın. Stannis’le işimiz bittiğinde yeni bir malikânen ve ellerin kadar yumuşak ipeklilerin olacak.”</p>

    <p>Shae’in gözleri büyüdü ama Tyrion o bakışların altında saklananları okuyamıyordu. “Bütün gün ocak temizleyip tabak ovalarsam ellerim yumuşak olmaz. Sabun ve sıcak suyun içinde iyice çatlayıp sertleştiklerinde ellerimin size dokunmasını isteyecek misiniz?”</p>

    <p>“Her zamankinden fazla,” dedi Tyrion. “Onlara baktığımda ne kadar cesur olduğunu hatırlayacağım.”</p>

    <p>Kızın kendisine inanıp inanmadığını anlayamıyordu. Shae gözlerini yere indirdi. “Siz nasıl emrederseniz lordum.”</p>

    <p>Kızın bu gece gösterebileceği anlayış bu kadardı, Tyrion bunu açıkça görüyordu. Sızıyı biraz olsun azaltabilmek için az önce tokatladığı yanağı öptü. “Seni alması için birini göndereceğim.”</p>

    <p>Varys söylediği gibi ahırda bekliyordu. Atı sakat ve yarı ölü gibi görünüyordu. Tyrion eyerine oturdu, paralı askerlerden biri kapıları açtı. Konuşmadan at sürmeye başladılar. <em>Ona neden Tysha’yı anlattım? Tanrılar bana yardım edin,</em> diye düşündü, korkmuştu. Hiç konuşulmaması gereken sırlar vardı ve mezara götürülmesi gereken utançlar. Kızdan ne istiyordu, bağışlanma mı? Shae’in bakışları ne anlama geliyordu? Nefret duyduğu şey mutfakta bulaşık yıkama fikri miydi yoksa Tyrion’ın itirafı mı? <em>Ona bütün bunları anlattıktan sonra beni hâlâ seveceğini nasıl düşünebilirim?</em> dedi bir yanı ve diğer yanı, <em>seni aptal cüce, fahişeler sadece altınları ve mücevherleri sever,</em> diye alay etti.</p>

    <p>Yaralı kolu atın attığı her adımda zonkluyordu. Ara sıra kolundaki kemiklerin birbirine sürtündüğünü duyar gibi oluyordu. Belki bir üstada görünüp ağrısı için bir ilaç almalıydı... ama Pycelle’in gerçek yüzünü gördüğü günden beri üstatlara güvenmiyordu. Üstatların kimlerle işbirliği yaptığını, hazırladıkları karışımlara neler kattıklarını yalnızca tanrılar bilebilirdi. “Varys,” dedi, “Shae’i kaleye yerleştirmek zorundayım, Cersei’nin haberi olmamalı.” Kısaca mutfak planından bahsetti.</p>

    <p>Varys kıkırdadı. “Lordumun emirlerini yerine getiririm elbette... ama sizi uyarmalıyım, mutfaklar gözler ve kulaklarla doludur. Kimse ondan şüphelenmese bile kız binlerce soruya maruz kalır. Nerede doğdun? Annen baban kim? Kral Toprakları’na nasıl geldin? Gerçeği anlatamayacağı için yalan üstüne yalan söylemek zorunda kalır.” Tyrion’a baktı. “Onun kadar genç ve güzel bir mutfak hizmetçisi merak kadar şehvet de uyandırır. Sıkıştırılır, sarkıntılık edilir, ellenir. Bulaşıkçı çocuklar geceleri yatağına girmeye çalışır. Yalnız bir aşçı onunla evlenmenin bir yolunu arar. Pastacılar unlu elleriyle göğüslerini avuçlar.”</p>

    <p>“Ellenmesini bıçaklanmasına yeğlerim,” dedi Tyrion.</p>

    <p>Varys kısa bir süre sessiz kaldıktan sonra, “Bir başka yol daha olabilir,” dedi. “Leydi Tanda’nın kızının hizmetçisi kadının mücevherlerini araklıyor, bunu leydiye söylersem kızı kovar ve yeni bir hizmetçiye ihtiyaçları olur.”</p>

    <p>“Anlıyorum.” Bu fikrin bazı imkânları vardı, Tyrion hemen gördü. Bir leydinin hizmetçisi mutfak çalışanlarından daha iyi giyinir, hatta birkaç parça mücevher bile takabilirdi. Bu Shae’i mutlu ederdi. Üstelik Cersei, Leydi Tanda’nın histerik ve can sıkıcı, kızı Lollys’in de yarım akıllı olduğunu düşünüyordu, yani anne kıza dostluk ziyaretleri yaptığı söylenemezdi.</p>

    <p>“Lollys ürkek ve saf bir kız, kendisine anlatılan hikâyeye hemen inanır,” dedi Varys. “Tecavüzcüler bekâretini aldığından beri odasından çıkmaya korkuyor, yani Shae gözlerden uzakta... ama teselli edilmeye ihtiyaç duyduğunuzda ulaşabileceğiniz kadar da yakınınızda olur.”</p>

    <p>“El Kulesi sürekli gözleniyor, bunu benim kadar sen de biliyorsun. Lollys’in hizmetçisi beni ziyaret etmeye başlarsa Cersei şüphelenir.”</p>

    <p>“Çocuğu kimse görmeden odanıza sokabilirim. Gizli kapıları olan tek ev Chataya’nın evi değil.”</p>

    <p>“Gizli bir giriş mi? <em>Benim</em> daireme?” Tyrion şaşkın değil rahatsızdı. Zalim Maegor’ın kale yapımında çalışan herkesi öldürmesinin sebebi bu çeşit sırların ortaya çıkmasını engellemekten başka ne olabilirdi? “Var elbette. Kapıyı nerede bulacağım? Çalışma odamda mı? Yatak odasında mı?”</p>

    <p>“Dostum, beni küçük sırlarımın <em>hepsini</em> açıklamaya zorlamayacaksınız, değil mi?”</p>

    <p>“Bundan böyle, onların <em>bizim</em> küçük sırlarımız olduğunu düşün Varys.” Tyrion leş kokulu giysilerin içindeki hadımı süzdü. “<em>Benim</em> tarafımda yer aldığını varsayıyorum...”</p>

    <p>“Bundan şüphe edebilir misiniz?”</p>

    <p>“Ah, hayır. Sana tamamen güveniyorum.” Kapalı pencerelerde acı bir kahkaha yankılandı. “Sana kendi kanımdan biriymişsin gibi güveniyorum doğrusu. Şimdi, bana Cortnay Penrose’un nasıl öldüğünü anlat.”</p>

    <p>“Kendini bir kuleden aşağı attığı söyleniyor.”</p>

    <p>“<em>Kendini</em> aşağı mı atmış? Hayır, buna inanmam!”</p>

    <p>“Muhafızlar adamın odasına kimsenin girdiğini görmemiş, olaydan sonra da içeride kimseyi bulamamışlar.”</p>

    <p>“O halde katil odaya önceden girip yatağın altında saklanmıştır,” dedi Tyrion, “ya da bir iple çatıdan inmiştir. Belki de muhafızlar yalan söylüyordur. Bu işi muhafızların yapmadığını nereden bilebiliriz?”</p>

    <p>“Hiç şüphesiz haklısınız lordum.”</p>

    <p>Kibirli ses tonu tersini söylüyordu. “Ama sen böyle düşünmüyorsun? Peki sence nasıl öldürüldü?”</p>

    <p>Varys uzunca bir an bir şey söylemedi. Duyulan tek ses taşlık yola çarpan nalların sesiydi. Hadım sonunda boğazını temizleyip, “Lordum, eski güçlere inanır mısınız?” diye sordu.</p>

    <p>“Sihir mi demek istiyorsun?” dedi Tyrion sabırsızca. “Kanbüyüleri, lanetler, şekildeğiştirenler, bu çeşit şeyler mi?” Güldü. “Sör Cortnay’in büyüyle öldürüldüğünü söylemeye mi çalışıyorsun?”</p>

    <p>“Sör Cortnay öldüğü gecenin sabahı Lord Stannis’i teke tek dövüşe davet etmiş. Sorarım size, bu umutsuz bir insanın yapacağı şey mi? Ayrıca Lord Renly’nin korkunç ve gizemli cinayeti de var. Renly, ordusu Stannis’i araziden silmek için konumlanırken öldürüldü.” Hadım bir an duraksadı. “Lordum, bana bir keresinde nasıl kesildiğimi sormuştunuz.”</p>

    <p>“Hatırlıyorum,” dedi Tyrion. “Anlatmak istememiştin.”</p>

    <p>“İstemiyorum ama...” Hadımın bu seferki sessizliği daha uzun sürdü ve tekrar konuştuğunda sesi farklı çıkıyordu. “Gezgin bir kumpanyada çıraklık yapan öksüz bir çocuktum ben. Ustamızın küçük, şişman bir gökesi vardı. Dar Deniz’in kıyılarında dolaşıp bütün Özgür Şehirler’de gösteriler yapardık, bazen Eski Şehir’e ve Kral Toprakları’na da giderdik.</p>

    <p>Myr’de olduğumuz bir gün bir adam gösteriyi izlemeye geldi. Gösteriden sonra, beni satın almak için ustamın reddedilemeyecek kadar cazip bulduğu bir teklifte bulundu. Dehşete kapılmıştım. Adamın beni kullanmaya niyetli olduğunu düşünmüştüm. Bazı adamların küçük çocukları nasıl kullandığını duymuştum. Ama gerçekte, adamın ihtiyaç duyduğu tek yanım erkekliğimdi. Beni hareket edemeyecek ve konuşamayacak kadar güçsüz bırakan fakat duyularımı köreltmeyen bir şurup içirdi bana. Uzun, kancalı bir bıçakla, şarkılar söyleyerek doğradı beni, kökten. Erkekliğimi bir maltızda yakmasını izledim. Alevler maviye döndü. Adamın çağrısını yanıtlayan bir ses duydum ama konuştukları dili anlamıyordum.</p>

    <p>Adamın benimle işi bittiğinde kumpanya gemisi çoktan yelken açmıştı. Adam benden istediğini almıştı, işine yarayacak bir şeyim kalmamıştı, beni sokağa attı. Ona şimdi ne yapacağımı sorduğumda büyük ihtimalle öleceğimi söyledi. Onun inadına yaşamaya karar verdim. Dilendim, çaldım ve vücudumun bana kalan kısımlarını sattım. Kısa zaman içinde Myr’deki her hırsız kadar iyi bir hırsız oldum ve biraz daha büyüdüğümde bazı adamların mektuplarında yazan şeylerin keselerindeki altınlardan daha kıymetli olduğunu öğrendim.</p>

    <p>O gece hâlâ rüyalarıma girer lordum. Büyücü değil, bıçağı değil, ateşin içinde buruşup büzüşerek yanan erkekliğim bile değil. O ses rüyalarıma giriyor. Alevlerden çıkan ses. Bir tanrı mıydı, bir şeytan mı, yoksa bir ateş büyücüsünün hilesi mi? Ben bütün hileleri bilirim ama bunu bilmiyorum. Size kesin olarak söyleyebileceğim tek şey; adam seslendi, alevler cevap verdi ve ben o günden sonra bütün büyülerden ve büyücülerden nefret ettim. Eğer Lord Stannis onlardan biriyse ölüsünü görmek isterim.”</p>

    <p>Varys anlatmayı bitirdikten sonra bir süre sessizce yol aldılar. “Yürek parçalayan bir hikâye. Üzgünüm,” dedi Tyrion sonunda.</p>

    <p>Hadım içini çekti. “Üzgünsünüz ama bana inanmıyorsunuz. Hayır lordum, üzüntünüzü ifade etmenize gerek yok. Bana ilaç verilmişti, acı çekiyordum, çok uzun zaman önceydi ve denizin karşı kıyısındaydım. O sesi hayal ettiğime şüphe yok. Bunu kendime binlerce kez söyledim.”</p>

    <p>“Ben çelik kılıçlara, altın sikkelere ve insan zekâsına inanırım,” dedi Tyrion. “Ve bir zamanlar ejderhaların yaşadığına. Sonuçta onların kafataslarını gördüm.”</p>

    <p>“Umalım da gördüğünüz en korkunç şey onlar olsun lordum.”</p>

    <p>“Bu konuda anlaştık.” Tyrion gülümsedi. “Sör Cortnay’in ölümüne gelince, Stannis’in Özgür Şehirler’den paralı askerler topladığını biliyoruz. Belki becerikli bir suikastçı da almıştır.”</p>

    <p>“<em>Çok</em> becerikli bir suikastçı.”</p>

    <p>“Öyleleri var. Bir gün tatlı ablamın peşine Yüzsüz Adamlar’ı salacak kadar zengin olacağımı hayal ederdim eskiden.”</p>

    <p>“Sör Cortnay’in nasıl öldüğü bir yana, öldü,” dedi Varys. “Kale düştü. Stannis hareket etmekte özgür artık.”</p>

    <p>“Dorne askerlerini Hudutlar’a inmeye ikna etme şansımız var mı?”</p>

    <p>“Yok.”</p>

    <p>“Yazık. Neyse, en azından Hudut lordları bu tehdit sayesinde kalelerinden uzaklaşmazlar. Babamdan ne haberler var?”</p>

    <p>“Lord Tywin, Kızıl Çatal’ı geçmeyi başardıysa bile bana bir haber gelmedi. Eğer acele etmezse düşmanlarının arasında sıkışabilir. Oakheartlar’ın yaprağı ve Rowanlar’ın ağacı Mander’da görüldü.”</p>

    <p>“Serçeparmak’tan ses yok mu?”</p>

    <p>“Belki Acı Köprü’ye hiç varamadı. Belki orada öldü. Lord Tarly, Renly’nin birliklerini yakalayıp çoğunu kılıçtan geçirmiş, başta Florentler’i. Lord Caswell kendini kalesine kapatmış.” Tyrion başını geriye atıp gülmeye başladı.</p>

    <p>Varys şaşkın halde dizginlerini çekti. “Lordum?”</p>

    <p>“İroniyi göremiyor musun Varys?” dedi Tyrion. Eliyle kapalı pencereleri ve uyuyan şehri gösterdi. “Fırtına Burnu düştü. Stannis ateşle, çelikle ve tanrılar bilir hangi karanlık güçlerle birlikte Kral Toprakları’na geliyor ve bu şehrin iyi insanları kendilerini koruyacak Jaime’ye sahip değiller artık, Robert yok, Renly yok, Rhaegar yok, pek kıymetli Çiçek Şövalyesi yok. Yalnızca ben varım, nefret ettikleri adam.” Tekrar güldü. “Cüce, iblis danışman, çarpık küçük maymun şeytan. Kaosla aralarında duran tek şey benim.”</p>
  </div>
</body>
</html>
