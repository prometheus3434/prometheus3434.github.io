<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Dansçı’nın sırtına, üzerine Stark Hanedanı’nın gri ulu kurdu işlenmiş kar beyazı bir örtü serilmişti. Bran beyaz bir takım ve gri tozluklar giyiyordu. Takımının kolları ve yakası kürklüydü. Tam kalbinin üstüne kurt kafası şeklindeki gümüş broşunu takmıştı. Yaz’ı göğsündeki gümüş kurda tercih ederdi ama Sör Rodrik bu konuda pek ılımlı davranmamıştı.</p>

    <p>Alçak taş merdivenler Dansçı’nın bir an duraklamasına sebep olduysa da Bran zorladığında hayvan zorluk çekmeden yürümeyi başardı. Geniş meşe-demir kapıların ardındaki Büyük Salon’da ahşap masalardan oluşan sekiz uzun sıra vardı. Ortada bir koridor bırakacak şekilde salonun her iki yanında dört sıra dizilmişti. Masalar omuzları birbirine değerek oturmak zorunda kalan adamlarla doluydu. Bran yanlarından geçerken ayağa kalkıp, “Stark!” diye bağırıyorlardı. “Kışyarı! <em>Kışyarı!</em>”</p>

    <p>Bran, bu insanların <em>onun</em> için tezahürat yapmadığını bilecek kadar büyümüştü. Onlar hasat için bağırıyordu, Robb’un zaferleri için, lord babası için, büyükbabası için ve kökleri sekiz bin yıl öncesine uzanan bütün Starklar için. Yine de gururlanıyordu. Koridorda ağır ağır ilerlerken kırık olduğunu bile unutmuştu. Sonunda oturacağı masanın yerleştirildiği yüksek platformun önüne geldi. Bütün gözler üstündeydi. Osha ve Hodor eyerin kemerlerini çözüp Bran’ı, Dansçı’nın sırtından indirdiler ve bir zamanlar babasının oturduğu yüksek koltuğa taşıdılar.</p>

    <p>Sör Rodrik, Bran’ın solunda oturuyordu. Yanında kızı Beth vardı. Rickon sağındaydı. Kızıl dağınık saçları o kadar çok uzamıştı ki gömleğinin yakasına dökülüyordu. Anneleri gittiğinden beri saçını kimsenin kesmesine izin vermiyordu. Saçlarına dokunmaya cesaret eden son kızı kötü şekilde ısırmıştı. “Ben de ata binmek istiyorum,” dedi Dansçı salondan çıkarılırken. “Hem senden daha iyi ata biniyorum.”</p>

    <p>“Hayır binmiyorsun, şimdi sessiz ol,” dedi Bran kardeşine. Sör Rodrik salondakilerden sessizlik istedi ve Bran sesini yükseltti. Kuzey Kralı ağabeyi adına herkese iyi dileklerini sundu. Ağabeyinin zafer kazanması ve cömert bir hasat için eski ve yeni tanrılara dua etmelerini istedi. “Yüz hasat daha olsun,” diyerek bitirdi konuşmasını, babasının gümüş şarap kadehini kaldırarak.</p>

    <p><em>“Yüz hasat daha olsun!”</em> Bakır maşrapalar, kil kupalar ve demir kelepçeli içki boynuzları havaya kalktı ve çarpıştı. Bran’ın şarabı balla tatlandırılmıştı, karanfil ve tarçın kokuyordu ama yine de alışık olduğundan sertti. Şarabı yutmaya çalışırken sıcak parmakların boğazından göğsüne doğru kıvrılarak indiğini hissediyordu. Kadehi masaya bıraktığında başı dönüyordu.</p>

    <p>“İyi iş çıkardın Bran,” dedi Sör Rodrik. “Lord Eddard seninle gurur duyardı.” Masanın ucundaki Üstat Luwin, Sör Rodrik’in söylediklerini başıyla onayladı. Hizmetçi kızlar yemek servisine başlamıştı.</p>

    <p>Bran daha önce böyle bir ziyafet görmemişti; yemek üstüne yemek getiriliyordu. Önüne koyulan tabaklardan birkaç lokmadan fazla alamıyordu. Menüde pırasayla pişirilmiş yaban öküzü budu; havuç, jambon ve mantarla doldurulmuş geyik eti tartları; bal ve karanfille tatlandırılmış kuzu pirzolası; baharatlı ördek; biberli yaban domuzu; kaz, horoz ve kumru şiş; arpalı sığır eti yahnisi ve soğuk meyve çorbası vardı. Lord Wyman, Beyaz Liman’dan yirmi kasa beyaz balık, salyangoz, yengeç, midye, ıstakoz, somon, morina ve bofa balığı getirmişti. Masalar kara ekmek, ballı kek ve yulaflı kurabiyelerle doluydu. Bezelyeler, fasulyeler, kırmızı soğanlar, kabaklar büyük çanaklardan taşıyordu. Böğürtlenli turtalar ve kızartılmış elmalar sert şarapla tatlandırılmıştı. Her masaya beyaz peynir tekerlekleri konmuştu, tuzun üstüne ve altına. Baharatlı sıcak şarap ve soğutulmuş sonbahar birasıyla dolu sürahiler masaların hem üstünden hem altından elden ele dolaşıyordu.</p>

    <p>Lord Wyman’ın müzisyenleri güzel ve cesurca çalıyordu ama arp, flüt ve boru seslerinin; insanların konuşmaları, kahkahalar, kadeh ve tabak şıngırtıları, masaların altında artıklar için kavga eden tazıların hırlamaları arasında boğulması uzun sürmedi. Şarkıcı güzel şarkılar söylüyordu: “Demir Mızraklar”, “Gemi Yangını” ve “Domuzla Bakire” ama şarkıları sadece Hodor dinliyordu. Flütçünün yanında bir ayağının üstünden diğerine zıplayıp duruyordu.</p>

    <p>Sesler biteviye bir gürleme, sarhoş edici ağır bir ses buharı halini almıştı. Sör Rodrik, Beth’in kıvırcık kafasının üstünden Üstat Luwin’le konuşuyordu. Rickon, Walderlar’a neşeli çığlıklarla sesleniyordu. Bran, Freyler’in yüksek masada oturmasını istememişti fakat Üstat Luwin çok yakında onlarla akraba olacağını söyleyerek uyarmıştı. Robb çocukların halalarından biriyle evlenecekti ve Arya da amcalarından biriyle. “Asla,” demişti Bran. “Arya evlenmez.” Üstat Luwin’i ikna etmek mümkün olmamıştı ve Walderlar, Rickon’ın yanındaki yerlerini almıştı.</p>

    <p>Hizmetçiler yemek tepsilerini ilk olarak Bran’a getiriyordu, Bran isterse lord porsiyonunu alıyordu. Sıra ördeğe geldiğinde bir lokma daha yutamayacak haldeydi. Daha sonra önüne gelen yemekleri başıyla onayladı ve bir parça bile almadan yolladı. Gelen yemek diğerlerinden daha lezzetli ve güzel görünüyorsa, tepsiyi önce yüksek masadaki lordlara gönderiyordu. Üstat Luwin bunun dostluk ve saygı bildiren bir jest olduğunu söylemişti. Böyle yapılması gerekiyordu. Somon tepsisini zavallı Leydi Hornwood’a gönderdi, yaban domuzunu gürültücü Umberlar’a, böğürtlenli ördeği Cley Cerwyn’e ve dev gibi bir ıstakozu seyis başı Joseth’e. Joseth lord ya da misafir değildi ama Dansçı’yı eğitmiş ve Bran’ın tekrar ata binmesini mümkün kılmıştı. Yaşlı Dadı ve Hodor’a da tatlılar yollamıştı, sadece onları sevdiği için. Sör Rodrik, Walderlar’a da bir şeyler göndermesi gerektiğini hatırlatınca, Küçük Walder için haşlanmış şeker pancarı, Büyük Walder için yağlı turp tercih etmişti.</p>

    <p>Kışyarı’nın adamları aşağıdaki sıralarda kasaba halkı, yakın köylerden dostları ve misafir lordların refakatçileriyle birlikte oturuyordu. Bran sıralardaki yüzlerden bazılarını daha önce görmemişti. Bazılarını kendi yüzü kadar iyi tanıyordu ama bütün suratlar aynı derecede yabancı görünüyordu ona şimdi. İnsanları uzaktan izliyor gibiydi. Hâlâ odasındaki pencerenin kenarındaydı sanki, avluyu seyrediyor, her şeyi görüyordu ama hiçbir şeyin parçası değildi.</p>

    <p>Osha masaların arasında dolaşıp boşalan bira kupalarını dolduruyordu. Leobald Tallhart’ın adamlarından biri elini Osha’nın eteğinin altına sokunca kadın elindeki sürahiyi adamın kafasında kırdı. Bir kahkaha fırtınası koptu. Mikken da başka bir kadının göğsünü ellemişti ama kız bundan şikâyetçi olmamıştı. Bran, kızıl tazısına kemik yediren Farlen’in, buruşuk elleriyle böğürtlen turtasının kıtır hamurlarını ufalayan Yaşlı Dadı’ya bakıp gülümsediğini gördü. Yüksek masada oturan Lord Wyman, üstünden duman tüten bofa balığı tepsisine bir düşmanına saldırıyormuş gibi saldırdı. Adam o kadar şişmandı ki Sör Rodrik lordun sığabileceği özel bir sandalye yapılmasını emretmişti. Wyman gürültücü ve sürekli kahkaha atan bir adamdı. Bran ondan hoşlanıyordu. Wyman’ın yanında zavallı Leydi Hornwood oturuyordu. Yüzü taş bir maske gibiydi, önüne getirilen yemekleri isteksizce didikleyip duruyordu. Yüksek masanın diğer ucunda oturan Hothen ve Mors, kadehlerini sertçe birbirine vurup bir çeşit içki içme oyunu oynuyordu.</p>

    <p><em>Burası çok sıcak, çok gürültülü ve herkes sarhoş.</em> Yünlü takımının altındaki derisi kaşınıyordu. Bu salonun bulunmak istediği son yer bile olmadığını düşündü birdenbire. <em>Tanrı korusu şimdi serin. Sıcak havuzlardan buharlar yükseliyor ve büvet ağacının kırmızı yaprakları hışırdıyor. Oradaki kokular buradakilerden daha zengin ve ay iyice yükseldiğinde kardeşim şarkı söylemeye başlayacak.</em></p>

    <p>“Bran,” dedi Sör Rodrik. “Yemiyorsun.”</p>

    <p>Uyanıkken gördüğü rüya öyle canlıydı ki bir an için nerede olduğunu hatırlayamadı Bran. “Daha sonra yerim. Midem patlayacak kadar dolu.”</p>

    <p>Yaşlı şövalyenin sakalı şarap yüzünden pembeleşmişti. “Başarılıydın Bran. Kalabalığa gayet güzel hitap ettin. Bir gün çok iyi bir lord olacaksın.”</p>

    <p><em>Ben şövalye olmak istiyorum.</em> Bran, babasının kadehine uzanıp bir yudum daha ballı şarap içti, tutunacak bir şey bulduğuna seviniyordu. Kadehin üstünde gerçeğe benzeyen bir kurt kabartması vardı. Gümüş bir burnun avucuna battığını hissetti ve babasını bu kadehten şarap içerken gördüğü son günü hatırlamaya çalıştı.</p>

    <p>Kral Robert için düzenlenen ziyafet gecesiydi. Kral, maiyetiyle Kışyarı’nı ziyarete gelmişti. Mevsim hâlâ yazdı. Anne ve babası yüksek masayı kral ve kraliçeyle paylaşmıştı. Erkek kardeşleri de kraliçenin yanındaydı. Baştan ayağa siyahlar giyen Ben Amca da ziyafetteydi. Bran ve kardeşleri; kralın çocukları Joffrey, Tommen ve Myrcella’yla birlikte oturmuştu. Prenses Myrcella bütün geceyi hayranlık dolu bakışlarla Robb’u seyrederek geçirmişti. Arya kimsenin bakmadığı zamanlarda komik suratlar yapıp durmuştu. Sansa müzisyenlerin söylediği kahramanlık şarkılarını dinlemişti ve Rickon hiç durmadan Jon’un neden onların yanında oturmadığını sormuştu. “Çünkü o bir piç,” diye fısıldamak zorunda kalmıştı Bran.</p>

    <p><em>Ve şimdi herkes gitti.</em> Zalim bir tanrı devasa elini uzatıp hepsini teker teker almıştı sanki. Kızları esarete, Jon’u Sur’a, annesini ve Robb’u savaşa. Kral Robert’ı ve babasını mezara götürmüştü. Belki Ben amcasını da.</p>

    <p>Aşağıdaki sıralarda bile yeni adamlar oturuyordu. Jory ölmüştü ve Şişman Tom ve Porther, Alyn, Desmond, seyis başı Hullen, oğlu Harwin... babasıyla birlikte güneye giden herkes. Rahibe Mordane ve Vayon Poole bile ölmüştü. Geri kalanlar Robb’un yanında savaşa gitmişti. Her an onların ölüm haberi de gelebilirdi. Samankafa, Tıfıl Tym, Şakacı, hepsi iyi adamlardı ama Bran eski dostlarını özlüyordu.</p>

    <p>Aşağıdaki sıralara ve yüksek masaya baktı. Gelecek yıl bu insanlardan hangilerini özleyeceğini merak ediyordu. Ağlayabilirdi, kendini tuttu. Kışyarı’ndaki tek erkek Stark oydu şimdi. Babasının oğlu, ağabeyinin veliahtıydı ve yetişkin bir erkek sayılırdı.</p>

    <p>Salonun kapıları açıldı, içeri giren soğuk rüzgâr yüzünden meşaleler bir an için daha parlak yandı. Biragöbek, yeni gelen iki misafiri ziyafet salonuna soktu. “Reed Hanedanı’ndan Leydi Meera ve Bozsu Gözcüsü’nden erkek kardeşi Jojen,” diye bağırdı salonun kapısındaki nöbetçi.</p>

    <p>İnsanlar başlarını tabaklarından ve kadehlerinden kaldırıp yeni gelenlere baktı. Bran, Küçük Walder’ın Büyük Walder’a, “Kurbağayiyenler,” diye homurdandığını duydu. Sör Rodrik ayağa kalktı. “Hoş geldiniz dostlar, lütfen bizimle hasadımızı paylaşın.” Hizmetçiler yüksekteki masayı genişletmek için koştu.</p>

    <p>“Kim <em>bunlar?</em>” diye sordu Rickon.</p>

    <p>“Çamuradamlar,” diye cevap verdi Küçük Walder, aşağılar gibi. “Hem korkak hem de hırsızlar. Dişleri de kurbağa yemekten yeşile dönmüş.”</p>

    <p>Üstat Luwin, Bran’ın yanına yaklaşıp yeni gelenlerle ilgili bilgi verdi. “Bu konukları sıcakkanlı bir şekilde karşılamalısın. Onları burada göreceğimi düşünmemiştim ama... kim olduklarını biliyor musun?”</p>

    <p>Bran başıyla onayladı. “Adalılar. Boğaz’dan.”</p>

    <p>“Howland Reed babanın iyi arkadaşıydı,” dedi Sör Rodrik. “Bu ikisi Reed’in çocukları gibi görünüyor.”</p>

    <p>Yeni konuklar koridoru geçerken Bran birinin gerçekten kız olduğunu fark etti ama sadece kıyafetine baksaydı bunu anlaması mümkün olmazdı. Kız, kuzu derisinden yapılmış uzun bir pantolon ve bronz pullarla kaplı kolsuz yelek giymişti. Robb’un yaşlarında olmalıydı. Bir delikanlı kadar inceydi. Kahverengi saçlarını başının arkasında sıkıca bağlamıştı. Belindeki kemerin bir yanından bir ağ sarkıyordu. Diğer tarafına uzun bronz bir kama asılmıştı. Kolunun altında pas lekeleriyle kaplı bir miğfer taşıyordu. Sırtında bir kurbağa mızrağı ve deri bir kalkan vardı.</p>

    <p>Erkek kardeş, kızdan çok daha küçüktü ve silah taşımıyordu. Üzerindeki her şey yeşildi, çizmeleri dahil. Bran, çocuğun gözlerinin bile yosun rengi olduğunu fark etti. Walder’ın söylediğinin aksine, dişleri herkesinki kadar beyazdı. Her iki Reed de sağlam yapılıydı, kılıç gibi incelerdi ve boyları Bran’dan biraz daha uzundu. Yüksek masanın önüne geldiklerinde diz çöktüler.</p>

    <p>“Stark lordlarım,” dedi kız. “Halkımın, Kuzey Kralı’na ilk bağlılık yeminini vermesinin üstünden yüzlerce, binlerce yıl geçti. Bütün halkımız adına aynı yemini tekrar etmek için lord babamız tarafından gönderildik.”</p>

    <p><em>Kız bana bakıyor,</em> dedi Bran içinden. Bir cevap vermek zorundaydı. “Ağabeyim Robb güneyde savaşıyor,” dedi sonunda. “Ama arzu ederseniz yemininizi benim önümde edebilirsiniz.”</p>

    <p>“Bozsu’nun bağlılığı Kışyarı’nadır,” dedi iki kardeş aynı anda. “Kalbimiz, ocağımız, hasadımız size aittir. Kılıçlarımız, mızraklarımız, oklarımız sizin emrinizdedir. Zayıf olanımıza merhamet gösterin, yardıma muhtaç olanımıza yardım edin, hepimiz için adalet sağlayın. Sizi asla yarı yolda bırakmayacağız.”</p>

    <p>“Su ve toprak adına yemin ederim,” dedi yeşilli oğlan.</p>

    <p>“Demir ve bronz adına yemin ederim,” dedi ablası.</p>

    <p>“Buz ve ateş adına yemin ederiz,” diyerek birlikte bitirdiler.</p>

    <p>Bran konuşmak için doğru kelimeleri bulmaya çalışıyordu. O da bir yemin etmeli miydi? Kardeşlerin ettiği yemin Bran’a öğretilen gibi değildi. “Kışlarınız kısa, yazlarınız bereketli olsun,” dedi. Bu her zaman için hoş bir cümleydi. “Ayağa kalkın. Ben Brandon Stark’ım.”</p>

    <p>Meera ayağa kalktı, kardeşinin kalkmasına da yardım etti. Yeşilli delikanlı gözlerini bir an olsun Bran’dan ayırmamıştı. “Size hediye olarak balık, kurbağa ve av kuşları getirdik,” dedi.</p>

    <p>“Teşekkür ederim.” Nezaket göstermek için kurbağa yemek zorunda olup olmadığını merak ediyordu. “Lütfen soframıza oturup etimizi ve şarabımızı paylaşın.” Adalılar hakkında kendisine öğretilenleri hatırlamaya çalışıyordu. Boğaz’ın bataklıklarında yaşar ve ıslak topraklarından çok ender ayrılırlardı. Fakir insanlardı. Yaşamlarını balıkçılık ve kurbağa avcılığı yaparak sürdürürlerdi. Bataklıkların derinliklerine gizlenmiş yüzen adalardaki kamış evlerde yaşarlardı. Ucu zehirli mızraklarla savaşan, düşmanla karşılaştıklarında dövüşmek yerine saklanmayı tercih eden korkak insanlar oldukları söylenirdi. Bu söylenenlere rağmen Kral Robert’ın tacını kazandığı savaşta Lord Eddard’ın en sağlam destekçisi ve savaş arkadaşı Howland Reed’di. Bütün bunlar Bran doğmadan önce olmuştu.</p>

    <p>Jojen sandalyesine otururken meraklı gözlerle salona baktı. “Ulu kurtlar nerede?”</p>

    <p>“Tanrı korusundalar,” dedi Rickon. “Tüylüköpek yaramazlık yaptı.”</p>

    <p>“Kardeşim onları görmek istiyor,” dedi Meera.</p>

    <p>Küçük Walder yüksek sesle konuştu, “Kurtlar onu görmese iyi olur, yoksa kocaman bir ısırık alırlar.”</p>

    <p>“Ben yanlarında olursam kimseyi ısırmazlar,” dedi Bran. Kurtları görmek istemeleri onu sevindirmişti. “Yaz, ben olmasam da kimseyi ısırmaz ve Tüylüköpek’i uzak tutar.” Çamuradamlar onu meraklandırıyordu. Daha önce bu insanlardan biriyle karşılaşmamıştı. Babası sağken Bozsu Lordu’na mektuplar yazardı fakat adalılardan hiçbiri Kışyarı’nı ziyaret etmemişti. Kardeşlerle biraz daha sohbet etmeyi isterdi ama Büyük Salon fazla gürültülüydü.</p>

    <p>“Gerçekten kurbağa yiyorlar mı?” diye sordu Sör Rodrik’e.</p>

    <p>“Evet,” diye cevap verdi Sör Rodrik. “Kurbağa, balık, kertenkele ve her tür kuş.”</p>

    <p><em>Belki de koyunları ve büyükbaş hayvanları yoktur,</em> diye düşündü Bran. Hizmetçilere, yeni konuklarına kuzu pirzolası ve öküz budu getirmelerini, tabaklarını arpalı sığır eti yahnisiyle doldurmalarını emretti. Adalılar bu yemekleri oldukça sevmiş gibi görünüyordu. Bran kızı izliyordu. Kız döndü ve bakışları yakalayıp gülümsedi. Yüzü kıpkırmızı kesilen Bran başını hemen diğer tarafa çevirdi.</p>

    <p>Aradan epey zaman geçtikten, bütün tatlılar yendikten ve sürahilerce şarap tüketildikten sonra masalar toplandı, duvarların dibine itildi ve dans etmek için yer açıldı. Müziğin sesi yükseldi, davulcular müzisyenlere katıldı ve Hothen Umber gümüş kaplı bir savaş borusuyla öne çıktı. Şarkıcı, “Biten Gece” isimli şarkının Gece Nöbetçileri’yle Ötekiler’in mücadelesini anlatan bölümünü söylemeye başladığında Umber boruyu öttürdü. Kışyarı’nın bütün köpekleri havlamaya başladı.</p>

    <p>İki Glower haykıran sesleriyle şarkıya eşlik ediyordu. Ayağa kalkıp dans etmeye başlayan ilk kişi Mors Umber oldu. Şarap servisi yapan hizmetçi kızı kolundan yakaladı, kızın elindeki şarap sürahisini yere fırlatıp paramparça etti. Samanla, ekmek kırıntılarıyla, kemiklerle dolu zeminin üstünde kızı çevirip havaya kaldırdı. Kahkahalar atan kızın etekleri havalanınca yüzü kızardı, daha çok gülmeye başladı.</p>

    <p>Diğerlerinin de Umber’a katılması uzun sürmedi. Hodor kendi kendine dans ediyordu. Wyman, Beth Cassel’dan kendisine eşlik etmesini rica etti, cüssesine rağmen zarif hareketleri vardı, yorulduğunda yerini Cley Cerwyn’e bıraktı. Sör Rodrik, Leydi Hornwood’a yanaştı ama leydi özür dileyerek teklifi reddetti ve salondan ayrıldı. Bran eğlenceyi yeterince izlemiş, nezaket kurallarını yerine getirmişti. Sonunda Hodor’u çağırdı. Sıcaktı, çok yorulmuştu, şarap başını döndürüyordu ve dans eden insanları izlemek onu hüzünlendiriyordu. Dans etmek, bir daha asla yapamayacağı şeylerden biriydi. “Gitmek istiyorum.”</p>

    <p>“Hodor,” dedi Hodor dizlerinin üstüne çökerken. Üstat Luwin ve Samankafa, Bran’ı sepetine oturttular. Kışyarı’nda yaşayanlar bu manzarayı defalarca görmüştü ama görüntü konuklar için garipti. Bazılarının bakışları nezaketten çok merak doluydu. Bran sırtındaki gözleri hissediyordu.</p>

    <p>Bütün koridoru geçmektense salonun arka tarafına doğru gittiler. Bran lord kapısından çıkarlarken başını eğdi. Büyük Salon’un arkasındaki loş koridora vardıklarında, seyis başı Joseth’i farklı tür bir biniş yaparken yakaladılar. Bran’ın tanımadığı bir kadın yüzünü duvara dönüp eğilmiş, eteklerini beline kadar kaldırmıştı. Hodor’un onları izlediğini fark edene kadar kıkırdıyordu, sonra çığlık attı. “Onları rahat bırak Hodor,” dedi Bran. “Beni odama götür.”</p>

    <p>Hodor kulenin sarmal merdivenlerini tırmanıp Bran’ın odasına girdi. Mikken’ın duvara taktığı demir barların önünde dizlerinin üstüne çöktü. Bran barlara tutunarak yatağına gitti, çizmelerini ve pantolonunu Hodor çıkarttı. “Ziyafete geri dönebilirsin,” dedi Hodor’a. “Ama Joseth’i ve o kadını rahatsız etme.”</p>

    <p>“Hodor,” dedi Hodor kafasını öne arkaya sallayarak.</p>

    <p>Bran başucundaki mumu söndürdüğünde üstüne çöken karanlık, sıcak ve tanıdık bir battaniye gibiydi. Uzaktan gelen müzik sesi panjurlu penceresinden içeri sızıyordu.</p>

    <p>Küçük bir çocukken babasının söylediği bir şey aklına geliverdi. Lord Eddard’a, Kral Muhafızları’nın Yedi Krallık’taki en iyi şövalyeler olup olmadıklarını sormuştu. “Artık değiller,” diye cevap vermişti babası. “Bir zamanlar harikuladelerdi. Bütün dünyaya öğretilmesi gereken örneklerdi.”</p>

    <p>“İçlerinde hepsinden daha iyi olan biri var mıydı?”</p>

    <p>“Tanıdığım en iyi şövalye Sör Arthur Dayne’di. Şafak adını verdiği kılıcıyla dövüşürdü. O kılıç, kayan bir yıldızın kalbinden dökülmüştü. İnsanlar şövalyeye Sabah Kılıcı derdi. Howland Reed olmasaydı o şövalye beni öldürebilirdi.” Lord Eddard daha sonra hüzünlenmiş ve daha fazla bir şey anlatmamıştı. Bran babasına ne demek istediğini sorabilmek isterdi.</p>

    <p>Kafası; parlak zırhlı, kılıçları yıldızlar gibi ışıldayan şövalyelerle doluyken uykuya daldı ama rüya geldiğinde yine tanrı korusundaydı. Mutfaktan ve Büyük Salon’dan gelen kokular öyle keskindi ki sanki ziyafetten hiç ayrılmamıştı. Kardeşleriyle birlikte ağaçların arasında dolaşıyordu. Gece insan sürüsünün sesleriyle doluydu. Canı koşmak istiyordu, canı avlanmak istiyordu, canı...</p>

    <p>Metalik sesler kulaklarının kabarmasına sebep oldu. Kardeşi de duymuştu. Çalıların arasından sese doğru koşmaya başladılar. Gölün kıyısında, yaşlı beyaz ağacın dibinde bir yabancının kokusunu yakaladı. İnsan kokusu; deri, metal ve toprak karşımıydı.</p>

    <p>Yabancılarla yüz yüze geldiğinde ormanın bir mil derinliğindelerdi; bir dişi ve genç bir erkek. Yüzlerinde en ufak bir korku belirtisi yoktu, keskin beyaz dişlerini gösterdiğinde bile. Kardeşi boğazından gelen bir sesle hırlamaya başladı. Hayır, yabancılar kaçmıyordu.</p>

    <p>“İşte buradalar,” dedi dişi olan. <em>Meera,</em> diye fısıldadı içindeki ses, kurt rüyasında kaybolmuş küçük oğlanın sesiydi bu. “Bu kadar iri olacaklarını tahmin ediyor muydun?”</p>

    <p>“Büyüdüklerinde daha da iri olacaklar,” diye karşılık verdi erkek olan. Korkusuz yeşil gözleriyle ona ve kardeşine bakıyordu. “Siyah kurt öfke ve intikam dolu ama gri kurt daha güçlü... kendi bildiğinden daha fazla... onu hissedebiliyor musun ablacığım?”</p>

    <p>“Hayır,” dedi dişi. Elini kemerindeki kahverengi bıçağın kabzasına götürdü. “Dikkatli ol Jojen.”</p>

    <p>“Bana zarar vermeyecek. Öleceğim gün bugün değil.” Erkek korkusuzca yaklaştı, burnuna dokundu. Eli yaz rüzgârı kadar hafifti. Ama parmakların dokunuşuyla orman çözüldü, ayaklarının altındaki toprak dumana dönüştü ve yabancı kahkahalarla dönüp havalandı. Sonra o da dönüyordu, düşüyordu, düşüyordu, <em>düşüyordu...</em></p>
  </div>
</body>
</html>
