<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Robb’un tacı, dökümhaneden yeni çıkmıştı ve oğlunun başı tacın ağırlığıyla eziliyormuş gibi geliyordu Catelyn Stark’a.</p>

    <p>Kış Kralları’nın tarihi taçları üç asır önce kaybolmuştu. Torrhen Stark, Fatih Aegon’ın önünde diz çöküp bağlılık yemini ettiğinde taçları da vermişti. Aegon’ın o taçları ne yaptığını ancak tanrılar bilebilirdi. Lord Hoster’ın demir ustası iyi iş çıkarmıştı. Robb’un başındaki taç, Stark krallarının hikâyelerde anlatılan eski taçlarına benziyordu. Üstüne İlk İnsanlar’ın harfleri kakılmış, kılıç şeklindeki siyah demirden dokuz dikenle çevrelenmiş, bronzdan dövülmüş açık bir çember. Tacın üstünde altın, gümüş ya da değerli taşlardan süslemeler yoktu. Bronz ve demir, kış mevsimin metalleriydi, soğukla baş edecek kadar karanlık ve sert...</p>

    <p>Nehirova’nın Büyük Salon’unda esirlerinin huzura çıkarılmasını bekliyorlardı. Catelyn oğlunu seyrediyordu. Robb kafasındaki tacı geri itti. Çember, kızıl gür saçlarının üstünde durdu. Birkaç dakika sonra tekrar öne çekti, daha sonra biraz çevirdi. Başındaki taçla rahat etmenin bir yolunu arıyor gibiydi. <em>Taç rahat taşınacak bir şey değil,</em> diye düşündü Catelyn oğlunu izlerken. <em>Hele taşıyan on beş yaşında bir çocuksa.</em></p>

    <p>Muhafızlar esiri getirdiğinde Robb kılıcını istedi. Olyvar Frey kılıcı uzattı. Robb çeliği kınından çıkararak kucağına yatırdı. “Majesteleri, getirilmesini emrettiğiniz adam karşınızda,” dedi, Tullyler’in muhafız başı Sör Robin Ryger.</p>

    <p>“Kralın önünde diz çök Lannister!” diye bağırdı Theon Greyjoy. Sör Robin diz çökmesi için esiri itti.</p>

    <p>Adamın bir aslan gibi görünmediğini düşündü Catelyn. Sör Cleos Frey, Lord Tywin Lannister’ın kardeşi olan Leydi Genna’nın oğluydu ama dillere destan Lannister güzelliğinden hiç sebeplenmemişti. Lannisterlar’ın sarı saçlarını, yeşil gözlerini değil, Yaşlı Lord Walder’ın ikinci oğlu Sör Emmon Frey’in fırça gibi kahverengi saçlarını, zayıf çenesini ve kemikli yüzünü almıştı. Sürekli kırpıştırdığı gözleri solgun ve suluydu. Belki adamın gözleri ışıktan rahatsız olmuştu. Nehirova zindanları karanlıktı ve son günlerde oldukça kalabalıktı.</p>

    <p>“Ayağa kalkın Sör Cleos.” Robb’un sesi babasının sesi kadar keskin çıkmamıştı ama on beş yaşında bir delikanlıya aitmiş gibi de duyulmuyordu. Savaş onu erken büyütmüştü. Sabah ışığı, kucağındaki çeliğin keskin kenarında parıldıyordu.</p>

    <p>Ama Sör Cleos Frey’i ürküten, kılıç değil canavardı. Robb ulu kurdun adını Boz Rüzgâr koymuştu. İri hayvanın tüyleri duman grisiydi ve gözleri erimiş altın gibi görünüyordu. Ulu kurt ağır adımlarla adama yaklaşıp koklamaya başladığında salondaki herkes korkunun kokusunu aldı. Sör Cleos Frey, Fısıltılı Orman’da, düzinelerce adamın Boz Rüzgâr tarafından parçalandığı mücadelede esir düşmüştü.</p>

    <p>Şövalye irkildi ve bütün salonu kahkahaya boğan bir beceriksizlikle geriledi. “Teşekkür ederim lordum.”</p>

    <p>“<em>Majesteleri</em> diyeceksin,” diye kükredi Lord Umber. Robb’un kuzeyli sancak beylerinin en gürültücü olanıydı... ve aynı zamanda en korkusuz, en sadık adamı olduğu konusunda da ısrarlıydı. Robb’u kral ilan eden ilk lord oydu ve yeni hükümdarının onuruna en ufak bir leke sürülmesine izin vermiyordu.</p>

    <p>“Majesteleri,” diye düzeltti Sör Cleos aceleyle. “Özür dilerim.” <em>Cesur bir adam değil,</em> diye düşündü Catelyn. Lannister olduğundan fazla Frey’di doğrusu. Adamın kuzeni olan Kral Katili çok daha farklı davranırdı. Sör Jaime Lannister’ın kusursuz dişlerinin arasından saygılı tek kelime bile çıkmamıştı.</p>

    <p>“Sizi, Kral Toprakları’ndaki kuzeniniz Cersei Lannister’a mesajımı götürmeniz için hücrenizden çıkardım. En iyi otuz adamımla birlikte barış sancağı altında yolculuk edeceksiniz.”</p>

    <p>Sör Cleos gözle görünür şekilde rahatlamıştı. “Majesteleri’nin mesajını kraliçeye götürmekten onur duyarım.”</p>

    <p>“Şunu iyi anlayın,” dedi Robb. “Size özgürlüğünüzü iade etmiyorum. Büyükbabanız Lord Walder bana bağlılık yemini etti ve Frey Hanedanı’nın desteğini verdi. Kuzenlerinizin ve amcalarınızın çoğu Fısıltılı Orman’da benimle birlikte savaştı ama siz aslanlı sancağın altında dövüşmeyi tercih ettiniz. Bu durum sizi bir Lannister yapar. Diz çökecek, şövalyelik onurunuz üstüne yemin edeceksiniz. Bunu yaptıktan sonra mesajımı götürecek ve kraliçenin cevabıyla birlikte buraya döneceksiniz. Esaretiniz devam edecek.”</p>

    <p>Sör Cleos hiç düşünmeden cevap verdi. “Yeminim sizindir.”</p>

    <p>“Bu salondaki herkes yemin ettiğini duydu,” diye uyardı Catelyn’in erkek kardeşi Sör Edmure Tully. Ölmek üzere olan babalarının yerine Nehirova ve Güney Lordları adına konuşuyordu. “Geri dönmediğiniz takdirde bütün diyarda bir yemin bozan olarak kabul edileceksiniz.”</p>

    <p>“Yeminimi bozmayacağım,” dedi Sör Cleos gergin bir ifadeyle. “Mesaj nedir?”</p>

    <p>“Bir barış teklifi.” Robb uzunkılıcını eline alarak ayağa kalktı. Boz Rüzgâr yanına geldi. Salona sessizlik çöktü. “Vekil Kraliçe’ye söyleyin, eğer şartlarımı kabul ederse bu kılıcı kınına sokacağım ve aramızdaki savaşı bitireceğim.”</p>

    <p>Catelyn, salonun arka tarafında bekleyen Lord Karstark’ın bir grup muhafızı iterek dışarı çıktığını gördü. Salonda başka hareket yoktu. Robb olaya dikkat etmemişti. “Olyvar, mektubu getir,” diye emretti. Yaver kralın kılıcını alıp rulo haline getirilmiş parşömeni uzattı.</p>

    <p>Robb parşömeni açtı. “İlk olarak kraliçe, kız kardeşlerimi serbest bırakacak ve Kral Toprakları’ndan Beyaz Liman’a kadar güven içinde getirilmelerini sağlayacak. Sansa’nın Joffrey Baratheon’la olan nişanı bozulacak. Kız kardeşlerimin sağ salim Kışyarı’na vardıkları haberini aldığımda, kraliçenin yaver kuzenleri Willem Lannister ve Tion Frey’i serbest bırakacağım. Onları Casterly Kayası’na ya da kraliçenin arzu ettiği herhangi bir yere zarar görmemiş bir halde teslim edeceğim.”</p>

    <p>Catelyn Stark salondaki her bakışın, her çatık kaşın, her gergin ağzın, her suratın arkasındaki düşünceleri okuyabilmek isterdi.</p>

    <p>“İkinci olarak Lord babamın kemikleri bana iade edilecek. Böylece arzu ettiği gibi Kışyarı’nda, kız kardeşi ve ağabeyiyle birlikte sonsuz uykusuna yatacak. Kral Toprakları’ndaki görevleri sırasında ölen Stark muhafızlarının kemikleri de iade edilecek.”</p>

    <p>Kanlı canlı adamlar güneye gitmişti ve kuzeye sadece soğuk kemikleri geri dönecekti. <em>Ned bunların olacağını biliyordu,</em> diye düşündü Catelyn. <em>Onun yeri Kışyarı’ydı ama onu dinledim mi? Hayır. Gidip Kral El’i olması için ısrar ettim. Hanedanımızın, çocuklarımızın iyiliği için... bunlar benim suçum, başka kimsenin değil...</em></p>

    <p>“Üçüncü olarak lord babamın kılıcı Buz bir an önce bana teslim edilecek. Burada, Nehirova’da.”</p>

    <p>Sör Edmure Tully başparmaklarını kılıç kemerine geçirmiş halde ayağa kalktı, yüzü taş kadar ifadesizdi.</p>

    <p>“Dördüncü olarak kraliçe, babası Lord Tywin’e Üç Dişli Mızrak’ın Yeşil Çatalı’ndaki mücadele sırasında esir alınan şövalyelerimizi ve lordlarımızı serbest bırakmasını emredecek. Bu emir yerine getirildiğinde ben de Fısıltılı Orman’da ve Kamplar Savaşı’nda esir aldığım adamları salacağım. Jaime Lannister hariç. Kral Katili, babasının iyi davranışlarını garanti altına almak üzere tutsağım olarak kalacak.”</p>

    <p>Catelyn ne anlama geldiğini merak ederek Theon Greyjoy’un sinsi gülümsemesini inceledi. Bu genç adamın yüzünde sanki sadece kendisine malum olan bir sır biliyormuş gibi bir ifade vardı sürekli. Catelyn bu ifadeden hoşlanmıyordu.</p>

    <p>“Son olarak Kral Joffrey ve Vekil Kraliçe, kuzey üstünde bir hâkimiyetleri olmadığını kabul edecekler. Bundan böyle onların diyarının bir parçası değiliz. Eskiden olduğu gibi özgür ve bağımsız bir krallığız. Boğaz’a kadar uzanan bütün Stark arazileri, Üç Dişli Mızrak ve kollarının suladığı bütün topraklar, batıda Altın Diş, doğuda Ay Dağları’na kadar her yer bizim hâkimiyetimiz altındadır.”</p>

    <p><em>“KUZEY KRALI!”</em> diye kükredi İri Jon Umber. Dev yumruğunu havaya kaldırmıştı. <em>“Stark! Stark! Kuzey Kralı!”</em></p>

    <p>Robb parşömeni dürdü. “Üstat Vyman bundan böyle bizim hâkimiyetimizde olan bölgenin sınırlarını gösteren bir harita çizdi. Bir nüshası kraliçeye götürülmek üzere size verilecek. Lord Tywin acilen bu sınırların dışına çekilecek ve yağmaları, ateşe vermeleri, akınları durduracak. Vekil Kraliçe ya da oğlu topraklarımızın gelirinden yararlanmayacak, vergi almayacak, halkımın hizmetini talep etmeyecek. Lordlarım ve şövalyelerim Lannister ve Baratheon Hanedanları için ettikleri yeminlerden, bu hanedanlara olan borçlarından ve zorunluluklarından azat edilecek. Bunlara ek olarak, Lannister Hanedanı karşılıklı olarak uygun bulunan on soyluyu esir olarak bize teslim edecek. Barışı korumak adına esir tutacağımız soylular itibarlarına uygun şekilde onur konuklarımız olarak muamele görecekler. Anlaşmanın şartlarına sadık kalındığı takdirde, her yıl iki soylu esir serbest bırakılacak ve ailelerine sağ salim dönmeleri sağlanacak.” Robb, parşömeni şövalyenin ayaklarının dibine attı. “Şartlar burada yazılı. Kabul ederse ona barış veririm.” Islık çaldı. Boz Rüzgâr hırlayarak öne atıldı. “Etmezse, benden alacağı tek şey yeni bir Fısıltılı Orman olur.”</p>

    <p>İri Jon bir kez daha, <em>“Stark!”</em> diye gürledi ve bu defa diğer sesler de ona katıldı. <em>“Stark! Stark! Stark! Kuzey Kralı.”</em> Ulu kurt başını arkaya atıp ulumaya başladı.</p>

    <p>Sör Cleos’un yüzü kesik süt rengine dönmüştü. “Mesajınız kraliçeye ulaşacak Majesteleri.”</p>

    <p>“Güzel,” dedi Robb. “Sör Robin, şövalyeye iyi bir yemek ve doğru düzgün kıyafetler verin. Sabah ilk ışıkla birlikte yola çıkacak.”</p>

    <p>“Emredersiniz Majesteleri,” dedi Sör Robin Ryger.</p>

    <p>“Buradaki işimiz bitti.” Robb, Boz Rüzgâr’la birlikte salondan ayrılmak için hareketlendiğinde bütün lordlar ve şövalyeler diz çöktü. Olyvar Frey kapıyı açmak için koştu. Catelyn erkek kardeşiyle birlikte Robb’un peşinden gitti.</p>

    <p>“İyi iş çıkardın,” dedi oğluna salonun arka kapısından dışarı çıktıklarında. “Ama kurdunla yaptığın şu küçük gösteri bir kraldan çok, bir çocuğa yakışırdı.”</p>

    <p>Robb, Boz Rüzgâr’ın boynunu okşadı. “Adamın yüzündeki ifadeyi gördün mü anne?” diye sordu gülümseyerek.</p>

    <p>“Ben, Lord Karstark’ın salonu terk ettiğini gördüm.”</p>

    <p>“Ben de.” Robb tacını iki eliyle birden çıkararak Olyvar Frey’e uzattı. “Şu çemberi odama götür.”</p>

    <p>“Derhal Majesteleri.”</p>

    <p>“Lord Karstark gibi hisseden daha pek çok adam olduğuna bahse girerim,” dedi Sör Edmure. “Lord Tywin’in adamları babamın topraklarına veba gibi yayılmışken barıştan nasıl bahsedebiliriz? Arazilerimizi yağmalıyor, halkımızı katlediyorlar. Tekrar söylüyorum, Harranhal’a yürümeliyiz.”</p>

    <p>“Yeterince kuvvetimiz yok,” diye karşılık verdi Robb mutsuz bir sesle.</p>

    <p>“Burada oturarak kuvvetlenecek miyiz?” diye ısrar etti Edmure. “Ordumuz her geçen gün küçülüyor.”</p>

    <p>“Peki bu kimin hatası?” diye çıkıştı Catelyn erkek kardeşine. Robb’un taç giymesinin hemen ardından, nehir lordlarının kendi topraklarını savunmak için Nehirova’dan ayrılmaları gerektiği konusunda ısrar eden Edmure Tully’ydi. İlk gidenler Sör Marq Piper ve Lord Karyl Vance olmuştu. Onları Lord Jonos Bracken takip etmişti. Ve bu sabah, mücadeleler sırasında mucizevi bir şekilde hiç yara almayan Lord Jason Mallister, Denizgözcüsü’ndeki makamına geri dönmeye niyetli olduğunu açıklamıştı.</p>

    <p>“Lordlarımın arazileri yakılıyor, insanları kılıçtan geçiriliyor. Burada hiçbir şey yapmadan oturmalarını isteyemezsiniz,” dedi Sör Edmure. “Lord Karstark’ın durumu farklı. O bir kuzeyli. Onun aramızdan ayrılması hainlik olur.”</p>

    <p>“Ben onunla konuşurum,” dedi Robb. “Fısıltılı Orman’da iki oğlunu birden kaybetti. Çocuklarının katilleriyle barış yapmak istemediği için onu suçlayamayız... babamın katilleriyle...”</p>

    <p>“Daha fazla kan dökmek ne babanı ne de Lord Rickard’ın oğullarını geri getirir,” dedi Catelyn. “Bir teklif yapmak zorundaydık. Gerçi daha akıllı bir adam daha tatlı şartlar koyardı.”</p>

    <p>“Şartların bundan daha tatlısı beni kustururdu,” diye karşılık verdi Robb. İyice uzayan sakalları saçlarından daha kızıldı. Sakalları sayesinde daha cesur, daha vahşi, daha büyük göründüğünü düşünüyordu ama sakallı ya da sakalsız on beş yaşında bir çocuktu hâlâ. Catelyn, oğlunun da Lord Karstark gibi intikam peşinde olduğunu biliyordu. Onu bu zayıf barış teklifi için bile ikna etmek kolay olmamıştı.</p>

    <p>“Cersei Lannister, Arya ve Sansa’yı birkaç önemsiz kuzen karşılığında geri vermez. Sen de gayet iyi biliyorsun ki kraliçe de kendi kardeşini istiyor.” Catelyn bütün bunları yüzlerce kez anlatmıştı ama bir kralı ikna etmek bir evlada söz geçirmekten zordu.</p>

    <p>“Kral Katili’ni istesem de serbest bırakamam. Lordlarım bunu asla onaylamaz.”</p>

    <p>“Lordların seni kral yaptı.”</p>

    <p>“Ve kolayca <em>vazgeçebilirler.</em>”</p>

    <p>“Eğer Arya ve Sansa’nın sağ salim eve gelmesinin bedeli tacınsa seve seve ödemelisin. Lordlarının yarısı Lannister’ı hücresinde öldürmek istiyor. Jaime senin tutsağınken ölürse insanlar...”</p>

    <p>“...hak ettiğini söylerler.”</p>

    <p>“Kız kardeşlerin ne olacak?” diye sordu Catelyn sertçe. “Onlar da mı ölmeyi hak ediyor? Sana söylüyorum, eğer Jaime Lannister’a bir zarar gelirse, Cersei kanın karşılığını kanla verir.”</p>

    <p>“Lannister’a zarar gelmeyecek,” dedi Robb. “İznim olmadan kimse yanına gitmiyor. Yiyeceği, suyu ve temiz bir yatağı var. Hak ettiğinden çok daha rahat yaşıyor. Arya ve Sansa için bile olsa onu serbest bırakmayacağım.”</p>

    <p>Kendi oğlu ona <em>tepeden</em> bakıyordu, Catelyn anlamıştı. <em>Onu bu kadar çabuk büyüten savaş mı? diye merak etti. Yoksa kafasına taktıkları taç mı?</em> “Jaime Lannister’ın tekrar savaş alanına dönmesinden mi korkuyorsun? Gerçek bu mu yoksa?”</p>

    <p>Boz Rüzgâr, Robb’un öfkesini hissetmiş gibi hırlamaya başladı. Edmure Tully elini ablasının omzuna koydu. “Cat, yapma. Çocuk haksız değil.”</p>

    <p>“Bana çocuk deme,” diye bağırdı Robb dayısına dönerek. Öfkesini bir kez daha, bütün amacı onu desteklemek olan zavallı Edmure’dan çıkarıyordu. “Ben artık yetişkin bir adamım ve sizin <em>kralınızım</em> sör. Hayır, Jaime Lannister’dan korkmuyorum. Onu bir kez yendim, gerekirse tekrar yenerim.” Gözlerine düşen bir tutam kızıl saçı geri itti ve kafasını salladı. “Kral Katili’ni babamla takas edebilirdim ama...”</p>

    <p>“...ama kız kardeşlerinle edemezsin?” dedi Catelyn. Sesi buz gibiydi. “Kızlar senin için yeterince önemli değil, öyle mi?”</p>

    <p>Robb cevap vermedi ama gözleri hüzün doluydu. Mavi gözler, Tully gözleri, ona Catelyn’in verdiği gözler. Oğlunu yaralamıştı ama Robb da tıpkı babası gibi bunu belli etmeyecek kadar gururluydu.</p>

    <p><em>Zalimce davrandım,</em> dedi kendine. <em>Tanrılar, bana neler oluyor? Elinden gelenin en iyisini yapmaya çalışıyor. Bunu biliyorum, bunu görüyorum ama yine de... Ned’i kaybettim, kızlarımı da kaybetmeye dayanamam.</em></p>

    <p>“Kız kardeşlerim için her şeyi yapacağım,” dedi Robb. “Kraliçenin biraz aklı varsa şartlarımı kabul eder. Aksi takdirde beni reddettiği gün için pişman olur.” Robb’un yüz ifadesi bu konuda daha fazla konuşmayacağını belli ediyordu. “Anne, İkizler’e gitmemekte kararlı mısın? Orada savaştan uzakta olursun ve savaştan sonra evleneceğim kızı seçersin.”</p>

    <p><em>Gitmemi istiyor,</em> diye düşündü Catelyn üzüntüyle. <em>Krallar anneleriyle birlikte dolaşmaz ve ben ona sadece duymak istemediği şeyleri söylüyorum.</em> “Lord Walder’ın hangi kızıyla evleneceğine kendin karar verecek kadar büyüksün, annenin yardımına ihtiyacın yok Robb.”</p>

    <p>“O halde Theon’la birlikte git. Yarın sabah yola çıkıyor. Bir grup tutsağın Denizgözcüsü’ne götürülmesi için Mallisterlar’a yardım edecek ve daha sonra Demir Adaları’na yelken açacak. Sen de bir gemi kiralayıp Kışyarı’na dönebilirsin. Bran ve Rickon’ın sana ihtiyacı var.”</p>

    <p><em>Ama senin yok. Söylemeye çalıştığın bu mu?</em> “Babamın çok az vakti kaldı. O hayatta olduğu sürece Nehirova’da, onun yanında kalacağım.”</p>

    <p>“Kralın olarak gitmeni emredebilirim.”</p>

    <p>Catelyn oğlunun söylediği şeyi duymazdan geldi. “Tekrar ediyorum, senin yerinde olsam Pyke’a başkasını yollar Theon’ı yakınımda tutardım.”</p>

    <p>“Balon Greyjoy’la kendi oğlundan daha iyi pazarlık edebilecek biri var mı?”</p>

    <p>“Jason Mallister,” dedi Catelyn. “Tytos Blackwood, Stevron Frey, herhangi biri... ama Theon değil.”</p>

    <p>Robb kurdunun başını okşuyor, annesiyle göz göze gelmemeye özen gösteriyordu. “Theon bizim için cesurca savaştı. Bran’ı ormandaki yabanıllardan nasıl kurtardığını anlatmıştım sana. Lannisterlar anlaşmayı kabul etmezse Lord Greyjoy’un donanmasına ihtiyacım olacak.”</p>

    <p>“Oğlunu esir olarak yanında tutarsan donanması zaten senin olur.”</p>

    <p>“Hayatının yarısını esir olarak geçirdi.”</p>

    <p>“Ve bunun bir sebebi var,” dedi Catelyn. “Balon Greyjoy güvenilir bir adam değildir. Sadece tek mevsim için bile olsa bir zamanlar o da taç taktı, hatırlatırım. Tekrar takmaya heveslenebilir.”</p>

    <p>Robb ayağa kalktı. “Bu yüzden ona kin beslemem. Ben Kuzey Kralı’yım. Eğer istiyorsa o da Demir Adaları’nın kralı olsun. Lannisterlar’ı yenmeme yardım etsin, tacı kendi ellerimle vereyim ona.”</p>

    <p>“Robb...”</p>

    <p>“Theon’ı gönderiyorum. İyi günler anne. Boz Rüzgâr, gel.” Robb hızlı adımlarla uzaklaştı, ulu kurt yanında yürüyordu.</p>

    <p>Catelyn oğlunun gidişini izledi. Oğlunun ve yeni kralının. Tuhaf bir histi. Moat Cailin’de, <em>Komuta et,</em> demişti oğluna ve oğlu komuta ediyordu. “Babamı ziyaret edeceğim,” dedi aniden. “Edmure benimle gel.”</p>

    <p>“Sör Desmond’ın eğittiği okçuları görmem gerek. Babamı daha sonra ziyaret ederim.”</p>

    <p><em>Eğer hâlâ yaşıyor olursa,</em> diye düşündü Catelyn ama bir şey söylemedi.</p>

    <p>Babasının ölüm döşeğinde yattığı merkez iç kaleye gitmenin en kısa yolu kızıl ağaçlar, meşeler ve kır çiçekleriyle dolu tanrı korusundan geçmekti. Ağaçların dallarındaki yapraklar beyaz kuzgunun on beş gün önce Hisar’dan getirdiği habere direniyormuş gibiydi. Yüce Meclis sonbaharın geldiğini duyurmuştu ama tanrılar bu haberi yapraklara ve rüzgâra vermeyi unutmuştu sanki. Catelyn bu nedenle şükran doluydu. Sonbahar ürkütücü bir mevsimdi, arkasından gelecek olan kış çok daha beterdi. En bilge adamlar bile bunun son hasatları olup olmadığını bilemezdi.</p>

    <p>Nehirova Lordu Hoster Tully, Tökeztaş ve Kızıl Çatal’ın birleştiği noktaya bakan odasında ölüm döşeğindeydi. Catelyn odaya girdiğinde babası uyuyordu. Saçları ve sakalları kuş tüyü yatak kadar beyazdı. Bir zamanlar dev gibi olan bedeni içine giren ölüm yüzünden küçülmüş, kırılganlaşmıştı.</p>

    <p>Lordun erkek kardeşi Karabalık, yatağın başucunda bekliyordu. Üstünde hâlâ örgü zırhı ve yolculuk sırasında leş gibi olmuş pelerini vardı. Çizmeleri tozlanmış, tabanları kuru çamurla kaplanmıştı. “Robb döndüğünü biliyor mu amca?” diye sordu Catelyn. Sör Brynden Tully, Robb’un gözü, kulağıydı. Keşif süvarilerinin kumandanıydı.</p>

    <p>“Hayır. Kralın toplantıda olduğunu duyunca doğrudan buraya geldim. Majesteleri getirdiğim haberleri yalnızken duymak isteyecektir.” Karabalık uzun boylu, yapılı, zinde bir adamdı. Kusursuzca tıraş edilmiş yüzü rüzgârdan yanmıştı. “O nasıl?” diye sordu. Catelyn, amcasının Robb’dan bahsetmediğini biliyordu.</p>

    <p>“Hemen hemen aynı. Üstat ağrıları için haşhaş sütü ve rüya şarabı veriyor. Sürekli uyuyor ve çok az yemek yiyor. Her geçen gün biraz daha güçsüzleşiyor.”</p>

    <p>“Konuşabiliyor mu?”</p>

    <p>“Evet... ama söylediklerinden bir anlam çıkarmak zor. Pişmanlıklarından bahsediyor, yarım kalan işlerinden, uzun zaman önce ölmüş insanlardan. Bazen hangi mevsimde olduğumuzu hatırlamıyor, benim bile kim olduğumu bilmiyormuş gibi bakıyor. Geçen gün beni annemin adıyla çağırdı.”</p>

    <p>“Hâlâ özlüyor onu,” dedi Sör Brynden. “Annene çok benziyorsun. Elmacık kemiklerin, çenen...”</p>

    <p>“Sen annemi benden iyi hatırlıyorsun. Uzun zaman oldu.” Yatağın kenarına oturdu ve babasının alnına düşen bir tutam beyaz saçı eliyle yukarı taradı.</p>

    <p>“Yola her çıktığımda, dönüşümde onu sağ bulup bulmayacağımı merak ediyorum.” Bütün anlaşmazlıklarına rağmen Lord Tully ve bir zamanlar reddettiği kardeşi arasında güçlü bağlar vardı.</p>

    <p>“En azından barıştınız.”</p>

    <p>Bir süre hiç konuşmadan oturdular. Sonunda Catelyn başını kaldırdı. “Robb’un duyması gereken haberler getirdiğini söylemiştin.”</p>

    <p>Lord Hoster sesten rahatsız olmuş gibi inleyerek yan tarafına döndü.</p>

    <p>Brynden ayağa kalktı. “Dışarı çıksak daha iyi olur. Onu uyandırmayalım.”</p>

    <p>Bir gemi pruvasını andıran üçgen balkona çıktılar. Sör Brynden kaşlarını çatarak gökyüzüne baktı. “Artık gündüz vakti de görünüyor. Adamlarım ona Kızıl Ulak diyor... peki haber ne?”</p>

    <p>Catelyn gözlerini kaldırdı, mavi gökyüzündeki soluk kızıl patikaya baktı, tanrının yüzündeki derin bir kesik gibi görünüyordu. “İri Jon, eski tanrıların Ned’in intikamını almak için kırmızı sancak açtığını söyledi Robb’a. Edmure bir zafer alameti olduğunu düşünüyor, yıldızı uzun kuyruklu bir balığa benzetiyor: Tully renkleri, mavi üstüne kırmızı.” İçini çekti. “Keşke ben de onlar kadar inançlı olabilseydim. Kırmızı aynı zamanda Lannisterlar’ın rengi.”</p>

    <p>“Bu onların kırmızısı değil. Bizim kırmızımız da değil. Nehrin çamurlu kırmızısına benziyor. Çocuğum, yukarıda gördüğümüz şey kan.”</p>

    <p>“Onların kanı mı? Yoksa bizimki mi?”</p>

    <p>“Sadece tek tarafın kanadığı bir savaş görüldü mü bugüne kadar?” Brynden başını iki yana salladı. “Tanrı Gözü civarındaki bütün nehir toprakları kanla sulanıyor ve her yer alevler içinde. Savaş, güneyde Karasu’ya, kuzeyde Üç Dişli Mızrak’ın karşısına, neredeyse İkizler’e kadar yayıldı. Marq Piper ve Karyl Vance bazı küçük zaferler kazandı. Şu güneyli Lord Beric Dondarrion adamlarıyla birlikte Lord Tywin’in keşif süvarilerini taciz edip ormana çekiliyor. Söylentiye göre Sör Burton Crakehall, Dondarrion’ın kafasını keseceğine dair yemin edip yola çıkmış ama bütün adamlarıyla birlikte Lord Beric’in tuzağına düşmüş. Bir adam bile sağ kalmamış.”</p>

    <p>“Ned’in Kral Toprakları’na götürdüğü muhafızlardan bazıları Lord Beric’in yanında,” dedi Catelyn. “Tanrılar onları korusun.”</p>

    <p>“Eğer anlatılanlar doğruysa Dondarrion ve yanındaki kırmızı rahip, kendilerini gayet iyi saklayacak kadar zekiler. Ama babanın sancak beyleriyle ilgili hüzünlü hikâyeler var. Robb onların buradan ayrılmasına izin vermemeliydi. Sadece kendilerine ait olanı korumaya çalışırken darmadağın oldular. Bu aptallık Cat. Büyük aptallık. Jonos Bracken kendi kalesinin harabelerindeki bir çatışma sırasında yaralanmış ve yeğeni Hendry katledilmiş. Blackwood, Lannisterlar’ı topraklarından çıkarmış ama bütün ineklerini, domuzlarını ve her bir tahıl tanesini almışlar, geriye Kuzgunağaç Kalesi’nden ve kavrulmuş bir çölden başka savunacak bir şey kalmamış. Darryler’in adamları lordlarının kalesini geri almışlar ama daha on beş gün geçmeden Gregor Clegane tepelerine binmiş ve lord dahil bütün kale garnizonunu kılıçtan geçirmiş.”</p>

    <p>Duydukları Catelyn’i dehşete düşürmüştü. “Darry daha çocuktu.”</p>

    <p>“Evet. Ve hanedanının son erkeğiydi. Oğlanı iyi bir fidye için sağ tutabilirlerdi ama Gregor gibi kudurmuş bir köpek için altının ne kıymeti olur? O canavarın kesik kafası diyara verilebilecek en güzel hediye.”</p>

    <p>Catelyn, Sör Gregor’un insan kılığına bürünmüş bir şeytan olduğunu biliyordu, buna rağmen... “Bana kesik kafalardan bahsetme. Cersei, Ned’in başını kargalara ve sineklere yem olsun diye Kızıl Kale’nin duvarına astırdı.” Ned’in sonsuza kadar gittiğine inanmak hâlâ çok zordu. Bazı geceler karanlıkta uyanıyor, Ned’i bulmayı umarak yatağın diğer yanına bakıyordu. “Clegane, Lord Tywin’in pençesinden başka bir şey değil,” dedi. Tywin Lannister –Casterly Kayası Lordu, Batı Muhafızı, Kraliçe Cersei ve Kral Katili Sör Jaime Lannister’ın babası, Joffrey Baratheon’ın büyükbabası– Catelyn’in gözünde gerçek tehlikeydi.</p>

    <p>“Haklı sayılırsın,” dedi Sör Brynden. “Ve Tywin Lannister aptal bir adam değil. Harrenhal’un güvenli duvarlarının ardında oturuyor. Bizim topraklarımızdan topladıklarıyla ordusunu besliyor. Almaya tenezzül etmediği her şeyi yakıyor. Ortalığa saldığı tek köpek Gregor değil. Sör Amory Lorch ve Qohor’dan gelen paralı askerler de arazilerde. Bu adamların yakıp yıktığı yerleri gördüm. Bütün köyleri ateşe vermişler, tecavüz ettikleri kadınları doğramışlar, çocukları kılıçtan geçirip aç kurtlara ve vahşi köpeklere bırakmışlar... bütün bunlar bir ölünün bile midesini bulandırır.”</p>

    <p>“Edmure bunları duyduğunda öfkeden deliye dönecek.”</p>

    <p>“Lord Tywin de bunu istiyor zaten. Bu yaptıklarının bir amacı var. Bizi kışkırtarak savaşın içine çekmek istiyor Cat.”</p>

    <p>“Robb ona istediğini vermeye meyilli,” dedi Catelyn. “Burada hiçbir şey yapmadan otururken bir kedi kadar huzursuz. Edmure, İri Jon ve diğerleri, onu harekete geçmesi için sıkıştıracak.” Robb, Fısıltılı Orman’da yendiği Jaime Lannister’ın başsız kalan ordusunu Nehirova surlarının önündeki Kamplar Savaşı’nda imha ederek iki önemli zafer kazanmıştı. Bazı lordlar Robb’un yeni Fatih Aegon olduğunu söylüyordu.</p>

    <p>Brynden Karabalık tek kaşını yukarı kaldırdı. “Daha büyük aptallık. Savaşın ilk kuralı düşmanına <em>asla</em> istediğini vermemektir Cat. Lord Tywin kendi seçtiği arazide savaşmak istiyor. Bütün amacı bizi Harrenhal’a çekmek.”</p>

    <p>“Harrenhal.” Üç Dişli Mızrak’taki her çocuk, adalardan gelen demiradamların nehir topraklarını yönettiği ve Yedi Krallık’ın gerçekten yedi ayrı krallık olduğu zamanlarda Kral Kara Harren tarafından üç asır önce Tanrı Gözü’nün kıyısında inşa ettirilmiş devasa kale Harrenhal’la ilgili hikâyeler dinleyerek büyürdü. Harren, Batıdiyar’ın en büyük kalesinin inşa edilmesini emretmişti. Kale kırk yılda tamamlanmıştı. Harren’ın orduları komşularını yağmalayarak taş, ahşap, altın ve işçi sağlarken muazzam yapı, gölün kıyısında yükselmeye devam etmişti. Kızaklara zincirlenmiş binlerce adam taş ocaklarından yük çekerken ölmüştü. Bir o kadar duvar ustası kalenin olağanüstü yükseklikteki beş kulesini inşa ederken can vermişti. İşçiler kış mevsimlerinde donmuş, yaz mevsimlerinde yanmıştı. Üç bin yaşındaki büvet ağaçları yay ve sal yapımında kullanılmak için kesilmişti. Harren kendi rüyasını gerçekleştirmek için nehir topraklarını sefalete sürüklemişti. Harrenhal’un yapımının tamamlandığı ve Kral Harren’ın yeni evine taşındığı gün, Fatih Aegon, Kral Toprakları’na çıkmıştı.</p>

    <p>Catelyn, Yaşlı Dadı’nın çocuklara anlattığı hikâyeyi hatırlıyordu. <em>Kral Harren, kalın duvarların ve yüksek kulelerin ejderhalara karşı işe yaramayacağını acı bir şekilde öğrendi,</em> diye bitiyordu masal. <em>Çünkü ejderhalar uçabilir.</em> Harren ve bütün soyu, kaleyi yutan alev girdabında kül olmuştu. Harrenhal o günden beri kendisini ele geçiren her hanedana kötü şans getirmişti. En güçlü kale olabilirdi ama karanlıktı ve lanetlenmişti.</p>

    <p>“Robb’un o lanetli yerde savaşmasına izin veremem,” dedi Catelyn. “Bir şeyler yapmalıyız amca.”</p>

    <p>“Ve bir an önce yapmalıyız,” diye ekledi Brynden. “Sana en kötü haberi henüz anlatmadım çocuğum. Batıya gönderdiğim adamlar Casterly Kayası’nda yeni bir ordu kurulduğunu öğrendiler.”</p>

    <p><em>Bir Lannister ordusu daha.</em> Bu düşünce Catelyn’i hasta hissettirmişti. “Hemen Robb’a söylemeliyiz. Ordunun kumandanı kimmiş?”</p>

    <p>“Sör Stafford Lannister olacağı söyleniyor,” diye cevap verdi Sör Brynden. Dönüp nehirlere baktı, rüzgâr pelerinini savuruyordu.</p>

    <p>“O da yeğenlerden biri mi?” Casterly Kayası’nın Lannisterlar’ı kalabalık ve doğurgandı.</p>

    <p>“Kuzenlerden biri,” diye düzeltti Sör Brynden. “Lord Tywin’in merhum karısının kardeşi. Yaşlı bir adam ve çok zeki de sayılmaz ama gayet sağlam ve akıllı bir oğlu var. Sör Daven.”</p>

    <p>“Dua edelim de orduyu araziye çıkaran oğul değil baba olsun.”</p>

    <p>“Onlarla karşılaşmamıza biraz daha zaman var. Yeni ordu paralı askerlerden, hürsüvarilerden, Lannis Limanı’ndan getirilen yeşil oğlanlardan oluşuyor. Sör Stafford ordunun tam anlamıyla hazır olduğuna inanmadan mücadele riskine girmez... bu hatayı yapmaz. Lord Tywin de Kral Katili’ne benzemez, acele etmeyecektir. Harrenhal’un duvarlarının ardından çıkmadan önce, sabırla yeni ordunun hazır olmasını bekleyecektir. Ancak...”</p>

    <p>“Evet?”</p>

    <p>“Başka bir tehdidi ortadan kaldırmak için Harrenhal’dan çıkmaya mecbur kalırsa yeni orduyu bekleyemez.”</p>

    <p>Sör Brynden düşünceli gözlerle Catelyn’e baktı. “Lord Renly.”</p>

    <p>“<em>Kral</em> Renly.” Catelyn, Renly’nin kendine layık gördüğü sıfata uygun bir şekilde ondan yardım isteyebilirdi.</p>

    <p>“Olabilir,” dedi Karabalık yüzündeki tehlikeli gülümsemeyle. “Ama karşılığında mutlaka bir şey isteyecektir.”</p>

    <p>“Her kralın istediği şeyi isteyecek,” dedi Catelyn. “Biat.”</p>
  </div>
</body>
</html>
