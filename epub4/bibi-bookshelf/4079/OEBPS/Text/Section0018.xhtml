<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p><em>Beyazağaç.</em> Köy, Sam’in eski haritalarına göre isimlendirilmişti. Jon burayı bir köy olarak düşünemiyordu. Sıvasız taştan yapılmış tek odalı dört virane ev, küçük bir kuyunun ve boş bir koyun ağılının etrafına dizilmişti. Evlerin çatıları kesekle kaplıydı, pencereleri kırılmıştı. Soluk dalları ve koyu kırmızı yapraklarıyla devasa bir büvet ağacı evlerin üstünü örtüyordu.</p>

    <p>Jon’un gördüğü en büyük ağaçtı bu. Gövdesi iki buçuk metre çapındaydı, dalları o kadar uzundu ki yaprakların altındaki köyün tamamı gölgedeydi. Jon’u asıl tedirgin eden ağacın büyüklüğü değil yüzüydü... özellikle ağzı. Ağacın gövdesine rastgele kazılmış bir ağız değildi bu; ince ince işlenmiş, bir koyunun sığabileceği kadar büyük ve derin oyulmuştu.</p>

    <p><em>Bunlar koyun kemikleri değil. Küllerin arasındaki de bir koyunun kafatası değil.</em></p>

    <p>Atının sırtında oturan Mormont kaşlarını çatarak, “Çok yaşlı bir ağaç,” dedi. <em>“Yaşlı,”</em> diye onayladı omzuna tünemiş kuzgunu. <em>“Yaşlı, yaşlı, yaşlı.”</em></p>

    <p>“Ve güçlü,” diye ekledi Jon. Gücü hissedebiliyordu.</p>

    <p>Örgü zırhı ve göğüs kalkanı içinde kapkara görünen Thoren Smallwood büvet ağacının yanında atından indi. “Şu yüze bakın. Batıdiyar’a gelen ilk insanların bu yüzlerden korkmasına şaşmamak gerek. Ben bile şu lanet olası ağaca bir balta vurmak istiyorum.”</p>

    <p>“Lord babam bir büvet ağacının önünde kimsenin yalan söyleyemeyeceğini söylerdi,” dedi Jon. “Eski tanrılar insanların yalan söylediğini anlar.”</p>

    <p>“Benim babam da aynı şeye inanırdı,” dedi Yaşlı Ayı. “Şu kafatasına bir bakayım.”</p>

    <p>Jon atından indi. Sırtındaki siyah deri omuz kınının içinde Uzunpençe vardı. Bir buçuk ellik piç kılıcını Jon’a Yaşlı Ayı hediye etmişti. <em>Bir piçe piç kılıcı yakışır,</em> diye şakalar yapmıştı adamlar. Kılıcın kabzası Jon için özel olarak yeniden yapılmıştı; kabzanın topuzu açık renk taştan kurt kafası şeklinde oyulmuştu. Bıçağı Valyria çeliğinden dövülmüştü; eski, hafif ve ölümcül keskinlikteydi.</p>

    <p>Diz çöküp eldivenli elini ağacın ağzından içeri soktu. Boşluk, kurumuş özsuyuyla kırmızıya boyanmış ve isle kararmıştı. Kafatasının altında, yarısına kadar küllere gömülmüş daha küçük ve çenesi kırık bir kafatası daha olduğunu gördü.</p>

    <p>Kafatasını Mormont’a götürdüğünde Yaşlı Ayı kemiği iki eliyle havaya kaldırıp boş göz çukurlarına baktı. “Yabanıllar ölülerini yakar, bunu zaten biliyoruz. Ortalıkta hâlâ birkaç yabanıl varken onlara bunu neden yaptıklarını sorabilmek isterdim.”</p>

    <p>Jon dirilişine şahit olduğu ölüyü hatırladı. Yaratığın solgun yüzünde mavi alevler gibi yanan gözleri unutmamıştı. Yabanılların ölüleri neden yaktıklarını biliyordu, bundan emindi.</p>

    <p>“Şu kemikler konuşabilseydi keşke,” diye homurdandı Yaşlı Ayı. “Bu kafatasının sahibi bize çok şey söyleyebilirdi. Nasıl öldüğünü, onu kimin yaktığını, niye yaktığını anlatabilirdi. Bütün yabanıllar nereye kayboldu?” İçini çekti. “Ormanın çocukları ölülerle konuşabilirmiş, öyle rivayet edilir. Ama ben konuşamıyorum.” Kafatasını tekrar büvet ağacının ağzına attı, küllerin üstüne düşen kafatası tok bir ses çıkarttı. “Şu evleri arayın. Dev, sen ağacın tepesine çık ve çevreye iyice bak. Tazıları da getirteceğim. Belki bu sefer sürülebilecek kadar yeni izler bulurlar.” Sesinin tonundan çok da umutlu olmadığı anlaşılıyordu.</p>

    <p>Hiçbir şeyin gözden kaçmadığından emin olmak için her evi ikişer adam aradı. Jon, aksi suratlı Eddison Tollett’le eşleşmişti. Kara kardeşler, gri saçlı, mızrak kadar ince yavere Efkârlı Edd adını takmıştı. “Ölülerin dirilmesi yeterince kötüydü,” dedi Jon’a kasabanın diğer ucuna doğru yürürlerken. “Yaşlı Ayı şimdi de konuşsunlar istiyor. Bu işin sonu kötü olacak, sana garanti veriyorum. Hem, kemiklerin yalan söylemeyeceğini nereden biliyor? Ölüm bir insanı daha dürüst yapar mı? Bence ölüler çok sıkıcı insanlardır ve sürekli şikâyet ediyorlardır; toprak çok rutubetli, soğuk, benim mezar taşım daha büyük olmalıydı, <em>onun</em> bedeni neden benimkinden fazla kurtlandı...”</p>

    <p>Jon, evin alçak kapısından geçebilmek için eğildi. İçeri girdiğinde zeminin toprak olduğunu gördü. İçeride, tavandaki baca deliğinin altında biriken küller dışında, orada bir insanın yaşadığına dair emare yoktu. “Yaşamak için fazla kasvetli bir yer,” dedi.</p>

    <p>“Ben de buna benzer bir yerde doğdum,” diyerek karşılık verdi Efkârlı Edd. “O zamanlar güzel yıllarımdı üstelik. Asıl zorluk daha sonra başladı.” Odanın bir köşesinde, yatak niyetine kullanıldığı anlaşılan kuru samanla dolu bir şilte vardı. Edd özlem dolu gözlerle şilteye bakıyordu. “Tekrar bir yatakta uyuyabilmek için Casterly Kayası’nın bütün altınını feda ederdim,” dedi.</p>

    <p>“Sen buna yatak mı diyorsun?”</p>

    <p>“Toprak zeminden daha yumuşak ve üzerinde bir çatı var, elbette yatak diyorum.” Edd başını kaldırıp havayı kokladı. “Gübre kokusu alıyorum.”</p>

    <p>Belli belirsiz bir kokuydu. “Eski gübre,” dedi Jon. Ev uzun zamandır boşmuş gibi görünüyordu. Şiltenin içine saklanmış bir şey olup olmadığını anlamak için eğilip elini samanların arasına soktu, ardından duvarları kontrol ettiler. İşleri uzun sürmemişti. “Burada hiçbir şey yok.”</p>

    <p>Hiçbir şey olmamasını bekliyordu zaten; Beyazağaç geldikleri dördüncü köydü ve hepsinde durum aynıydı. İnsanlar gitmişti, eşyalarını ve hayvanlarını alıp iz bırakmadan kaybolmuşlardı. Köylerin saldırıya uğradıklarına dair bir belirti de yoktu. Sadece... boştular. “Sence insanlara ne oldu?” diye sordu Jon.</p>

    <p>“Bizim hayal edebileceğimizden çok daha kötü bir şey,” diye yanıtladı Efkârlı Edd. “<em>Ben</em> hayal edebilirim ama etmemeyi yeğlerim. Seni korkunç bir sonun beklediğini bilmek, o sonu önceden düşünmeden de yeterince kötü.”</p>

    <p>Diğer adamların yanına döndüklerinde iki tazı kapıları kokluyordu. Diğer köpekler bütün kasabayı dolaşmıştı. Chett hayvanlara küfürler savurup duruyordu; sesi, asla bir kenara bırakamadığı öfkesiyle kalınlaşmıştı. Büvet ağacının kırmızı yapraklarının arasından süzülen ışık adamın yüzündeki çıbanların her zamankinden daha büyük ve iğrenç görünmesine sebep oluyordu. Jon’u gördüğünde gözleri kısıldı ve o gözlerde sevgi olduğu söylenemezdi.</p>

    <p>Evlerin hiçbirinde hayat yoktu. <em>“Gitmişler,”</em> diye bağırdı Mormont’un kuzgunu. Tepelerine tünemek için büvet ağacının yüksek dallarına doğru kanat çırptı. <em>“Gitmişler, gitmişler.”</em></p>

    <p>“Beyazağaç sadece bir yıl önce yabanıllarla doluydu.” Thoren Smallwood, Mormont’tan daha fazla lord gibi görünüyordu. Bir zamanlar Sör Jaremy Rykker’a ait olan siyah bir örgü zırh ve işlemeli göğüs kalkanı giyiyordu. Ağır pelerinin yakası samur kürkü kaplıydı ve Rykkerlar’ın arması olan çapraz çekiçler şeklinde yapılmış gümüş bir broşla tutturulmuştu. <em>Pelerin bir zamanlar Sör Rykker’a aitti...</em> ama mavi gözlü yaratık Sör Jaremy’yi almıştı ve Gece Nöbetçileri hiçbir şeyi ziyan etmezdi.</p>

    <p>Keşif grubunun başı dürüst ve sakin Jarman Buckwell, “Bir yıl önce Robert kraldı ve diyar huzur içindeydi,” dedi. “Bir yıl içinde çok fazla şey değişebilir.”</p>

    <p>“Tek şey hiç değişmedi,” diye ısrar etti Sör Mallador Locke. “Daha az yabanıl, hâlâ daha az sorun demek. Onların ardından yas tutacak değilim. Başlarına ne geldiği umurumda değil. Hepsi katil ve yağmacı.”</p>

    <p>Jon, başlarının üstündeki kırmızı yapraklardan bir hışırtı geldiğini duydu. İki dal ayrıldı ve aralarından bir daldan diğerine bir sincap rahatlığıyla sıçrayan ufak tefek bir adam göründü. Bedwyck’in boyu bir buçuk metreden fazla değildi, yetişkin bir adam olduğu saçlarına düşen grilerden anlaşılırdı ancak. Diğer korucular ona Dev adını takmıştı. Bedwyck, başlarının hemen üstündeki çatala oturdu, “Kuzeyde su var,” dedi. “Göle beziyor. Batıda taşlı tepeler gördüm, çok yüksek değiller. Başka bir şey yok lordlarım.”</p>

    <p>“Bu gece burada kamp kurabiliriz,” diye önerdi Smallwood.</p>

    <p>Yaşlı Ayı yukarı baktı, büvet ağacının kırmızı yaprakları ve kemik rengi dallarının arasından gökyüzünü görmeye çalışıyordu. “Hayır,” dedi. “Dev, ne kadar zamanlık gün ışığımız var?”</p>

    <p>“Üç saat lordum.”</p>

    <p>“Kuzeye doğru gideceğiz,” diye duyurdu Mormont. “Göle varabilirsek kıyısında kamp kurarız ve yeterince şanslıysak biraz balık bile yakalarız. Jon, bana kâğıt getir. Üstat Aemon’a mektup yazmanın vakti geldi.”</p>

    <p>Jon eyer heybesinden parşömen, mürekkep ve tüy kalem çıkarıp Mormont’a verdi. <em>Beyazağaç,</em> diye karalamaya başladı Mormont. <em>Burası geldiğimiz dördüncü köy. Hepsi terk edilmiş. Yabanıllar gitmiş.</em> “Tarly’yi bul. Bu mektubu hemen göndersin,” dedi parşömeni Jon’a uzatırken. Islık çaldı. Kuzgun tünediği daldan havalanıp kumandanın atının başına kondu. <em>“Mısır,”</em> diye bağırdı kuzgun kafasının öne arkaya hareket ettirerek. At kişnedi.</p>

    <p>Jon atına bindi, hayvanı çevirdi ve koşturmaya başladı. Gece Nöbetçileri’nin büvet ağacının gölgesinden uzaktaki diğer adamları sıradan ağaçların altında atlarını tımarlıyor, tuzlu kuru et kemiriyor, işiyor, kaşınıyor, sohbet ediyordu. Hareket emri verildiğinde konuşmalar kesildi ve adamlar eyerlerine çıktı. Jarman Buckwell’in keşif grubu önden yola koyuldu. Hemen arkalarında Thoren Smallwood’un komuta ettiği öncü grup vardı. Yaşlı Ayı’nın ana kuvvet grubu onların ardından gidiyordu. Sör Mallador Locke yük arabalarının başındaydı. Ve en sondaki artçı kuvveti Sör Ottyn Wythers komuta ediyordu. İki yüz adam ve bir o kadar binek yola düşmüştü yine.</p>

    <p>Gündüzleri dere yataklarını ve hayvan izlerini takip etmişlerdi. “Korucu yolları” onları kökler ve yabani otlarla dolu vahşiliğin en derinlerine götürmüştü. Geceleri yıldızların altında kamp kurup kuyruklu yıldızı izlemişlerdi. Kara Kardeşler, Kara Kale’den neşeyle, şakalaşarak, birbirlerine hikâyeler anlatarak ayrılmıştı ama ormanın gittikçe artan sıkıntılı sessizliği hepsini karamsarlığa sürüklemişti. Şakalar tükenmiş, tahammül azalmıştı. Kimse korktuğunu itiraf edemiyordu –onlar Gece Nöbetçileri’nin adamıydı sonuçta– ama Jon çoğalan tedirginliği hissedebiliyordu. Dört bomboş köy, ortadan yok olan yabanıllar... hayvanlar bile kaçmıştı. Tekinsiz Orman her zamankinden daha tekinsizdi sanki. Kıdemli korucular da aynı fikirdeydi.</p>

    <p>Jon yanık elini havalandırmak için eldivenini çıkardı. <em>Çirkin şeyler.</em> Eskiden Arya’nın saçlarını nasıl karıştırdığı geldi aklına birden. Sevgili küçük kız kardeşi. Arya’nın nasıl olduğunu merak ediyordu. Onun saçlarını bir daha karıştıramayacak olma ihtimali onu üzüyordu. Parmaklarını hareket ettirip rahatlatmaya çalıştı. Kılıç tuttuğu elinin tembelleşmesine, katılaşmasına izin vermesi sonunun gelmesi demekti, bunu biliyordu. Sur’un ötesine giden bir adama kılıç lazımdı.</p>

    <p>Jon, Samwell Tarly’yi diğer kâhyaların yanında atlara su verirken buldu. Üç atın bakımından sorumluydu: Kendi atı ve her biri büyük kuzgun kafeslerini taşıyan iki yük atı. Jon’un geldiğini gören kuzgunlar kanatlarını çırpıp kafes çubuklarının arasından bağırdı. Bazılarından çıkan sesler kulağa kelimeler gibi geliyordu. “Bunlara konuşmayı mı öğrettin Sam?” diye sordu.</p>

    <p>“Birkaç kelime işte,” diye yanıtladı Sam. “Üç tanesi Kar diyebiliyor.”</p>

    <p>“Adımı bağıran tek kuş bile yeterince kötü aslında,” dedi Jon. “Ve kar, kara kardeşlerin duymak isteyeceği bir kelime değil.” Kar, kuzeyde ölüm anlamına geliyordu.</p>

    <p>“Beyazağaç’ta bir şey bulabildiniz mi?”</p>

    <p>“Kemikler, küller ve boş evler,” diye yanıtladı Jon. Elindeki parşömeni Sam’e uzattı. “Mormont bunu hemen Aemon’a göndermeni istiyor.”</p>

    <p>Sam kafesten bir kuzgun çıkardı, hayvanın tüylerini okşadı, ayağına mektubu bağladı ve, “Şimdi eve uç cesur kuş. Eve,” dedi. Kuzgun, çok akıllıca olmayan bir cevap verir gibi gakladı ve havalandı, ağaçların arasından gökyüzüne doğru kanat çırparak yola koyuldu. “Keşke beni de götürebilseydi,” dedi Sam.</p>

    <p>“Hâlâ mı?” diye sordu Jon.</p>

    <p>“Evet,” dedi Sam. “ama... eskisi kadar korkmuyorum artık, gerçekten. İlk gece, su dökmeye kalkan adamları boğazımı parçalamaya gelmiş yabanıllar sanıyordum. Gözlerimi kapatırsam bir daha açamayacağımdan emindim... ama her seferinde sabah oldu.” Belli belirsiz gülümsemeyi başardı. “Korkak olabilirim ama <em>aptal</em> değilim. Her yerim ağrıyor, yerde yatmaktan sırtım kaskatı kesildi ama korkmuyorum artık, bak.” Titremediğini göstermek için elini Jon’a doğru uzattı. “Haritalar üstünde çalışıyorum.”</p>

    <p><em>Dünya garip bir yer,</em> diye düşündü Jon. Sur’dan tam iki yüz cesur adam olarak ayrılmışlardı ve günler geçtikçe korkusu artmayan tek adam korkaklığıyla meşhur Samwell Tarly’ydi. “Neredeyse korucu oldun,” dedi gülümseyerek. “Yakında Grenn gibi öncü kuvvete katılmak da istersin. Bu konuyu Yaşlı Ayı’yla konuşayım mı?”</p>

    <p>“Aklından bile geçirme!” Sam, fazla büyük cübbesinin başlığını kafasına geçirdi ve tuhaf hareketlerle atına bindi. İri, ağır ve aksak bir saban atıydı ama Sam kadar ağır bir adamı ancak bu hayvan taşıyabiliyordu, korucuların bindiği küçük ve çevik atlar Sam’in ağırlığını kaldıramazdı. “Keşke bu geceyi Beyazağaç’ta geçirebilseydik,” dedi Sam özlemle. “Tekrar bir çatının altında uyumak güzel olurdu.”</p>

    <p>“Hepimize yetecek kadar çatı yok zaten,” dedi Jon, atına bindi. Sam’e gülümseyip hayvanı mahmuzladı. Kafile yola koyulmuştu. Tekrar köye girmeden etrafından dolaşarak peşlerine düştü. Beyazağaç denen yeri yeterince görmüştü.</p>

    <p>Hayalet çalıların arasından öylesine ani çıktı ki Jon’un atı ürküp şahlandı. Beyaz kurt, kafilenin epey uzağına av aramaya gitmişti ama Smallwood’un avcılarından daha şanslı sayılmazdı. Ormanlar da kasabalar gibi boşalmıştı. Bir gece, ateşin etrafında otururlarken Dywen söylemişti bunu. “Büyük bir kafileyiz,” diye karşılık vermişti Jon. “Gürültümüz hayvanların korkup kaçmasına sebep oluyordur.”</p>

    <p>“Bir <em>şey</em>den korktukları kesin,” demişti Dywen.</p>

    <p>Jon’un atı sakinleşip koşmaya başladığında Hayalet, hayvanın peşine takıldı, zorlanmadan takip ediyordu. Jon yüksek çalılıkların etrafından dolaşan Mormont’a yetişti. “Kuzgun yola çıktı mı?” diye sordu Yaşlı Ayı.</p>

    <p>“Evet lordum. Sam kuzgunlara konuşmayı öğretiyormuş.”</p>

    <p>Mormont sırıttı. “Bunu yaptığına çok pişman olacak. Bu lanet olası hayvanlar çok geveze ama duymaya değer bir şey söyledikleri yok.”</p>

    <p>Sonunda Jon konuşana kadar sessizlik içinde yol aldılar. “Amcam da bu kasabaları böyle bomboş bulduysa...”</p>

    <p>“...neden boş olduklarını öğrenmeyi amaç edinmiştir,” diye Jon’un cümlesini tamamladı Mormont. “Ve belki birileri ya da bir şeyler bunun bilinmesini istemiyordur. Qhorin bize katıldığında sayımız üç yüzü bulacak. Bizi karşılayacak düşman kim olursa olsun kolay lokma olmadığımızı görecek. Onları bulacağız Jon, sana söz veriyorum.”</p>

    <p><em>Ya da onlar bizi bulacak,</em> diye düşündü Jon.</p>
  </div>
</body>
</html>
