<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Duyduğu ses çok silik bir tınıydı, çeliğin taşa sürtünmesi... Başını pençelerinin üstünden kaldırdı, karanlığı dinledi, kokladı.</p>

    <p>Akşam yağmuru yüzlerce kokuyu uyandırmış, tekrar keskin ve canlı hale getirmişti. Çimenler ve dikenlikler, yere düşen ezik böğürtlenler, çamur, solucanlar, çürüyen yapraklar, çalıların arasında gezinen bir fare. Kardeşinin kara tüylerinin ve az önce öldürdüğü sincabın kan kokusunu yakaladı. Diğer sincaplar ağaç dallarında dolandı, ıslak kürk ve korku kokuyorlardı, minik tırnakları ağaç kabuklarını tırmalıyordu.</p>

    <p>Yine o tınıyı duydu, sürtünme... Ayağa kalktı. Kulaklarını ve kuyruğunu dikleştirdi. Uludu, uzun ve tüyler ürpertici bir çığlık, uyuyanları uyandırmak isteyen bir uluma ama insan kayası hâlâ karanlık ve ölüydü. İnsanları deliklerine kapanmaya zorlayan ıslak bir geceydi. Yağmur durmuştu ama insanlar hâlâ nemden saklanıyor, üst üste koyulmuş taşlardan yaptıkları mağaralarda yanan ateşlerin başında oturuyorlardı.</p>

    <p>Kardeşi ağaçların arasından süzülerek geldi, çok uzun zaman öncesinden hatırladığı diğer kardeşi kadar sessiz hareket ediyordu... gözleri kanlı, beyaz kardeşi gibi. <em>Bu</em> kardeşinin gözleri gölge havuzları gibiydi, ensesindeki tüyler kabarmıştı. Sesleri o da duymuştu ve tehlike anlamına geldiğini biliyordu.</p>

    <p>Tını ve sürtünmenin ardından, taş üstünde aceleyle yürüyen çıplak ayakların yumuşak sesi duyuldu bu sefer. Rüzgâr hafif bir insan kokusu taşıyordu. Bu kokuyu tanımıyordu. <em>Yabancı. Tehlike. Ölüm.</em></p>

    <p>Sese doğru koştu, kardeşi hemen arkasında, takip ediyordu. Önlerinde taş mağara yükseliyordu, ıslak ve kaygan. Dişlerini gösterdi ama insanların yonttuğu taşlar korkmuyordu. Bir kapı belirdi. Demir bir yılan kapının parmaklıklarına sıkı sıkı dolanmıştı. Çarptığında kapı sarsıldı, yılan çınladı, süründü ve daha sıkı tutundu. Parmaklıkların arasından bakınca aşağıdaki taş arazide, iki duvarın arasında uzanan taş mezarlığı görebiliyordu ama oraya inebileceği bir yol yoktu. Dişlerini parmaklıklara geçirebilirdi ama işe yaramazdı. Kardeşi, kapının siyah kemiklerini dişlerinin arasında parçalamayı defalarca denemişti ama kemikler kırılmıyordu. Kapının altını kazmaya çalıştılar, toprağın ve çürük yaprakların altında kalın ve düz taşlar vardı.</p>

    <p>Hırlayarak geri çekildi, sonra kendini bir kez daha kapının üstüne attı. Kapı biraz sallanıp onu geri fırlattı. <em>Kilitli,</em> diye fısıldadı bir şey. <em>Zincirli.</em> Duymadığı bir ses, kokusuz bir koku. Diğer yollar da kapalıydı. İnsan kayasına açılan kapıların olduğu yerlerde orman güçlü ve sıktı. Buradan çıkış yoktu.</p>

    <p><em>Var,</em> dedi fısıltı, kara topraktan yükselen, insan boyundan on kat daha uzun, iğnelerle kaplı ağacın gölgesini görür gibi oldu ama kafasını kaldırıp yukarı baktığında ağaç orada değildi. <em>Tanrı korusunun diğer ucu, muhafız ağacı, çabuk, çabuk...</em></p>

    <p>Gecenin karanlığından boğuk bir çığlık çıkıp geldi, kısa.</p>

    <p>Aceleyle döndü ve ağaçların içine daldı. Islak yapraklar ayaklarının altında hışırdıyordu, arasından geçtiği dallar bedenini kamçılıyordu. Kardeşinin hızla onu takip ettiğini duyabiliyordu. Yürek ağacının altından, soğuk havuzun etrafından, böğürtlen çalılarının içinden, meşelerin arasından geçip korunun diğer ucuna koştular... ve bakmadan gördüğü gölge oradaydı, çatılara uzanan eğimli ağaç. <em>Muhafız ağacı,</em> diye düşündü.</p>

    <p>Tırmanmanın nasıl bir şey olduğunu hatırladı sonra. Yüzünü çizen, ensesine düşen iğneler, ellerini yapış yapış yapan reçine ve onun keskin, çamsı kokusu. Bir çocuk bu ağaca kolayca tırmanabilirdi, yere doğru eğilmişti, eğri büğrüydü, dalları birbirine o kadar yakındı ki çatıya çıkan bir merdivene benziyordu.</p>

    <p>Hırlayarak ağacı kokladı, tek bacağını kaldırıp sidiğiyle işaretledi. Alçak bir dal yüzüne süründü, dala atıldı, çatırdayıp kırılana dek çekiştirdi. Ağzı iğnelerle ve reçinenin acı tadıyla dolmuştu. Kafasını sallayıp dişlerini gösterdi.</p>

    <p>Kardeşi arka ayaklarının üstüne oturup uludu, yas dolu kara bir şarkı söylüyordu. Bir yol yoktu. Onlar ne sincaptı ne de insan yavrusu. Küçük pembe ayaklarını çıkıntılara yerleştirerek ağaçların gövdelerine tırmanamazlardı. Onlar koşucuydu, avcıydı, fırsatçıydı.</p>

    <p>Karanlığın diğer ucunda, onları hapseden duvarların ardındaki köpekler uyanmış, havlamaya başlamışlardı. Önce bir tanesi, sonra bir diğeri, sonra hepsi birden. Kokuyu onlar da almıştı; düşmanın ve korkunun kokusu.</p>

    <p>Açlık kadar keskin, çaresiz bir öfkeyle doldu içi. Duvardan, ağaçlardan, yaprakları gri tüylerine sürtünen dalların gölgesinden uzaklaştı... sonra döndü ve hızla tekrar ileri atıldı. Ayakları yerdeki ıslak yaprakları ve ağaç iğnelerini iterek havalandı. Bir an için önündeki erkek geyiği kovalayan bir avcıya dönüştü, onu görebiliyordu, kokuyu alabiliyordu. Bütün gücüyle koştu. Korkunun kokusu kalbini gümbürdetiyordu. Çenesinin kenarından salyalar akıyordu. Uzun adımlarla dibine geldiği ağacın gövdesine atıldı. Pençeleri kabuğa geçti. Sıçradı, yukarı, iki sıçrayış, üç, yavaşlamadan, sonunda alçak kolların arasındaydı. İnce dallar ayağına dolandı, gözlerine girdi. Gri yeşil dikenler vücuduna battı. Yavaşlamak zorundaydı. Ayağına bir şey dolanmıştı. Hırlayarak ayağını kurtardı. Ağacın gövdesi daraldı, dikleşti, neredeyse dümdüz yukarı çıkıyordu, ıslaktı. Tırnaklarını geçirmeye çalıştığında ağaç kabuğu deri gibi yırtıldı. Ağacın yarısından fazlasını tırmanmıştı, biraz daha, çatıya ulaşmasına az kalmıştı... bir adım daha attı ve ayağının ıslak ağaç gövdesinde kaydığını hissetti, düşüyordu. Korku ve öfkeyle uludu, düşüyordu, <em>düşüyordu.</em> Zemin onu kırmak için hızla üstüne gelirken döndü...</p>

    <p>Ve sonra, kulenin ıssız odasında, yatağındaydı Bran, battaniyesine dolanmıştı, nefes nefeseydi. “Yaz,” diye bağırdı. “Yaz.” Omzu ağrıyordu, üstüne düşmüş gibi. Ama bu ağrının, kurdun hissettiklerinin hayaleti olduğu biliyordu. <em>Jojen doğru söyledi. Ben bir canavarım.</em> Dışarıda köpeklerin havladığını duyuyordu. <em>Deniz geldi. Duvarları aşıyor, tıpkı Jojen’in gördüğü gibi.</em> Bran başının üstündeki demir barı yakalayıp kendini yukarı çekti, yardım için bağırdı. Kimse gelmedi. Bir an sonra kimsenin gelmeyeceğini hatırladı. Kapıda bekleyen muhafızları almışlardı. Sör Rodrik dövüşebilecek yaşa gelmiş bütün erkekleri götürmüştü. Kışyarı’nda küçük bir garnizon kalmıştı.</p>

    <p>Sekiz gün önce gitmişlerdi, Kışyarı’ndan ve çevredeki karakollardan altı yüz adam. Cley Cerwyn üç yüz kişi daha getirip yolda onlara katılacaktı. Üstat Luwin adam toplamak için Beyaz Liman’a, Hendek Mezarlar bölgesine, hatta Kurt Ormanı’nın derinliklerindeki yerlere kuzgunlar göndermişti. Dagmer Yarıkçene isimli canavarımsı bir savaş kumandanı Torrhen Kalesi’ne saldırmıştı. Yaşlı Dadı adamın öldürülemeyeceğini söylüyordu. Bir keresinde adamın kafası bir baltayla ikiye ayrılmıştı ama Dagmer o kadar vahşiydi ki kafasının iki parçasını eliyle birleştirmiş ve birbirine kaynayana kadar öylece tutmuştu. <em>Dagmer kazanabilir mi?</em> Torrhen Kalesi, Kışyarı’ndan günlerce uzaktaydı ama yine de...</p>

    <p>Bran bara tutunarak yataktan kalktı, kendini pencereye kadar sürükledi. Panjurları iterken parmakları titredi. Avlu bomboştu ve görebildiği bütün pencereler karanlıktı. Kışyarı uyuyordu. <em>“Hodor!”</em> diye bağırdı avluya bütün sesiyle. Hodor ahırlarda uyuyor olmalıydı ama yeterince yüksek sesle bağırırsa o ya da başka biri Bran’ı duyabilirdi. <em>“Hodor, çabuk gel! Osha! Meera, Jojen, kimse yok mu?”</em> Ellerini boru şekline sokup ağzına götürdü. <em>“HODOOOOOOR!”</em></p>

    <p>Fakat kapı gürültüyle açıldığında odaya giren adam Bran’ın tanıdığı biri değildi. Adam, üstüne demir diskler dikilmiş deri bir yelek giymişti. Elinde bir bıçak vardı ve sırtına bir savaş baltası asmıştı. “Ne istiyorsun?” diye sordu Bran, korkmuştu. “Burası benim odam. Dışarı çık.”</p>

    <p>Adamın arkasından odaya Theon Greyjoy girdi. “Sana zarar vermeye gelmedik Bran.”</p>

    <p>“Theon?” Bran şaşkındı ama rahatlamıştı. “Seni Robb mu gönderdi? O da burada mı?”</p>

    <p>“Robb çok uzaklarda. Sana yardım edemez.”</p>

    <p>“Yardım mı?” Aklı karışmıştı. “Beni korkutma Theon.”</p>

    <p>“Ben artık <em>Prens</em> Theon’ım. İkimiz de prensiz. Kimin aklına gelirdi? Kaleni ele geçirdim prensim.”</p>

    <p>“Kışyarı’nı mı?” Bran başını iki yana salladı. “Hayır, <em>yapamazsın.</em>”</p>

    <p>“Bizi yalnız bırak Werlag.” Bıçaklı adam odadan çıktı. Theon yatağın kenarına oturdu. “Dört adamım ucu kancalı ipler kullanarak duvarları aştı ve diğerlerimiz için yan kapıyı açtı. Adamlarım şu anda senin adamlarınla dövüşüyor. Bana inan, Kışyarı benimdir.”</p>

    <p>Bran anlayamıyordu. “Ama sen babamın hizmetindesin.”</p>

    <p>“Artık sen ve kardeşin <em>benim</em> hizmetimdesiniz. Aşağıdaki mücadele biter bitmez adamlarım herkesi Büyük Salon’da toplayacak. Sen ve ben, birlikte onlarla konuşacağız. Onlara Kışyarı’nı bana teslim ettiğini söyleyeceksin ve yeni lordlarına hizmet ve itaat etmelerini emredeceksin.”</p>

    <p><em>“Yapmayacağım,”</em> dedi Bran. “Seninle savaşacağız ve seni dışarı atacağız. Ben asla teslim olmadım, teslim olduğumu söyletemezsin bana.”</p>

    <p>“Bu bir oyun değil Bran, o yüzden çocukluk yapma, tahammül etmem. Kale artık benim ama insanlar hâlâ senin. Prens onların güvenliğini düşünüyorsa dediğimi yapmalı.” Ayağa kalkıp kapıya gitti. “Biri gelip seni giydirecek ve Büyük Salon’a getirecek. Söyleyeceğin şeyleri dikkatlice düşün.”</p>

    <p>Beklemek Bran’ı her zamankinden daha çaresiz hissettiriyordu. Gölgeler kadar siyah kulelere ve duvarlara bakarak pencere sekisine oturdu. Muhafız Salonu’ndan haykırışlar yükseldiğini duyar gibi oldu, başka bir yerden kılıç sesi olabilecek gürültüler geliyordu ama Bran’ın Yaz kadar keskin kulakları yoktu, onun kadar iyi koku da alamıyordu. <em>Uyanığım, hâlâ kırığım ama uyuduğumda Yaz’ım, koşabilirim, dövüşebilirim ve koklayabilirim.</em></p>

    <p>Onu almak için Hodor’un ya da hizmetçi kızlardan birinin geleceğini düşünmüştü ama kapı açıldığında içeri giren Üstat Luwin’di. Elinde bir mum vardı. “Bran,” dedi. “Olanları... neler olduğunu biliyor musun? Sana söylediler mi?” Sol kaşı açılmıştı, kanıyordu.</p>

    <p>“Theon geldi. Kışyarı’nı ele geçirdiğini söyledi.”</p>

    <p>Üstat mumu masaya bıraktı, yanağına süzülen kanı sildi. “Hendeği yüzerek geçmişler. Kancalı iplerle duvarları aşmışlar. Ellerinde kılıçları, üstlerinden sular damlayarak içeri girmişler.” Kapının yanındaki sandalyeye oturdu, alnından kan akmaya devam ediyordu. “Kapıda Biragöbek vardı. Onu gafil avlayıp öldürmüşler. Samankafa yaralı. Adamlar odama girmeden hemen önce iki kuzgun salmayı başardım. Beyaz Liman’a gönderdiğim kuzgun kurtuldu ama diğerini okla indirdiler.” Üstat yere baktı. “Sör Rodrik adamlarımızın çoğunu yanında götürdü ama ben de en az onun kadar suçluyum. Bu tehlikeyi hiç aklıma getirmedim, hiç...”</p>

    <p><em>Jojen görmüştü,</em> diye düşündü Bran. “Giyinmeme yardım etseniz iyi olacak.”</p>

    <p>“Öyle.” Üstat yatağın önündeki demir sandıktan Bran’ın iç çamaşırlarını, pantolonunu ve gömleğini çıkardı. “Sen Kışyarı’ndaki Stark’sın, Robb’un veliahtısın. Bir prens gibi görünmelisin.” İkisi birlikte lordlara uygun bir kıyafet seçtiler.</p>

    <p>Üstat, Bran’ın en sevdiği, gümüş ve oltu taşından yapılmış kurt kafası şeklindeki broşu pelerininin yakasına takarken, “Theon kaleyi teslim etmemi istiyor,” dedi Bran.</p>

    <p>“Bunda utanılacak bir şey yok. Bir lord halkını korumak zorundadır. Zalim yerler zalim insanlar büyütür Bran. Demiradamlar’la uğraşırken bunu hatırlaman gerekir. Baban Theon’ı eğitmek için elinden geleni yapmıştı ama bunun için çok geçti korkarım.”</p>

    <p>Bran’ı almaya gelen demiradam kısa ve tombuldu. Siyah uzun sakalı neredeyse göğsünün yarısını örtüyordu. Bran’ı hiç zorlanmadan kucağına aldı ama yaptığı işten memnun olmadığı belliydi. Rickon’ın yatak odası yarım kat alttaydı. Dört yaşındaki çocuk uykusundan uyandırıldığı için huysuzlandı. “Annemi istiyorum,” dedi. “Annemi <em>istiyorum.</em> Tüylüköpek’i de.”</p>

    <p>“Anneniz uzaklarda prensim.” Üstat Luwin’in çocuğun üstüne bir sabahlık giydirdi. “Ama ben ve Bran buradayız.” Rickon’ın elinden tutup dışarı çıkardı.</p>

    <p>Aşağıda, mızrağı kendisinden üç kat daha uzun kel bir adam tarafından odalarından çıkarılan Meera ve Jojen’le karşılaştılar. Jojen’in Bran’a bakan gözleri hüzünle dolu yeşil havuzlar gibiydi. Diğer demiradam, Freyler’i çekiştiriyordu. “Ağabeyin krallığını kaybetti,” dedi Küçük Walder. “Artık prens değilsin, sadece bir esirsin.”</p>

    <p>“Sen de öylesin,” dedi Jojen. “Hepimiz esiriz.”</p>

    <p>“Seninle konuşan olmadı kurbağayiyen.”</p>

    <p>Demiradamlardan biri elinde bir meşaleyle önlerinden yürüyordu ama yağmur tekrar başlamıştı, meşale söndü. Aceleyle avluyu geçerken tanrı korusundaki ulu kurtların ulumasını duydular. <em>Yaz, ağaçtan düştüğünde yaralanmamıştır umarım.</em></p>

    <p>Theon Greyjoy, Starklar’ın yüksek koltuğunda oturuyordu. Pelerinini çıkartmıştı. Örgü zırhının üstüne, Greyjoy Hanedanı’nın deniz canavarlı armasıyla süslenmiş bir cübbe giymişti. Ellerini yüksek koltuğun geniş taş kollarının ucundaki kurt kafalarının üstüne koymuştu. “Theon, Robb’un koltuğunda oturuyor,” dedi Rickon.</p>

    <p>“Sessiz ol Rickon.” Bran salondaki endişeyi hissedebiliyordu ama Rickon çok küçüktü. Birkaç meşale yakılmıştı, büyük şömine parlıyordu ama salonun çoğu karanlıktaydı. Sıralar duvarlara yanaştırıldığı için oturacak yer yoktu. Konuşmaya cesaret edemeyen kale ahalisi küçük gruplara ayrılmış halde ayakta bekliyordu. Yaşlı Dadı’yı gördü, kadının dişsiz ağzı açılıp kapanıyordu. Samankafa iki muhafızın arasındaydı, çıplak göğsündeki sargıda kan lekeleri vardı. Tıfıl Tym tesellisi mümkün olmayan bir şekilde hıçkırıyordu ve Beth Cassel korku içinde ağlıyordu.</p>

    <p>“Bunlar da kimmiş?” diye sordu Theon, Reedler’i ve Freyler’i kastederek.</p>

    <p>“Bunlar Leydi Catelyn’in himaye ettiği Freyler, her ikisinin de adı Walder,” diye açıkladı Üstat Luwin. “Bu Jojen Reed ve onun yanındaki ablası Meera, Bozsu Gözcüsü’nden Howland Reed’in çocukları. Kışyarı için yemin tazelemeye geldiler.”</p>

    <p>“Bazıları bunun için yanlış bir zaman seçtiklerini söyleyebilir,” dedi Theon. “Ama benim için değil. Buradasınız ve burada kalacaksınız.” Yüksek koltuktan kalktı. “Prensi buraya getir Lorren.” Siyah sakallı adam Bran’ı bir çuval yulafmış gibi taş koltuğa bıraktı.</p>

    <p>Büyük Salon’a, küfürlerle ve mızrakların ucuyla iteklenen insanlar getiriliyordu hâlâ. Sabah ekmeğini yaparken yakalanan Gage ve Osha’nın üstü başı un içindeydi. Mikken küfürler eşliğinde sürükleniyordu. Farlen topallayarak içeri girdi, bir yandan Palla’yı desteklemeye çalışıyordu. Kızın elbisesi ikiye ayrılmıştı. Eliyle elbisesini bir arada tutmaya çalışıyordu ve attığı her adım ona ıstırap veriyormuş gibi yürüyordu.</p>

    <p>Kapıdan giren son adam zindandaki esir Leş’ti. Adamın keskin kokusu kendisinden önde yürüyordu. Bran midesinin kalktığını hissetti. “Bunu kule hücrelerinden birinde bulduk,” dedi kızıl saçlı genç adam. “Ona Leş dediklerini söylüyor.”</p>

    <p>“Neden öyle dediklerini anlamak mümkün değil,” dedi Theon gülümseyerek. “Her zaman bu kadar kötü mü kokarsın yoksa az önce bir domuzu mu becerdin?”</p>

    <p>“Beni kapattıklarından beri kimseyi beceremedim lordum. Gerçek adım Heke. Starklar düğün hediyesi olarak sırtına bir ok saplayana kadar Dehşet Kalesi piçinin hizmetindeydim.”</p>

    <p>Duydukları Theon’ı eğlendirmiş gibiydi. “Kiminle evlenmişti?”</p>

    <p>“Hornwood’un duluyla lordum.”</p>

    <p>“O kocakarıyla mı? Kör müydü? O kadının göğüsleri boş çuvallara benziyordu.”</p>

    <p>“Onunla göğüsleri için evlenmemişti lordum.”</p>

    <p>Demiradamlar salonun uzun kapılarını gürültüyle kapadı. Yüksek koltukta oturan Bran yaklaşık yirmi kişi olduklarını görebiliyordu. <em>Kapılarda ve cephanelikte de adamlar bırakmıştır.</em> Buna rağmen otuz kişiden fazla olamazlardı.</p>

    <p>Theon sessizlik sağlamak için elini kaldırdı. “Beni hepiniz tanıyorsunuz...”</p>

    <p>“Evet, bir çuval bok olduğunu biliyoruz!” diye bağırdı Mikken. Kel adam mızrağının sapıyla önce karnına sonra yüzüne vurup Mikken’ı yere devirdi. Demirci, dizlerinin üstüne düştü ve kırılan dişini tükürdü.</p>

    <p>“Mikken, sessiz ol.” Bran, sesinin sert ve soylu çıkmasını istemişti, Robb’un emirler verirken konuştuğu gibi ama sesi ona ihanet etti, sözleri tiz bir miyavlama gibi duyuldu.</p>

    <p>“Küçük lordunu dinle Mikken,” dedi Theon. “O senden daha mantıklı.”</p>

    <p><em>İyi bir lord halkını korur,</em> dedi Bran kendine. “Kışyarı’nı Theon’a teslim ettim.”</p>

    <p>“Daha yüksek sesle Bran. Ve bana prens demelisin.”</p>

    <p>Sesini yükseltti. “Kışyarı’nı Prens Theon’a teslim ettim. Hepiniz onun emirlerini yerine getirmelisiniz.”</p>

    <p>“Yaparsam, kahrolayım!” diye haykırdı Mikken.</p>

    <p>Theon bu çıkışı duymazdan geldi. “Babam, kadim tuz ve kaya tacını giydi ve krallığını ilan etti. Fetihten doğan hakla kuzey de onundur. Hepiniz ona aitsiniz.”</p>

    <p><em>“Alçak!”</em> Mikken ağzındaki kanı sildi. “Ben Starklar’a hizmet ederim, hain bir mürekkep balığına değil... <em>aah.</em>” Mızrak sapı tekrar yüzüne indi, yere devrildi.</p>

    <p>“Demircilerin güçlü kolları ve zayıf akılları oluyor,” dedi Theon. “Diğerleriniz, bana da Ned Stark’a hizmet ettiğiniz gibi sadakatle hizmet ederseniz çok cömert bir lord olduğumu görecekseniz.”</p>

    <p>Dizlerinin ve ellerinin üstündeki Mikken kan tükürdü. <em>Lütfen yapma,</em> diye yalvardı Bran içinden ama demir ustası bağırdı, “Eğer bu işe yaramaz adamlarla kuzeyi tutabileceğini düşünüyorsan...”</p>

    <p>Kel adam mızrağının çelik ucunu Mikken’ın ensesine sapladı. Mızrak ucu etin içinden geçip bir kan dalgasıyla birlikte demircinin boğazından çıktı. Bir kadın çığlık attı. Meera, Rickon’a sarıldı. <em>Kanla boğuldu,</em> diye düşündü Bran uyuşmuş gibi, <em>kendi kanıyla.</em></p>

    <p>“Söyleyecek bir şeyi olan var mı?” diye sordu Theon Greyjoy.</p>

    <p><em>“Hodor hodor hodor hodor,”</em> diye bağırıyordu gözleri faltaşı gibi açık olan Hodor.</p>

    <p>“Biri şu eksik akıllıyı nazikçe sustursun.”</p>

    <p>İki demiradam mızraklarının saplarıyla Hodor’a vurmaya başladı. Hodor yere düştü, elleriyle kendini korumaya çalışıyordu.</p>

    <p>“Sizler için Eddard Stark’tan çok daha iyi bir lord olacağım.” Theon, ete vuran ahşap gürültüsünü bastırmak için sesini yükseltti. “Ama bana ihanet ederseniz pişman olursunuz. Kuvvetimin burada gördüğünüz adamlardan ibaret olduğunu düşünürseniz yanılırsınız. Torrhen Kalesi ve Derinorman Kalesi de çok kısa zaman içinde bizim olacak ve amcam Moat Cailin’i ele geçirmek üzere Tuzlumızrak’a gidiyor. Eğer Robb Stark, Lannisterlar’dan kurtulmayı başarırsa kendini Üç Dişli Mızrak Kralı ilan edebilir ama kuzey Greyjoy Hanedanı’na aittir artık.”</p>

    <p>“Stark lordları size karşı savaşır,” dedi Leş. “Beyaz Liman’daki şişko domuz başta olmak üzere Umberlar, Karstarklar. Adama ihtiyacınız var, beni özgür bırakın ve sizin olayım.”</p>

    <p>Theon bir an adamı tarttı. “Göründüğünden daha zekiymişsin ama bu kokuya tahammül edemem.”</p>

    <p>“Serbest olsaydım yıkanabilirdim,” dedi Leş.</p>

    <p>“Bu adamın ender rastlanır bir sağduyusu var.” Theon gülümsedi. “Diz çök.”</p>

    <p>Demiradamlardan biri Leş’e kılıç verdi. Adam kılıcı Theon’ın ayaklarının dibine koyup Greyjoy Hanedanı’na ve Kral Balon’a bağlılık yemini etti. Bran bakamıyordu. Yeşil rüya gerçekleşiyordu.</p>

    <p>“Greyjoy lordum!” Osha, Mikken’ın bedeninin yanından geçip öne çıktı. “Ben de buraya tutsak olarak getirildim. Yakalandığımda siz de oradaydınız.”</p>

    <p><em>Senin dost olduğunu sanmıştım,</em> diye düşündü Bran acıyla.</p>

    <p>“Benim savaşçılara ihtiyacım var,” dedi Theon, “mutfak fahişelerine değil.”</p>

    <p>“Beni mutfağa tıkan Robb Stark’tır. Bütün yılı tencere ovmakla, yağ temizlemekle, bu herifin şiltesini ısıtmakla geçirdim.” Gage’e baktı. “Boğazıma kadar geldi. Elime yine mızrak verin.”</p>

    <p>“Burada sana verebileceğim bir mızrak var,” dedi Mikken’ı öldüren kel adam. Sırıtarak aletini avuçladı.</p>

    <p>Osha kemikli dizini adamın bacak arasına geçirdi. “O pembe yumuşak şeyi kendine sakla.” Mızrağı kaptı ve sapıyla vurarak adamı yere devirdi. “Ben çelik ve ahşaptan yapılmış mızrağı alacağım.” Diğer demiradamlar kahkahalarla gülerken kel adam acı içinde yerde sürünüyordu.</p>

    <p>Theon da adamlarıyla birlikte güldü. “Alacaksın,” dedi. “Mızrak sende kalsın, Stygg başka bir tane bulabilir. Şimdi diz çök ve yemin et.”</p>

    <p>Öne çıkıp yemin edecek kimse kalmadığında salondakiler dışarı çıkarıldı. Herkese işinin başına dönmesi ve sorun çıkarmaması emredilmişti. Hodor’a, Bran’ı odasına taşıma görevi verildi. Burnu şişmiş, tek gözü kapanmıştı, yüzü çirkin görünüyordu. Bran’ı güçlü kolları ve kanlı elleriyle kucağına alıp yağmurla ıslanan avluya çıkarırken, patlamış dudaklarının arasından, “Hodor,” diye hıçkırdı.</p>
  </div>
</body>
</html>
