<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Perdeler sokağın tozunu ve gürültüsünü dışarıda tutuyordu ama hayal kırıklığını tutamıyordu. Dany bitkin bir halde tahtırevana tırmandı, Qarthlı gözlerden kaçabildiği için memnundu. “Yolu açın,” diye bağırdı atının sırtındaki Jhogo kalabalığa. Kamçısını şaklattı. “Ejderhaların Anası için yol açın.”</p>

    <p>Serin saten minderlerde uzanan Xaro Xhoan Daxos yeşim taşı ve altından yapılmış kadehlere yakut kırmızısı şarap doldurdu, tahtırevanın sallantısına rağmen elleri dengeliydi. “Yüzünüze derin bir keder yazıldığını görüyorum aşk ışığım.” Kadehin birini Dany’ye uzattı. “Kayıp bir rüyanın üzüntüsü olabilir mi?”</p>

    <p>“Ertelenmiş bir rüya, hepsi bu.” Dar gümüş gerdanlığı boğazını sıkıyordu. Çıkarıp kenara attı. Gerdanlık büyülü ametist taşlarıyla süslenmişti. Xaro bu taşların Dany’yi her türlü zehirden koruyacağına dair yemin etmişti. Safkanlılar, tehlikeli olduğunu düşündükleri insanlara zehirli şarap ikram etmekle ünlüydü ama Dany’ye sadece bir bardak su vermişlerdi. <em>Beni bir kraliçe olarak görmüyorlar,</em> diye düşündü acı acı. <em>Ben sadece öğleden sonra eğlencesiydim. Tuhaf bir evcil hayvanı olan bir at kızı.</em></p>

    <p>Dany şarabı almak için elini uzattığında Rhaegal tısladı ve keskin siyah tırnaklarını kızın çıplak omzuna geçirdi. Acıyla irkilen Dany ejderhayı kumaşla kaplı diğer omzuna koydu. Qarthlıların zevkine göre giyinmişti. Xaro, Kudretliler’in bir Dothraklıyı asla dinlemeyeceği konusunda onu uyarmıştı. Dany de yeşil ipekten dikilmiş, tek göğsünü açıkta bırakan bir elbise, gümüş sandaletler ve siyah beyaz incilerle süslenmiş bir kemerle önlerine gitmişti. <em>Bana önerdikleri yardım karşılığında çıplak gitmeliydim. Belki de gerçekten öyle yapmalıydım.</em> Büyük bir yudum şarap içti.</p>

    <p>Qarth’ın kadim kral ve kraliçelerinin soyundan gelen Safkanlılar, Kent Koruyucuları’nı ve gösterişli kadırgalardan oluşan donanmayı komuta ediyor, denizlerin arasındaki boğazlara hükmediyorlardı. Daenerys Targaryen o donanmanın tümünü ya da bir bölümünü askerleriyle istiyordu. Anı Tapınağı’nda geleneksel kurban törenini yaptı, Uzun Listenin Hamisi’ne geleneksel rüşveti verdi, Kapı Açan’a geleneksel hurmayı sundu ve sonunda kendisini Bin Tahtlı Salon’a götürecek olan ananevi mavi ipek terlikleri aldı.</p>

    <p>Safkanlılar, Dany’nin isteklerini atalarının görkemli ahşap koltuklarında otururken dinledi. Koltuklar, mermer zeminden Qarth’ın kaybolmuş zaferlerini tasvir eden resimlerle süslenmiş kubbeli tavana doğru dönerek yükselen bir şekilde sıralanmıştı. Muazzam büyüklükteydiler. Olağanüstü oymaları vardı. Altın işiyle süslenmişlerdi. Üzerlerine amber, akik, laciverttaşı ve yeşim taşları kakılmıştı. Her biri diğerinden farklıydı ve en kusursuzu olmak için yapılmıştı. Buna rağmen koltuklarda oturanlar cansız ve bitkindi. İnsan uyuduklarını bile sanabilirdi. <em>Dinlediler ama duymadılar ya da umursamadılar,</em> diye düşündü Dany. <em>Bunlar gerçekten Süt Adamlar. En başından beri bana yardım etmeye niyetleri yoktu. Geldiler çünkü merak ediyorlardı. Geldiler çünkü sıkılmışlardı. Omzumdaki Ejderha onları benden fazla ilgilendiriyordu.</em></p>

    <p>“Bana Safkanlılar’ın söylediklerini anlatın,” dedi Xaro Xhoan Daxos. “Kraliçemin kalbini böyle üzüntüyle dolduracak ne söylediler?”</p>

    <p>“Hayır dediler.” Şarabın tadı nar ve sıcak yaz günleri gibiydi. “Büyük nezaketle söylediler ama bütün o güzel kelimelerin altındaki cevap hayırdı.”</p>

    <p>“Gururlarını okşadınız mı?”</p>

    <p>“Utanmasızca.”</p>

    <p>“Ağladınız mı?”</p>

    <p>“Ejderhanın kanı ağlamaz,” dedi Dany terslenerek.</p>

    <p>Xaro içini çekti. “Ağlamanız gerekirdi.” Qarthlılar sık sık ve kolayca ağlıyordu. Ağlamak medeni insanların özelliklerinden biri olarak kabul ediliyordu. “Satın aldığımız adamlar, onlar ne dedi?”</p>

    <p>“Mathos hiçbir şey söylemedi. Wendello konuşma şeklimi övdü. Muhteşem, diğerleriyle birlikte hayır dedi ama ardından ağladı.”</p>

    <p>“Kahretsin. Qarthlılar çok inançsız olmalı.” Xaro, Safkanlılar’dan değildi ama Dany’ye kimlere ne kadar rüşvet vermesi gerektiğini söylemişti. “Ağla, bu ihanet karşısında ağla.”</p>

    <p>Dany havaya uçan altınları için ağlamak üzereydi. Mathos Mallarawan, Wendello Qar Deeth ve Muhteşem Egon Emeros’a verdiği rüşvetle bir gemi satın alabilir ya da paralı askerler kiralayabilirdi. “Sör Jorah’ı yollayıp hediyelerimi geri isteyebilir miyim?” diye sordu.</p>

    <p>“Üzgün Adamlar’dan biri sarayıma gelir ve sizi uykunuzda öldürür,” dedi Xaro. Üzgün Adamlar, kadim ve kutsal bir suikastçı loncasıydı, böyle adlandırılmışlardı çünkü kurbanlarını öldürmeden önce kulaklarına, “Çok üzgünüm,” diye fısıldarlardı. Qarthlılar en azından nazik insanlardı. “Faros’un Taş İneği’nden süt sağmak Safkanlılar’dan altın almaktan kolaydır denir.”</p>

    <p>Dany, Faros’un neresi olduğunu bilmiyordu ama Qarth taş ineklerle doluymuş gibi geliyordu ona. Denizler arasında ticaret yaparken son derece zengin olan tacir prensler üçe bölünmüştü: Kadim Baharatçılar Loncası, Turmalin Kardeşliği ve Xaro’nun bağlı olduğu On Üçler. Nüfuz için birbirleriyle rekabet ediyorlardı ve her üçü de Safkanlılar’la sonu gelmez bir çekişme içindeydi. Hepsinin üstünde, korkunç güçleri olan mavi dudaklı büyücüler vardı. Çok az görünür, çok büyük korku saçarlardı.</p>

    <p>Xaro olmasaydı Dany kaybolurdu. Bin Tahtlı Salon’un kapılarını açtırmak için heba ettiği altın, kıvrak bir zekânın ve tacir cömertliğinin ürünüydü. Yaşayan ejderhaların dedikodusu doğuya yayılınca hikâyenin gerçekliğini öğrenmek için gelenler artmıştı ve Xaro Xhoan Daxos ziyaretçilerin Ejderhaların Anası’na biraz sikke vermesini sağlamıştı.</p>

    <p>Xaro’nun akıtmaya başladığı küçük dere kısa zamanda bir nehre dönüştü. Tacir kaptanlar Myr’den dantel, Yi Ti’den safran dolu sandıklar, Asshai’den kehribar ve ejderhacamı getiriyordu. Tacirler kese kese sikke, gümüş ustaları yüzükler ve zincirler hediye ediyordu. Flütçüler, Dany için flüt çaldı, taklacılar takla attı, şarkıcılar şarkı söyledi. Kumaş boyacıları, Dany’yi daha önce hiç görmediği renklere boyanmış kumaşlarla donattı. Jogos Nhai’den gelen bir çift, Dany’ye siyah beyaz çizgili atlardan hediye etti. Dul bir kadın kocasının gümüş yapraklara sarılı kurutulmuş cesedini getirdi. Bu bedenlerin önemli güçleri olduğuna inanılırdı, hele beden bir büyücüye aitse, ki bu ceset öyleydi. Turmalin Kardeşliği, Dany’ye üç başlı ejderha şeklide yapılmış bir taç giydirdi. Ejderhaların tüyleri altın, kanatları gümüştü. Başları fildişi, yeşim ve akikten oyulmuştu.</p>

    <p>Dany’nin sakladığı tek hediye o taçtı. Geri kalanını Safkanlılar’a vererek heba ettiği rüşveti toparlamak için satmıştı. Xaro tacı da satmak istemişti –On Üçler, Dany’ye çok daha güzel bir taç getirecekti– ama Dany buna izin vermemişti. “Viserys annemin tacını sattı ve ona dilenci dediler. Bu tacı saklayacağım ve bana kraliçe diyecekler.” Ve tacı sakladı, ağırlığı boynunu ağrıtsa da...</p>

    <p><em>Taçlansam da bir dilenciyim hâlâ,</em> diye düşündü Dany. <em>Dünyanın en görkemli dilencisi oldum ama dilenci, dilencidir.</em> Bu durumdan nefret ediyordu. Ağabeyi de nefret ediyor olmalıydı. <em>Onca yıl, İşgalci’nin bıçağından bir adım önde olabilmek için şehirden şehre kaçıp durduk. Hükümdarlardan, prenslerden, yargıçlardan yardım dilendik. Yiyeceğimizi yağcılık yaparak kazandık. Viserys onunla nasıl alay edildiğini biliyordu. O kadar öfkeli ve acımasız birine dönüşmesi şaşırtıcı değil.</em> Sonunda aklını kaybetti. <em>Bırakırsam bana da aynı şey olacak.</em> Bir yanı, insanlarını alıp Vaes Tolorro’ya dönmeyi ve o ölü şehri canlandırmayı her şeyden fazla istiyordu. <em>Hayır, bu yenilmek anlamına gelir. Ben, Viserys’in asla sahip olmadığı bir şeye sahibim. Benim ejderhalarım var. Ejderhalar her şeyi değiştiriyor.</em></p>

    <p>Rhaegal’ı okşadı. Yeşil ejderha dişlerini elinin etli kısmına geçirip sertçe ısırdı. Dışarıda, büyük şehir mırıldanıyor, uğulduyor, kaynıyordu. Sayısız ses birbiriyle harmanlanıp tek ve pes bir sese dönüşüyordu, denizin kabarması gibi. “Yol açın Süt Adamlar, Ejderhaların Anası’na yol açın,” diye bağırdı Jhogo ve Qarthlılar kenara çekildi. Belki de insanları hareket ettiren adamın sesi değil öküzlerdi. Dany perdenin kıvrımlarının arasından gri aygırının sırtındaki Jhogo’yu görüyordu. Adam zaman zaman Dany’nin hediye ettiği gümüş saplı kamçıyla öküzlere vuruyordu. Aggo tahtırevanın diğer yanını koruyordu. Rakharo alayın arkasındaydı, herhangi bir tehlike işaretini görebilmek için kalabalıktaki yüzlere bakıyordu. Sör Jorah diğer ejderhaları korumak için sarayda kalmıştı; sürgün şövalye bu şarlatanlığa en başından beri karşıydı. <em>O kimseye güvenmiyor,</em> diye düşündü Dany, <em>ve belki bunun için geçerli sebepleri var.</em></p>

    <p>Dany şarap içmek için kadehini kaldırdığında Rhaegal şarabı kokladı ve tıslayarak başını geri çekti. “Ejderhanız iyi bir burna sahip,” dedi Xaro. Ağzını sildi. “Bu şarap vasat. Yeşim Denizi’nin ötesinde altın kalitesinde bir şarap yapıldığı, o şarabın bir yudumunun diğer bütün şarapları sirkeye çevirdiği söylenir. İzin verin sizinle birlikte zevk mavnama binelim ve o şarabı aramaya gidelim.”</p>

    <p>“Dünyanın en iyi şarapları Arbor’da yapılır,” dedi Dany. Lord Redwyne’ın, babasıyla birlikte İşgalci’ye karşı savaştığını hatırlamıştı. Son krala sadık kalan birkaç adamdan biriydi. <em>Benim için de savaşacak mı?</em> Bunca yıl sonra emin olmanın bir yolu yoktu. “Benimle birlikte Arbor’a gel Xaro, daha önce hiç tatmadığın kadar güzel şaraplar içersin. Ama oraya bir savaş gemisiyle gitmemiz gerek, bir zevk mavnasıyla değil.”</p>

    <p>“Benim savaş gemim yok. Savaş ticaret için kötüdür. Size defalarca söyledim, Xaro Xhoan Daxos bir barış adamıdır.”</p>

    <p><em>Xaro Xhoan Daxos bir altın adamıdır,</em> dedi Dany içinden. <em>Ve altın, ihtiyacım olan gemileri ve kılıçları satın alır.</em> “Senden kılıç kuşanmanı istemedim, sadece gemilerini ödünç vermeni istiyorum.”</p>

    <p>Xaro mahcup bir şekilde gülümsedi. “Birkaç ticaret gemim var, hepsi bu. Kaç tane olduklarını kim söyleyebilir? İçlerinden biri tam şu anda Yaz Denizi’nde bir fırtınaya tutulmuş batıyor olabilir. Yarın sabah başka bir tanesi korsanlar tarafından devrilebilir. Ertesi gün kaptanlarımdan biri önündeki zenginliğe bakar ve, <em>Bütün bunlar benim olmalıydı,</em> diye düşünebilir. Bunlar ticaret işinin tehlikeleri. Şu konuştuğumuz süre içinde gemilerim azalıyor. Her geçen saniye biraz daha fakirleşiyorum.”</p>

    <p>“Bana gemilerini ver ve seni tekrar zengin edeyim.”</p>

    <p>“Benimle evlen parlak ışık ve kalbimin yelkenlerini aç. Geceleri güzelliğini düşünmekten gözüme uyku girmiyor.”</p>

    <p>Dany gülümsedi. Xaro’nun süslü itirazları onu eğlendiriyordu ama adamın tavırları ağzından çıkanlardan farklıydı. Sör Jorah tahtırevana binmesine yardım ederken gözünü Dany’nin çıplak göğsünden alamamıştı ama Xaro böyle yan yana otururlarken bile bakmaya tenezzül etmemişti. Ve Dany tacir prensin etrafından ayrılmayan, ipek giysileriyle sarayın koridorlarında salınan yakışıklı gençlerin de farkındaydı. “Çok tatlı şeyler söylüyorsun Xaro ama senin kelimelerinin altından da <em>hayır</em> duyuyorum.”</p>

    <p>“Şu bahsettiğiniz Demir Taht kulağa çok soğuk, sert ve canavarca bir şeymiş gibi geliyor. Dikenli tellerin narin teninizi keseceği düşüncesine bile katlanamıyorum.” Xaro’nun burnundaki mücevherler, adamın yüzüne tuhaf ve pırıltılı bir kuş ifadesi veriyordu. Uzun ve zarif parmaklarını havada salladı. “Bırakın burası sizin krallığınız olsun, siz kraliçelerin en ihtişamlısı olun ve ben de kralınız olayım. İsterseniz ben size altın bir taht veririm. Qarth bizi bıktırdığında Yi Ti’nin etrafında yolculuğa çıkar ve şairlerin büyülü şehrini ararız. Ölü adamın kafatasından bilgelik şarabı içeriz.”</p>

    <p>“Batıdiyar’a yelken açmaya ve İşgalci’nin kafatasından intikam şarabı içmeye kararlıyım.” Rhaegal’ın çenesinin altını kaşıdı, yeşil ejderha bir an kanatlarını açıp tahtırevanın içindeki havayı dalgalandırdı.</p>

    <p>Xaro Xhoan Daxos’un yanağından kusursuz bir damla gözyaşı süzüldü. “Sizi bu çılgınlıktan vazgeçirebilecek bir şey yok mu?”</p>

    <p>“Hiçbir şey,” dedi Dany, sesinin duyulduğu kadar emin olabilmeyi umarak. “Eğer On Üçler’in her biri bana onar gemi verirse...”</p>

    <p>“Mürettebatsız yüz otuz geminiz olur. Davanızın haklılığı Qarth’ın sıradan insanları için hiçbir şey ifade etmiyor. Benim denizcilerim dünyanın diğer ucundaki bir tahtta kimin oturduğunu neden önemsesin?”</p>

    <p>“Önemsemeleri için para ödeyeceğim.”</p>

    <p>“Hangi sikkeyle cennetimin tatlı yıldızı?”</p>

    <p>“Ziyaretçilerin getirdiği altınlarla.”</p>

    <p>“Bu işe yarayabilir,” diye kabul etti Xaro. “Ama umursamaları çok pahalıya mal olabilir. Benim onlara ödediğimin kat kat fazlasını vermek zorunda kalırsınız ki benim olağanüstü cömertliğime bütün Qarth güler.”</p>

    <p>“Eğer On Üçler bana yardım etmeyecekse Baharatçılar Loncası’ndan ya da Turmalin Kardeşliği’nden yardım istemeliyim belki?”</p>

    <p>Xaro omuz silkti. “Size dalkavukluktan ve yalanlardan başka bir şey vermezler. Baharatçılar içten pazarlıklı ve palavracıdır. Kardeşlik de korsanlarla dolu.”</p>

    <p>“O halde Pyat Pree’yi dinleyip büyücülere gitmem gerek.”</p>

    <p>Tüccar dimdik oturdu. “Pyat Pree’nin dudakları mavi ve o mavi dudaklar sadece yalan konuşur. Sizi seven birinin verdiği aklı dinleyin. Büyücüler toz yiyip gölge içen acımasız yaratıklardır. Size bir şey veremezler, size verecek bir şeyleri yok.”</p>

    <p>“Eğer sevgili dostum Xaro Xhoan Daxos bana istediklerimi verseydi büyücülerden yardım dilenmek zorunda kalmazdım.”</p>

    <p>“Ben size evimi ve kalbimi verdim, bunlar sizin için bir şey ifade etmiyor mu? Size parfümler ve narlar verdim, takla atan maymunlar, tüküren yılanlar, eski Valyria parşömenleri, bir putun kafasını, bir kertenkelenin ayaklarını verdim. Size abanoz ve altından yapılmış bu tahtırevanı verdim ve onu taşıması için boynuzlarına mücevherler kakılmış teki oltu taşı kadar siyah, teki fildişi kadar beyaz bu öküzleri.”</p>

    <p>“Evet,” dedi Dany. “Ama ben gemiler ve askerler istemiştim.”</p>

    <p>“Ben size bir ordu vermedim mi kadınların en tatlısı? Pırıl pırıl zırhlar giyinmiş bin şövalye vermedim mi?”</p>

    <p>Zırhlar altın ve gümüşten yapılmıştı ve askerler yeşim tabından, kehribardan, ametistten, opalden. Her biri Dany’nin küçük parmağı kadardı. “Çok sevimli bin şövalye,” dedi, “ama düşmanlarımı korkutacak türden savaşçılar değiller ve bu öküzler beni denizin karşı tarafına geçiremezler. Ben... neden duruyoruz?” Öküzler iyice yavaşlamıştı.</p>

    <p>Tahtırevan aniden durduğunda, <em>“Khaleesi,”</em> dedi Aggo perdelerin arasından. Dany dirseğinden destek alıp dışarı sarktı. Pazar yerinin kenarındaydılar, önlerindeki yol bir insan duvarıyla kapanmıştı. “Neye bakıyorlar?”</p>

    <p>Jhogo atını Dany’nin yanına sürdü. “Bir ateş büyücüsü Khaleesi.”</p>

    <p>“Görmek istiyorum.”</p>

    <p>“O zaman görmelisiniz.” Dothraklı elini Dany’ye uzattı. Dany uzanan eli tuttuğunda adam onu aşağı çekip atının üstüne aldı ve önüne oturttu, Dany insanların başının üstünden büyücüyü görebiliyordu. Ateş büyücüsü havada asılı duran bir merdiven meydana getirdi, çıtırdayan turuncu merdiven pazar yerindeki binanın zemininden kafesli yüksek çatısına kadar uzanıyordu.</p>

    <p>Dany, izleyicilerin çoğunun şehir halkından olmadığını fark etti: Ticaret gemilerinde çalışan denizciler, kervanlarla gelen tacirler, kızıl topraklardan tozlu adamlar, şehir şehir dolaşan askerler, esnaf ve köleler gördü. Jhogo tek kolunu Dany’nin beline sarıp öne eğildi. “Süt adamlar büyücüden çekiniyor. <em>Khaleesi,</em> şu şapkalı kızı görüyor musunuz? İşte orada, şişman rahibin arkasında. O bir...”</p>

    <p>“...yankesici,” dedi Dany. Böyle şeylerden anlamayan şımartılmış bir leydi değildi. Ağabeyiyle birlikte İşgalci’nin bıçağından kaçarak geçirdiği onca yıl boyunca Özgür Şehirler’in caddelerinde sayısız yankesici görmüştü.</p>

    <p>Ateş büyücüsü büyük kol hareketleriyle alevleri daha da yukarı itiyordu. Seyirciler yükselen alevleri izlemek için başlarını yukarı kaldırırken, avuçlarının içinde küçük bıçaklar gizleyen yankesiciler kalabalığın arasında geziniyordu. Tek elleri havadaki merdiveni işaret ederken diğeri seyircilerin keselerindeki sikkeleri topluyordu.</p>

    <p>Alevden merdiven on beş metre kadar yükseldiğinde ateş büyücüsü öne atlayıp basamakları tırmanmaya başladı, ellerini bir maymun kadar seri hareket ettiriyordu. Dokunduğu her basamak arkasında gümüşi bir duman bırakarak yok oluyordu. Son basamağa vardığında merdiven ortadan kaybolmuştu, ateş büyücüsü de öyle.</p>

    <p>“Güzel hile,” dedi Jhogo hayranlıkla.</p>

    <p>“Hile değil,” dedi bir kadın, Ortak Dil’de konuşarak.</p>

    <p>Dany kalabalığın içinde Quaithe’yi görmemişti ama ürkütücü kırmızı maskenin arkasındaki kadın, parlak ve nemli gözleriyle oradaydı işte. “Ne demek istiyorsunuz leydim?”</p>

    <p>“Daha altı ay önce bu adam ejderhacamından ateş yakmayı bile zar zor beceriyordu. Yankesiciler işlerini görürken tozlar ve çılgınateş kullanarak seyircileri oyalamaya yetecek kadar marifeti vardı. Közlerin üstünde yürüyüp alevlerden güller yapıyordu ama ateşten bir merdivene tırmanmayı hayal etmesi, sıradan bir balıkçının deniz canavarı yakalamayı hayal etmesinden farksızdı.”</p>

    <p>Dany huzursuzca az önce alevden merdivenin olduğu yere baktı. Artık duman bile kalmamıştı ve kalabalık dağılıyordu, herkes kendi işine gidiyordu. Birazdan pek çoğu keselerinin bomboş olduğunu fark edecekti. “Ya şimdi?”</p>

    <p>“Şimdi güçleri arttı <em>Khaleesi.</em> Ve bunun sebebi sizsiniz.”</p>

    <p>“Ben mi?” Dany güldü. “Bu nasıl olabilir?”</p>

    <p>Kadın yaklaşıp iki parmağını Dany’nin bileğine koydu. “Siz Ejderhaların Anası’sınız, öyle değil mi?”</p>

    <p>“Öyle. Ve hiçbir gölge eniği ona dokunamaz.” Jhogo kadının parmaklarını kamçısının sapıyla itti.</p>

    <p>Kadın bir adım geri çekildi. “Bu şehirden en kısa zamanda ayrılmalısınız Daenerys Targaryen, aksi takdirde asla ayrılamayacaksınız.”</p>

    <p>Quaithe’nin dokunduğu bileği karıncalanıyordu. “Nereye gitmemi istiyorsunuz?” diye sordu.</p>

    <p>“Kuzeye gitmek için güneye yolculuk etmelisiniz. Batıya varmak için doğuya gitmelisiniz. İlerleyebilmek için geriye dönmelisiniz. Işığa dokunmak için gölgelerden geçmelisiniz.”</p>

    <p><em>Asshai,</em> diye düşünü Dany. <em>Asshai’ye gitmemi söylüyor.</em> “Asshai bana bir ordu verecek mi?” diye sordu. “Asshai’de ihtiyacım olan altınlar var mı? Gemiler var mı? Asshai’de burada bulamayacağım ne var?”</p>

    <p>“Gerçek,” dedi maskeli kadın. Ve reverans yaparak kalabalığa kırıştı.</p>

    <p>Rakharo siyah bıyıklarının altından aşağılama dolu bir ses çıkardı. “<em>Khaleesi,</em> insan gölge eniklerine güveneceğine akrep yutsun daha iyi, yüzlerini gün ışığında göstermeye cesaret bile edemezler, bu bilinir.”</p>

    <p>“Bilinir,” diye onayladı Aggo.</p>

    <p>Xaro Xhoan Daxos bütün olup biteni minderlerin üstünden izlemişti. Dany tekrar tahtırevana çıkıp yanına oturduğunda, “Sizin vahşiler göründüklerinden daha zeki,” dedi Dany’ye. “Asshai sürüsünün size vereceği gerçekler sizi gülümsetecek cinsten değil.” Dany’ye bir kadeh şarap daha uzattı ve sarayına giden yol boyunca aşktan, tutkudan ve diğer önemsiz şeylerden bahsetti.</p>

    <p>Dany odasının sessizliğine vardığında gösterişli elbisesini çıkarıp mor ipekten dikilmiş bol bir cübbe giydi. Ejderhaları acıkmıştı, bir yılan kesip parçalara ayırdı ve maltızda kızarttı. <em>Büyüyorlar,</em> dedi içinden ejderhalar kararmış et parçaları için didişirken. <em>Vaes Tolorro’daki hallerinden iki kat ağır olmalılar şimdi.</em> Buna rağmen savaşabilecek kadar büyümeleri için yıllar geçmesi gerekiyordu. <em>Eğitilmeleri de gerek yoksa krallığımı harabeye çevirirler.</em> Taşıdığı Targaryen kanına rağmen Dany’nin ejderha eğitimi hakkında en küçük fikri yoktu.</p>

    <p>Güneş batarken Sör Jorah geldi. “Safkanlılar sizi geri mi çevirdi?”</p>

    <p>“Aynen sizin söylediğiniz gibi. Gelin, oturun, bana akıl verin.” Şövalyeyi kolundan çekip yanına, minderlerin üstüne oturttu. Jhiqui şarapta bekletilmiş mor zeytin ve soğan getirdi.</p>

    <p>“Bu şehirden hiç yardım görmeyeceksiniz <em>Khaleesi.</em>” Sör Jorah uzanıp işaret ve başparmağının arasına bir dilim soğan aldı. “Bundan her geçen gün biraz daha emin oluyorum. Safkanlılar, Qarth’ın duvarlarından ötesini göremiyor ve Xaro...”</p>

    <p>“Bana yine evlenme teklif etti.”</p>

    <p>“Evet ve ben nedenini biliyorum.” Şövalye somurttu, siyah, gür kaşları derin gözlerinin üstünde birleşti.</p>

    <p>“Gece gündüz benim hayalimi kuruyormuş.” Güldü.</p>

    <p>“Beni bağışlayın kraliçem ama o ejderhalarınızın hayalini kuruyor.”</p>

    <p>“Xaro, Qarth’ta evlenen kadın ve erkeklerin şahsi mülklerinin tamamen kendilerine ait olduğunu söylüyor. Ejderhalar sadece benim.” Drogon kanatlarını çırparak, mermer zeminde zıplayarak yanına gelip uzandığında Dany gülümsedi.</p>

    <p>“Doğru söylüyor ama bahsetmeyi unuttuğu bir şey var. Qarthlıların tuhaf bir evlilik geleneği vardır kraliçem. Düğün günü kadın, kocasından aşkının göstergesi olarak sahip olduğu bir şeyi vermesini isteyebilir. Erkek, kadının arzu ettiği şey ne olursa olsun vermek zorundadır. Ve aynı durum erkek için de geçerlidir. Sadece tek şey talep edilebilir ve bu talep reddedilemez.”</p>

    <p>“Tek şey,” diye tekrarladı Dany. “Ve reddedilemez?”</p>

    <p>“Xaro Xhoan Daxos tek ejderhayla bu şehre hükmedebilir ama tek gemi bizi amacımıza fazla yaklaştırmaz.”</p>

    <p>Dany bir parça soğan ısırdı ve kederli bir halde erkeklerin inançsızlığını düşündü. “Bin Tahtlı Salon’dan dönerken pazar yerinden geçtik,” dedi Sör Jorah’a. “Quaithe oradaydı.” Şövalyeye ateş büyücüsünü, alevden merdiveni ve maskeli kadının söylediklerini anlattı.</p>

    <p>“Doğrusunu söylemem gerekirse bu şehirden seve seve ayrılırım ama Asshai’ye gitmek için değil,” dedi şövalye.</p>

    <p>“Nereye?”</p>

    <p>“Doğuya.”</p>

    <p>“Burada bile krallığımdan yarım dünya uzaktayım. Daha da doğuya gidersem Batıdiyar’a, evime giden yolu asla bulamayabilirim.”</p>

    <p>“Batıya giderseniz hayatınızı tehlikeye atarsınız.”</p>

    <p>“Özgür Şehirler’de Targaryen Hanedanı’nın dostları var,” diye hatırlattı Dany. “Xaro’dan ya da Safkanlılar’dan daha gerçek dostlar.”</p>

    <p>“Illyrio Mopatis’ten bahsediyorsanız yanılıyorsunuz. Illyrio yeterli altın karşılığında sizi bir köleyi satar gibi çabucak satar.”</p>

    <p>“Ağabeyim ve ben altı ay boyunca Illyrio’nun malikânesinde kaldık, istese o zaman satardı bizi.”</p>

    <p>“Sattı zaten,” dedi Sör Jorah. “Khal Drogo’ya.”</p>

    <p>Dany kızardı. Şövalye doğru söylüyordu ama söyleme şeklindeki sertlik Dany’nin hoşuna gitmemişti. “Illyrio bizi İşgalci’nin bıçağından korudu ve ağabeyimin davasına inandı.”</p>

    <p>“Illyrio sadece kendi davasına inanır. Obur adamlar doğaları gereği açgözlü olur ve yargıçlar dolandırıcıdır. Illyrio Mopatis hem obur hem de yargıç. Onun hakkında gerçekten bildiğiniz ne var?”</p>

    <p>“Bana ejderha yumurtalarını verdiğini biliyorum.”</p>

    <p>Şövalye güldü. “O yumurtalardan ejderha çıkacağını bilseydi üstlerine kendisi yatardı.”</p>

    <p>Dany kendini gülümsemekten alamadı. “Ah, bundan şüphe etmem sör. Illyrio’yu tahmin ettiğinizden iyi tanıyorum. Güneşim ve yıldızımla evlenmek için Pentos’taki malikâneden ayrıldığımda henüz bir çocuktum ama kör ve sağır değildim. Artık çocuk da değilim.”</p>

    <p>“Illyrio düşündüğünüz gibi dostunuz olsa bile sizi tahta çıkaracak kadar güçlü değil, ağabeyinizi çıkaracak kadar da değildi,” dedi şövalye inatla.</p>

    <p>“Ama zengin,” dedi Dany. “Xaro kadar zengin değil belki ama bana gemiler ve adamlar kiralayacak kadar zengin.”</p>

    <p>“Paralı askerler işe yarar,” diye kabul etti Sör Jorah. “Ama babanızın tahtını Özgür Şehirler’in süprüntüleriyle geri alamazsınız. Parçalanmış bir diyarı, topraklarını işgal eden bir ordudan daha hızlı bir araya getirecek bir şey yoktur.”</p>

    <p>“Ben onların gerçek kraliçesiyim,” diye itiraz etti Dany.</p>

    <p>“Siz, Ortak Dil’i bile konuşamayan adamlardan oluşan bir orduyla onların topraklarına çıkmak isteyen bir yabancısınız sadece. Batıdiyar’ın lordları sizi tanımıyor. Sizden korkmaları, size güvenmemeleri için her türlü sebepleri var. Denize açılmadan önce onları kazanmalısınız, en azından bir bölümünü.”</p>

    <p>“Sizin önerdiğiniz gibi doğuya gidersem bunu nasıl yapabilirim?”</p>

    <p>Şövalye bir zeytin yiyip çekirdeğini avucuna tükürdü. “Ben de bilmiyorum Majesteleri,” diye itiraf etti. “Ama bir yerde çok uzun süre kalırsanız düşmanlarınızın sizi daha kolay bulacağını biliyorum. <em>Targaryen</em> adı onları hâlâ korkutuyor, öyle çok korkutuyor ki bir çocuk taşıdığınızı öğrendikleri anda sizi öldürmek için bir adam gönderdiler. Ejderhalarınızı öğrendiklerinde ne yapacaklar?”</p>

    <p>Drogon kolunun altına kıvrıldı, bütün gün güneşin altında kalmış bir taş kadar sıcaktı. Rhaegal ve Viseron bir et parçası için kavga ediyordu, kanatlarıyla birbirlerine vururlarken burun deliklerinden dumanlar çıkıyordu. <em>Benim öfkeli çocuklarım,</em> diye düşündü Dany. <em>Onlara zarar gelmemeli.</em> “Kuyruklu yıldız beni bir sebeple Qarth’a getirdi. Ordumu burada bulacağımı düşündüm ama bulamayacakmışım gibi görünüyor. Başka ne seçeneğim kaldı diye soruyorum kendime?” <em>Korkuyorum,</em> diye düşündü. <em>Ama cesur olmalıyım.</em> “Sabah gelin. Pyat Pree’ye gitmelisiniz.”</p>
  </div>
</body>
</html>
