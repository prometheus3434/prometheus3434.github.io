<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Bran, pencere sekisinin sert mermerini kuş tüyü yatağına ve yastıklarına tercih ediyordu. Yataktayken duvarlar üstüne geliyor, tavan bütün ağırlığıyla başına inecekmiş gibi görünüyordu. Yataktayken Kışyarı zindana, odası hücreye dönüşüyordu. Pencere kenarında hayat vardı, dünya hâlâ onu çağırıyordu.</p>

    <p>Yürüyemiyordu, tırmanamıyordu, avlanamıyordu, bir zamanlar yaptığı gibi eline tahta kılıcını alıp dövüşemiyordu ama hâlâ <em>bakabiliyordu.</em> Akşam çöktüğünde, kulelerdeki elmas şekilli camların ardında yanan mumların ve şöminelerin ışığıyla parıldamaya başlayan Kışyarı pencerelerini izlemeyi, yıldızlara şarkı söyleyen ulu kurtları dinlemeyi seviyordu.</p>

    <p>Son zamanlarda ulu kurtlar sık sık rüyalarına giriyordu. <em>Benimle konuluyorlar, kardeş kardeşe,</em> diye düşünüyordu kurtların ulumasını duyduğunda. Onların dilini anlıyordu... tam olarak değil ama neredeyse... sanki bir zamanlar bildiği, sonradan unuttuğu bir dilde konuşuyorlarmış gibi. Walderlar onlardan korkuyor olabilirlerdi ama Starklar’ın damarlarında kurt kanı dolaşıyordu. Yaşlı Dadı söylemişti. “Bazı insanlarda diğerlerinden fazla vardır,” demişti.</p>

    <p>Yaz’ın uluması uzun ve kederliydi, özlem ve yas doluydu. Tüylüköpek’in uluması vahşiydi. Sesleri avlularda ve duvarlarda yankılanıyor, kalabalık bir kurt sürüsü Kışyarı’nı ele geçirmiş gibi kaleyi çınlatıyordu. Oysa sadece iki ulu kurt vardı... bir zamanlar altı taneydiler. <em>Onlar da kardeşlerini özlüyorlar mıdır?</em> diye düşündü Bran. <em>Boz Rüzgâr’ı, Nymeria’yı, Leydi’yi, Hayalet’i çağırıyorlar mıdır? Onların eve dönmesini, yeniden bir arada olmayı istiyorlar mıdır?</em></p>

    <p>Bran, kurtların son zamanlarda niye bu kadar fazla uluduğunu sorduğunda, “Bir kurdun aklından ne geçtiğini kim bilebilir ki?” demişti Sör Rodrik Cassel. Annesi Leydi Catelyn, yokluğunda kaleyi yönetme işini Sör Rodrik’e devretmiş, şövalyeyi Kale Kumandanı ilan etmişti. Adamın böyle sohbetlere ayıracak çok az vakti vardı artık.</p>

    <p>“Özgürlük istedikleri için uluyorlar,” demişti Farlen. Kışyarı’nın barınak başıydı, tıpkı tazıları gibi o da ulu kurtları sevmiyordu. “Duvarlar arasında yaşamak istemiyorlar, onları suçlayabilir miyiz? Vahşi yaratıklar vahşi doğaya aittir.”</p>

    <p>“Avlanmak istiyorlar,” demişti aşçı Gage kuyruk yağı küplerini büyük güveç tenceresine atarken. “Kurtlar insanlardan çok daha iyi koku alır. Av kokusu alıyorlar.”</p>

    <p>Üstat Luwin bu fikirlere katılmamıştı. “Kurtlar genellikle ay çıktığında ulur. Kuyruklu yıldız için uluyorlar. Ne kadar parlak olduğunu görüyor musun Bran? Büyük ihtimalle onu ay zannediyorlar.”</p>

    <p>“Kurtlar senin üstattan daha akıllı,” demişti yabanıl kadın. “Gri adamın unuttuğu gerçekleri onlar hatırlıyor.” Cümleleri söylerkenki tavrı Bran’ı ürpertmişti. Kuyruklu yıldızın ne anlama geldiğini sormuştu kadına. “Ateş ve kan,” demişti kadın. “Daha iyi şeyler değil evlat.”</p>

    <p>Kütüphane yangınından kurtarabildikleri parşömenleri düzenlerken, yıldızın ne anlama geldiğini Rahip Chayle’a da sormuştu. “Mevsimleri kesen kılıç,” diye yanıtlamıştı Rahip Chayle ve çok kısa bir zaman sonra Eski Şehir’den beyaz bir kuzgun gelmiş, yaz mevsiminin bittiğini haber veren bir mektup getirmişti. Yani, Rahip Chayle haklıydı.</p>

    <p>Yaşlı Dadı farklı düşünüyordu ve o herkesten daha uzun zamandır hayattaydı. “Ejderhalar,” demişti. Gözleri kör denebilecek kadar kötü durumdaydı, kuyruklu yıldızı görmemişti ama onu <em>koklayabildiğini</em> iddia ediyordu. “Ejderhalar geliyor evlat,” diye ısrar etmişti.</p>

    <p>Hodor, sadece, “Hodor,” demişti. Bildiği tek kelime buydu.</p>

    <p>Ve ulu kurtlar ulumaya devam etti. Nöbetçiler küfürler savurdu. Barınaktaki köpekler öfkeyle havladı. Ahırlardaki atlar bölmelerini tekmeledi. Walderlar tir tir titredi. Üstat Luwin bile uykusuzluktan şikâyet etti. Sadece Bran şikâyetçi değildi. Tüylüköpek, Küçük Walder’ı ısırınca, Sör Rodrik ulu kurtların tanrı korusundan çıkarılmamalarını emretmişti ama Kışyarı’nın duvarları seslerle tuhaf oyunlar oynuyordu. Bazen, uluma sesleri Bran’ın penceresinin altından, avludan geliyormuş gibi duyuluyordu. Bazen de kurtların gezici nöbetçiler gibi siperlerin üstünde yürüdüğüne yemin edebilirdi Bran. Keşke onları görebilseydi.</p>

    <p>Nöbetçi Salonu’nun ve Çan Kulesi’nin üstünde asılı duran kuyruklu yıldızı <em>görebiliyordu.</em> Daha uzakta, siyah siluetli gargoyleleri mor şafağa doğru uzanan alçak ve yuvarlak İlk Kule’yi de görüyordu. Bran bir zamanlar bu yapıların içindeki ve dışındaki bütün taşları avucunun içi gibi bilirdi. Herhangi bir çocuğun yolda yürüdüğü kolaylıkla hepsine tırmanmıştı. Çatılar onun gizli sığınaklarıydı. Yıkık kulenin tepesine yuvalanmış kargalar en iyi arkadaşlarıydı.</p>

    <p>Ve sonra düştü.</p>

    <p>Bran hatırlamıyordu ama herkes düştüğünü söylüyordu. Doğru olmalıydı. Ölümden dönmüştü. Düştüğü yere, yani İlk Kule’nin çatısından dışarı uzanan gargoylelere baktığında midesi tuhaf bir hisle düğümleniyordu. Artık tırmanamıyordu, yürüyemiyordu bile. Kılıç da sallayamıyordu. Bir şövalye olmaya dair kurduğu hayaller kafasının içinde çürüyordu.</p>

    <p>Yaz, Bran’ın düştüğü gün ve kemikleri parçalanmış halde bilinçsizce yatağında yattığı bütün günler boyunca ulumuştu. Robb uzaklara gitmeden önce anlatmıştı bunu. Yaz, Bran için yas tutmuştu ve Tüylüköpek’le Boz Rüzgâr onun ağıtlarına eşlik etmişti. Babasının ölüm haberini taşıyan kanlı kuzgunun geldiği gece de ulumuştu kurtlar. O gece Rickon’la birlikte Üstat Luwin’in yuvarlak salonundaydılar, ormanın çocuklarından bahsediyorlardı. Kurtlar uluyarak Üstat Luwin’i pencereye çağırmıştı.</p>

    <p><em>Peki şimdi kimin yasını tutuyorlar?</em> diye düşündü kederle. Artık Kuzey Kralı olan ağabeyi Robb bir düşman tarafından katledilmiş olabilir miydi? Piç kardeşi Jon Kar, Sur’dan mı düşmüştü? Annesi ya da kız kardeşlerinden biri mi ölmüştü? Ya da üstadın, rahibin, Yaşlı Dadı’nın düşündüğü gibi bunun başka bir sebebi mi vardı?</p>

    <p><em>Bu şarkıların ne anlama geldiğini bilmeliyim.</em> Rüyalarında dağlara tırmanabiliyordu, bütün kulelerden daha yüksek buzlu dağlara. Zirveye çıkıyor, dolunayın tam altında duruyordu. Eskiden olduğu gibi bütün dünya ayaklarının altına seriliyordu.</p>

    <p><em>“Uuuuu,”</em> diye bağırdı çekinerek. Ellerini ağzının iki yanına götürdü, başını kuyruklu yıldıza doğru kaldırdı, <em>“Uuuuuuuuuuuu, huuuuuuuuuu,”</em> diye ulumaya başladı. Kulağa aptalca geliyordu. Bir çocuğun tiz, güçsüz ve sığ çığlıydı bu, bir kurdun uluması değil. Buna rağmen Yaz cevap verdi ve Tüylüköpek ona katıldı. Bran tekrar uludu. Sürüden geri kalanlar birlikte şarkı söylüyordu.</p>

    <p>Sesi kapıya bir nöbetçi gelmesine sebep oldu. Burnunda kocaman bir yağ bezesi olan Samankafa, penceresinde uluyan Bran’ı görünce, “İyi misiniz prensim?” diye sordu.</p>

    <p>Ona prens demeleri kendisini garip hissetmesine sebep oluyordu ama sonuçta o Robb’un veliahtıydı ve Robb, Kuzey Kralı ilan edilmişti. Kafasını çevirip nöbetçiye doğru ulumaya başladı, <em>“Uuuuuuuu, huuuuuu.”</em></p>

    <p>Nöbetçi odadan çıktı, geri döndüğünde yanında Üstat Luwin vardı. “Evlat, bu canavarlar senin yardımın olmadan da yeterince gürültü yapıyorlar.” Bran’ın yanına gelip elini alnına koydu. “Geç oldu, hemen uyumalısın.”</p>

    <p>“Kurtlarla konuşuyorum,” dedi Bran, yaşlı adamın elini iterek.</p>

    <p>“Samankafa’ya seni yatağına götürmesini mi emretmeliyim?”</p>

    <p>“Yatağıma kendim gidebilirim.” Mikken duvarlara demir barlar takmıştı, Bran kendini kollarıyla kaldırarak odanın içinde hareket edebiliyordu. Zor işti, çok ağır hareket ediyordu ve kol kasları yanıyordu ama kucakta taşınmaktan nefret ediyordu. “İstemezsem uyumak zorunda değilim.”</p>

    <p>“Bütün insanlar uyumak zorundadır Bran. Prensler bile.”</p>

    <p>“Uyuduğum zaman bir kurda dönüşüyorum. Kurtlar rüya görür mü?”</p>

    <p>“Her yaratık rüya görür ama insanların gördüğü gibi değil.”</p>

    <p>“Ölüler rüya görür mü?” diye sordu babasını düşünerek. Bir taş ustası, Kışyarı’nın altındaki mahzen mezarda babasının granitten bir benzerini yapıyordu.</p>

    <p>“Bazılar evet, bazıları hayır,” diye cevap verdi üstat.</p>

    <p>“Ağaçlar rüya görür mü?”</p>

    <p>“Ağaçlar? Hayır.”</p>

    <p>“Görürler,” dedi Bran kendinden emin bir tavırla. “Onlar ağaç rüyaları görür. Bazen rüyamda bir ağaç görüyorum. Tanrı korusundaki büvet ağacına benziyor. Bana sesleniyor. Kurtlu rüyalar daha güzel. Kokular alıyorum, hatta bazen kanın tadını hissedebiliyorum.”</p>

    <p>Üstat Luwin boynuna sarılmış üstat zincirine dokundu. “Diğer çocuklarla daha fazla zaman geçirseydin...”</p>

    <p>“Çocuklardan nefret ediyorum,” dedi Bran, Walderlar’ı kastederek. “Size onları göndermenizi söylemiştim.”</p>

    <p>Üstat Luwin’in yüz ifadesi sertleşti. “Freyler leydi annenin himayesinde. Onun emriyle buraya getirildiler. Onları göndermek senin haddin değil ve tavrın da hoş değil. Onları gönderirsek nereye gidecekler?”</p>

    <p>“Evlerine. Onların yüzünden Yaz’ı göremiyorum.”</p>

    <p>“Küçük Walder Frey kendi arzusuyla saldırıya uğramadı,” dedi üstat. “Ben de isteyerek ısırılmamıştım.”</p>

    <p>“Bunları yapan Tüylüköpek’ti.” Rickon’ın siyah ulu kurdu o kadar vahşiydi ki bazen Bran bile ondan korkuyordu. “Yaz, kimseyi ısırmadı.”</p>

    <p>“Yaz, tam da bu odanın ortasında bir adamın boğazını parçaladı, unuttun mu? İşin doğrusu, ağabeylerinin kar yığını içinde bulduğu küçük yavrular büyüdüler ve tehlikeli canavarlara dönüştüler. Frey oğlanları onlardan korkacak kadar akıllı.”</p>

    <p>“Aslında Walderlar’ı tanrı korusuna kapatmalıyız. Orada istedikleri kadar geçit lordu oyunu oynarlar. Yaz da benim yanıma döner. Eğer ben prenssem neden lafımı dinlemiyorsunuz? Dansçı’ya binmek istiyorum ama Göbekli kapıdan çıkmama izin vermiyor.”</p>

    <p>“Doğru olanı yapıyor. Kurt Ormanı tehlikelerle dolu. Son gezide olanlardan sonra bunu sen de biliyorsun. Bir hain tarafından esir alınıp Lannisterlar’a satılmak mı istiyorsun?”</p>

    <p>“Yaz, beni korur,” diye inat etti Bran. “Bir prensin yelken açmasına, ormanda domuz avına çıkmasına, mızrak müsabakası yapmasına izin verilmeli.”</p>

    <p>“Bran, çocuğum, neden kendine işkence ediyorsun? Belki bir gün bunların hepsini yaparsın. Daha sekiz yaşındasın.”</p>

    <p>“Bir kurt olmayı isterdim. O zaman ormanda yaşardım, istediğim zaman uyurdum ve Arya’yla Sansa’yı bulurdum. Onların kokusunu alırdım ve gidip onları kurtarırdım. Tıpkı Boz Rüzgâr gibi Robb’un yanında savaşa katılırdım. Kral Katili’nin boğazını dişlerimle parçalardım. O zaman savaş biterdi, herkes Kışyarı’na geri dönerdi. Eğer bir kurt olsaydım...” Uludu. <em>“Uuuuuuuuuu.”</em></p>

    <p>Luwin sesini yükseltti. “Gerçek bir prens...”</p>

    <p><em>“UUUUUUUUU,”</em> Bran daha yüksek sesle ulumaya başladı. <em>“HUUUUUUU.”</em></p>

    <p>Üstat teslim oldu. “Nasıl istersen çocuğum.” Yarı bezgin, yarı üzgün bir ifadeyle odadan çıktı.</p>

    <p>Bran yalnız kaldığında ulumak bütün cazibesini yitirdi. Bir süre sonra sustu. Ben onları iyi karşılamıştım, dedi kendi kendine pişmanlık içinde. <em>Ben Kışyarı lorduydum, gerçek bir lord, öyle davranmadığımı söyleyemez.</em> Walderlar, İkizler’den Kışyarı’na geldiğinde onları ilk istemeyen Rickon olmuştu aslında. Dört yaşındaki çocuk çığlıklar atmış, bu yabancıları değil, annesini, babasını ve Robb’u istediğini söylemişti. Rickon’ı sakinleştirip Freyler’i uygun şekilde karşılayan Bran olmuştu. Onlar için sofra kurdurmuş, onları şöminenin karşısında konuk etmişti. Üstat Luwin bile iyi iş çıkardığını söylemişti.</p>

    <p>Ama bunlar oyundan önceydi.</p>

    <p>Oyun bir kütük, bir çomak ve suyla oynanıyordu. İçinde epey bağrışma da vardı. Walderlar suyun en önemli şey olduğunu söylemişlerdi. Kütük yerine kalas parçası hatta taş bile kullanabilirdin ve çomak yerine ince bir dal parçası dahi olurdu. Bağırmak zorunda da değildin ama su olmazsa oyun da yoktu. Üstat Luwin ve Sör Rodrik, Kurt Ormanı’ndaki derelere gitmelerine izin vermedikleri için çocuklar tanrı korusundaki bulutlu gölcükte oynamaya karar verdiler. Walderlar, yeraltından çıkan sıcak ve köpüklü suları ilk defa görüyorlardı ama ikisi de oyunun bu suda daha eğlenceli olacağından emindi.</p>

    <p>Her iki çocuğun adı da Walder Frey’di. Büyük Walder, İkizler’de daha pek çok Walder olduğunu söylemişti. Hepsi büyükbabaları Lord Walder Frey’in adını almışlardı. Rickon bunu duyduğunda, “Kışyarı’nda herkesin <em>kendi</em> ismi vardır,” demişti mağrur bir tavırla.</p>

    <p>Oyun basitti. Kütük suyun içine koyuluyordu. Oyunculardan biri elinde sopasıyla kütüğün üstüne çıkıp geçit lordu oluyordu. Diğer oyuncu suyu geçmek istediğinde, “Ben geçit lorduyum, gelen kimdir?” diye soruyordu. Diğer oyuncu kim olduğunu ve geçidi kullanmasına neden izin verilmesi gerektiğini açıklayan bir konuşma yapıyordu. Lord, konuşma yapanın yemin etmesini emredip sorular sorabilirdi. Diğer oyuncu doğru cevap vermek zorunda değildi. “Belki,” demek şartıyla yeminlerin bağlayıcılığı yoktu. Yani oyunun hilesi, geçit lorduna fark ettirmeden “belki” demekti. Daha sonra lordla dövüşüp yeni geçit lordu olabilirdi. “Belki,” demediyse oyun dışında kalırdı. Lord arzu ettiği anda dövüşmeye karar verebilirdi ve çomak kullanmasına izin verilen tek oyuncu oydu.</p>

    <p>Oyun birbirlerini iteklemekten, birbirlerine vurmaktan ve, “Belki,” dendi mi denmedi mi diye tartışmaktan ibaret gibi görünüyordu. Küçük Walder sık sık lord oluyordu.</p>

    <p>Kırmızı suratlı, göbekli oğlan daha uzun ve tıknaz olmasına rağmen Küçük Walder’dı. Büyük Walder’ın sert hatlı bir yüzü vardı, zayıftı ve diğer Walder’dan on beş santim kadar kısaydı. “Benden elli gün büyük,” diye açıklamıştı Küçük Walder. “Eskiden benden uzundu ama ben daha hızlı büyüdüm.”</p>

    <p>“Kardeş değiliz, kuzeniz,” diye eklemişti Büyük Walder. “Ben Jammos’un oğlu Walder’ım. Babam, Lord Frey’in dördüncü karısından doğan oğlu. Küçük Walder ise Merrett’in oğludur. Büyükannesi, Lord Frey’in üçüncü karısı Crakehall. Benim yaşım daha büyük ama taht sırasında o benden daha önde.”</p>

    <p>“Sadece elli iki gün büyüksün,” diye itiraz etmişti Küçük Walder. “Ve ikimiz de İkizler’i yönetemeyeceğiz aptal.”</p>

    <p>“Ben yöneteceğim,” diye karşılık vermişti Büyük Walder. “Bizden başka Walderlar da var. Sör Stevron’ın torunu Kara Walder veraset sırasında dördüncü. Sör Emmon’ın oğlu Kırmızı Walder var. Piç Walder var ama o vâris değil. Onun soyadı Nehir, Frey değil. Bir de Walda isimli kızlar var.”</p>

    <p>“Ve Tyr. Tyr’i hep unutuyorsun.”</p>

    <p>“Ama onun adı Wal<em>tyr,</em> Walder değil. Sırada çok arkamızdan geliyor, önemsiz. Ondan hiçbir zaman hoşlanmadım hem.”</p>

    <p>Sör Rodrik, Jon Kar’ın eski odasını kuzenlere vermişti. Jon Kar, Gece Nöbetçileri’ne katılmıştı ve asla geri dönmeyecekti. Bran bundan nefret ediyordu. Freyler, Jon’un yerini almaya çalışıyordu sanki.</p>

    <p>Walderlar aşçının yanında çalışan Şalgam ve Joseth’in kızları Bandy ve Shyra’yla geçit lordu oyunu oynarken Bran özlem dolu gözleriyle onları izlemişti. Walderlar, Bran’ın hakem olmasını ve oyuncuların, “Belki,” deyip demediğine karar vermesini istemişti ama oyun başladıktan kısa bir süre sonra Bran tamamen unutulmuştu.</p>

    <p>Bağrışmaları ve su seslerini duyan diğer çocuklar da gelmişti: Barınaktaki kız Pella, Cayn’in oğlu Calon, Lord Eddard’la birlikte Kral Toprakları’nda can veren Şişman Tommy’nin oğlu Tomtom. Bir süre sonra hepsi sırılsıklam olmuş, çamur içinde kalmıştı. Pella tepeden tırnağa kahverengi olmuştu. Kızın saçları yosunla kaplanmıştı. Kahkaha atmaktan nefes alamıyordu. Bran, lanet kuzgunun geldiği geceden beri böyle kahkahalar duymamıştı. <em>Eğer bacaklarımı kullanabiliyor olsaydım hepsini yenerdim,</em> diye düşünmüştü hüzünle. <em>Benden başka kimse geçit lordu olamazdı.</em></p>

    <p>Sonunda koşarak Rickon gelmişti, yanında Tüylüköpek vardı. Çomak için mücadele eden Şalgam’la Küçük Walder’ı izledi. Şalgam dengesini kaybedip gürültüyle suya gömülünce, “Ben! Şimdi de ben! Ben de oynamak istiyorum,” diye bağırdı. Küçük Walder kabul etti. Tüylüköpek, Rickon’ın arkasından gidince, “Hayır, kurtlar oynayamaz. Sen Bran’ın yanında kal,” dedi Rickon, kurda. Ve kurt, Bran’ın yanında kaldı...</p>

    <p>...Küçük Walder elindeki çomakla Rickon’ın karnına vurana kadar. Siyah kurt bir anda yerinden fırlayıp kütüğe doğru atıldı. Su kana bulanmıştı, Walderlar çığlık atıyordu. Rickon kahkahalara boğulmuştu. Hodor bağırmaya başladı. “Hodor! Hodor! Hodor!”</p>

    <p>Bu olaydan sonra, Rickon garip bir şekilde Walderlar’dan <em>hoşlandığına</em> karar verdi. Geçit lordu oyununu bir daha oynamadılar ama başka oyunlar da vardı; canavarlar ve kızlar, şatoma gel, kedi ve fare. Walderlar, Rickon’la birlikte mutfaktan kek çalıyor, duvarlar boyunca koşuyor, barınaktaki hayvanlara kemik atıyor ve Sör Rodrik’in gözetiminde kılıç talimi yapıyordu. Rickon onları mahzen mezara bile götürmüştü. Bran bunu duyduğunda, “Buna hakkın yok,” diye bağırmıştı küçük kardeşine. “Orası bizim yerimiz. <em>Starklar</em>’ın yeri!” Ama Rickon umursamamıştı.</p>

    <p>Odasının kapısı açıldı. Üstat Luwin’in elinde yeşil bir kavanoz vardı, Osha ve Samankafa da yaşlı adamın yanındaydı. “Sana bir uyku ilacı yaptım Bran.”</p>

    <p>Osha, Bran’ı kemikli kollarının altından tutup kaldırdı. Bir kadın için çok uzundu ve çelik gibi güçlüydü.</p>

    <p>“Bu ilaç sayesinde rüyasız bir uyku uyuyacaksın,” dedi Üstat Luwin kavanozun kapağını açarken. “Tatlı ve düşsüz bir uyku.”</p>

    <p>“Gerçekten mi?” diye sordu Bran. İnanmak istiyordu.</p>

    <p>“Evet. İç.”</p>

    <p>Bran içti. Yoğun ve tortulu bir şuruptu ama içinde bal vardı, kolay yutuluyordu.</p>

    <p>“Sabaha kendini çok daha iyi hissedeceksin.” Luwin, Bran’a gülümsedi ve odadan çıktı.</p>

    <p>Osha oyalandı. “Yine kurt rüyaları mı evlat?”</p>

    <p>Bran başıyla onayladı.</p>

    <p>“Bu kadar fazla direnmemelisin evlat. Yürek ağacıyla konuştuğunu gördüm. Belki tanrılar sana cevap veriyordur.”</p>

    <p>“Tanrılar?” diye mırıldandı Bran. Gözleri kapanmaya başlamıştı bile. Osha’nın yüzü bulanıklaştı. <em>Tatlı, düşsüz bir uyku,</em> diye düşündü.</p>

    <p>Ama üstüne karanlık örtüldüğünde yine tanrı korusundaydı. Yeşil gri muhafız ağaçlarının, zaman kadar yaşlı meşelerin arasında sessizce ilerliyordu. <em>Yürüyorum,</em> diye düşündü mutluluk içinde. Bir yanı bunun sadece bir rüya olduğunu biliyordu ama yürüyebilmenin düşü bile yatak odasındaki tavan, kapı ve duvarlardan ibaret olan gerçekten daha güzeldi.</p>

    <p>Ağaçların altı karanlıktı ama kuyruklu yıldız yolunu aydınlatıyordu. Bran sağlam adımlar atıyordu, dört <em>sağlam</em> bacağıyla hareket ediyordu, güçlü ve hızlıydı. Ayaklarının altında yumuşakça çıtırdayan kuru yaprakları, kalın kökleri, sert taşları ve humuslu toprağın derin katmanlarını hissedebiliyordu. Güzel bir histi.</p>

    <p>Keskin ve sarhoş edici kokular kafasını doldurmuştu: Sıcak havuzlardan yükselen çamurlu yosun, toprakta çürüyen yapraklar, meşelerdeki sincaplar. Sincapların kokusu, ağzındaki kan tadını ve dişlerinin arasında parçalanan kemiklerin sesini hatırlattı. Ağzı salya doldu. Karnını doyuralı yarım gün bile olmamıştı ama ölü et yemenin keyifli bir yanı yoktu. Ağaçların tepesinde, yaprakların arasında güvenle gevezelik eden sincapların sesini duyabiliyordu. Bran ve kardeşinin olduğu toprağa inmeyecek kadar akıllılardı.</p>

    <p>Kardeşinin kokusunu da alıyordu: Tanıdık, topraksı, güçlü ve tüyleri kadar kara bir esans. Kardeşi öfke içinde duvarlar boyunca koşuyordu. Bıkmadan, yorulmadan, gece gündüz, çemberler çizerek arıyordu... bir av, bir çıkış yolu, annesini, kardeşlerini, sürüsünü... arıyor, arıyordu ama bir türlü bulamıyordu.</p>

    <p>Ağaçların arkasında duvarlar yükseliyordu, insan eliyle üst üste dizilmiş ölü kayalar bu canlı korununun üstüne eğiliyordu. Gri lekelerle ve yosunlarla kaplı ama bir kurdun zıplayıp aşamayacağı kadar yüksek ve kalın duvarlara açılmış bütün delikler, onu ve kardeşini ormana hapseden demir ve ahşap çubuklarla kapatılmıştı. Kardeşi her deliğin önünde duruyor, öfkeyle dişlerini gösteriyordu ama yollar hep kapalı kalıyordu.</p>

    <p>İlk gece aynı şeyleri o da yapmıştı ve bunların işe yaramadığını öğrenmişti. Hırlamak yolları açmıyordu. Duvarlar diplerinde koşmakla geri gitmiyordu. Bacağını kaldırıp bir ağacı işaretlemek insanları uzakta tutmuyordu. Dünya üzerlerine kapanmıştı. Ama duvarlarla çevrili ormanın ötesinde hâlâ o gri, devasa mağara duruyordu. Hatırladı: <em>Kışyarı.</em> Aniden sesi duydu. İnsan elinden çıkmış gökyüzü kadar yüksek tepelerin arkasındaki gerçek dünya onu çağırıyordu. Ya cevap verecekti ya da ölecekti, biliyordu.</p>
  </div>
</body>
</html>
