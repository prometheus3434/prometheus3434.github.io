<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p><em>Eve dönmek istiyorsan bu gece tanrı korusuna gel.</em></p>

    <p>Kelimeler yüzüncü okuyuşunda da ilk okuyuşundakilerin aynısıydı. Sansa, katlanmış parşömen parçasını yastığının altında bulmuştu. Oraya nasıl geldiğini, kimin gönderdiğini bilmiyordu. İmzalanmamıştı, mühürlenmemişti, el yazısı tanıdık değildi. Notu göğsüne bastırıp okuduklarını fısıltıyla tekrar etti. “Eve dönmek istiyorsan bu gece tanrı korusuna gel.” Nefes aldı, hafifçe.</p>

    <p>Bu ne anlama geliyordu? Ne kadar sadık olduğunu kanıtlamak için notu kraliçeye mi götürmeliydi? Sinirli bir şekilde karnını ovdu. Sör Meryn’in hediyesi olan morluk artık sarıya çalıyordu ama ağrısı hâlâ geçmemişti. Şövalyenin Sansa’ya yumruk atan elinde çelik eldiven vardı. Aslında Sansa’nın suçuydu. Duygularını saklamayı öğrenememişti. Joffrey’yi sinirlendiriyordu. Lord Slynt’in İblis tarafından Sur’a gönderildiğini duyduğu zaman çenesini tutamamış, “Umarım onu Ötekiler alır,” demişti ve bu kralın hoşuna gitmemişti.</p>

    <p><em>Eve gitmek istiyorsan bu gece tanrı korusuna gel.</em></p>

    <p>Bu not dualarının karşılığı olabilir miydi? Sonunda onu kurtarmak için gerçek bir şövalye mi gönderilmişti? Belki Redwyne ikizlerinden biriydi, belki de Sör Balon Swann... hatta Sansa’nın sevgili arkadaşı Jeyne Poole’un âşık olduğu, kızıl saçlı, pelerininde yıldızlar parlayan Beric Dondarrion bile olabilirdi.</p>

    <p><em>Eve gitmek istiyorsan bu gece tanrı korusuna gel.</em></p>

    <p>Bu da Joffrey’nin zalim oyunlarından biri olabilir miydi, Lord Eddard’ın kesik başını göstermek için siperlere çıkardığı günkü gibi? Bu not, aslında sadık olmadığını kanıtlamak için kurnazca kurulmuş bir tuzak olabilirdi. Gece tanrı korusuna gittiğinde elinde Buz’la büvet ağacının altında bekleyen Sör Ilyn Payne’i bulabilirdi.</p>

    <p><em>Eve gitmek istiyorsan bu gece tanrı korusuna gel.</em></p>

    <p>Kapı açıldı, Sansa elindeki notu oturduğu minderin altına sakladı. Gelen, oda hizmetçisiydi, kahverengi saçlı, çekingen olanı.</p>

    <p>“Leydim bu gece banyo yapmak ister mi?”</p>

    <p>“Ateşin yakılmasını istiyorum, üşür gibi oldum.” Sıcak bir gün olmasına rağmen <em>titriyordu.</em></p>

    <p>“Emredersiniz.”</p>

    <p>Sansa şüphe dolu bakışlarla kızı izledi. Notu görmüş müydü? Pek ihtimal vermiyordu. Kimse gizli bir notu bu aptal görünüşlü kıza emanet etmezdi. Yine de Sansa kızı yeterince tanımıyordu. Kraliçe, Sansa’nın hizmetçilerini on beş günde bir değiştiriyordu. Böylece hiçbiriyle yakınlık kuramamasını sağlıyordu.</p>

    <p>Ateş yanmaya başladığında Sansa kıza resmi bir şekilde teşekkür etti ve odadan çıkmasını söyledi. Her zamanki gibi aldığı emri hemen yerine getiren hizmetçi kızın gözlerinde sinsi bir bakış olduğunu düşündü Sansa. Sansa’nın her hareketini kraliçeye ya da Varys’e rapor ettiğine şüphe yoktu. Bütün hizmetçiler onu gözetliyordu. Bundan emindi.</p>

    <p>Yalnız kalır kalmaz notu ateşe attı. Parşömenin kıvrılıp siyah dumanlar çıkararak yanışını izledi. <em>Eve gitmek istiyorsan bu gece tanrı korusuna gel.</em> Pencereye gitti. Ay rengi zırhının üstüne beyaz pelerin giyen kısa boylu bir şövalye, açılır kapanır köprünün üstünde volta atıyordu. Sör Preston Greenfield olmalıydı. Bu kadar kısa boylu başka şövalye yoktu. Sansa kale içinde istediği gibi dolaşmakta özgürdü, kraliçe bu izni vermişti ama gecenin bu saatinde Maegor Hisarı’ndan ayrılmaya kalkarsa Sör Preston nereye gittiğini mutlaka soracaktı. Adama ne cevap verecekti? Notu yaktığı için birdenbire mutlu oldu.</p>

    <p>Elbisesini çıkarıp yatağına uzandı ama uyumadı. <em>Hâlâ orada mı? Ne kadar bekleyecek?</em> Böyle bir not gönderip hiç açıklama yapmamak çok zalimceydi. Kafasında bin bir düşünce dönüp duruyordu.</p>

    <p>Keşke biri Sansa’ya ne yapması gerektiğini söyleyebilseydi. En iyi arkadaşı Jeyne’i ve Rahibe Mordane’i özlüyordu. Rahibenin başı, Stark Hanedanı’na hizmet eden herkes gibi kesilmişti. Jeyne’e ne olduğunu bilmiyordu. En iyi arkadaşı bir gün ortadan kaybolmuştu ve kızın adı bir daha anılmamıştı. Onları çok sık düşünmemeye çalışsa da bazen bütün anılar birdenbire kafasında canlanıyordu. Gözyaşlarına hâkim olmak güçleşiyordu. Zaman zaman kız kardeşini bile özlüyordu. Arya şu anda Kışyarı’nda güvendeydi. Dans ediyor, iğne oyası yapıyor, Bran’la ve bebek Rickon’la oynuyor ve hatta canı istediğinde atına binip kış kasabasında dolaşıyordu. Sansa da ata binebiliyordu ama sadece avluda... bütün gün çember çizerek at sürmek sıkıcıydı.</p>

    <p>Bağrışmaları duyduğunda uyanıktı. Birbirine karışmış insan sesleri önce uzaktan gelmiş, sonra iyice yükselmişti. Ne dedikleri anlaşılmıyordu. At sesleri, ayak sesleri ve emirler duyuluyordu. Görünmemeye çalışarak pencereden baktı. Meşaleler taşıyan mızraklı adamlar duvarların üstünde koşuşturuyordu. <em>Yatağına dön,</em> dedi kendi kendine. <em>Seni ilgilendiren bir durum yok. Şehirde yeni bir sorun daha çıktı, hepsi bu.</em> Kale içinde son zamanlarda, şehirdeki sorunlardan başka bir şey konuşulmuyordu. Savaştan kaçan insanlar akın akın şehre geliyordu. Hayatta kalabilmek için birbirlerini soyuyor, hatta öldürüyorlardı. Başka seçenekleri yoktu. <em>Yatağına dön.</em></p>

    <p>Ama baktığında şövalyenin gitmiş olduğunu gördü. Kuru hendeğin üstündeki köprü aşağıdaydı. Nöbetçi yoktu.</p>

    <p>Sansa düşünmeden pencereden ayrılıp gardırobuna koştu. <em>Ah! Ben ne yapıyorum?</em> diye sordu kendine, giyinirken. Bu çılgınlık. Siper duvarlarında yanan sayısız meşaleyi görebiliyordu. Sonunda Renly ve Stannis gelmişler miydi? Joffrey’yi öldürüp ağabeylerinin tahtını ele mi geçireceklerdi? Eğer durum bu olsaydı muhafızlar köprüyü kaldırır, ana kaleden Maegor Hisarı’na geçişi keserlerdi. Sansa omzuna gri bir pelerin atıp et kesmek için kullandığı keskin bıçağı aldı. <em>Eğer bu bir tuzaksa onların zulmüne katlanmak yerine ölmeyi tercih ederim,</em> dedi kendi kendine. Bıçağı pelerininin altına sakladı.</p>

    <p>Odasından gizlice çıkıp karanlığa karıştı. Bir sıra kırmızı pelerinli kılıçlı, aceleyle yanından geçip gitti. Sansa boş bırakılan köprüye koşmadan önce askerlerin iyice uzaklaşmasını bekledi. Avlu, kılıç kemerlerini bağlayan, atlarını eyerleyen adamlarla doluydu. Sör Preston, Kral Muhafızları’ndan üç şövalyeyle birlikte ahırın önünde duruyordu. Kralı gördüğünde Sansa’nın nefesi kesildi. Beyaz pelerinleri ay kadar parlak şövalyeler Joffrey’nin zırhını giymesine yardım ediyordu. Şükürler olsun ki Joffrey, Sansa’yı görmemişti. Bağırarak kılıcının ve yayının getirilmesini emrediyordu.</p>

    <p>Sansa kalenin derinliklerine doğru koşarken sesler zayıfladı. Dönüp arkasına bakmaya korkuyordu. Kral onu izliyor olabilirdi... daha kötüsü peşinden geliyor olması ihtimaliydi. Sarmal merdivenler kıvrılarak tırmanıyor, dar pencerelerden dışarı çıkan titrek ışıklarla aydınlanıyordu. Merdivenlerin son basamağına vardığında Sansa’nın kalbi deli gibi çarpıyordu. Gölgede kalan bir sütuna koştu ve yaslanıp soluklanmak için bir süre bekledi. Bacağına sürtünen şeyi hissettiğinde ölümüne korktu ama bu şey sadece siyah bir sokak kedisiydi. Yaratık, Sansa’ya tıslayıp koşarak uzaklaştı.</p>

    <p>Sonunda tanrı korusuna vardığında kaleden gelen sesler iyice silikleşmiş, zor duyulur metal şıngırtılarına ve insan bağrışmalarına dönüşmüştü. Sansa pelerinine daha sıkı sarındı. Hava toprak ve yaprak kokuyordu. <em>Leydi burayı çok severdi,</em> diye düşündü. Bir kalenin tam kalbinde, şehrin tam ortasında olmasına rağmen tanrı korusunda vahşi bir şeyler vardı. Yaşlı tanrılar binlerce gözle insanları izliyordu.</p>

    <p>Sansa, annesinin tanrılarını, babasınınkilere tercih ederdi. Heykelleri, vitraylardaki figürleri, yanan tütsülerin kokusunu, kristaller taşıyan rahipleri ve cübbelerini... lavicerttaşıyla, akikle ve sedefle kaplı mihraplarda sihirli oyunlar oynayan gökkuşaklarını seviyordu. Ama tanrı korusundaki tanrıların da mutlak güçleri olduğunu inkâr edemezdi. Özellikle geceleri. <em>Bana yardım et,</em> diye yalvardı. <em>Bana bir dost gönder, beni kurtaracak gerçek bir şövalye...</em></p>

    <p>Kabukların sertliğini elleriyle hissederek ağaçtan ağaca yürüdü. Yapraklar yanaklarını okşuyordu. Çok mu geç kalmıştı? Gerçekten onu bekleyen biri var mıydı? Sesini çıkarmaya cesaret edebilir miydi? Burası çok sessiz, çok sakin görünüyordu...</p>

    <p>“Gelmeyeceğinden korkuyordum çocuğum.”</p>

    <p>Sansa döndü. Ağaçların arasından ağır, kalın boyunlu, yavaş hareket eden bir adam çıktı. Başlığı iyice öne çekilmiş gri bir pelerin giyiyordu ama ay ışığı adamın yanağına vurup lekeli ve damarlı cildini açığa çıkarır çıkarmaz Sansa onu çağıranın kim olduğunu anladı. “Sör Dontos,” dedi hayal kırıklığıyla. “Siz miydiniz?”</p>

    <p>“Evet leydim.” Sansa’ya yaklaştı. Nefesindeki ekşi şarap kokusu fark edilmeyecek gibi değildi. “Benim.” Elini uzattı.</p>

    <p>Sansa geriledi. <em>“Yapma!”</em> Elini pelerininin altına sakladığı bıçağa götürdü. “Ne... benden ne istiyorsunuz?”</p>

    <p>“Sadece yardım etmek,” dedi Dontos. “Sizin bana yardım ettiğiniz gibi.”</p>

    <p>“Sarhoşsunuz, öyle değil mi?”</p>

    <p>“Cesaretimi kaybetmemek için bir kadeh şarap içtim sadece. Yakalanırsam derimi yüzerler.”</p>

    <p><em>Peki ya bana ne yaparlar?</em> diye düşündü Sansa. Yine Leydi’yi hatırlamıştı. Leydi yalanı <em>koklayabilirdi,</em> evet yapabilirdi ama babası onu öldürmüştü, Arya yüzünden. Bıçağı alıp iki eliyle birden tuttu.</p>

    <p>“Beni bıçaklayacak mısınız?” diye sordu Dontos.</p>

    <p>“Yaparım,” dedi Sansa. “Söyleyin, sizi kim yolladı?”</p>

    <p>“Kimse. Şövalyelik şerefim üstüne yemin ederim leydim.”</p>

    <p>“Şövalye mi?” Joffrey adamın rütbesini geri almıştı. Dontos artık bir soytarıydı, Ay Oğlan’dan daha düşük dereceli bir soytarı. “Tanrılara bir şövalye için yalvardım,” dedi Sansa. “Dualar edip durdum. Bana yaşlı ve aptal bir soytarı mı yolladılar?”</p>

    <p>“Bunu hak ettim... tuhaf olduğunu biliyorum... ama onca yıl şövalyeydim, aptaldım... ve şimdi bir soytarıyım... ama tekrar şövalye olabilirim leydim, kendimde o cesareti buldum, sizin sayenizde... sizin nezaketiniz, sizin cesaretiniz sayesinde. Beni siz kurtardınız, sadece Joffrey’den değil, kendimden de.” Sesi hüzünlendi. “Bir zamanlar, kahramanlar kahramanı bir şövalyeyken soytarı olmuş bir adam daha varmış, ozanlar söyler...”</p>

    <p><em>“Florian,”</em> diye fısıldadı Sansa. Baştan ayağa ürperdi.</p>

    <p>“Tatlı leydim, sizin Florian’ınız olabilirim,” dedi Dontos dizlerinin üstüne çökerken.</p>

    <p>Sansa elindeki bıçağı yavaşça aşağı indirdi. Başı dönüyordu, havada yüzüyormuş gibi hissediyordu kendini. <em>Çılgınlık bu. Kendimi bu sarhoşa emanet etmek çılgınlık ama böyle bir fırsat bir kez daha karşıma çıkar mı?</em> “Nasıl? Beni buradan nasıl çıkaracaksınız?”</p>

    <p>Sör Dontos kafasını kaldırıp Sansa’nın yüzüne baktı. “Sizi kalenin dışına çıkarmak işin en zor kısmı. Ama kaleden çıkar çıkmaz sizi evinize götürecek bir gemi bulabilirim. Gerekli altını bulup plan yapacağım, hepsi bu.”</p>

    <p>“Şimdi gidebilir miyiz?” diye sordu Sansa. Umut etmeye korkuyordu.</p>

    <p>“Bu gece mi? Hayır leydim, korkarım bu mümkün değil. Önce, sizi kaleden güven içinde çıkarmanın bir yolunu bulmalıyım, uygun vakitte. Çabuk ya da kolay olmayacak, beni de gözetliyorlar.” Sinirli bir şekilde dudaklarını yaladı. “Bıçağı kaldırabilir misiniz?”</p>

    <p>Sansa bıçağı tekrar pelerininin içine sakladı. “Ayağa kalkın Sör.”</p>

    <p>“Teşekkür ederim leydim.” Sör Dontos sakar hareketlerle ayağa kalkıp dizlerine yapışan yaprakları ve toprağı silkeledi. “Babanız diyarın gördüğü en hakikatli adamdı ve ben bir kenarda durup onu katletmelerini izledim. Hiçbir şey söylemedim, hiçbir şey yapmadım... ama Joffrey beni öldürmek istediğinde siz sesinizi yükselttiniz. Leydim, ben hiçbir zaman gerçek bir kahraman olmadım. Ne Ryam Redwyne ne de Cesur Barristan’dım. Bir turnuva kazanmadım, adım bir savaş hikâyesinde anılmadı ama... ben bir zamanlar <em>şövalyeydim</em> ve sizin sayenizde bunun ne anlama geldiğini hatırladım. Hayatım değersizdir ama sizindir.” Dontos elini büvet ağacının eğri büğrü dallarından birine koydu. Titriyordu. “Babanızın tanrılarının huzurunda yemin ederim ki sizi evinize göndereceğim.”</p>

    <p><em>Yemin etti.</em> Tanrıların huzurunda edilmiş kesin bir yemin. “O halde... kendimi sizin ellerinize bırakacağım sör. Ama gitme vaktinin geldiğini nasıl anlayacağım? Yine not mu göndereceksiniz bana?”</p>

    <p>Sör Dontos endişeli gözlerle etrafa bakındı. “Çok riskli. Buraya, tanrı korusuna gelmelisiniz. Mümkün olduğunca sık. Burası <em>tek</em> güvenli yer. Ne odalarımız, ne avludaki merdivenler, oralarda yalnızmışız gibi görünsek de değiliz. Kızıl Kale’deki bütün taşların kulakları var. Sadece burada çekinmeden konuşabiliriz.”</p>

    <p>“Sadece burada,” dedi Sansa. “Bunu unutmayacağım.”</p>

    <p>“Ve eğer yanımızda başkaları varken zalim, alaycı ya da umursamaz görünürsem beni bağışlayın çocuğum. Oynamam gereken bir rol var, tıpkı sizin gibi. Tek yanlış adım kafalarımızın kesilmesine sebep olur.”</p>

    <p>Sansa başıyla onayladı. “Anlıyorum.”</p>

    <p>“Güçlü ve cesur olmak zorundasınız. Ve her şeyden önemlisi, sabırlı.”</p>

    <p>“Olacağım,” diye söz verdi Sansa. “Ama... ne olur mümkün olduğunca acele edin. Korkuyorum.”</p>

    <p>“Ben de öyle,” dedi Sör Dontos hafifçe gülümseyerek. “Yokluğunuz fark edilmeden gitmelisiniz.”</p>

    <p>“Benimle gelmeyecek misiniz?”</p>

    <p>“Birlikte görünmememiz daha iyi olur.”</p>

    <p>Sansa bir adım attı, geri döndü. Adamın yanağını hafifçe öptü. “Benim Florian’ım,” diye fısıldadı. “Tanrılar dualarımı duydu.”</p>

    <p>Nehir yolu boyunca yürüdü, mutfaklardan geçip domuz avlusuna çıktı. Hayvanların gürültüsü aceleci adımlarının sesini yuttu. <em>Evim,</em> diye düşündü. <em>Beni evime götürecek. Florian’ım güvende olmamı sağlayacak.</em> En sevdiği şarkılar Florian ve Jonquil’i anlatan şarkılardı. <em>Florian da gösterişsiz bir şövalyeydi ama daha gençti.</em></p>

    <p>Sarmal merdivenlerden aceleyle aşağı inerken gizli bir kapıdan bir adam çıkıverdi. Sansa adama çarpıp dengesini kaybetti. Çelik parmaklar Sansa’yı belinden yakalayıp düşmesini engelledi. “Merdivenleri düşerek inmek hiç akıllıca olmaz küçük kuş. İkimizi de öldürmek mi istiyorsun?” Adamın kahkahası taşlarda yankılandı. “Belki de gerçekten bunu istiyorsun.”</p>

    <p><em>Tazı.</em> “Hayır lordum, özür dilerim.” Sansa gözlerini kaçırdı ama geç kalmıştı, adamın yüzünü görmüştü. “Lütfen, canımı yakıyorsunuz.” Tazı’nın parmaklarından kurtulmaya çalışıyordu.</p>

    <p>“Joffrey’nin küçük kuşu gecenin bir yarısında neden merdivenlerden aşağı uçuyor?” Sorusuna cevap alamayan adam, Sansa’yı sertçe sarstı. <em>“Neredeydin?”</em></p>

    <p>“Tt-tanrı korusundaydım lordum,” dedi, yalan söylemeye cesaret edememişti. “Babam için dua ettim... ve kral için, yaralanmaması için.”</p>

    <p>“<em>Buna</em> inanacak kadar sarhoş olduğumu mu sanıyorsun?” Sansa’yı bıraktı. Ayakta dururken hafifçe sallanıyordu. İğrenç şekilde yanmış yüzüne ışık şeritleri ve karanlık düşüyordu. “Yüzün, göğüslerin, uzun boyun... artık bir kadın gibi görünüyorsun ama küçük ve aptal bir kuştan başka bir şey değilsin. Sana öğrettikleri şarkıları şakıyıp duruyorsun... bana da bir şarkı söyle. Neden olmasın? Hadi başla. Şövalyeler ve güzel bakirelerle ilgili bir şarkı olsun. Şövalyeleri seviyorsun, öyle değil mi?”</p>

    <p>Tazı, Sansa’yı korkutuyordu. “Gg-gerçek şövalyeleri lordum.”</p>

    <p>“<em>Gerçek</em> şövalyeler,” dedi adam alay ederek. “Ben lord değilim, şövalye hiç değilim. Bunu anlaman için seni dövmem mi gerekiyor?” Clegane sendeledi, neredeyse düşüyordu. <em>“Tanrılar,”</em> dedi küfreder gibi. “Fazla şarap içmişim. Şarap sever misin küçük kuş? <em>Gerçek</em> şarap? Bir matara dolusu ekşi kırmızı, kan kadar koyu, işte bir adamın ihtiyacı olan tek şey bu. Ya da bir kadının.” Kahkaha attı, başını iki yana salladı. “Köpek gibi sarhoşum, kahretsin. Gel bakalım, kafesine dönüyorsun küçük kuş. Seni ben götüreceğim. Seni kraldan koruyacağım.” Tazı, Sansa’yı hafifçe itti ve merdivenlerden inerken takip etti. Basamakların sonunda adam eski sessizliğine dönmüştü. Sansa’nın varlığını unutmuş gibiydi.</p>

    <p>Maegor Hisarı’na vardıklarında Sansa köprü nöbetini Sör Boros Blount’un devraldığını görüp korkuya kapıldı. Adamın uzun beyaz miğferi ayak sesleri duyulunca döndü. Sansa adamın bakışından saklanmak ister gibi geriledi. Sör Boros, Kral Muhafızları’nın en acımasız olanıydı; çirkin, öfkeyle dolu, kötü bakışlıydı.</p>

    <p>“Korkacak bir şey yok evlat,” dedi Tazı. Ağır elini Sansa’nın omzuna koydu. “Bir kurbağanın üstüne siyah şeritler boyasan da bir kaplana dönüşmez.”</p>

    <p>Sör Boros miğfer siperini kaldırdı. “Sör, nereye...”</p>

    <p>“<em>Sör</em> diyen dilini koparırım. Şövalye olan sensin, ben değilim. Ben kralın köpeğiyim. Unuttun mu?”</p>

    <p>“Kral, köpeğini arıyordu.”</p>

    <p>“Köpek içki içiyordu. Kralı koruma sırası da sendeydi sör. Sende ve diğer <em>kardeşlerimde.</em>”</p>

    <p>Sör Boros, Sansa’ya döndü. “Bu geç saatte neden odanızda değilsiniz leydi?”</p>

    <p>“Tanrı korusuna gidip kralın güvenliği için dua ettim.” Söylediği yalan bu defa gerçek gibi tınlamıştı.</p>

    <p>“Kızın bu gürültünün içinde uyumasını mı bekliyordun?” dedi Clegane. “Sorun neydi?”</p>

    <p>“Kapıda biriken ahmaklar,” diye yanıtladı Sör Boros. “Bazı boşboğazlar, Tyrek’in düğün ziyafetinden bahsedince halk galeyana gelmiş. Onlar da ziyafet istiyormuş. Majesteleri, bizzat yönettiği adamlarla üstlerine yürüyünce çil yavrusu gibi dağıldılar.”</p>

    <p>“Cesur çocuk,” dedi Clegane seğiren ağzıyla.</p>

    <p><em>Bakalım ağabeyimin karşısında ne kadar cesur olabilecek,</em> diye düşündü Sansa. Tazı’yla birlikte köprüyü geçti. Merdivenleri tırmanırlarken, “Neden insanların size köpek demesine izin veriyorsunuz? Neden <em>şövalye</em> dediklerinde kızıyorsunuz?” dedi.</p>

    <p>“Köpekleri şövalyelerden fazla seviyorum. Babamın babası, Kaya’da barınak başıydı. Bir sonbahar mevsiminde, Lord Tytos dişi bir aslan ve aslanın avı arasında kaldı. Lannister sancağında da bir aslan olması hayvanın umurunda bile değildi elbette. Sürtük, lordumun atına saldırdı, lorduma da saldıracaktı ki yanında tazılarla birlikte büyükbabam geldi. Aslanı kaçırana kadar üç tazı can verdi. Büyükbabam tek bacağını kaybetti. Lannister, büyükbabama ödül olarak araziler ve bir kule verdi. Oğlunu da yaver olarak yanına aldı. Sancağımızdaki üç tazı o hayvanları temsil eder. Bir köpek senin uğruna çekinmeden can verir ve asla yalan söylemez, yüzüne doğrudan bakar.” Sansa’yı çenesinden tutup başını kaldırdı. Parmakları kızın yüzüne geçmişti. “Kuşlar bunları yapamaz, değil mi? Bana şarkı da söylemedin.”</p>

    <p>“Ben... Florian ve Jonquil hakkında bir şarkı biliyorum.”</p>

    <p>“Florian ve Jonquil mi? Bir sersem ve onun fahişesi. Almayayım. Ama bir gün bana şarkı söyleyeceksin, istesen de istemesen de.”</p>

    <p>“Memnuniyetle söylerim.”</p>

    <p>Sandor Clegane sırıttı. “Sevimlisin ama kötü bir yalancısın. Köpekler yalanın kokusunu alabilir. Etrafına bak, iyice kokla. Buradaki herkes yalancı... ve hepsi bu konuda senden daha başarılı.”</p>
  </div>
</body>
</html>
