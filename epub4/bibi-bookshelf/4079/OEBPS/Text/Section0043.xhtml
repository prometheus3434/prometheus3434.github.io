<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Karmaşa ve gürültü kaleyi ele geçirmişti. Adamlar arabaları şarap fıçılarıyla, un çuvallarıyla ve yeni yapılmış ok desteleriyle dolduruyordu. Demirciler kılıçları dengeliyor, göğüs kalkanlarındaki çentikleri onarıyor, atları ve katırları nallıyordu. Örgü zırhların doldurulduğu kum varilleri Akantaş Avlusu’nun taşlı zemininde yuvarlanıyor, zincir örgüler kumla temizleniyordu. Weese’in kadınlarının elinde tamir edilecek yirmi, yıkanacak yüz pelerin vardı. Soylular ve mütevazı insanlar birlikte dua etmek için septte toplanmıştı. Duvarlarının dışında çadırlar ve tenteler sökülüyordu. Yaverler yemek ateşlerinin üstüne su boşaltıyor, askerlerin yağtaşları son bir kez kılıçları yalıyordu. Sesler gittikçe kabaran bir dalga gibiydi: Kişneyen atlar, emirler yağdıran lordlar, küfreden askerler, laf dalaşı yapan kamp takipçileri.</p>

    <p>Lord Tywin sonunda harekete geçiyordu.</p>

    <p>Sör Addam Marbrand kaleden ayrılan ilk kumandandı, diğerlerinden bir gün önce yola çıkmıştı. Gidişini epey görkemli bir gösteriye çevirmişti, omuzlarına dökülen bakır tonlu uzun saçlarıyla aynı renk yelesi olan kızıl bir savaş atı sürüyordu. Hayvana, yanan ağaç armasıyla süslenmiş ve sahibinin pelerininin rengine uygun olarak boyanmış bronz renkli koşum takımı giydirilmişti. Kaledeki bazı kadınlar şövalyenin gidişini seyrederken ağlamıştı. Weese, Sör Addam’ın büyük bir süvari, bir kılıç savaşçısı ve Lord Tywin’in en gözü pek kumandanı olduğunu söylemişti.</p>

    <p><em>Umarım ölür,</em> diye düşünmüştü Arya, arkasında çift sıralı bir asker nehri akan şövalyenin kale kapısından çıkışını seyrederken. <em>Umarım hepsi ölür.</em> Robb’la savaşmaya gittiklerini biliyordu. Kale içindeki konuşmalardan Robb’un batıda büyük bir zafer kazandığını öğrenmişti. Bazıları Lannis Limanı’nı yaktığını söylüyordu ya da yakmaya çalıştığını. Casterly Kayası’nı almış, herkesi kılıçtan geçirmişti ya da Altın Diş’i kuşatıyordu... emin değildi ama <em>bir şey</em> olduğu kesindi.</p>

    <p>Weese, Arya’ya sabahtan akşama kadar mesaj taşıtıyordu. Hatta bazı mesajlar sayesinde kale duvarlarının arasından çıkıyor, kendini kampın karmaşasının ve çamurunun ortasında buluyordu. <em>Kaçabilirim,</em> diye düşünüyordu bir araba yanından geçip giderken. <em>Bir arabanın arkasına atlayıp saklanabilirim ya da kamp takipçilerinin peşine düşerim, beni kimse durdurmaz.</em> Weese olmasaydı kaçardı gerçekten. Ondan kaçmaya kalkışanlara neler yapacağını bir kereden fazla söylemişti adam. “Dayak olmaz, ah hayır. Size elimi bile sürmem. Sizi Qohorik için saklarım, evet bunu yaparım, Sakat bırakan için saklarım. Adı Vargo Hoat’tur, döndüğünde ayaklarınızı kesiverir.” <em>Eğer Weese ölürse,</em> diye düşündü Arya... ama adamın yanında olmadığı bir anda. Weese sana bakar ve düşündüğün şeyleri koklardı. Hep böyle söylüyordu.</p>

    <p>Weese, Arya’nın okuyabildiğini aklına bile getirmemişti, bu yüzden yolladığı mesajları mühürlemiyordu. Arya hepsine göz atıyordu ama asla işe yarar bir şey çıkmıyordu, şu araba ambara, bu araba cephaneliğe gidecek gibi aptalca şeyler. Bu seferki mesaj bir kumar borcunun ödenmesini talep ediyordu ama mesajı götürdüğü şövalye okuma bilmiyordu. Kâğıtta ne yazdığını şövalyeye söylediğinde adam, Arya’ya vurmaya çalıştı. Arya yere çömelip darbeden kurtuldu, şövalyenin eyerindeki gümüş kenarlı içki boynuzunu kapıp hızla kaçtı. Şövalye kükreyerek peşinden koşmaya başladı ama Arya iki arabanın arasından kaydı, kalabalık bir okçu grubunun içinden geçti ve bir tuvalet çukurunun üstünden atladı. Zırhlı şövalye yetişememişti. İçki boynuzunu Weese’e verdiğinde, bu kadar akıllı bir Gelincik’in ödüllendirilmesi gerektiğini söyledi adam. “Akşam yemeğinde çıtır çıtır şişman bir horoz yemeye niyetliyim. Horozu paylaşacağız, sen ve ben. Bunu seveceksin.”</p>

    <p>Arya gittiği her yerde Jaqen H’ghar’ı arıyordu, nefret ettiği herkes kaleden ayrılmadan önce Jaqen’ı bulup kulağına bir isim fısıldamak istiyordu ama bu karışıklık ve karmaşanın içinde Lorathlı paralı askeri bulamıyordu. Adamın hâlâ iki ölüm borcu vardı ve Arya, Jaqen’ın diğerleriyle birlikte savaşa gidip borcunu ödemeyeceğinden endişe ediyordu. Sonunda cesaretini toplayıp kapı nöbetçilerinden birine paralı askerin gidip gitmediğini sordu. “Lorch’un adamlarından biri, öyle mi?” dedi nöbetçi. “Öyleyse gitmeyecek. Efendisi Sör Amory, Harrenhal’un kale kumandanı ilan edildi. Onun bütün takımı kaleyi korumak için burada kalacak. Kanlı Oyuncular da kalıyor, erzak sağlamak için. Şu Keçi, Vargo Hoat tükürüğe benziyor. O ve Lorch birbirlerinden nefret ediyorlar.”</p>

    <p>Ama Yürüyen Dağ, Lord Tywin’le birlikte gidecekti. Mücadele sırasında öncü kuvveti komuta edecekti, yani Arya adamlar kaleden ayrılmadan önce Jaqen’ı bulup içlerinden birini öldürtmezse Dunsen, Polliver ve Raff parmaklarının arasından kayıp gidecekti.</p>

    <p>“Gelincik,” diye seslendi Weese aynı öğleden sonra. “Cephaneliğe git, Lucan’a Sör Lyonel’ın talim sırasında kılıcını kerttiğini ve yeni bir kılıca ihtiyacı olduğunu söyle. Damgası burada.” Arya’ya bir parça kâğıt uzattı. “Acele et, Lyonel, Sör Kevan Lannister’la birlikte yola çıkacak.”</p>

    <p>Arya kâğıdı alıp koştu. Cephanelik kale dökümhanesiyle iç içeydi. Duvarlarında yirmi demir ocağı ve çeliği soğutmak için su olukları olan yüksek tavanlı, tünel şeklinde uzun bir yapıydı. Arya içeri girdiğinde ocakların yarısı çalışıyordu. Çekiç sesleri duvarlarda çınlıyor, örslerin ve körüklerin üstüne eğilmiş iri yarı, deri önlüklü adamlar ateş başında ter döküyordu. Arya, Gendry’yi gördü, delikanlının çıplak göğsü terden parlıyordu, koyu renk gür saçlarının altındaki mavi gözlerinde Arya’nın hatırladığı aynı inatçı bakış vardı. Onunla konuşmak isteyip istemediğinden emin değildi. Yakalanmaları Gendry’nin suçuydu. “Lucan hanginiz?” diye sordu. Kâğıdı uzattı. “Sör Lyonel için yeni bir kılıç almaya geldim.”</p>

    <p>“Sör Lyonel’ı boş ver.” Arya’yı kolundan tutup kenara çekti. “Al Turta, karakolda kaldığımız gece hepimiz duvarın üstünde dövüşürken senin <em>Kışyarı</em> diye bağırdığını duyup duymadığımı sordu bana.”</p>

    <p>“Bağırmadım!”</p>

    <p>“Evet bağırdın. Ben de duydum.”</p>

    <p>“Herkes bir şeyler bağırıyordu,” dedi Arya kendini savunur gibi. “Al Turta da <em>al turta</em> diye bağırdı. En az yüz kere söyledi hem de.”</p>

    <p>“Önemli olan <em>senin</em> ne söylediğin. Al Turta’ya kulaklarındaki pisliği temizletmesini, senin sadece <em>orospu çocukları</em> diye bağırdığını söyledim. Sorarsa sen de aynı cevabı versen iyi edersin.”</p>

    <p>“Tamam,” dedi Arya ama <em>orospu çocukları</em> diye bağırmanın çok aptalca olduğunu düşünüyordu. Al Turta’ya gerçek kimliğini söylemeye cesaret edemezdi. <em>Belki de Jaqen’a Al Turta’nın adını vermeliyim.</em></p>

    <p>“Lucan’ı çağırayım,” dedi Gendry.</p>

    <p>Lucan mesaja baktı (Arya adamın okuma bilmediğinden emindi) ve ağır bir uzunkılıç getirdi. “Bu kılıç o öküz için fazla iyi, aynen böyle dediğimi söyle,” dedi, kılıcı Arya’ya verirken.</p>

    <p>“Söylerim,” dedi Arya ama buna cesaret edemezdi. Weese’e böyle bir şey söyleyecek olsa vücudundan kan çıkana kadar dayak yerdi.</p>

    <p>Uzunkılıç, İğne’den çok daha ağırdı ama Arya kılıcın hissini sevmişti. Çeliğin ağırlığı kendisini güçlü hissetmesini sağlıyordu. <em>Bir su dansçısı olmayabilirim ama bir fare de değilim. Fareler kılıç kullanamaz, ben kullanabiliyorum.</em> Kapılar açıktı, askerler gelip gidiyordu, yük arabaları içeri boş girip, tıka basa yüklenmiş halde dışarı çıkıyordu. Ahırlara gidip Sör Lyonel’ın yeni bir at istediğini söylemeyi düşündü. Elinde kâğıt vardı, ahırda çalışan çocuklar kâğıtta yazılı mesajı ancak Lucan kadar okuyabilirdi. <em>Atı ve kılıcı alıp buradan giderim. Nöbetçiler beni durdurmaya kalkarsa elimdeki kâğıdı gösterip her şeyi Sör Lyonel’a götürdüğümü söylerim.</em> Sör Lyonel’ın nerede olduğu ya da neye benzediğiyle ilgili bir fikri yoktu. Onu sorguya çekerlerse yalan söylediğini hemen anlarlardı ve sonra Weese... Weese...</p>

    <p>Dudaklarını ısırıp ayaklarının kesilmesinin nasıl bir şey olacağını düşünmemeye çalıştı. Yanından deri yelekli ve çelik miğferli bir grup okçu geçti. Yayları sırtlarında asılıydı. Arya adamların konuşmalarını bölük pörçük duyabiliyordu.</p>

    <p>“...devler diyorum sana, yanında Sur’un ötesinden gelen altı metrelik devler varmış, köpek gibi, onlar da takip ediyormuş...”</p>

    <p>“...doğaüstü, bu kadar çabuk üstlerine çullanması, gecenin o karanlığında. Bence insandan çok kurt, bütün Starklar öyle...”</p>

    <p>“...kurtlarınızın da devlerinizin de üstüne sıçayım. Çocuk bizim geleceğimizden haberdar olsa altına ederdi. Harrenhal’a yürüyecek kadar erkek bile değil. Erkek mi? Diğer yoldan kaçtı, kaçmadı mı? Kendisi için en iyi olanı bilse yine kaçardı.”</p>

    <p>“Öyle diyorsun ama çocuk bizim bilmediğimiz bir şeyler biliyor olabilir. Belki de kaçması gereken biziz.”</p>

    <p><em>Evet,</em> diye düşündü Arya. <em>Evet, kaçması gereken sizsiniz. Siz ve Lord Tywin ve Dağ ve Sör Addam ve Sör Amory ve aptal Sör Lyonel her kimse, o. Hepiniz kaçsanız iyi edersiniz çünkü ağabeyim sizi öldürecek. O bir Stark. O insandan çok kurt. Ben de öyleyim.</em></p>

    <p>“Gelincik.” Weese’in sesi kamçı gibi şakladı. Arya adamın nereden geldiğini görmemişti, aniden önüne çıkmıştı. “Şunu bana ver. Getirmen çok uzun sürdü.” Kılıcı Arya’nın elinden çekip aldı ve yüzüne sağlam bir tokat attı. “Bir dahaki sefere daha çabuk ol.”</p>

    <p>Arya bir an için yine kurt olmuştu ama Weese’in tokadı bu hissi ondan almış, yerine ağzındaki kan tadını bırakmıştı. Adam yüzüne vurduğunda Arya dilini ısırmıştı. Bu yüzden ondan nefret ediyordu.</p>

    <p>“Bir tane daha mı istiyorsun?” diye sordu Weese. “Birazdan alacaksın. Küstah bakışlarına katlanacak değilim. Birahaneye git ve Tuffleberry’ye onun için yirmi dört fıçım olduğunu söyle. Aldırmak için adamlarını yollasın yoksa onları daha çok isteyen birilerini bulurum.” Arya hemen yola koyuldu ama Weese’i memnun edecek kadar hızlı değildi. “Bu akşam yemek yemek istiyorsan <em>koş,</em>” diye bağırdı adam, çıtır horoz sözünü çoktan unutmuştu. “Ve sakın tekrar kaybolma yoksa seni kanatana kadar döverim.”</p>

    <p><em>Dövemeyeceksin,</em> diye düşündü Arya. <em>Bir daha asla dövemeyeceksin.</em> Ama koştu. Kuzeyin eski tanrıları adımlarına yol gösteriyor olmalıydı. Birahaneye giden yolun yarısında, Dul Kalesi’yle Kralateşi Kalesi’ni birbirine bağlayan taş köprünün altından geçerken gürültülü bir kahkaha duydu. Rorge, kalplerinin üstüne Sör Amory’nin mantikoru işlenmiş üç adamla birlikte bir köşeden çıktı. Arya’yı gördüğünde durup sırıttı. Yüzündeki boşluğu gizlemek için zaman zaman taktığı deri kanadın altından kahverengi çarpık dişleri görünüyordu. “Yoren’in küçük orospusu,” dedi. “O kara piçin <em>seni</em> neden Sur’a götürmek istediğini artık hepimiz biliyoruz, öyle değil mi?” Tekrar güldü ve diğer adamlar da ona katıldı. “Sopan şimdi nerede?” Rorge’un kahkahası başladığı hızla kesilmişti. “Seni o sopayla becereceğime söz vermiştim.” Arya’ya doğru bir adım attı. Arya geriledi. “Zincire vurulu olmadığımda o kadar da cesur sayılmazsın, değil mi?”</p>

    <p>“Seni <em>ben</em> kurtardım.” Adam onu yakalamak için adım atarsa bir yılan kadar çabuk kaçabilmek için aralarındaki mesafeyi koruyordu.</p>

    <p>“Bu yüzden bir kez daha becerilmeyi hak ediyorsun. Yoren bacaklarının arasındaki deliği mi yoksa şu küçük ve sıkı kıç deliğini daha çok mu seviyordu?”</p>

    <p>“Jaqen’ı arıyorum,” dedi Arya. “Bir mesaj var.”</p>

    <p>Rorge duraksadı. Gözlerinde bir şey vardı... Jaqen H’ghar’dan <em>korkuyor</em> olabilir miydi? “Hamamda, şimdi yolumdan çekil.”</p>

    <p>Arya dönüp koşmaya başladı, bir geyik kadar seri, ayakları hamama giden yoldaki taşların üstünde uçuyordu. Jaqen’ı bir banyo teknesinin içinde buldu, hizmetçi kızlardan biri başına sıcak su dökerken adamın vücudundan buhar yükseliyordu. Yarısı beyaz yarısı kırmızı saçları ıslak ve ağırlaşmış bir halde omuzlarına yayılmıştı.</p>

    <p>Gölge kadar sessiz bir şekilde hareket etti ama Jaqen aynı anda gözlerini açtı. “Kız, küçük fare ayaklarıyla gizlice gelir ama bu adam duyar,” dedi. <em>Beni nasıl duymuş olabilir?</em> diye düşündü Arya ama adam bunu da duymuştu sanki. “Taşa sürtünen derinin sesi bu adam için savaş borularının sesinden farksızdır. Akıllı bir kız çıplak ayakla gelir.”</p>

    <p>“Bir mesajım var,” dedi Arya. Tedirgin gözlerle hizmetçi kıza baktı. Kızın gitmeyeceğini anlayınca, dudakları neredeyse Jaqen’ın kulaklarına değecek kadar eğilip, “Weese,” diye fısıldadı.</p>

    <p>Jaqen H’hgar gözlerini tekrar kapadı, kıpırdamıyordu, yarı uyur gibiydi. “Lorda, bu adamın boş zamanı olduğunda ona katılacağını söyle.” Eli aniden hareket edip Arya’ya sıcak su sıçrattı, Arya ıslanmamak için geriye zıplamak zorunda kalmıştı.</p>

    <p>Tuffleberry’ye Weese’in söylediklerini söylediğinde biracı yüksek sesle küfretti. “Weese’e söyle adamlarımın yapacak işleri var. Onun çiçek bozuğu bir piç olduğunu da söyle. Yedi cehennem donduğunda biralarımdan bir kupa içebilir belki. Fıçılar bir saat içinde burada olacak yoksa Lord Tywin bu meseleyi duyacak.”</p>

    <p>Arya biracının mesajını ilettiğinde Weese de küfretti, çiçek bozuğu piç kısmını atladığı halde. Köpürdü, tehditler savurdu ama sonunda altı adamını çağırıp fıçıları birahaneye yolladı.</p>

    <p>Akşam yemeğinde soğanlı ve havuçlu arpa haşlamasıyla bir parça bayat esmer ekmek vardı. Kadınlardan biri Weese’in yatağına girmek için seçilmişti. Kadına bir parça mavi peynirle Weese’in sabah bahsettiği horozun bir kanadı verilmişti. Horozun geri kalanını adam tek başına yiyordu. Ağzının kenarındaki iltihaplı kabarcıkların üstünden parlak şeritler halinde yağlar akıyordu. Kafasını tabağından kaldırıp Arya’nın kendisini izlediğini gördüğünde horoz neredeyse tamamen bitmişti. “Gelincik, buraya gel,” dedi.</p>

    <p>Horozun butlarından birinde bir ağız dolusu kahverengi et vardı hâlâ. <em>Unutmuştu ama şimdi hatırladı,</em> diye düşündü Arya. Jaqen’a Weese’i öldürmesini söylediği için üzüntü duydu. Oturduğu sıradan kalkıp masanın başına gitti.</p>

    <p>“Bana baktığını gördüm.” Weese parmaklarını Arya’nın elbisesinin önüne sildi. Sonra bir eliyle Arya’nın boğazını sıkıp diğeriyle yanağını tokatladı. “Ben size ne demiştim?” Elinin tersiyle bir tokat daha attı. “Gözlerini önünden ayırma, bir dahaki sefere tekini çıkarıp köpeğime yediririm.” Arya’yı itip yere fırlattı. Düşerken eteği ahşap sıradaki gevşek bir çiviye takılıp yırtılmıştı. “Uyumadan önce elbiseni tamir edeceksin,” dedi Weese horozun son lokmasını da yerken. Yemeğini bitirince sesler çıkararak parmaklarını yaladı ve horozun kemiklerini benekli çirkin köpeğine fırlattı.</p>

    <p>“Weese,” diye fısıldadı Arya o gece gözyaşları içinde elbisesinin üstüne eğildiğinde. “Dunsen, Polliver, Tatlı Raff,” dedi. İğnesini boyasız yüne her geçirişinde bir isim söyledi. “Vadeci ve Tazı. Sör Gregor, Sör Amory, Sör Ilyn, Sör Meryn, Kral Joffrey, Kraliçe Cersei.” Weese’i daha ne kadar zaman duasına katmak zorunda kalacağını merak etti ve sabah kalktığında adamın ölmüş olacağını hayal ederek uykuya daldı.</p>

    <p>Ama onu uyandıran Weese’in çizmesinin sert ucuydu yine, her zamanki gibi. Yulaflı çörekle kahvaltılarını ederlerken Lord Tywin’in ana kuvvetinin bugün yola çıkacağını söyledi adam. “Lannister lordum gittiğinde buralarda yaşamanın kolaylaşacağını düşünmeyin bile,” diye uyardı. “Lord gidince kale küçülmeyecek, size söz verebilirim, sadece kaleyle ilgilenen eller azalacak. Siz tembeller çalışmanın ne demek olduğunu şimdi öğreneceksiniz, evet öğreneceksiniz.”</p>

    <p><em>Senden öğrenmeyeceğiz.</em> Arya yulaflı çöreğini ısırdı. Weese, sanki sırrını koklamış gibi Arya’ya bakıyordu. Arya gözlerini önüne indirdi ve bir daha kaldırmaya cesaret edemedi.</p>

    <p>Lord Tywin Lannister, Harrenhal’dan ayrılırken solgun ışık avluyu doldurdu. Arya lordun gidişini İnleyen Kule’nin orta katındaki kemerli bir pencereden izledi. Lordun atına kızıl mineli pullar ve altın yaldızlı kuş tüyleriyle bezenmiş bir örtüyle baş zırhı giydirilmişti. Lord Tywin’in sırtında kızıl kakım kürkünden yapılmış kalın bir pelerin vardı. Erkek kardeşi Kevan da en az lord kadar şatafatlıydı. Önlerinde yol alan dört sancaktar, üzerlerine altın aslan arması işlenmiş büyük kırmızı sancaklar taşıyordu. Lannisterlar’ın arkasından büyük lordlar ve kumandanlar gidiyordu. Sancakları dalgalanıp parıldıyordu, renklerin geçit alayı gibiydiler: Kırmızı boğa ve altın dağ, mor tekboynuz ve bodur horoz, benekli domuz ve porsuk, gümüş yaban gelinciği ve renkli giysisi içindeki soytarı, yıldızlar ve güneş ışığı, tavus kuşu ve panter, zikzak şeritler ve hançer, siyah kanca ve mavi böcek ve yeşil ok.</p>

    <p>Gri çelik zırhı içindeki Sör Gregor Clegane en arkadaydı, en az kendisi kadar kötü huylu bir aygıra biniyordu. Polliver adamın hemen yanındaydı, siyah köpekli sancağı taşıyordu ve başında Gendry’nin miğferi vardı. Uzun bir adamdı ama efendisinin gölgesinde at sürerken bir çocuktan farksız görünüyordu.</p>

    <p>Adamların Harrenhal’un devasa yivli kapısından çıkışını izleyen Arya’nın omurgasından bir ürperti geçti. Bir anda korkunç bir hata yaptığını anlamıştı. <em>Çok aptalım,</em> diye düşündü. Weese önemli bir adam değildi, Chiswyck de öyle. Önemli olan adamlar <em>bunlardı,</em> öldürtmesi gereken adamlar bunlardı. Dün gece, tokat attığı ve horozla ilgili yalan söylediği için Weese’e o kadar kızgın olmasaydı içlerinden birinin adını fısıldayıp ölmesini sağlayabilirdi. <em>Lord Tywin. Neden Lord Tywin demedim?</em></p>

    <p>Fikir değiştirmek için geç kalmamıştı belki de. Weese henüz öldürülmemişti. Jaqen’ı bulup ona söylerse...</p>

    <p>Aceleyle kıvrımlı merdivenlerden aşağı koştu, işler unutulmuştu. Yivli kapıyı ağır ağır aşağı indiren zincirlerin inlemesini duyuyordu... ve sonra başka bir ses, acı ve korku dolu bir çığlık.</p>

    <p>Bir düzine insan Arya’dan önce sesin geldiği yere gitmişti, ama kimse yaklaşmıyordu. Arya kendine yol açtı. Weese yerde yatıyordu, boğazı kırmızıydı, parçalanmıştı. Açık gözleri görmüyordu ama gri bir buluta bakıyordu. Benekli çirkin köpeği göğsüne oturmuş boğazından akan kanı yalıyor, arada sırada ölü adamın yüzünden bir parça et koparıyordu.</p>

    <p>Sonunda biri bir yay getirdi ve Weese’in kulaklarından tekiyle oyalanan benekli köpeği vurdu.</p>

    <p>“Lanet olası şey,” dediğini duydu bir adamın, “Weese bu iti henüz bir yavruyken almıştı.”</p>

    <p>“Bu kale lanetli,” dedi köpeği vuran adam.</p>

    <p>“Harren’ın hayaleti, bu onun işi,” dedi Kâhya Amabel. “Burada bir gece daha uyumayacağım, yemin ederim.”</p>

    <p>Arya bakışlarını ölü adamdan ve ölü köpeğinden kaldırdı. Jaqen H’ghar, İnleyen Kule’nin duvarına yaslanmıştı. Arya’nın kendisine baktığını görünce elini yüzüne götürüp iki parmağını yanağına koydu.</p>
  </div>
</body>
</html>
