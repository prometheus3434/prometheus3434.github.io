<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Ayaklı arpın yumuşak sesine karışan titrek flüt sedası duyuluyordu kapıdan. Şarkıcının okuduğu sözler kalın duvarların arkasında boğuluyordu ama Tyrion nakaratı biliyordu. <em>Yaz kadar güzel bir kız sevdim, saçlarında güneş ışığı...</em></p>

    <p>Bu gece kraliçenin kapısındaki nöbetçi Sör Meryn Trant’ti. Tyrion’ı görünce kin dolu bir sesle, “Lordum,” diye mırıldandı ama güçlük çıkarmadan kapıyı açtı. Tyrion ablasının yatak odasına girdiğinde müzik kesildi.</p>

    <p>Cersei bir minder yığının üstüne uzanmıştı. Ayakları çıplaktı, altın rengi saçları bir sanat eseri gibi omuzlarına yayılmıştı, üstündeki altın işlemeli yeşil ipek elbise mumların ışığını yakalıyordu. Tyrion’a baktı. “Tatlı ablacığım, bu gece ne kadar güzel görünüyorsun,” dedi Tyrion. Şarkıcıya döndü. “Sen de öyle sevgili kuzenim. Bu kadar güzel bir sesin olduğunu bilmiyordum.”</p>

    <p>İltifat Sör Lancel’ın yüzünün asılmasına sebep oldu. Belki de kendisiyle alay edildiğini düşünmüştü. Delikanlının şövalye ilan edildiği günden bu yana iki santim uzadığını düşündü Tyrion. Kum sarısı gür saçları, Lannister yeşili gözleri vardı. Dudağının üstünde ince ve yumuşak tüyler bitmeye başlamıştı. On altı yaşındaydı. Gençliğin verdiği özgüvenle lanetlenmiş; nüktedanlıktan ve kendinden şüphe duymaktan arındırılmış; yakışıklı, güçlü, sarışın doğanlara özgü kibirle evlenmişti. Yükseltilen rütbesi delikanlıyı daha da beter etmişti. “Majesteleri sizi mi çağırmıştı?” diye sordu yeni şövalye.</p>

    <p>“Hatırladığım kadarıyla hayır,” diye cevap verdi Tyrion. “Eğlencenizi böldüğüm için çok üzgünüm Lancel ama ablamla konuşmam gereken önemli meseleler var.”</p>

    <p>Cersei şüphe dolu gözleriyle Tyrion’ı süzdü. “Eğer şu yalvaran kardeşler hakkında konuşmak için buradaysan nefesini tüketme Tyrion. İğrenç hikâyelerini sokaklara yaymalarına izin verecek değilim. Zindanlarda birbirlerine vaaz verip dursunlar.”</p>

    <p>“Ve bu kadar merhametli bir kraliçeye sahip oldukları için kendilerini şanslı saysınlar,” diye ekledi Sör Lancel. “Ben olsam dillerini keserdim.”</p>

    <p>“İçlerinden biri tanrıların bizi cezalandırdığını çünkü Jaime’nin gerçek kralı öldürdüğünü söyleme cesaretini bile gösterdi,” dedi Cersei. “Buna katlanacak değilim Tyrion. Sana bu bit yavrularıyla ilgilenmen için fırsat verdim ama sen ve Sör Jacelyn hiçbir şey yapmadınız. Ben de meseleyi çözmesi için Vylarr’ı yetkilendirdim.”</p>

    <p>“Çözmüş gerçekten.” Tyrion, altı perişan peygamberin kırmızı pelerinliler tarafından kendisine danışılmadan zindana tıkılmasından rahatsız <em>olmuştu</em> ama uğruna kavga edilecek kadar önemli bir konu değildi bu. “Sokakların biraz sessizleşmesi hepimize iyi gelir kuşkusuz. Buraya bu konuyu tartışmak için gelmedim. Seni çok mutlu edecek havadislerim var sevgili ablacığım ama özel olarak konuşsak daha iyi olur.”</p>

    <p>“Pekâlâ.” Arpçı ve flütçü aceleyle dışarı çıkarken Cersei kuzenini hafifçe yanağından öpüp, “Bizi yalnız bırak Lancel,” dedi. “Kardeşim tek başınayken zararsız bir adam. Evcil hayvanlarını yanında getirseydi kokularını alırdık.”</p>

    <p>Genç şövalye, kuzenini nefret dolu bakışlarla süzdükten sonra kapıyı çarparak odadan çıktı. “Shagga’yı on beş günde bir yıkanmaya zorladığımı bilmeni isterim,” dedi Tyrion delikanlı gittiğinde.</p>

    <p>“Kendinden çok memnun gibisin. Neden?”</p>

    <p>“Neden olmasın?” dedi Tyrion. Çelik Caddesi gece ve gündüz çekiç sesleriyle çınlıyor, kudretli zincir uzadıkça uzuyordu. Cibinlikli büyük yatağın üstüne çıktı. “Robert bu yatakta mı öldü? Bunu hâlâ burada tutmana şaşırdım.”</p>

    <p>“Bana tatlı rüyalar gördürüyor,” dedi Cersei. “Şimdi ne diyeceksen de ve git İblis.”</p>

    <p>Tyrion gülümsedi. “Lord Stannis, Ejderha Kayası’ndan yelken açmış.”</p>

    <p>Cersei ayağa zıpladı. “Ve sen hâlâ burada oturup tatlı kabak gibi sırıtıyor musun? Bywater, Şehir Muhafızları’nı alarma geçirdi mi? Harrenhal’a acil haber yollamalıyız,” dedi. Tyrion kahkahalar atıyordu. Cersei kardeşini omuzlarında tutup sarstı. “Kes şunu. Çıldırdın mı? Yoksa sarhoş musun? <em>Kes şunu!</em>”</p>

    <p>Tyrion ağzından bir kelime çıkarabilmek için çaba harcıyordu, kahkahalarının arasından, “Kesemem,” diyebildi. “Bu... tanrılar, çok komik... Stannis...”</p>

    <p><em>“Ne?”</em></p>

    <p>“Stannis bize karşı yelken açmadı,” demeyi başardı Tyrion. “Fırtına Burnu’nu kuşattı. Renly de onunla karşılaşmak için yola düştü.”</p>

    <p>Cersei’nin tırnakları acıtacak şekilde Tyrion’ın koluna geçti. Bir an boş gözlerle baktı, sanki anlamadığı bir dilde konuşuluyordu. “Stannis ve Renly <em>birbirleriyle</em> mi dövüşecek?” Tyrion başıyla onayladığında Cersei kıkırdamaya başladı. “Tanrılar merhametli,” dedi. “İçlerinde en akıllısının <em>Robert</em> olduğuna inanmaya başlayacağım.”</p>

    <p>Tyrion kafasını geri atıp şiddetle güldü. Birlikte güldüler. Cersei kardeşini yataktan aşağı çekip etrafında döndü, hatta kucakladı, bir an için küçük bir kız gibi uçarı olmuştu. Serbest kaldığında Tyrion’ın nefesi kesilmişti, başı dönüyordu. Cersei’nin dolabına doğru yalpalayıp kenarına tutundu.</p>

    <p>“Sence gerçekten birbirlerine karşı savaşırlar mı? Bir çeşit uzlaşma sağlarlarsa...”</p>

    <p>“Uzlaşamazlar,” dedi Tyrion. “Birbirlerinden çok farklılar ama bir şekilde benzeşiyorlar ve birbirlerine asla tahammül edemiyorlar.”</p>

    <p>“Stannis her zaman Fırtına Burnu konusunda kandırıldığını düşündü,” dedi Cersei düşünceli bir halde. “Baratheon Hanedanı’nın atalarının kalesi, kanunlar önünde ona ait... Stannis’in Robert’a gelip o kasvetli ve kederli ses tonuyla aynı sıkıcı şarkıyı kaç kez söylediğine inanamazsın. Robert kaleyi Renly’ye verdiğinde Stannis dişlerini öyle bir sıkmıştı ki çene kemiğinin parçalanacağını sanmıştım.”</p>

    <p>“Hakarete uğradığını düşünmüştü.”</p>

    <p>“Amaç hakaretti zaten.”</p>

    <p>“Erkek kardeşlerin arasındaki sevginin şerefine birer kadeh kaldıralım mı?”</p>

    <p>“Evet,” dedi Cersei heyecanla. “Ah, tanrılar, evet.”</p>

    <p>Tyrion iki kadehe tatlı Arbor kırmızısı doldururken Cersei’nin sırtı ona dönüktü. Ablasının kadehine bir parça ince toz karıştırmak dünyanın en kolay işiydi. “Stannis’e!” diyerek kadehi kadına uzattı. <em>Tek başımayken zararsız bir adamım, öyle mi?</em></p>

    <p>“Renly’ye!” diye karşılık verdi Cersei kahkahalar atarak. “Mücadele uzun ve zorlu olsun. Her ikisini de Ötekiler alsın!”</p>

    <p><em>Jaime’nin gördüğü Cersei bu mu?</em> Cersei güldüğünde gerçek güzelliği ortaya çıkıyordu. <em>Yaz kadar güzel bir kız sevdim, saçlarında güneş ışığı.</em> Ablasını zehirlediği için neredeyse suçluluk hissediyordu.</p>

    <p>Ertesi sabah Tyrion kahvaltısını yaparken ablasının ulağı geldi. Kraliçe kendisini iyi hissetmiyordu ve odasından çıkacak durumda değildi. <em>Aslında tuvaletinden çıkacak durumda değil.</em> Tyrion duruma uygun üzgün sesler çıkararak Cersei’ye iyice dinlenmesi mesajını gönderdi, Sör Cleos’la birlikte planladıkları gibi konuşacaktı.</p>

    <p>Fatih Aegon’ın Demir Taht’ı, üstüne oturup rahat etmeyi düşünen aptallar için dikenli tellerle ve metal dişlerle doluydu. Tahta çıkan merdivenler Tyrion’ın kısa bacaklarına kramplar girmesine sebep oluyordu. Taht için söylenebilecek tek şey vardı; <em>yüksekti.</em></p>

    <p>Kırmızı pelerinli Lannister muhafızları, altın aslan işlemeli miğferlerini giymiş sessizce bekliyordu. Sör Jacelyn’in altın pelerinlileri diğer duvarın dibinde, tam karşılarındaydı. Demir Taht’ın iki yanında Bronn ve Kral Muhafızları’ndan Sör Preston duruyordu. Kraliyet mensupları sekilikteki yerlerini almış, dilekçe sahipleri meşe ve bronz kapıların önünde yığılmıştı. Sansa Stark bu sabah her zamankinden daha güzel görünüyordu ama yüzü süt gibi beyazdı. Lord Gyles ayaktaydı, öksürüyordu. Zavallı kuzen Tyrek yakası kürklü kadife damatlık gömleğini giymişti; Leydi Ermesande’yle üç gün önce evlenmişlerdi. O günden beri diğer yaverler Tyrek’e sütanne diyor, gerdek gecesi gelinin ne çeşit bir kundak giydiğini soruyorlardı.</p>

    <p>Tyrion bütün salona tepeden baktı ve bundan hoşlandığına karar verdi. “Sör Cleos Frey, öne çıkın.” Sesi taş duvarlarda yankılanıp salon boyunca ilerledi. Bundan da hoşlanmıştı. <em>Shae’in burada olup bunu görmesi lazımdı,</em> diye düşündü. Kız gelmek istemişti ama bu mümkün değildi.</p>

    <p>Sör Cleos, kırmızı ve altın pelerinlilerin arasındaki uzun yolu yürüdü, ne sağına ne soluna bakarak. Tahtın önünde diz çöktüğünde Tyrion kuzeninin kelleşmeye başladığını fark etti.</p>

    <p>“Sör Cleos, bize Lord Stark’ın barış önerisini ulaştırdığınız için size teşekkür ederiz,” dedi konsey masasında oturan Serçeparmak.</p>

    <p>Yüce Üstat Pycelle boğazını temizledi. “Vekil Kraliçe, Kral Eli ve küçük konsey, kendini Kuzey Kralı ilan eden lordun şartlarını değerlendirdi. Üzülerek söylemek zorundayım ki bir anlaşmaya varamayacağız, kuzeyli adamlara bunu böylece iletin Sör.”</p>

    <p>“İşte <em>bizim</em> şartlarımız,” dedi Tyrion. “Robb Stark kılıcını bırakacak, bağlılık yemini edecek ve Kışyarı’na dönecek. Ağabeyim Jaime Lannister’ı serbest bırakıp kuzey ordusunu onun emrine verecek, ordu, Renly ve Stannis Baratheon’a karşı savaşacak. Starklar’ın sancak beylerinden her biri bir oğlunu tutsak olarak bize gönderecek. Oğlu olmayan sancak beylerinin kızlarını göndermesi uygundur. Babaları yeni bir vatan hainliğine kalkışmadıkları sürece tutsaklara nazik davranılacağından ve kendilerine kraliyet maiyetinde onurlu yerler verileceğinden şüphe duyulmasın.”</p>

    <p>Cleos Frey hasta gibi görünüyordu. “Sayın Kral Eli,” dedi, “Lord Stark bu şartları asla kabul etmeyecektir.”</p>

    <p><em>Etmesini beklemiyoruz zaten Cleos.</em> “Lord Stark’a Ejderha Kayası’nda yeni ve güçlü bir ordu kurduğumuzu, bu ordunun en kısa zamanda batıdan üstüne yürüyeceğini ve aynı anda lord babamın doğudan harekete geçeceğini söyleyin. Ona yalnız olduğunu, müttefik bulamayacağını da söyleyin. Stannis ve Renly Baratheon birbirlerine karşı savaşıyorlar ve Dorne Prensi, oğlu Trystane’i prenses Myrcella’yla evlendirmeyi kabul etti.” Sekilikteki soylulardan ve kapılarda bekleyen dilekçe sahiplerinden aynı memnuniyet dolu mırıltılar yükselmişti.</p>

    <p>“Ve kuzenim,” diye devam etti Tyrion, “Willem Lannister karşılığında Harrion Karstark ve Sör Wylis Manderly’yi, kardeşin Tion karşılığında Lord Cerwyn ve Sör Donnel Locke’ı vermeyi öneriyoruz. Stark’a, iki Lannister’ın her mevsimde dört kuzeyli ettiğini söyle.” Devam etmek için salondaki kahkahanın kesilmesini bekledi. “Joffrey’nin iyi niyetinin göstergesi olarak, Lord Stark babasının kemiklerini alabilir.”</p>

    <p>“Lord Stark, kız kardeşlerini ve babasının kılıcını da istiyor,” diye hatırlattı Cleos.</p>

    <p>Eddard Stark’ın kılıcının kabzası, kapıda sessizce bekleyen Sör Ilyn Payne’in omzunun üstünden görünüyordu. “Buz,” dedi Tyrion. “Onu bizimle barış yaptığı zaman alacak, başka türlü olmaz.”</p>

    <p>“Dediğiniz gibi olsun. Ya kız kardeşleri?”</p>

    <p>Tyrion, Sansa’ya baktı, konuşmaya başlarken keskin bir acıma duygusu hissediyordu, “Ağabeyim Jaime zarar görmemiş bir halde bize teslim edilene kadar lordun kız kardeşleri burada bizim tutsağımız olarak kalacak. Kızlara ne kadar iyi davranıldığı tamamen Lord Stark’a bağlı.” <em>Eğer tanrılar merhametliyse, Robb Stark bir kardeşinin kayıp olduğunu öğrenmeden Bywater, Arya’yı sağ salim bulur.</em></p>

    <p>“Mesajınızı kendisine ileteceğim lordum.”</p>

    <p>Tyrion, tahtın kolundan çıkan kıvrımlı bıçaklardan birini eğdi. <em>Ve şimdi hamle.</em> “Vylarr,” diye seslendi.</p>

    <p>“Lordum.”</p>

    <p>“Stark’ın yolladığı adamlar Lord Eddard’ın kemiklerini koruyabilecek kifayetteler ama bir Lannister’ı Lannister muhafızları korumalı. Sör Cleos kraliçenin kuzenidir. Eğer kendisine Nehirova’ya kadar eşlik ederseniz geceleri daha rahat uyuruz.”</p>

    <p>“Emredersiniz lordum. Yanıma kaç adam alayım?”</p>

    <p>“Kaç adam mı? Neden hepsi olmasın?”</p>

    <p>Vylarr bir heykel misali sessiz kalmıştı. Yerinden fırlayıp konuşan Üstat Pycelle oldu. “Lordum, bu mümkün değil... babanız... Lannister muhafızlarını şehrin korunmasına yardım etmeleri için bizzat Lord Tywin göndermişti. Kraliçe Cersei ve çocuklarının korunması için...”</p>

    <p>“Kral Muhafızları ve Şehir Muhafızları onları gayet iyi koruyabilir. Tanrılar yolunu kolay kılsın Vylarr.”</p>

    <p>Konsey masasındaki Varys bilen bir ifadeyle gülümsüyordu. Serçeparmak sıkılmış gibi görünüyordu. Pycelle sudan çıkmış balık gibi nefessizdi. Üstadın yüzü solmuş, aklı karışmıştı. Kapıdaki çığırtkanlardan biri öne çıkıp, “İçinizden birinin Kral Eli’ne söyleyeceği bir şey varsa şimdi konuşsun,” dedi.</p>

    <p>“<em>Ben</em> konuşacağım.” Siyahlara bürünmüş ince uzun bir adam, Redwyne ikizlerinin arasından geçerek öne çıktı.</p>

    <p>“Sör <em>Alliser!</em>” dedi Tyrion. “Burada olduğunuza dair fikrim yoktu. Bana haber göndermeliydiniz.”</p>

    <p>“Gönderdim. Bunu siz de biliyorsunuz.” Thorne; aksi, ince yapılı, sert hatlı, elleri nasır tutmuş, saçları grileşmeye başlamış elli yaşlarında bir adamdı. “Dışlandım, görmezden gelindim ve sıradan bir hizmetkârmışım gibi bekletildim.”</p>

    <p>“Gerçekten mi? Bronn, görevini iyi yapmamışsın. Sör Alliser ve ben eski arkadaşız. Birlikte Sur’da yürüdük.”</p>

    <p>“Tatlı Sör Alliser,” diye mırıldandı Varys, “hakkımızda kötü düşünmenizi istemeyiz. Bu kara ve fırtınalı zamanlarda Kral Joffrey’den nezaket bekleyen çok fazla insan var.”</p>

    <p>“Bunlar düşündüğünden çok daha kara günler hadım.”</p>

    <p>“Varys’in yüzüne karşı <em>Lord</em> Hadım diyoruz,” diye alay etti Serçeparmak.</p>

    <p>“Size nasıl yardım edebiliriz sevgili kardeşimiz?” diye sordu Yüce Üstat Pycelle.</p>

    <p>“Lord Kumandan beni Majesteleri kralımızla görüşmem için gönderdi,” dedi Thorne. “Mesele hizmetkârlarla tartışılmayacak kadar önemli.”</p>

    <p>“Kral yeni yayıyla oynuyor,” diye karşılık verdi Tyrion. Joffrey’den kurtulmak için dengesiz bir Myr yayı yeterli olmuştu. “Ya hizmetkârla konuşursunuz ya da susarsınız.”</p>

    <p>“Öyle olsun,” dedi Alliser hoşnutsuzluğunu gizlemeye gerek duymadan. “Uzun zamandır kayıp olan iki korucuyu bulduğumuzu size bildirmek üzere yollandım. Ölmüşlerdi ama cesetleri Sur’a geri götürdüğümüz gece canlandı. Biri, Sör Jaremy Rykker’ı katletti ve diğeri Lord Kumandan Mormont’u öldürmeye çalıştı.”</p>

    <p>Tyrion salonun arkasından gelen alaycı gülüşmeleri duyabiliyordu. <em>Bu adam bu saçmalıkla benimle alay etmeye mi çalışıyor?</em> Tahtta huzursuzca kıpırdanıp Varys’e, Serçeparmak’a ve Pycelle’e baktı; içlerinden birinin bu işte parmağı olup olmadığını merak ediyordu. Bir cücenin en komik olduğu an, itibarını korumaya çalıştığı andı. Konsey ve krallık ona gülmeye başlarsa işi biterdi. Ama... yine de...</p>

    <p>Yıldızların altında, Jon Kar ve beyaz kurduyla birlikte Sur’un tepesinden dünyanın sonuna, sonsuz karanlığa baktığı soğuk geceyi hatırladı. O gece –ne?– bir şey hissetmişti. Kuzey rüzgârının bıçak gibi kesen soğuğuna benzeyen bir şey. Kurt ulumuştu ve Tyrion titremişti.</p>

    <p><em>Aptal olma,</em> dedi kendine. <em>Bir kurt, rüzgâr, karanlık bir orman, hiçbir anlamı yoktu. Ama...</em> Kara Kale’de geçirdiği zaman içinde yaşlı Jeor Mormont’u sevmişti. “Yaşlı Ayı’nın saldırıdan kurtulduğunu umuyorum.”</p>

    <p>“Kurtuldu.”</p>

    <p>“Ve kardeşleriniz şu adamları, ah, ölüleri öldürdü?”</p>

    <p>“Öldürdük.”</p>

    <p>“Bu sefer kesinlikle öldüklerinden emin misiniz?” diye sordu Tyrion. Bronn genzinden çıkan kahkahasını yutarken boğulacak gibi olduğunda Tyrion nasıl devam etmesi gerektiğini biliyordu. “Gerçekten, gerçekten öldüler mi?”</p>

    <p>“İlk seferde de ölmüşlerdi,” dedi Sör Alliser sertçe. “Solgun ve soğuktular. Elleri ve ayakları kararmıştı. Şu piçin kurdunun kopardığı eli getirdim, Jared’ın eli.”</p>

    <p>Serçeparmak döndü. “Peki cazip hediyemiz nerede?”</p>

    <p>Sör Alliser huzursuzca kaşlarını çattı. “Sesimi duyuramadan burada beklerken çürüyüp parçalara ayrıldı. Size gösterebileceğim kemiklerden başka bir şey kalmadı.”</p>

    <p>Salonun arka tarafından kıkırdamalar yükseldi. “Lord Baelish,” diye seslendi Tyrion. “Sör Alliser’ın Sur’a götürmesi için yüz kürek ayarlayın.”</p>

    <p>“Kürek mi?” dedi Sör Alliser, gözleri şüpheyle kısılmıştı.</p>

    <p>“Eğer ölülerinizi <em>gömerseniz</em> ayağa kalkıp yürüyemezler,” dedi Tyrion, bu sefer salonda açıkça kahkaha fırtınası koptu. “Kürekler ve onları kullanmayı bilen güçlü adamlar sorununuzu çözecektir. Sör Jacelyn, iyi kardeşimizin zindanlardan istediği adamları almasına yardım edin.”</p>

    <p>“Emredersiniz,” dedi Bywater. “Ama şehir zindanları neredeyse boş. Yoren işe yarar adamların hepsini almıştı.”</p>

    <p>“Biraz daha adam tutuklayın öyleyse,” diye karşılık verdi Tyrion. “Ya da Sur’da ekmek ve turp olduğu haberini yayın, adamlar kendi istekleriyle gider.” Şehir aç adamlarla doluydu. Sur’un adama ihtiyacı vardı. Çığırtkan, Tyrion’ın işaretiyle konseyin sonlandığını duyurdu ve salon boşalmaya başladı.</p>

    <p>Sör Alliser Thorne’un kolay kolay gideceği yoktu. Tyrion tahttan aşağı indiğinde yaşlı şövalye merdivenin dibinde bekliyordu. “Kıyıdaki Doğugözcüsü’nden buraya kadar onca yolu alay edilmek için geldiğimi mi sanıyorsunuz?” dedi burnundan soluyarak. “Bu oyun değil, olanları kendi gözlerimle gördüm. Size söylüyorum, ölüler yürüyordu.”</p>

    <p>“Onları adamakıllı öldürmeyi denemelisiniz.” Sör Alliser, geçip gidecek Tyrion’ı kolundan yakalamak için bir hamle yaptı. Preston Greenfield iki adamın arasına girip, “Daha fazla yaklaşmayın sör,” diye uyardı Alliser’ı.</p>

    <p>Thorne, Kral Muhafızları’ndan bir şövalyeye meydan okumayacak kadar akıllıydı. “Sen tam bir aptalsın İblis,” diye bağırdı Tyrion’ın arkasından.</p>

    <p>Cüce döndü. “Ben mi? Gerçekten mi? Öyleyse neden size gülüyorlardı merak ettim?” Belli belirsiz gülümsedi. “Adam toplamak için geldiniz, öyle değil mi?”</p>

    <p>“Soğuk rüzgârlar esmeye başladı. Sur korunmalı.”</p>

    <p>“Korunması için adama ihtiyacınız var ve ben de size adam verdim... kulaklarınız sadece hakaret işitiyor olmasaydı duyardınız. Adamları alın, teşekkür edin. Beni, sizi tekrar çatallamak zorunda bırakmadan buradan ayrılın. Lord Mormont’a içten selamlarımı iletin... Jon Kar’a da lütfen.” Bronn, Sör Alliser’ı kolundan tutup salondan çıkmaya zorladı.</p>

    <p>Yüce Üstat Pycelle çoktan salondan ayrılmıştı ama Serçeparmak’la Varys kalarak, olup biteni baştan sona izlemişlerdi. “Size olan hayranlığım her geçen gün artıyor lordum,” diye itiraf etti hadım. “Tek hamlede hem Robb Stark’ı babasının kemikleriyle avuttunuz hem de ablanızın muhafızlarından kurtuldunuz. Kara kardeşe istediği kadar adam verip şehirdeki aç mideleri azalttınız. Bütün bunları öyle ince bir alayla yaptınız ki kimse cücenin hurafelerden korktuğunu da söyleyemeyecek. Ah, çok ustaca.”</p>

    <p>Serçeparmak sakalını tuttu. “Bütün muhafızlarını göndermeyi gerçekten düşünüyor musun Lannister?”</p>

    <p>“Hayır. <em>Ablamın</em> bütün muhafızlarını göndermeyi düşünüyorum.”</p>

    <p>“Kraliçe buna asla izin vermez.”</p>

    <p>“Ah, ben vereceğini biliyorum. Onun <em>kardeşiyim.</em> Beni daha fazla tanıdığında anlayacaksın ki ağzımdan çıkan her şeyin arkasında dururum.”</p>

    <p>“Yalanların bile mi?”</p>

    <p>“<em>Özellikle</em> yalanların. Lord Petyr, benden hoşnut olmadığınız hissine kapılıyorum.”</p>

    <p>“Sizden her zamanki kadar hoşlanıyorum lordum ama aptal yerine koyulmayı sevmem. Myrcella, Trystane Martell’le evlenirse Robert Arryn’le evlenemez, öyle değil mi?”</p>

    <p>“İnanılmaz bir skandal yaratmadan evlenemez, hayır,” dedi Tyrion. “Küçük hilem için pişmanım lordum ama sizinle konuştuğumuzda Dorne Prensi’nin teklifimi kabul edip etmeyeceğini bilmiyordum.”</p>

    <p>Serçeparmak ikna olmamıştı. “Bana yalan söylenmesinden hoşlanmam lordum. Beni kandırmacalarınızın dışında bırakın.”</p>

    <p><em>Eğer sen de benim için aynı şeyi yaparsan,</em> diye düşündü Tyrion, Serçeparmak’ın belindeki hançere bakıyordu. “Gücendirdiysem çok üzgünüm lordum. Sizi ne kadar sevdiğimizi, size nasıl ihtiyaç duyduğumuzu herkes biliyor.”</p>

    <p>“Bunu unutmamaya çalışın,” dedi Serçeparmak ve salondan ayrıldı.</p>

    <p>“Benimle yürü Varys,” dedi Tyrion. Tahtın arkasındaki kral kapısından çıktılar. Hadımın terlikleri taş zeminde yumuşak sesler çıkarıyordu.</p>

    <p>“Lord Baelish haksız sayılmaz, biliyorsunuz değil mi? Kraliçe, muhafızları göndermenize asla izin vermez.”</p>

    <p>“Verecek. Sen de göreceksin.”</p>

    <p>Varys’in dolgun dudaklarından ince bir gülümseme geçti. “Görecek miyim?”</p>

    <p>“Ah, kesinlikle. Ablama, bunun Jaime’yi kurtarma planının bir parçası olduğunu söyleyeceksin.”</p>

    <p>Varys elini pudralı yanağına götürdü. “Bu planın içinde Bronn’un Kral Toprakları’nın en karanlık yerlerinden topladığı dört adamın da rolü olacak şüphesiz. Bir hırsız, bir zehirci, bir oyuncu ve bir katil.”</p>

    <p>“Onlara kırmızı pelerin ve altın aslanlı miğfer giydir. Diğer muhafızlardan farkları kalmayacak. Adamları Nehirova’ya gönderebileceğim bir dalavere arıyorken aslında bunu apaçık yapabileceğimi fark ettim. Ellerinde Lannister sancaklarıyla ana kapıdan çıkacaklar ve Lord Eddard’ın kemiklerine eşlik edecekler.” Şeytanca gülümsedi. “Bu dört adamın dikkatle izlenmesi gerek. Yüz kişinin içinde dört kişi kolayca kaybolabilir. Bu yüzden, sahte muhafızların yanı sıra gerçek muhafızlar da yollamalıyım... ablama böyle söyleyeceksin.”</p>

    <p>“Ve ablanız, bütün endişesine rağmen sevgili kardeşi Jaime uğruna muhafızlarının ayrılmasına izin verecek.” Sütunlu boş bir koridordan geçtiler. “Yine de kırmızı pelerinlilerin yokluğu kraliçeyi huzursuz edecektir.”</p>

    <p>“Onu huzursuzken daha çok seviyorum,” dedi Tyrion.</p>

    <p>Sör Cleos aynı gün öğlen vakti Kızıl Kale’den ayrıldı, Vylarr ve yüz kırmızı pelerinli muhafızla birlikte. Robb Stark’ın gönderdiği adamlar Kral Kapısı’nda kafileye katılıp batıya olan uzun yolculularına başladılar.</p>

    <p>Tyrion, Timett’i barakalarda Yanık Adamlar’la zar oynarken buldu. “Gece yarısı çalışma odama gel,” dedi. Timett tek gözüyle Tyrion’a bakıp başıyla onayladı. Uzun konuşmaların adamı değildi.</p>

    <p>Akşam yemeğini Küçük Salon’da Ay Kardeşleri ve Taş Kargalar’la birlikte yedi. Bu kez şaraptan uzak durdu. Keskin zihnine ihtiyacı olacaktı. “Shagga, bu hangi ay?”</p>

    <p>Shagga’nın kaş çatması vahşiydi. “Siyah, sanırım.”</p>

    <p>“Batıda bu aya hain ayı denir. Bu gece fazla içme ve baltan keskin olsun.”</p>

    <p>“Bir Taş Karga’nın baltası her zaman keskindir. Shagga’nın baltaları hepsinden keskin olur. Bir keresinde bir adamın kellesini kesmiştim ama adam saçını taramaya kalkışana kadar farkında bile değildi. Kafası o zaman yere düştü.”</p>

    <p>“Sen de bu yüzden mi saçlarını hiç taramıyorsun?” Taş Kargalar kükrer gibi kahkaha atmaya ve ayaklarını yere vurmaya başladılar. İçlerinde en çok gürültü çıkaran Shagga’ydı.</p>

    <p>Gece yarısı kale sessiz ve karanlıktı. Siperlerdeki birkaç altın pelerinli Kral Eli Kulesi’nden çıktıklarını görmüştü kuşkusuz ama kimse sesini çıkarmamıştı. O, Kral Eli’ydi ve nereye gittiği sadece onu ilgilendirirdi.</p>

    <p>İnce ahşap kapı Shagga’nın tekmesiyle gök gürültüsüne benzeyen bir <em>çatırtıyla</em> kırıldı. Ahşap parçaları içeri doğru uçarken Tyrion bir kadının korku dolu çığlığını duydu. Shagga üç güçlü darbeyle kapıyı parçaladı ve yıkıntıları tekmeleyerek yol açtı. Arkasından Timett girdi ve daha sonra da Tyrion, kıymıklara dikkat ederek yürüyordu. Şömine ateşi birkaç kızıl köze dönüşmüştü ve gölgeler yatak odasının içinde uzuyordu. Timett ağır örtüleri çekip alınca yataktaki çırılçıplak hizmetçi kız, kocaman olmuş gözleriyle adama baktı. “Lütfen lordlarım, bana zarar vermeyin,” diye yalvardı kız. Korkuyla sinip Shagga’dan uzaklaşırken elleriyle göğüslerini örtmeye çalışıyordu.</p>

    <p>“Git,” dedi Tyrion. “İstediğimiz sen değilsin.”</p>

    <p>“Shagga bu kadını istiyor.”</p>

    <p>“Shagga bu şehirdeki bütün orospuları istiyor,” diye şikâyet etti Timett oğlu Timett.</p>

    <p>“Evet,” dedi Shagga utanmadan. “Shagga bu kadına güçlü bir çocuk verecek.”</p>

    <p>“Eğer güçlü bir çocuk isterse kimi araması gerektiğini biliyor artık,” dedi Tyrion. “Timett, kızı dışarı çıkar... mümkünse nazik ol.”</p>

    <p>Yanık Adam kızı yataktan kaldırıp yarı yürüterek yarı sürükleyerek odadan çıkardı. Shagga bir köpek yavrusu kadar hüzünlü gözlerle kızın gidişini izledi. Kız kırık kapının parçalarına takılıp tökezledi, Timett’in itmesiyle kendini koridorda buldu. Kuzgunlar kafalarının üstünde çığlık atıyordu.</p>

    <p>Tyrion, Üstat Pycelle’i örten yumuşak battaniyeyi çekti. “Söyleyin üstat, Hisar genç hizmetçilerle yatağa girmenizi onaylıyor mu?”</p>

    <p>Yaşlı adam da en az kız kadar çıplaktı ama o kadar hoş bir görüntü yarattığı söylenemezdi. Ağır göz kapakları ilk kez tamamen açıktı. “Bunların anlamı ne? Ben yaşlı bir adamım, sizin sadık hizmetkârınızım...”</p>

    <p>Tyrion yatağa oturdu. “O kadar sadıksınız ki Doran Martell’e mektuplarımdan sadece birini yolladınız. Diğerini de ablama verdiniz.”</p>

    <p>“Ha-hayır,” diye kekeledi Pycelle. “Hayır, yanılıyorsunuz, yemin ederim. Ben değildim. Varys yaptı. Örümcek. Sizi uyarmıştım...”</p>

    <p>“Bütün üstatlar bu kadar kötü mü yalan söylüyor? Varys’e, yeğenim Tommen’ı Prens Doran’ın himayesine vereceğimi söylemiştim. Serçeparmak, Myrcella’yı Kartal Yuvası’na göndereceğimi sanıyordu. Myrcella’yı Dorne Prensi’ne önerdiğimi kimseye söylememiştim... gerçek sadece <em>size</em> verdiğim mektupta yazılıydı.”</p>

    <p>Pycelle battaniyenin ucuna tutundu. “Kuşlar kaybolmuştur, mektuplar çalınmış ya da satılmıştır... Varys yaptı. O hadımla ilgili kanınızı donduracak şeyler anlatabilirim size...”</p>

    <p>“Leydim kanımın sıcak olmasını tercih ediyor.”</p>

    <p>“Hata yapmayın. Hadım size verdiği her sır karşılığında yedi sır saklıyor. Ve Serçeparmak, hele o...”</p>

    <p>“Lord Petyr hakkında her şeyi biliyorum. O da en az sizin kadar güvenilmez. Shagga, şunun aletini kes ve keçilere yedir.”</p>

    <p>Shagga çift bıçaklı dev baltasını havaya kaldırdı. “Hiç keçi yok Yarımadam.”</p>

    <p>“Kes.”</p>

    <p>Shagga kükreyerek öne atıldı. Pycelle çığlık atıp yatağı ıslattı. Korkuyla adamdan uzaklaşmaya çalışırken her yere sidik sıçratmıştı. Shagga üstadı beyaz sakallarının ucundan yakaladı. Tek balta darbesiyle adamın sakalının üçte birini kopardı.</p>

    <p>“Timett, sence sevgili dostumuz arkasına saklanacağı sakalları yokken daha dürüst davranır mı?” Çizmesine sıçrayan sidiği temizlemek için çarşafın ucunu kullandı.</p>

    <p>“Çok yakında gerçeği anlatacak.” Timett’in yanık gözünün çukurunda karanlık birikmişti. “Korkusunun pis kokusunu alabiliyorum.”</p>

    <p>Shagga avucundaki tüy yumağını yere atıp kalan sakalları yakaladı. “Kıpırdamayın üstat,” diye uyardı Tyrion. “Shagga sinirlendiğinde elleri titrer.”</p>

    <p>“Shagga’nın elleri asla titremez,” dedi dev adam öfkeyle. Baltanın hilal şeklindeki bıçağını yaşlı adamın titreyen çenesinin altına bastırmış bir tutam sakal daha kesiyordu.</p>

    <p>“Ne zamandır ablam için muhbirlik yapıyorsun?”</p>

    <p>Pycelle’in nefes alışı sık ve hafifti. “Ne yaptıysam Lannister Hanedanı için yaptım.” Yaşlı adamın geniş alnı terle kaplanmıştı, bir tutam beyaz saç buruşuk tenine yapışmıştı. “Daima... yıllardır... lord babanız için, ona sorun. Ben her zaman onun sadık hizmetkârıydım. Aerys’e kapılarını açmasını söyleyen bendim...”</p>

    <p>İşte <em>bu</em> Tyrion’ı şaşırtmıştı. Şehrin düştüğü zamanlarda Tyrion, Casterly Kayası’nda çirkin bir çocuktu. “Yani Kral Toprakları’nın işgali de senin işindi?”</p>

    <p>“Diyar için yaptım! Rhaegar öldüğünde savaş bitmişti. Aerys deliydi, Viserys çok küçüktü. Prens Aegon annesinin memesinden süt emiyordu ve diyarın bir krala ihtiyacı vardı... Babanız olsun diye dualar ettim ama Robert çok güçlüydü ve Eddard Stark çok hızlıydı...”</p>

    <p>“Kaç kişiye ihanet ettin, merak ediyorum? Aerys, Eddard Stark, ben... Ya Kral Robert? Lord Arryn, Prens Rhaegar? Nerede başlıyor Pycelle?” Nerede <em>bittiğini</em> biliyordu.</p>

    <p>Balta, Pycelle’in gırtlak kemiği sıyırıp çenesinin altındaki gevşek deriyi sıvazlayarak son sakalları da kesti. “Siz... siz burada değildiniz,” diye inledi yaşlı adam bıçak yanağına doğru çıkarken. “Robert... yaraları... eğer onları görseydiniz, koklasaydınız, siz de hiç şüphesiz...”</p>

    <p>“Ah, yaban domuzunun senin işini yaptığını biliyorum ama hayvan işi yarım bıraksaydı sen seve seve tamamlardın.”</p>

    <p>“O sefil bir kraldı... gösteriş meraklısı, sarhoş, şehvet düşkünü... ablanızı bırakmak üzereydi, kendi kraliçesini... lütfen... Renly, Yüksek Bahçe’nin kızını kaleye getirmeyi planlıyordu, ağabeyinin aklını çelmek için... tanrılar gerçeği biliyor.”</p>

    <p>“Lord Arryn’e düzenlenen komplo neydi?”</p>

    <p>“Arryn <em>biliyordu,</em>” dedi Pycelle. “Ablanızın...”</p>

    <p>“Onun neyi bildiğini biliyorum,” diyerek adamın sözünü kesti Tyrion. Shagga’yla Timett’in de bilmesine gerek yoktu.</p>

    <p>“Jon Arryn karısını Kartal Yuvası’na geri yolluyordu ve oğlu kısa zaman içinde Ejderha Kayası’na himayeye gönderilecekti... açıklamak üzereydi...”</p>

    <p>“Bu yüzden ilk önce onu zehirledin.”</p>

    <p><em>“Hayır.”</em> Pycelle güçsüzce mücadele etmeye çalışıyordu. Shagga kükreyerek adamın kafasını yakaladı. Dağ adamı o kadar iriydi ki üstadın kafatasını yumurta kabuğuymuşçasına kolayca kırabilirdi.</p>

    <p>Tyrion <em>tıs</em>ladı. “İlaçlarının arasında Lys’in gözyaşları şişesi olduğunu gördüm. Lord Arryn’in kendi üstadını gönderip tedavisini sen üstlendin böylece ölümünü şansa bırakmadın.”</p>

    <p>“Yanılıyorsunuz!”</p>

    <p>“Ona daha temiz bir tıraş yap,” dedi Tyrion. “Tekrar boğazından başla.”</p>

    <p>Balta, yaşlı adamın dersini törpüleyerek tekrar aşağı kaydı. Pycelle’in titreyen dudaklarının arasından tükürük baloncukları çıkıyordu. “Lord Arryn’i kurtarmaya çalıştım, yemin ederim...”</p>

    <p>“Dikkatli ol Shagga. Adamı kesiyorsun.”</p>

    <p>Shagga homurdandı. “Dolf savaşçıların babasıydı, berberlerin değil.”</p>

    <p>Boğazından sızan kanın göğsüne aktığını hisseden yaşlı adam titredi ve kalan son güç kırıntısı da adamı terk etti. Üstüne çullandıkları anda olduğundan daha küçük ve daha kırılgan görünüyordu. “Evet,” diye inledi hafifçe. “<em>Evet.</em> Colemon lordu temizliyordu, ben de onu gönderdim. Kraliçe, Lord Arryn’in ölmesini istiyordu, bunu söylemiyordu, söyleyemiyordu çünkü Varys dinliyordu. Her zaman dinliyordu ama kraliçenin yüzüne ne zaman baksam ne istediğini görüyordum. Buna rağmen ona zehri veren ben değildim, yemin ederim.” Yaşlı adam ağlıyordu. “Varys de doğrulayacaktır. Zehri yaveri verdi. Hugh diyorlardı ona. O yapmış olmalı, ablanıza sorun, ona sorun.”</p>

    <p>Tyrion’ın midesi bulanmıştı. “Onu bağlayın ve buradan götürün,” diye emretti. “Kara hücrelerden birine atın.”</p>

    <p>Yaşlı adamı sürükleyerek kırık kapıdan çıkardılar. “Lannister,” diye inledi üstat. “Her şeyi Lannisterlar için yaptım.”</p>

    <p>Üstat götürüldükten sonra Tyrion ağır ağır odayı inceledi. Raflardan birkaç küçük şişe daha aldı. Tyrion işini görürken kuzgunlar tuhaf şekilde huzur veren sesler çıkararak başının üstünde mırıldanıyordu. Hisar, Pycelle’in yerine bir adama gönderene kadar kuşlarla ilgilenmesi için birini bulmalıydı.</p>

    <p><em>Güvenmeyi umduğum adam oydu.</em> Varys ve Serçeparmak sadece Pycelle kadar güvenilir adamlardı, biliyordu... ama daha kurnazdılar ve daha tehlikeli. Belki de babasının yöntemini kullanmak en doğrusuydu: Ilyn Payne’i çağır, kapılara üç kafa astır ve işin bitsin. <em>Ve bu çok güzel bir manzara yaratmaz mıydı,</em> diye düşündü.</p>
  </div>
</body>
</html>
