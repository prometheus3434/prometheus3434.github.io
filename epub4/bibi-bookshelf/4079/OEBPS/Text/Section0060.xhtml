<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Nehirova’nın Büyük Salon’u, iki kişinin baş başa yemeğinde boş kalan bir yerdi. Duvarları derin gölgeler perdeliyordu. Bir meşale, arkasında yanan üç meşale bırakarak söndü. Catelyn gözlerini şarap kadehine dikmiş oturuyordu. Şarap, dilinde zayıf ve ekşi bir tat bırakıyordu. Brienne karşısındaydı. Aralarında babasının yüksek koltuğu vardı, salonun geri kalanı kadar boştu. Hizmetkârlar bile gitmişti. Catelyn onların kutlamalara katılmasına izin vermişti.</p>

    <p>Kalenin duvarları kalındı, buna rağmen avludan gelen eğlence seslerini duyabiliyorlardı. Sör Desmond kilerden yirmi fıçı getirtmişti, sıradan insanlar Edmure’un an meselesi olan dönüşünü ve Robb’un Sarpkaya’yı fethini esmer bira dolu içki boynuzlarını havaya kaldırarak kutluyorlardı.</p>

    <p><em>Onları suçlayamam,</em> diye düşündü Catelyn. <em>Bilmiyorlar. Bilseler bile niye umursasınlar? Onlar benim oğullarımı tanımadılar. Bran’ın tırmanışlarını yürekleri ağızlarında, aynı anda hem dehşet hem gurur duyarak izlemediler, onun kahkahalarını duymadılar hiç. Rickon’ın ağabeyleri gibi olmak için öfkeyle çabalamasını görüp gülümsemediler.</em> Önündeki akşam yemeğine baktı; jambona sarılmış alabalık; köklü yeşillikler, kırmızı rezene ve tatlı otlardan yapılmış salata, bezelye, soğan ve sıcak ekmek. Brienne yemeklerini düzenli bir sırayla yiyordu, akşam yemeği yerine getirmesi gereken görevlerden biriydi sanki. <em>Suratsız bir kadına dönüştüm,</em> diye düşündü Catelyn. <em>Ne etten ne de şaraptan keyif alıyorum, şarkılar ve kahkahalar benim için şüpheli yabancılara dönüştü. Yas, toz ve acı özlemlerden ibaret bir yaratığım artık. Bir zamanlar kalbimin olduğu yerde bir boşluk var şimdi.</em></p>

    <p>Karşısında oturan kadının yemek yerken çıkardığı sesler tahammül edilmez olmuştu. “Brienne, ben senin için uygun bir arkadaş değilim, istersen gidip kutlamalara katıl. Bir kupa bira iç ve Rymund’ın arpıyla dans et.”</p>

    <p>“Ben kutlamalar için yaratılmamışım leydim.” Büyük elleri siyah ekmek somunun ucunu kopardı, Brienne ne olduğunu unutmuş gibi ekmek parçasına baktı. “Eğer emrederseniz ben...”</p>

    <p>Catelyn kızın huzursuzluğunu hissedebiliyordu. “Benden daha mutlu insanların arkadaşlığından keyif alabilirsin diye düşünmüştüm sadece.”</p>

    <p>“Ben gayet iyiyim.” Kız, ekmeğini alabalığın kızartıldığı yağa bandırdı.</p>

    <p>“Bu sabah bir kuş daha geldi.” Catelyn bunu neden söylediğini bilmiyordu. “Üstat beni hemen uyandırdı. Görevini yapıyordu ama bu nazikçe bir tavır değildi, hiç değildi.” Brienne’e söylemeye niyeti yoktu. Kendisinden ve Üstat Vyman’dan başka kimse bilmiyordu, zamanı gelene kadar da söylemeyecekti, zamanı gelene kadar...</p>

    <p><em>Hangi zaman? Aptal kadın, bir sır olarak saklamak, bunun gerçekliğini azaltacak mı? Hiç bahsetmezsen, hiç konuşmazsan bir rüyaya mı dönüşecek, rüyadan çok, yarısı hatırlanan bir kâbusa? Ah, keşke tanrılar bu kadar merhametli olsaydı.</em></p>

    <p>“Haberler Kral Topraklarından mı?” diye sordu Brienne.</p>

    <p>“Keşke öyle olsaydı. Kuzgun, Cerwyn Kale’sinden, kale kumandanım Sör Rodrik’ten geldi.” <em>Kara kanatlar, kara haberler.</em> “Toplayabildiği bütün kuvveti toplamış ve kaleyi geri almak için Kışyarı’na gidiyormuş.” Bütün bunlar ne kadar önemsiz geliyordu şimdi. “Ama demiş ki... yazmış ki...”</p>

    <p>“Leydim, ne oldu? Oğullarınızla ilgili bir haber mi?”</p>

    <p>Ne kadar basit bir soruydu; keşke cevabı da o kadar basit olsaydı. Catelyn konuşmaya çalıştı ama kelimeler boğazında düğümlenmişti. “Benim Robb’dan başka oğlum yok.” Bu korkunç kelimeleri hıçkırmadan söylemeyi başarmıştı ve bunun için müteşekkirdi.</p>

    <p>Brienne dehşetle ona bakıyordu. “Leydim?”</p>

    <p>“Bran ve Rickon kaçmaya çalışmışlar ama Pelit Suyu’ndaki değirmende yakalanmışlar. Theon Greyjoy oğullarımın kafalarını Kışyarı’nın duvarlarına çakmış. On yaşından beri soframda oturan Theon Greyjoy.” <em>İşte söyledim, tanrılar beni affetsin. Söyledim ve gerçek oldu.</em></p>

    <p>Brienne’in yüzü ıslak bir bulanıklıktı. Masanın üstünden öne doğru uzandı ama parmakları Catelyn’in eline yaklaşınca durdu, bir dokunuşun hoş karşılanmayacağından korkar gibi. “Ben... söylenecek söz yok leydim. Benim iyi leydim. Oğullarınız... onlar şimdi tanrıların yanında.”</p>

    <p>“Öyle mi?” dedi Catelyn sertçe. “Nasıl bir tanrı bunun olmasına izin verir? Rickon daha bebekti. Böyle bir ölümü nasıl hak etmiş olabilir? Ve Bran... ben kuzeyden ayrılırken, düştüğü günden beri gözlerini açmamıştı. O uyanmadan geri dönmüş olmalıydım. Şimdi asla dönemeyeceğim ona, gülüşünü bir kez daha duyamayacağım.” Brienne’e avuçlarını gösterdi, parmaklarını. “Bu yara izleri... Bran yatağında uyurken boğazını kesmesi için bir adam gönderdiler. Oğlum o gün ölebilirdi, ben de öyle ama Bran’ın kurdu adamın boğazını parçaladı.” Bu, Catelyn’i bir an duraksattı. “Theon kurtları da öldürdü sanırım. Öldürmüş olmalı, aksi takdirde... Ulu kurtlar yanlarında olduğu sürece oğullarımın güvende olacağından emindim. Boz Rüzgâr’la Robb gibi. Ama kızlarımın kurtları yok artık.”</p>

    <p>Konunun aniden değişmesi Brienne’i şaşırtmıştı. “Kızlarınız...”</p>

    <p>“Sansa üç yaşındayken bile bir leydiydi; daima çok zarif ve insanları memnun etmeye hevesli. Şövalyelerin yiğitliklerini anlatan hikâyelerden daha çok sevdiği bir şey yoktu. İnsanlar yüzünün bana benzediğini söyler ama benim hiç olmadığım kadar güzel bir kadın olacak, bunu görmek çok kolay. Hizmetçisini gönderir, saçlarını kendim tarardım sık sık. Kızıl saçları var, benimkilerden daha açık, çok gür ve yumuşak... saçlarındaki kırmızılık meşalelerin ışığını yakalar ve bakır gibi ışıldar.</p>

    <p>Ve Arya, evet... Ned’in ziyaretçileri avluya haber vermeden girdiklerinde onu ahırda çalışan çocuklardan biri sanırlardı. Arya bir mücadeleydi, bunu söylemek gerekir. Yarı oğlan çocuğu, yarı kurt yavrusu. Ona bir şeyi yasakla ve yasakladığın şey onun yüreğinin tutkusu olsun. Ned’in uzun yüzü vardı onda, kahverengi saçları her zaman bir kuş yuvası gibi görünürdü. Arya’yı bir leydi yapmaktan umudumu kesmiştim. Diğer kızlar oyuncak bebekler biriktirirken o yara kabukları biriktirirdi. Aklına gelen her şeyi söylerdi. O da ölmüş olmalı.” Bunu söylediğinde dev gibi bir el göğsünü sıkıyormuş gibi hissetti. “Hepsinin ölmesini istiyorum Brienne. Önce Theon Greyjoy, sonra Jaime Lannister, Cersei ve İblis, hepsi, hepsi. Ama kızlarım, kızlarım...”</p>

    <p>“Kraliçe... onun da küçük bir kızı var,” dedi Brienne tuhaf bir sesle. “Ve oğulları da, sizinkilerle aynı yaşta, belki acır ve...”</p>

    <p>“Kızlarımı zarar görmemiş bir halde geri mi gönderir?” Catelyn hüzünle gülümsedi. “Sen de tatlı bir masumiyet var çocuğum. Öyle olmasını dilerdim... ama hayır. Robb kardeşlerinin intikamını alacak. Buz da ateş gibi, öldürür. Buz, Ned’in uzunkılıcıydı. Valyria çeliğinden dövülmüştü, binlerce katın haresiyle mühürlenmişti, o kadar keskindi ki dokunmaya korkardım. Buz’la kıyaslandığında Robb’un kılıcı bir sopa kadar kör kalır. Theon’ın kafasını kesmek Robb için kolay olmayacak korkarım. Starklar cellat kullanmaz. Kılıcı, hükmü veren indirmelidir, derdi Ned her zaman ama bu görevi hiç sevmezdi. Ben seveceğim, ah, evet.” Yaralı ellerine baktı. Açıp kapadı ellerini ve gözlerini yavaşça yukarı kaldırdı. “Ona şarap yolladım.”</p>

    <p>“Şarap?” Brienne’in kafası karışmıştı. “Robb’a mı? Yoksa... Theon Greyjoy’a mı?”</p>

    <p>“Kral Katili’ne.” Bu oyun Cleos Frey’de işe yaramıştı. <em>Umarım susamışsındır Jaime. Umarım boğazın kuru ve dardır.</em> “Benimle gelmeni istiyorum.”</p>

    <p>“Ben sizin emrinizdeyim leydim.”</p>

    <p>“Güzel.” Catelyn birdenbire ayağa kalktı. “Sen kal, güzelce yemeğini bitir. Seni daha sonra çağırtacağım. Gece yarısında.”</p>

    <p>“O kadar geç vakitte mi leydim?”</p>

    <p>“Zindanlar penceresiz, orada her saat aynı ve benim için bütün saatler gece yarısı.” Catelyn salondan çıkarken ayak sesleri boşlukta yankılandı. Lord Hoster’ın çalışma odasına çıkarken dışarıdan gelen bağrışmaları duyuyordu, “Tully!” ve, “Bir kadeh! Genç ve cesur lord için bir kadeh!” <em>Babam ölmedi henüz,</em> diye bağırmak istedi Catelyn. <em>Oğullarım öldü ama babam yaşıyor, hepiniz kahrolun, o hâlâ sizin lordunuz.</em></p>

    <p>Lord Hoster derin uykudaydı. “Kısa zaman önce rüya şarabı içti leydim,” dedi Üstat Vyman. “Ağrısı için. Burada olduğunuzu fark etmeyecek.”</p>

    <p>“Önemli değil,” dedi Catelyn. <em>Canlıdan çok ölü, buna rağmen benim zavallı, tatlı oğullarımdan daha canlı.</em></p>

    <p>“Leydim, sizin için yapabileceğim bir şey var mı? Belki bir uyku ilacı?”</p>

    <p>“Teşekkür ederim üstat ama hayır. Yasımı uyuyarak geçirmeyeceğim. Bran ve Rickon daha iyisini hak ediyor. Gidip kutlamalara katılın, bir süre babamla kalacağım.”</p>

    <p>“Nasıl isterseniz leydim.” Vyman reverans yapıp ayrıldı.</p>

    <p>Lord Hoster sırtüstü yatıyordu, ağzı açıktı, nefesi hafifçe ıslık çalan bir iç çekişti. Bir eli yataktan aşağı sarkmıştı; bir deri bir kemikti, kırılgan ve solgundu ama sıcaktı. Parmaklarını babasının parmaklarının arasına geçirip kapadı. <em>Ne kadar sıkı tutarsam tutayım burada kalmasını sağlayamam,</em> diye düşündü kederle. <em>Gitmesine izin vermeliyim.</em> Ama parmakları açılmıyordu.</p>

    <p>“Konuşacak kimsem yok baba,” dedi. “Dua ediyorum ama tanrılar bana cevap vermiyor.” Babasının elini hafifçe öptü. Teni ılıktı, şeffaf derisinin altındaki mavi damarlar nehirler gibi kollara ayrılmıştı. Dışarıda daha büyük nehirler akıyordu. Kırmızı Çatal ve Tökeztaş sonsuza kadar akacaktı ama babasının elindeki nehirler donacaktı. Akıntı çok yakında duracaktı. “Geçen gece, Lysa’yla birlikte Denizgözcüsü’nden geri dönerken kaybolduğumuz günü gördüm rüyamda. Hatırlıyor musun? Ortalığı tuhaf bir sis basmıştı ve biz kafilenin gerisinde kalmıştık. Her şey griydi, atımın burnunun ucundan geçen adımları bile göremiyordum. Yolu kaybetmiştik. Ağaçların dalları, önlerinden geçerken bizi yakalamak için uzanan cılız kollara benziyordu. Lysa ağlamaya başlamıştı ve sis benim haykırışlarımı yutuyor gibiydi. Ama Petyr nerede olduğumuzu biliyordu, geri dönüp bizi buldu...</p>

    <p>Ama beni bulacak kimse yok şimdi, değil mi? Bu sefer yolumu kendim bulmak zorundayım ve bu zor, çok zor.</p>

    <p>Stark sözünü hatırlayıp duruyorum. Kış geldi baba. Benim için. Benim için. Robb, Greyjoylar’la da savaşmak zorunda şimdi, Lannisterlar’la savaştığı gibi, peki ne uğruna? Altın bir şapka ve demir bir sandalye için mi? Toprak yeterince kanadı artık. Kızlarımı geri istiyorum, Robb’un kılıcını kenara bırakmasını, Walder Frey’in gösterişsiz kızlarından birini seçmesini, o kızın oğlumu mutlu etmesini ve ona oğullar vermesini istiyorum. Bran ve Rickon’ı geri istiyorum. Ben...” Catelyn başını eğdi. “Ben,” dedi bir kez daha ve sonra kelimeler onu terk etti.</p>

    <p>Bir süre sonra mum eriyip söndü. Ay ışığı panjurların arasından süzülüp babasının yüzüne gümüşi çizgiler düşürdü. Babasının zahmetli soluklarının yumuşak fısıltılarını duyuyordu, nehirlerin sonsuz ve sert akışını, avludan yükselen bir aşk şarkısının belli belirsiz notalarını, çok hüzünlü ve çok tatlı. <em>“Sonbahar kadar kızıl bir kız sevdim,”</em> diye söyledi Rymund, <em>“saçlarında gün batımı.”</em></p>

    <p>Catelyn şarkıların ne zaman bittiğini fark etmemişti bile. Saatler geçmişti ama Brienne kapıda göründüğünde sadece bir kalp atımı vakit geçmiş gibiydi. “Leydim,” dedi kız sessizce. “Gece yarısı geldi.”</p>

    <p><em>Gece yarısı geldi baba,</em> diye düşündü Catelyn, <em>ve ben görevimi yerine getirmeliyim.</em> Adamın elini bıraktı.</p>

    <p>Gardiyan küçük, sinsi bir adamdı, burnu çatlak damarlarla doluydu. Onu bir maşrapa bira ve bir güvercin turtasının artıklarının üstüne eğilmiş halde buldular, sarhoştu. Şüpheli gözlerle kadınlara baktı. “Affınız için yalvarırım leydim ama Lord Edmure onun yazılı ve mühürlü izni olmadan kimsenin Kral Katili’nin yanına giremeyeceğini söyledi.”</p>

    <p>“<em>Lord</em> Edmure? Babam öldü ve kimse bana söylemedi mi?”</p>

    <p>Gardiyan dudaklarını yaladı. “Hayır leydim, bildiğim kadarıyla ölmedi.”</p>

    <p>“Hücreyi açacaksın ya da benimle birlikte Lord Hoster’ın çalışma odasına gelip neden bana meydan okumayı uygun bulduğunu anlatacaksın.”</p>

    <p>Adamın gözleri düştü. “Leydim nasıl emrederse.” Anahtarlar, adamın beline sarılı deri kuşağa asılmıştı. Kral Katili’nin hücresinin kapısına uyanı bulana dek bıyık altından söylenerek anahtarları karıştırdı.</p>

    <p>“Birana geri dön ve bizi yalnız bırak,” diye emretti Catelyn. Alçak tavandaki kancaya bir yağ lambası asılmıştı. Lambayı alıp alevi yükseltti. “Brienne, beni kimse rahatsız etmesin.”</p>

    <p>Brienne başıyla onaylayarak hücre kapısında durum aldı, eli kılıcının kabzasındaydı. “Bana ihtiyacınız olursa seslenin leydim.”</p>

    <p>Catelyn demir ve ahşaptan yapılmış ağır kapıyı omzuyla iterek açtı ve kokuşmuş karanlığa doğru bir adım attı. Burası Nehirova’nın bağırsaklarıydı ve buna uygun kokuyordu. Ayaklarının altındaki eski kamışlar çıtırdıyordu. Duvarların rengi güherçile yamalarıyla bozulmuştu. Taşların arkasından Tökeztaş’ın belli belirsiz gümbürtüsünü duyabiliyordu. Lambanın ışığı, bir köşedeki bok dolu kovayı ve diğer köşedeki kambur şekli ortaya çıkardı. Şarap sürahisi kapının yanında duruyordu, dokunulmamıştı. <em>Bu oyun burada biter. Şarabı kendisi içmediği için gardiyana teşekkür etmeliyim belki de.</em></p>

    <p>Jaime yüzünü örtmek için ellerini kaldırdı, bileklerindeki zincirler şıngırdadı. “Leydi Stark,” dedi kullanılmamaktan kalınlaşmış sesiyle. “Korkarım sizi karşılayacak durumda değilim.”</p>

    <p>“Bana bakın sör.”</p>

    <p>“Işık gözlerimi acıtıyor. Bir dakika bahşederseniz.” Fısıltılı Orman’da esir alındığından beri Jaime Lannister’ın ustura kullanmasına izin verilmemişti, kraliçenin bir zamanlar çok sevdiği o yüz sakallarla kaplıydı. Lambanın ışığında altın gibi parlayan tüyler yüzünden büyük ve sarı bir canavar gibi görünüyordu adam, zincirlere bağlıyken bile muhteşemdi. Kirli saçları sicimler ve düğümler halinde omuzlarına dökülüyordu, kıyafetleri bedeninde çürüyordu, yüzü solgun ve haraptı... buna rağmen adamın gücü ve güzelliği hâlâ aşikârdı.</p>

    <p>“Görüyorum ki size gönderdiğim şarabın tadına bakmamışsınız.”</p>

    <p>“Böyle ani bir cömertlik şüphe uyandırdı.”</p>

    <p>“Arzu ettiğim anda kafanızı alabilirim, sizi neden zehirlemek isteyeyim?”</p>

    <p>“Zehirle gelen ölüm doğal görünebilir. Kafam basitçe yere düşerse bunu iddia etmek zor olur.” Kısık bakışlarını yerden kaldırdı. Kedi yeşili gözleri ışığa ağır ağır alışıyordu. “Oturmanızı teklif edebilirdim ama kardeşiniz bana bir sandalye vermeyi ihmal etti.”</p>

    <p>“Gayet rahat ayakta durabilirim.”</p>

    <p>“Öyle mi? Çok kötü göründüğünüzü söylemek zorundayım. Belki buradaki ışık yüzündendir.” Ayak ve el bilekleri iltihaplanmıştı, kelepçeler birbirine zincirliydi, bu yüzden ne ayağa kalkabiliyor ne de rahatça yatabiliyordu. Ayak bileklerindeki zincirler duvara çiviliydi. “Bileziklerim sizce yeterince ağır mı yoksa yenilerini eklemek için mi geldiniz? Eğer isterseniz onları sevimli bir şekilde şıngırdatabilirim.”</p>

    <p>“Bunu kendiniz istediniz,” diye hatırlattı Catelyn. “Soyunuza ve rütbenize uygun bir kule hücresi vermiştik size. Karşılığını kaçmaya teşebbüs ederek ödediniz.”</p>

    <p>“Hücre hücredir. Casterly Kayası’nın altındaki bazı hücrelerle kıyaslanınca benimki güneşli bir bahçeye benziyor. Bir gün onları size gösteririm belki.”</p>

    <p><em>Korkuyorsa bile bunu çok iyi saklıyor,</em> diye düşündü Catelyn. “Elleri ve ayakları zincirli bir adamın ağzında çok daha saygılı bir dil olmalı sör. Buraya tehdit edilmek için gelmedim.”</p>

    <p>“Öyle mi? O halde benden zevk almak için geldiniz. Dul kadınların boş yataklarından bezdiği söylenir. Biz Kral Muhafızları asla evlenmemek için yemin ederiz ama ihtiyacınız olan şey buysa size hizmet edebilirim sanırım. Bize biraz şarap koyun, şu elbiseyi üstünüzden çıkarın, hoşuma gidecek mi bir bakalım.”</p>

    <p>Catelyn tiksintiyle adama baktı. <em>Bunun kadar güzel ve bir o kadar aşağılık başka bir adam daha oldu mu hiç?</em> “Bunu oğlumun duyabileceği bir yerde söylerseniz, ölürsünüz.”</p>

    <p>“Bunları taktığım sürece.” Jaime Lannister zincirlerini şıngırdattı. “Oğlunuzun teke tek bir dövüşte benimle karşılaşmaktan korktuğunu ikimiz de biliyoruz.”</p>

    <p>“Oğlum genç olabilir ama onun aptal olduğunu düşünürseniz çok yanılırsınız... ve bana öyle geliyor ki, arkanızda bir ordu varken bu kadar kolay meydan okuyamamıştınız.”</p>

    <p>“Eski Kışyarı Kralları da annelerinin eteğinin altına saklanır mıydı?”</p>

    <p>“Bundan sıkılmaya başladım sör. Bilmem gereken şeyler var.”</p>

    <p>“Size neden herhangi bir şey söyleyeyim?”</p>

    <p>“Hayatınızı kurtarmak için.”</p>

    <p>“Ölümden korktuğumu mu sanıyorsunuz?” Bu fikir adamı eğlendirmiş gibiydi.</p>

    <p>“Korkmalısınız. Günahlarınız, yedi cehennemin en derininde bir işkence yeri kazanmanızı sağlayacak, eğer tanrılar adaletliyse.”</p>

    <p>“Hangi tanrılardan bahsediyorsunuz Leydi Catelyn? Kocanızın dua ettiği ağaçlardan mı? O tanrılar, kardeşim kafasını kestirirken kocanıza iyi hizmet ettiler mi?” Jaime kıkırdadı. “Eğer tanrılar varsa dünya neden bunca acıyla ve adaletsizlikle dolu?”</p>

    <p>“Sizin gibi adamlar yüzünden.”</p>

    <p>“Benim gibi adamlar yok. Sadece ben varım.”</p>

    <p><em>Burada kibirden, gururdan ve çılgın bir adamın beyhude cesaretinden başka bir şey yok. Nefesimi boşa harcıyorum. Bir zamanlar içinde bir parça onur varsa bile çoktan ölmüş.</em> “Demek benimle konuşmayacaksınız, öyle olsun. Şarabı için ya da şarap kabına işeyin sör, benim için fark etmez.”</p>

    <p>Catelyn kapının tokmağını tuttuğunda, “Leydi Stark,” dedi Jaime. Catelyn döndü, bekledi. “Bu rutubette her şey paslanıyor,” diye devam etti Jaime. “Bir adamın nezaketi bile. Gitmeyin, size istediğiniz cevapları vereceğim... bir bedel karşılığında.”</p>

    <p><em>Hiç utanması yok.</em> “Tutsaklar bedel belirleyemez.”</p>

    <p>“Ah, benimkini oldukça makul bulacaksınız. Gardiyanınız bana iğrenç yalanlardan başka bir şey anlatmıyor ve onlar bile tutarsız, bir gün Cersei’nin derisinin yüzüldüğünü söylüyor ertesi gün babamınkinin. Siz benim sorularımı cevaplayın, ben de sizinkileri.”</p>

    <p>“Gerçekleri mi?”</p>

    <p>“Ah, istediğiniz <em>gerçekler</em> mi? Tyrion, insanın her zaman gerçeklere aç olduğunu iddia ettiğini ama gerçeğin tadını çok ender beğendiğini söyler.”</p>

    <p>“Söyleyeceğiniz her şeyi duyabilecek kadar güçlüyüm.”</p>

    <p>“O halde nasıl isterseniz. Ama önce, nezaket gösterirseniz... şarap. Boğazım çok kuru.”</p>

    <p>Catelyn lambayı kapıya astı ve kupayla sürahiyi yakına getirdi. Jaime şarabı yutmadan önce ağzının içinde çalkaladı. “Ekşi ve adi,” dedi, “ama iş görür.” Sırtını tekrar duvara dayadı, dizlerini göğsüne çekti ve Catelyn’e baktı. “İlk sorunuz Leydi Stark?”</p>

    <p>Bu oyunun ne kadar süreceğini kestiremeyen Catelyn hiç vakit kaybetmedi. “Joffrey’nin babası siz misiniz?”</p>

    <p>“Yalnızca cevaplarını bildiğiniz soruları soruyorsunuz.”</p>

    <p>“Sizin ağzınızdan duymak istiyorum.”</p>

    <p>Adam omuz silkti. “Joffrey benden. Cersei’nin diğer yavruları gibi, sanırım.”</p>

    <p>“Kız kardeşinizin sevgiliniz olduğunu kabul ediyorsunuz?”</p>

    <p>“Kardeşimi her zaman sevdim. Bana iki cevap borçlusunuz. Bütün akrabalarım hâlâ hayatta mı?”</p>

    <p>“Sör Stafford Lannister’ın Öküzağzı’nda öldürüldüğünü duydum.”</p>

    <p>Jaime etkilenmemişti. “Kız kardeşim ona Ahmak Amca derdi. Beni Cersei ve Tyrion ilgilendiriyor ve lord babam.”</p>

    <p>“Sağlar, üçü de.” <em>Ama uzun zaman için değil, tanrılar merhametliyse.</em></p>

    <p>Jaime biraz daha şarap içti. “Diğer sorunuzu sorun.”</p>

    <p>Catelyn, bir sonraki sorusuna yalandan başka bir şeyle cevap vermeye cesaret edip edemeyeceğini merak ediyordu. “Oğlum Bran nasıl düştü?”</p>

    <p>“Onu pencereden aşağı attım.”</p>

    <p>Bunu söyleyişindeki rahatlık Catelyn’in sesini bir an için alıp götürdü. <em>Bir bıçağım olsaydı onu şu an öldürürdüm,</em> diye düşündü, sonra kızlarını hatırladı. “Siz bir şövalyeydiniz, masum ve zayıfları korumak için yemin etmiştiniz,” derken boğazı sıkıştı.</p>

    <p>“Yeterince zayıftı ama o kadar masum değildi belki de. Bizi gözetliyordu.”</p>

    <p>“Bran kimseyi gözetlemezdi.”</p>

    <p>“O zaman şu kıymetli tanrılarınızı suçlayın, çocuğu o pencereye getirip asla görmemesi gereken bir şeyi görmesini sağlayan kimdi?”</p>

    <p>“<em>Tanrıları</em> mı suçlayayım?” dedi Catelyn inanamayarak. “Oğlumu aşağı iten sizin ellerinizdi. Onun ölmesini istediniz.”</p>

    <p>Jaime’nin zincirleri hafifçe şıngırdadı. “Çocukları nadiren daha sağlıklı olmaları için pencerelerden aşağı fırlatırım. Evet, onun ölmesini istedim.”</p>

    <p>“Ve ölmediğinde tehlikenin her zamankinden çok daha büyük olduğunu biliyordunuz, Bran’ın bir daha asla uyanmayacağından emin olmak için köpeğinize bir kese gümüş verdiniz.”</p>

    <p>“Öyle mi yaptım?” Jaime kupasını kaldırıp büyük bir yudum şarap içti. “Bununla ilgili konuştuğumuzu inkâr etmeyeceğim ama siz gece gündüz çocuğun yanındaydınız, üstadınız ve Lord Eddard da sık sık yanına gidiyordu, ayrıca muhafızlar vardı ve hatta şu kahrolası ulu kurtlar... Kışyarı’nın yarısını boylu boyunca geçmem gerekirdi. Hem, çocuk kendi kendine ölecekmiş gibi görünürken neden zahmet edecektim ki?”</p>

    <p>“Bana yalan söylerseniz bu görüşme biter.” Catelyn parmaklarını ve avuçlarını göstermek için ellerini uzattı. “Bu yara izlerini Bran’ın boğazını kesmeye gelen adam bıraktı bana. O adamın gönderilmesinde bir rolünüz olmadığı dair yemin eder misiniz?”</p>

    <p>“Lannister onurum üstüne.”</p>

    <p>“Sizin Lannister onurunuz <em>bundan</em> daha kıymetsiz.” Bok kovasını tekmeleyip devirdi. Leş kokulu kahverengi pislik hücrenin zeminine yayıldı, samanların içine işledi.</p>

    <p>Jaime Lannister zincirlerinin izin verdiği ölçüde pislikten uzaklaştı. “Boktan bir onurum olabilir gerçekten, bunu inkâr etmeyeceğim ama benim yerime öldürecek birini tutmadım ben, hiçbir zaman. Neye isterseniz ona inanın Leydi Stark ama Bran’ın ölmesini isteseydim onu kendi ellerimle katlederdim.”</p>

    <p><em>Tanrılar merhamet edin, doğruyu söylüyor.</em> “Katili siz göndermediyseniz, kız kardeşiniz gönderdi.”</p>

    <p>“Öyle olsaydı bilirdim. Cersei benden hiçbir şey saklamaz.”</p>

    <p>“O halde İblis’ti.”</p>

    <p>“Tyrion sizin Bran’ınız kadar masum. O kimsenin penceresine tırmanıp casusluk yapmıyordu.”</p>

    <p>“Peki suikastçının elinde neden onun hançeri vardı?”</p>

    <p>“Nasıl bir hançer?”</p>

    <p>“Uzundu,” dedi Catelyn ellerini birbirinden ayırarak, “sadeydi ama işçiliği iyiydi, Valyria çeliğinden bıçağı ve ejderha kemiğinden kabzası vardı. Kardeşiniz o hançeri, Prens Joffrey’nin isim günü için düzenlenen turnuvada Lord Baelish’ten kazanmış.”</p>

    <p>Lannister şarap doldurdu, içti, doldurdu, kupaya baktı. “Bu şarap içtikçe daha kaliteli oluyor sanki. O hançeri hatırlıyor gibiyim, şimdi siz de tarif edince. Kazanmış, dediniz. Nasıl?”</p>

    <p>“Çiçek Şövalyesi’yle yaptığınız mızrak müsabakasında sizin üzerinize bahis oynamış.” Catelyn kendi sözlerini duyunca yanlış anlattığını fark etti. “Hayır... tam tersi.”</p>

    <p>“Tyrion müsabakalarda daima benim üzerime bahis oynar,” dedi Jaime, “ama o gün Sör Loras beni atımdan düşürdü. Bir talihsizlik. Delikanlıyı hafife aldım ama o kadar önemli değil. Kardeşim ortaya her ne koyduysa kaybetti... fakat hançerin el değiştirdiği doğru, şimdi hatırlıyorum. Robert o hançeri ziyafet gecesi göstermişti bana. Majesteleri yaralarıma tuz basmaktan hoşlanırdı, özellikle de sarhoşken. Ne zaman sarhoş değildi ki?”</p>

    <p>Ay Dağları’dan geçerlerken Tyrion Lannister da hemen hemen aynı şeyleri anlatmıştı, Catelyn hatırlıyordu. Adama inanmamıştı. Petyr tam tersine yemin etmişti. Catelyn için neredeyse bir kardeş olan Petyr, onu çok seven, elini tutmak için düello yapan Petyr... buna rağmen, Jaime ve Tyrion aynı hikâyeyi anlatıyorlarsa, bunun anlamı neydi? İki kardeş, bir yıldan uzun zaman önce Kışyarı’ndan ayrıldıklarından beri birbirlerini görmemişlerdi. “Beni kandırmaya mı çalışıyorsunuz?” Burada bir yerde bir tuzak vardı.</p>

    <p>“Çok kıymetli yumurcağınızı pencereden aşağı ittiğimi kabul ettim, bu hançerle ilgili yalan söylemek bana ne kazandırır?” Bir kupa şarabı daha midesine indirdi. “İstediğinize inanın. İnsanların benim hakkımda ne söylediğini umursamaktan vazgeçtim. Ve sıra bende. Robert’ın kardeşleri araziye çıktı mı?”</p>

    <p>“Çıktılar.”</p>

    <p>“Bu çok kısa bir yanıt. Bana daha fazlasını verin yoksa bir sonraki cevabım aynı derecede kısa olur.”</p>

    <p>“Stannis, Kral Toprakları’na yürüyor,” dedi Catelyn isteksizce. “Renly öldü, Acı Köprü’de ağabeyi tarafından katledildi, anlayamadığım bir kara büyü marifetiyle.”</p>

    <p>“Yazık olmuş,” dedi Jaime. “Renly’den hoşlanırdım ama Stannis bambaşka bir hikâye. Tyrelller kimin tarafını tuttu?”</p>

    <p>“Önce Renly’nin. Şimdi, bilemem.”</p>

    <p>“Oğlunuz kendini çok yalnız hissediyor olmalı.”</p>

    <p>“Robb birkaç gün önce on altı yaşına girdi... yetişkin bir erkek ve bir kral. Girdiği bütün mücadeleleri kazandı. Ondan gelen son haber, Sarpkaya’yı Westerlingler’den aldığıydı.”</p>

    <p>“Henüz babamla karşılaşmadı, değil mi?”</p>

    <p>“Karşılaştığında onu bozguna uğratacak. Tıpkı sizi uğrattığı gibi.”</p>

    <p>“Beni gafil avladı. Bir korkağın kandırmacası.”</p>

    <p>“Kandırmacalardan bahsetmeye cesaret edebiliyor musunuz siz? Kardeşiniz Tyrion elçi kılığına girmiş katiller yolladı, barış sancağı altında.”</p>

    <p>“Bu hücrede yatan sizin oğullarınızdan biri olsaydı, erkek kardeşleri onun için aynısı yapmaz mıydı?”</p>

    <p><em>Benim oğlumun hiç erkek kardeşi yok,</em> diye düşündü Catelyn ama acısını böyle bir yaratıkla paylaşmayacaktı.</p>

    <p>Jaime biraz daha şarap içti. “Onur tehlikedeyken bir kardeşin hayatının ne önemi var, ha?” Bir yudum daha. “Tyrion, oğlunuzun beni fidye karşılığında geri vermeyeceğini bilecek kadar zeki.”</p>

    <p>Catelyn bunu inkâr edemezdi. “Robb’un sancak beyleri sizin ölünüzü görmeyi tercih ediyor. Özellikle Rickard Karstark. Fısıltılı Orman’da iki oğlunu katlettiniz.”</p>

    <p>“Güneş ışıklı sancakları olan iki delikanlı mı?” Jaime omuzlarını silkti. “Doğrusunu isterseniz katletmeye çalıştığım kişi sizin oğlunuzdu. O ikisi araya girdi. Onları adil bir dövüşte öldürdüm, mücadelenin ateşiyle. Herhangi bir şövalye aynı şeyi yapardı.”</p>

    <p>“Ettiğiniz bütün yeminleri bozmuşken kendinize nasıl şövalye diyebilirsiniz hâlâ?”</p>

    <p>Jaime kupasını doldurmak için sürahiye uzandı. “Çok fazla yemin... sizi yeminlere zorluyorlar, yeminler, yeminler... Kralı savun. Krala itaat et. Kralın sırlarını sakla, emirlerini yerine getir. Onun canına karşılık seninki. Ama babana itaat et. Kız kardeşini sev. Masumu koru. Zayıfı savun. Tanrılara saygı duy. Kanunlara uy. Çok fazla. Ne yaparsan yap bir yemin ya da öbürü bozuluyor.” Büyük bir yudum şarap alıp bir an için gözlerini kapadı, sırtını duvardaki güherçile yamasına dayadı. “Ben beyaz pelerini giyen en genç adamdım.”</p>

    <p>“Ve temsil ettiği her şeye ihanet eden en genç adam, Kral Katili.”</p>

    <p><em>“Kral Katili,”</em> diye telaffuz etti dikkatlice. “Hem de ne kraldı!” Kupasını kaldırdı. “Aerys Targaryen’a, Hanedanından Bu İsimle Anılan İkinci Kral, Yedi Krallık Lordu, Diyar’ın Koruyucusu. Ve onun boğazını kesen kılıca. <em>Altın</em> bir kılıçtı, bilmiyorsunuz. Kralın kanı bıçağa kıpkırmızı akana dek. Lannister renkleri, kırmızı ve altın.”</p>

    <p>Jaime gülerken Catelyn şarabın işe yaradığını fark etti; adam sürahinin çoğunu içmişti, sarhoştu. “Sadece sizin gibi bir adam böyle bir fiille gurur duyabilir.”</p>

    <p>“Size söylemiştim, benim gibi bir adam yok. Cevap verin Leydi Stark... Sevgili Ned’iniz babasının nasıl öldüğünü anlattı mı size? Ya da kardeşinin?”</p>

    <p>“Brandon’ı babasının gözlerinin önünde boğdular ve ardından Lord Rickard’ı da öldürdüler.” Bu çirkin bir hikâyeydi ve on altı yıl öncesine aitti. Neden soruyordu ki?</p>

    <p>“Öldürdüler, evet, ama <em>nasıl?</em>”</p>

    <p>“Kordonla ya da baltayla, sanırım.”</p>

    <p>Jaime bir yudum içti, ağzını sildi. “Ned’in sizi korumaya çalıştığı besbelli. Bir bakire olmasa da gencecik tatlı bir gelin. Pekâlâ, gerçeği istediniz. Sorun bana. Bir pazarlık yaptık, sizden hiçbir şey saklayamam. Sorun.”</p>

    <p>“Ölü ölüdür.” <em>Bunu bilmek istemiyorum.</em></p>

    <p>“Brandon ağabeyinden farklıydı, öyle değil mi? Onun damarlarında buzlu su yerine kan akıyordu. Daha çok benim gibiydi.”</p>

    <p>“Brandon size hiç benzemiyordu.”</p>

    <p>“Eğer öyle diyorsanız. İkiniz evlenecektiniz.”</p>

    <p>“Nehirova’ya doğru yola çıkmıştı ama...” bu konudan bahsetmek bunca yıl sonra bile boğazının sıkışmasına sebep oluyordu, garipti. “...Leydi Lyanna’yı duyduğunda buraya gelmek yerine Kral Toprakları’na gitti. Aceleyle verilmiş cüretkâr bir karardı.” Haberler Nehirova’ya ulaştığında kendi babasının nasıl öfkelendiğini hatırlıyordu Catelyn. <em>Yiğit aptal,</em> demişti Brandan için.</p>

    <p>Jaime son yarım kupa şarabı aldı. “Birkaç dostuyla birlikte Kızıl Kale’ye girdi ve Prens Rhaegar’ı dışarı çıkıp ölüme çağırdı. Ama Rhaegar kalede değildi. Aerys, oğluna karşı ölüm planı yapmak suçuyla hepsinin tutuklanması için muhafızlarını gönderdi. Diğerleri de lordların oğulları gibi görünmüştü bana.”</p>

    <p>“Ethan Glover, Brandon’ın yaveriydi,” dedi Catelyn. “Sadece o sağ kurtuldu. Diğerleri Jeffory Mallister, Kyle Royce ve Elbert Arryn, Jon’un yeğeni ve vârisi.” Bunca sene sonra isimleri hatırlaması tuhaftı. “Aerys onları vatan hainliğiyle suçladı ve suçun hesabını vermeleri için babalarını konseye çağırdı, oğullarını rehin olarak tutuyordu. Adamlar geldiğinde Aerys bir yargılama yapmadan hepsini öldürttü. Hem babaları hem oğulları.”</p>

    <p>“Yargılama vardı. Bir çeşit. Lord Rickard dövüşle yargılanma talep etti ve kral bu isteği yerine getirdi. Stark, Kral Muhafızları’ndan biriyle dövüşeceğini düşünerek zırhını kuşandı. Belki de benimle. Ama onu taht odasına götürüp kirişlere astılar, Aerys’in alev kehanetçilerinden ikisi adamın altında bir ateş tutuşturdu. Kral, Targaryen Hanedanı adına dövüşecek şövalyenin ateş olduğunu söyledi Stark’a. Yani, Lord Rickard’ın vatan hainliğinden suçsuz olduğunu kanıtlamak için yapması gereken tek şey... yanmamaktı.</p>

    <p>Ateş alevlendiğinde Brandan içeri getirildi. Elleri arkasına zincirlenmişti. Boğazına ıslak bir deri kordon bağlanmıştı; kordonun ucu, kralın Tyrosh’tan getirttiği bir alete bağlanmıştı. Bacakları serbestti ve uzunkılıcı yere, uzanamayacağı bir noktaya yerleştirilmişti.</p>

    <p>Alev kehanetçileri Lord Rickard’ı ağır ağır kızarttılar, iyi ve sabit bir sıcaklık elde etmek için ateşin etrafına taşlar dizip, yellediler. Lordun pelerini tutuştu önce, sonra cübbesi, az zaman sonra üstünde küllerden ve metalden başka bir şey yoktu. Artık pişmeye başlayacağını söyledi Aerys... oğlu onu kurtarmazsa. Brandan denedi ama o debelendikçe boğazına sarılı kordon daha da daraldı. Sonunda kendi kendini boğdu.</p>

    <p>Lord Rickard’a gelince, ölmeden önce göğüs kalkanının çeliği kiraz kırmızısına dönmüştü ve mahmuzlarındaki altın eriyip ateşe damlamaya başlamıştı. Ben, beyaz zırhımın ve pelerinimin içinde Demir Taht’ın ayağında duruyordum, kafam Cersei’yle doluydu. Daha sonra bizzat Gerold Hightower beni kenara çekti ve dedi ki, ‘Sen kralı korumak için yemin ettin, onu yargılamak için değil.’ O, Beyaz Boğa’ydı, sonuna kadar sadık ve benden daha iyi bir adam, bu doğru.”</p>

    <p>“Aerys...” Catelyn boğazındaki ödün tadını alabiliyordu. Hikâye öyle iğrençti ki doğru olduğunu düşündü. “Aerys deliydi, bunu bütün diyar biliyordu ama onu Brandan Stark’ın intikamını almak için öldürdüğünüze inanmamı istiyorsanız...”</p>

    <p>“Ben böyle bir şey söylemedim. Starklar’ın benim için hiçbir anlamı yoktu. İtiraf etmeliyim ki asla yapmadığım bir iyilik için biri tarafından sevilirken, birçok insanın yaptığım en iyi şey yüzünden benden nefret etmesini tuhaftan da öte buluyorum. Robert’ın taç giyme töreni sırasında Yüce Üstat Pycelle ve hadım Varys’le birlikte diz çöktürüldüm, böylece kral, bizleri hizmetine almadan önce işlediğimiz suçları <em>affedebilecekti.</em> Ned’inize gelince, Aerys’i katleden elleri öpmesi gerekirdi ama Robert’ın tahtında otururken yakaladığı popoyu aşağılamayı tercih etti. Bence Ned Stark, Robert’ı kardeşinden ve babasından daha çok sevdi... hatta sizden çok leydim. Robert’a bir kez bile ihanet etmedi, öyle değil mi?” Jaime sarhoş bir kahkaha attı. “Hadi Leydi Stark, bütün bunları korkunç şekilde eğlenceli bulmuyor musunuz?”</p>

    <p>“Sizinle ilgili hiçbir şeyi eğlenceli bulmuyorum, Kral Katili.”</p>

    <p>“Yine o isim. Düşündüm de, sizi düzmeyeceğim sanırım, önce Serçeparmak yapmıştı bunu, değil mi? Ben asla başka bir adamın artıklarını yemem. Ayrıca, tatlı kardeşimin yarısı kadar bile güzel değilsiniz.” Gülümsemesi kesildi. “Cersei’den başka hiçbir kadınla asla yatmadım. Ben, sizin Ned’inizden daha sadık bir adamdım, kendime göre. Zavallı, ölü Ned. Onur şimdi kimin umurunda, sorarım size? Piçinin adı neydi?”</p>

    <p>Catelyn bir adım geri çekildi. <em>“Brienne.”</em></p>

    <p>“Hayır, bu değildi.” Jaime Lannister sürahiyi baş aşağı çevirdi. Yüzüne şarap damladı, kan kadar parlak. “‘Kar’dı. Ne kadar beyaz bir isim... Kral Muhafızları’nda o sevimli yeminlerimizi ederken bize giydirdikleri sevimli pelerinlerimiz gibi.”</p>

    <p>Brienne hücrenin kapısını açtı ve içeri girdi. “Beni mi çağırdınız leydim?”</p>

    <p>“Bana kılıcını ver.” Catelyn elini uzattı.</p>
  </div>
</body>
</html>
