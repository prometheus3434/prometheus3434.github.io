<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Taht odası; mücevherlerden, kürklerden ve parlak kumaşlardan oluşan bir denizdi. Lordlar ve leydiler salonun arkalarını doldurmuştu, yüksek pencerelerin altında duruyor, rıhtımdaki balıkçı karıları gibi itişiyorlardı.</p>

    <p>Joffrey’nin sarayının sakinleri, birbirlerini gölgede bırakmak için yarışıyordu bugün. Jalabhar Xho tüylere bürünmüştü. Kuş tüyü kıyafeti öyle şahane ve abartılıydı ki adam her an havalanacakmış gibi görünüyordu. Yüce Rahip başını her hareket ettirdiğinde, kristal tacı havaya gökkuşakları gönderiyordu. Konsey masasındaki Kraliçe Cersei altın rengi kumaştan dikilmiş kırmızı astarlı elbisesinin içinde pırıldıyordu. Kraliçenin yanında oturan Varys leylak rengi sırmalı ipeklere bürünmüştü; yüzünde heyecanlı ve yapmacık bir gülümseme vardı. Ay Oğlan ve Sör Dontos, bir ilkbahar sabahı kadar temiz, yeni soytarı kıyafetlerini giymişlerdi. Turkuaz rengi ipek ve kürkten dikilmiş, birbirinin aynısı elbiseler giyen Leydi Tanda ve kızları bile hoş görünüyordu. Lord Gyles, kenarları altın dantelli, kırmızı ipek mendilinin ucuna öksürüyordu. Kral Joffrey herkesin üstünde, Demir Taht’ın bıçaklarının ve dikenli tellerinin arasında oturuyordu. Kızıl ipekler içindeydi, siyah gömleği yakut düğmelerle süslenmişti, başında ağır altın tacı vardı.</p>

    <p>Sansa; şövalyelerden, yaverlerden ve zengin şehir halkından oluşan kalabalığın arasında zar zor ilerleyip sekiliğin önüne vardığında, borazanlar Lord Tywin Lannister’ın gelişini duyurdu.</p>

    <p>Lord Tywin savaş atını salon boyunca sürüp Demir Taht’ın önünde eyerinden indi. Sansa daha önce böyle bir zırh görmemişti; iyice cilalanmış kırmızı çelik altın oymalarla süslenmişti. Eklem pulları güneş şeklindeydi, miğferini süsleyen aslanın gözleri yakuttandı. Her iki omzundaki dişi aslanlar, altın kumaştan yapılmış ağır pelerinini zırhına tutturuyordu. Pelerin öyle uzundu ki, katları savaş atının bacaklarına döküyordu. Atın zırhı bile yaldızlıydı, sırtındaki örtü, Lannister aslanıyla süslenmiş kırmızı ipekten dikilmişti.</p>

    <p>Casterly Kayası Lordu öyle etkileyici bir görüntü sergiliyordu ki savaş atının tahtın tam önüne pislemesi büyük şaşkınlık yarattı. Joffrey, büyükbabasını kucaklamak ve onu Şehrin Halaskârı ilan etmek için tahttan indiğinde dikkatlice pisliğin etrafından dolaştı. Sansa gergin bir gülümsemeyi saklamak için ağzını eliyle örttü.</p>

    <p>Joff, abartılı bir gösteriyle büyükbabasından şehrin yönetimini devralmasını istedi ve Lord Tywin bu sorumluluğu ağır başlılıkla kabul etti, “Majesteleri reşit olana kadar.” Daha sonra, yaverler Lord Tywin’in zırhını çıkardı ve Joff, El zincirini büyükbabasının boynuna taktı. Savaş atı salondan çıkarılıp hediyesi yerden temizlendiğinde Cersei törenin devam etmesi için başıyla işaret verdi.</p>

    <p>Büyük meşe kapılardan içeri giren kahramanların her biri, pirinç borazanların çığlıklarıyla karşılandı. Çığırtkan herkesin duyabilmesi için kahramanın adını ve yaptığı yiğitliği duyurdu; asil leydiler ve soylu şövalyeler, horoz dövüşü izleyen katiller gibi şehvetle tezahürat yaptılar. Onur yeri Mace Tyrell’e verilmişti; Yüksek Bahçe Lordu, bir zamanlar çok güçlüyken yağ bağlamış adam, hâlâ yakışıklıydı. Lordu, oğulları takip ediyordu; Sör Loras ve ağabeyi Sör Garlan. Üçü bir örnek giyinmişti, samur kürkle süslenmiş yeşil kadifeler içindeydiler.</p>

    <p>Kral onları karşılamak için tahttan bir kez daha indi, büyük bir onurdu bu. Her birinin boynuna, yumuşak altından oyulmuş güllerden oluşan zincirler taktı; zincirlerin ucunda sallanan yuvarlak levhaların üstünde, yakutla işlenmiş Lannister aslanı vardı. “Aslanı tahkim eden güller, diyarı tahkim eden Yüksek Bahçe’nin kudretine,” diye duyurdu Joffrey. “Eğer benden istediğiniz bir lütuf varsa söyleyin ve sizin olsun.”</p>

    <p><em>İşte başlıyor,</em> diye düşündü Sansa.</p>

    <p>“Majesteleri,” dedi Sör Loras, “Kral Muhafızları’nda size hizmet etme onuru için yalvarıyorum, sizi düşmanlarınıza karşı korumak için.”</p>

    <p>Joffrey, Çiçek Şövalyesi’ni ayağa kaldırdı ve alnından öptü. “Senindir kardeşim.”</p>

    <p>Lord Tyrell başını eğdi. “Majesteleri’ne hizmet etmekten daha büyük bir mutluluk yok. Kraliyet konseyinize katılacak kadar değerli olduğum farz edilirse, benden daha sadık ve esaslı biri olmadığını göreceksiniz.”</p>

    <p>Joff, elini Lord Tyrell’in omzuna koydu ve ayağa kalktığında adamı öptü. “Arzunuz yerine getirildi.”</p>

    <p>Sör Garlan Tyrell, Sör Loras’tan beş yaş büyüktü ve kendisinden daha ünlü kardeşinin daha uzun ve sakallı haliydi. Göğsü daha geniş, kolları daha kalındı. Yüzü, yeterince hoş olmasına rağmen Sör Loras’ın göz kamaştırıcı güzelliğinden yoksundu. Kral yaklaştığında, “Majesteleri,” dedi Sör Garlan, “bakire bir kız kardeşim var, Margaery, hanedanımızın neşesi. Kendisi, sizin de bildiğiniz gibi Renly Baratheon’la evliydi ama Lord Renly evliliğin gereğini yerine getiremeden savaşa gitti, kız kardeşimin masumiyeti bozulmadı. Margaery; zekânız, cesaretiniz ve kahramanlıklarınızla ilgili hikâyeleri duydu ve sizi uzaktan sevmeye başladı. Onu çağırtmanız, elini tutmanız ve hanedanınızı sonsuza kadar benim hanedanımla evlendirmeniz için size yalvarıyorum.”</p>

    <p>Kral Joffrey şaşırmış gibi yaptı. “Sör Garlan, kız kardeşinizin güzelliği bütün Yedi Krallık’ta dillere destandır ama ben bir başkasıyla nişanlıyım. Bir kral verdiği sözü tutmalı.”</p>

    <p>Kraliçe Cersei eteklerini hışırdatarak ayağa kalktı. “Majesteleri, küçük konseyinizin kararı şudur ki, vatan hainliği yüzünden başı kesilmiş bir adamın kızıyla, şu anda bile tahta açık açık ihanet etmekle meşgul bir asinin kardeşiyle evlenmeniz ne uygun olacaktır ne de akıllıca. Efendimiz, danışmanlarınız size yalvarıyor, diyarın iyiliği için Sansa Stark’tan vazgeçin. Leydi Margaery sizin için çok daha uygun bir kraliçe olacaktır.”</p>

    <p>Salondaki leydiler ve lordlar eğitimli bir köpek sürüsü gibi memnuniyetlerini bağırarak ifade etmeye başladılar. <em>“Margaery,”</em> diye bağırdılar. “Bize Margaery’yi verin! Hain kraliçe istemiyoruz! Tyrell! Tyrell!”</p>

    <p>Joffrey elini kaldırdı. “İnsanlarımın arzusuna göre davranmak isterim anne ama kutsal bir yemin ettim.”</p>

    <p>Yüce Rahip öne çıktı. “Majesteleri, tanrılar nişanlılığı kutsal kabul eder lakin babanız Kral Robert bu anlaşmayı, Kışyarı Starkları hainliklerini göstermeden evvel yaptı. Starklar’ın diyara karşı işledikleri suçlar, sizi verdiğiniz bütün sözlerden azat eder. İnanç’ın kurallarına göre Sansa Stark’la aranızda geçerli bir evlilik sözleşmesi yoktur.”</p>

    <p>Salonu bir ses fırtınası doldurdu ve, <em>“Margaery, Margaery,”</em> diye bağıran çığlıklar etrafı sardı. Sansa öne eğildi, elleri sekiliğin tırabzanını sıkı sıkı kavramıştı. Birazdan ne olacağını biliyordu ama Joffrey’nin söyleyebileceği şeylerden endişeleniyordu, onu şimdi, bütün krallığı buna bağlıyken bile bırakmayacağından korkuyordu. Yine Yüce Baelor Septi’nin mermer merdivenlerindeymiş gibi hissetti kendini; babası için merhamet dilendiği prensin bu arzuyu yerine getirmesini beklerken ve prensin bunu yapmak yerine, Sör Ilyn Payne’e babasının başını kesme emri verdiğini duyarken. <em>Lütfen,</em> diye dua etti gayretle, <em>söylesin, söylesin.</em></p>

    <p>Lord Tywin torununa bakıyordu. Joff asık suratla lorda baktı, ağırlığını bir ayağından diğerine verdi ve Sör Garlan’ın ayağa kalkmasına yardım etti. “Tanrılar merhametli. Kalbimin sesini dinlemek için özgürüm. Kardeşinizle evleneceğim sör, bunu memnuniyetle yapacağım.” Salon tezahüratlarla çınlarken Sör Garlan’ın sakallı yanağını öptü.</p>

    <p>Sansa’nın başı dönüyordu. <em>Özgürüm.</em> Üzerine dikilmiş bakışları hissedebiliyordu. <em>Gülümsememeliyim,</em> diye hatırlattı kendine. Kraliçe onu uyarmıştı; içinde ne hissederse hissetsin, insanlara gösterdiği yüzü perişan görünmeliydi. “Oğlumun aşağılanmasına izin vermeyeceğim,” demişti Cersei. “Beni anlıyor musun?”</p>

    <p>“Evet. Ama kraliçe olmayacaksam, bana ne olacak?”</p>

    <p>“Bu konunun düşünülmesi gerek. Şimdilik bizim vesayetimizde burada kalacaksın.”</p>

    <p>“Eve gitmek istiyorum.”</p>

    <p>Kraliçe bundan rahatsız olmuştu. “Şimdiye kadar öğrenmiş olman gerekirdi, hiçbirimiz istediğimiz şeylere sahip olamıyoruz.”</p>

    <p><em>Ben oldum,</em> diye düşündü Sansa. <em>Joffrey’den kurtuldum. Onu öpmek, bekâretimi ona vermek, onun çocuğunu doğurmak zorunda kalmayacağım. Bütün bunlar Margaery Tyrell’in olsun, zavallı kız.</em></p>

    <p>Tezahüratlar dindiğinde Yüksek Bahçe Lordu konsey masasına oturmuştu ve oğulları pencerelerin altında bekleyen diğer şövalyelere ve küçük lordlara katılmıştı. Karasu Savaşı’nın diğer kahramanları ödüllerini almak üzere tahtın önüne çağrılırken Sansa ümitsiz ve terk edilmiş görünmeye çalışıyordu. Arbor Lordu Paxter Redwyne, ikiz oğulları Dehşet ve Salya’nın arasında koridoru yürüdü, eski bir mücadele sırasında alınmış bir yara yüzünden topallıyordu. Onların arkasından kar beyazı takımının göğsünde altın iplikle işlenmiş bir ağaç olan Mathis Rowan; mücevher kakmalı kınının içindeki büyükkılıcı sırtında taşıyan, uzun ve kel Lord Randyll Tarly; tıknaz yapılı, kelleşmeye başlamış ve kısa sakallı Sör Kevan Lannister; bakır kızılı saçları omuzlarına dökülen Sör Addam Marbrand; batılı büyük lordlar Lydden, Crakehall ve Brax geliyordu.</p>

    <p>Onlardan sonra, mücadele sırasında fark edilmeyi başaran alt tabaka doğumlu dört adam geldi: Lord Bryce Caron’ı teke tek bir dövüşte katleden tek gözlü Sör Philip Foote; Fossowayler’in elli silahlı askerinin arasından geçmeyi başararak, kırmızı elmadan Sör Bryan’ı ve Sör Edwyd’i öldüren, yeşil elmadan Sör Jon’u esir alan ve bu sayede Lothor Elmayiyen lakabını kazanan hürsüvari Lothor Brune; efendisini devrilen atının altından kurtarıp bir düzine saldırgana karşı savunan, Sör Harys’in hizmetindeki silahlı asker Willit; henüz on dört yaşında olmasına rağmen iki şövalye öldürüp bir şövalyeyi yaralayan ve ikisini de esir alan yaver Josmyn Peckledon. Willit bir tahtırevanda taşınıyordu, yaraları o kadar ağırdı.</p>

    <p>Sör Kevan, ağabeyi Lord Tywin’in yanına oturdu. Çığırtkanlar bütün kahramanların gösterdiği yiğitlileri anlatmayı bitirince ayağa kalktı. “Majesteleri, bu iyi adamların yiğitliklerinden ötürü ödüllendirilmesini arzu ediyor. Sör Philip bundan böyle Foote Hanedanı Lordu olacaktır ve Caron Hanedanı’nın bütün toprakları, hakları ve gelirleri kendisine verilecektir. Lothor Brune şövalyelik unvanına layık görülmüştür ve savaşın sonunda kendisine nehir topraklarında bir kale ve arazi tahsis edilecektir. Josmyn Peckledon’a bir kılıç, bir zırh, kraliyet ahırlarından seçeceği bir savaş atı ve uygun yaşa gelir gelmez şövalyelik unvanı verilecektir. Ve son olarak, İyi Adam Willit gümüş saplı bir mızrakla, yeni dökülmüş bir örgü zırhla ve siperlikli bir miğferle ödüllendirilecektir. Daha sonra, Willit’in oğulları Casterly Kayası’nda Lannisterlar’ın hizmetine alınacaktır; büyük oğlu yaver ve küçük oğlu uşak olarak, iyi ve sadık bir şekilde hizmet ettikleri takdirde şövalyeliğe terfi yolları açıktır. Majesteleri emretti, Kral Eli ve küçük konsey onayladı.”</p>

    <p>Daha sonra kralın savaş gemileri <em>Prens Aemon, Nehir Oku</em> ve <em>Savaşyeli</em>’nin kaptanları onurlandırıldı. <em>İnayet, İpek Leydisi, Mızrak</em> ve <em>Koçbaşı</em>’ndan subaylara da ödüller verildi. Sansa’nın anlayabildiği kadarıyla, asıl başarıları nehrin üstünde gerçekleşen bir mücadeleden sağ çıkmalarıydı, az kişinin böbürlenebileceği bir marifet. Alev Kehanetçisi Hallyne ve Simyacılar Loncası’nın ustaları da kralın teşekkürlerini aldı. Hallyne lordluğa terfi ettirilmişti ama adama bu unvanla birlikte araziler ve bir kale verilmediğini fark etti Sansa, yani simyacı, Varys’ten daha <em>gerçek</em> bir lord olmayacaktı. En dikkat çekici lordluk unvanı Sör Lancel Lannister’a bahşedilendi. Joffrey onu, Darry Hanedanı’nın arazileriyle, kalesiyle ve bütün haklarıyla ödüllendirdi. Lord Darry’nin son oğlu nehir topraklarındaki mücadele sırasında yok olmuştu, “piç bir kuzen haricinde, Darry kanından gelen meşru bir vâris bırakmayarak.”</p>

    <p>Sör Lancel yeni unvanını kabul etmek için ortaya çıkmadı; yaralarının tek koluna, hatta hayatına mal olabileceği söyleniyordu. Başına aldığı korkunç bir kesikten ötürü İblis’in de ölmek üzere olduğu konuşuluyordu.</p>

    <p>Çığırtkan, <em>“Lord Petyr Baelish,”</em> diye bağırdığında Serçeparmak öne çıktı, gül ve erik renklerinin tonlarına bürünmüştü. Pelerininin üstünde alaykuşu desenleri vardı. Demir Taht’ın önünde diz çökerken adamın gülümsediğini görebiliyordu Sansa. <em>Çok memnun görünüyor.</em> Serçeparmak’ın savaş sırasında kahramanca bir şey yaptığını duymamıştı ama görünüşe göre o da diğerleri gibi ödüllendirilecekti.</p>

    <p>Sör Kevan tekrar ayağa kalktı. “Majesteleri, sadık danışmanı Petyr Baelish’in diyara ve kraliyete sunduğu yüksek hizmetlerden ötürü ödüllendirilmesini arzu ediyor. Bilinsin ki Harrenhal, bütün arazileri ve gelirleriyle birlikte Lord Baelish’e verilmiştir, bundan böyle makamı orası olacaktır ve kendisi Üç Dişli Mızrak’ın Azam Lordu olarak hükmedecektir. Bu unvan sonsuza kadar Petyr Baelish’e, oğullarına ve torunlarına aittir. Üç Dişli Mızrak’ın bütün lordları, gerçek efendileri olarak kendisine bağlılık yemini edeceklerdir. Majesteleri emretti, Kral Eli ve küçük konsey onayladı.”</p>

    <p>Dizinin üstünde duran Serçeparmak gözlerini Kral Joffrey’ye kaldırdı. “Minnettarım Majesteleri. Sanırım, birkaç oğul ve torun edinmek için bir şeyler yapmam gerecek.”</p>

    <p>Joffrey güldü, bütün salon da onunla birlikte. <em>Üç Dişli Mızrak’ın Azam Lordu,</em> diye düşündü Sansa, <em>ve aynı zamanda Harrenhal Lordu.</em> Bunların Serçeparmak’ı neden bu kadar mutlu ettiğini anlamıyordu; bu onurlar, Alev Kehanetçisi Hallyne’e verilen unvan kadar boştu. Harrenhal lanetliydi, bunu herkes biliyordu ve şu anda kale Lannisterlar’ın elinde bile değildi. Ayrıca, Üç Dişli Mızrak lordları Nehirova’ya, Tully Hanedanı’na ve Kuzey Kralı’na bağlıydı; Serçeparmak’ı asla efendileri olarak kabul etmezlerdi. <em>Mecbur bırakılmazlarsa. Ağabeyim, dayım ve büyükbabam devrilip öldürülmezlerse.</em> Bu düşünce Sansa’yı endişelendirdi ama aptallık ettiğini söyledi kendine. <em>Robb her seferinde onları yendi. Gerekirse Lord Baelish’i de yener.</em></p>

    <p>O gün, altı yüzden fazla kişi şövalye ilan edilmişti. Bütün gece boyunca Yüce Baelor Septi’nde nöbet tutmuş ve bu sabah, tevazularını kanıtlamak için şehri boydan boya çıplak ayakla geçmişlerdi. Şimdiyse, boyanmamış yünden yapılmış düz elbiselerinin içinde sırayla öne çıkıyor, Kral Muhafızları’ndan şövalyelik unvanlarını alıyorlardı. Tören uzun sürüyordu çünkü Beyaz Kılıçlar’ın Yeminli Kardeşleri’nden sadece üçü unvan vermek için oradaydı. Mandon Moore mücadelede kaybolmuştu. Tazı ortadan yok olmuştu. Aerys Oakheart, Prenses Myrcella’yla birlikte Dorne’daydı ve Jaime Lannister, Robb’un tutsağıydı. Yani Kral Muhafızları; Balon Swann, Meryn Trant ve Osmund Karakazan’dan ibaretti. Adamlar unvanlarını aldıktan sonra kemerlerini bağlıyor ve pencerelerin altında bekliyorlardı. Şehirdeki yürüyüş yüzünden bazılarının ayakları kanıyordu ama hepsi de başları dik ve gururlu duruyormuş gibi görünüyordu Sansa’ya.</p>

    <p>Bütün yeni şövalyelere sörlükleri verildiğinde salondakiler sabırsızlıkla kıpırdanmaya başlamıştı ve hiçbiri Joffrey’den daha sabırsız değildi. Sekilikte oturanlardan bazıları sessizce sıvışmaya başlamıştı ama zemindekiler kapana kısılmıştı, kralın izni olmadan salondan ayrılamıyorlardı. Demir Taht’ın üstündeki Joffrey’nin durmadan kıpırdanmasından bu izni seve seve vereceği anlaşılıyordu ama günün işleri bitmekten çok uzaktı henüz. Şimdi sikkenin diğer yüzü çevrilmişti; salona tutsaklar getiriliyordu.</p>

    <p>Bu grubun içinde de büyük lordlar ve soylu şövalyeler vardı: Yaşlı ve aksi Lord Celtigar, nam-ı diğer Kırmızı Yengeç; Sör İyi Bonifer; Celtigar’dan bile yaşlı Lord Estermont; bütün salon boyunca kırık ayağıyla yürüyen ama yardım kabul etmeyen Lord Varner; kolu sol dirseğinden kopan gri yüzlü Sör Mark Mullendore; Akbaba Tüneği’nden Kırmızı Ronnet; Yağmur Ormanı’ndan Sör Dermot; Lord Willum ve oğulları Josua ve Elyas; Sör Jon Fossoway; Sör Timon, nam-ı diğer Keskindil; Akıntıtaşı piçi Aurane; Lord Staedmon, nam-ı diğer Meteliksever ve yüzlercesi.</p>

    <p>Mücadele sırasında taraf değiştirenlerin yapması gereken tek şey Joffrey’ye bağlılık yemini etmekti ama acı son gelene kadar Stannis için savaşanlar konuşmak zorundaydı. Kaderlerini ağızlarından çıkacak kelimeler belirleyecekti. Eğer ihanetlerinin bağışlanması için yalvarır ve bundan böyle sadakatle hizmet edeceklerine dair söz verirlerse Joffrey onları tekrar kral barışının altına alacak, arazilerini ve haklarını iade edecekti. Buna rağmen meydan okuyan bir avuç adam vardı. “Bu işin bittiği hayaline kapılma evlat,” diye uyardı biri, bir Florent’in piç oğluydu. “Işık Tanrısı, Stannis’i koruyor, şimdi ve daima. Onun saati geldiğinde bütün kılıçların ve bütün entrikaların bile seni kurtaramayacak.”</p>

    <p>“<em>Senin</em> saatin şimdi geldi.” Joffrey, Sör Ilyn Payne’i çağırdı ve adamı dışarı çıkarıp kafasını kesmesini emretti. Ama adam dışarı çıkarılır çıkarılmaz, pelerininin göğsüne alevli bir kalp işlenmiş vakur yüzlü bir şövalye bağırdı, “Stannis gerçek kraldır. Demir Taht’ta bir canavar oturuyor, ensestten doğmuş bir zelil!”</p>

    <p>“Sessiz ol,” diye kükredi Sör Kevan Lannister.</p>

    <p>Şövalye tam tersine sesini yükseltti. “Diyarın kalbini yiyen kara bir solucandır Joffrey! Onun babası karanlıktır ve annesi ölüm. Hepinizi çürütmeden önce yok edin onu! Hepsini yok edin, fahişe kraliçeyi ve solucan kralı, aşağılık cüceyi ve muhbir örümceği, sahte çiçekleri. Kendinizi kurtarın!” Altın pelerinlilerden biri adamı adamı yere serdi ama şövalye bağırmaya devam ediyordu. “Temizleyen ateş gelecek! Kral Stannis dönecek!”</p>

    <p>Joffrey ayağa zıpladı. “Kral <em>benim!</em> Onu öldürün! Onu şimdi öldürün! Emrediyorum.” Elini aşağı indirdi, öfkeli ve ani bir hareketti... ve kolu tahtın keskin dişlerinden birine değince acıyla çığlık attı. Gömleğin kızıl ipeği, yeni kralın kanını emerken kırmızının daha koyu bir tonuna boyanıyordu. <em>“Anne!”</em> diye inledi kral.</p>

    <p>Bütün gözler kralın üstündeyken, yerde yatan adam bir şekilde altın pelerinlilerden birinin mızrağını kaptı ve ona tutunarak ayağa kalktı. “Taht onu inkâr ediyor!” diye bağırdı. “O <em>kral değil!</em>”</p>

    <p>Cersei tahta doğru koşuyordu ama Lord Tywin bir kaya kadar hareketsiz kaldı. Sadece tek parmağını kaldırdı ve Sör Meryn Trant kılıcını çekip öne çıktı. Son, hızlı ve zalimane idi. Altın pelerinliler şövalyeyi kollarından yakaladı. Sör Meryn uzunkılıcının ucunu göğsüne saplarken, “O kral değil!” diye bir kez daha bağırdı şövalye.</p>

    <p>Joff, annesinin kollarının arasına yığıldı. Üç üstat aceleyle yanlarına gidip Joffrey’yi kral kapısından dışarı çıkardılar. Sonra herkes aynı anda konuşmaya başladı. Altın pelerinliler ölü adamı yerde sürüklerken, cesedi taş zeminde parlak kan izleri bırakıyordu. Varys kulağına bir şeyler fısıldarken Lord Baelish sakalıyla oynuyordu. <em>Bizi gönderecekler mi artık?</em> diye merak etti Sansa. Bir grup tutsak hâlâ bekliyordu ama yemin etmek için mi, lanet okumak için mi olduğunu kim bilebilirdi?</p>

    <p>Lord Tywin ayağa kalktı. “Devam edelim,” dedi, mırıltıları kesen net ve güçlü bir sesle. “İhanetlerinin bağışlanmasını isteyenler konuşabilir. Başka saçmalık olmayacak.” <em>Demir Taht’a doğru gitti ve bir basamağa oturdu, yerden en fazla bir metre yüksekteydi.</em></p>

    <p>Oturum sona erdiğinde, pencerelerden içeri giren ışık solmaya başlamıştı. Sansa sekilikten inerken bitkinlikten topallıyormuş gibi hissediyordu. Joffrey’nin kolunun ne kadar kötü kesildiğini merak etti. <em>Demir Taht’ın, üstünde oturmak için yaratılmamışlara zalim davrandığı söylenir.</em></p>

    <p>Odasının güvenli duvarlarının arasına girdiğinde bir yastığı yüzüne kapattı ve sevinç çığlığını boğdu. <em>Ah, merhametli tanrılar, yaptı, herkesin önünde benden vazgeçti.</em> Akşam yemeğini getiren hizmetçi kızı neredeyse öpecekti. Yemekte sıcak ekmek ve taze yağ vardı, koyu et çorbası, horoz ve havuç, ballı şeftali. <em>Yemeklerin tadı bile daha güzel,</em> diye düşündü.</p>

    <p>Karanlık çöktüğünde bir pelerinin altına gizlenip tanrı korusuna gitti. Beyaz zırhının içindeki Sör Osmund Karakazan köprüde nöbet tutuyordu. Sansa adama selam verirken sesinin mümkün olduğunca perişan çıkması için çabaladı. Tamamıyla ikna edici davrandığından emin olamadı çünkü şövalye Sansa’ya yan yan bakıyordu.</p>

    <p>Dontos yapraklı ay ışığında bekliyordu. “Neden öyle üzgün suratlısın?” diye sordu Sansa neşeyle. “Sen de oradaydın, duydun. Joffrey benden vazgeçti, benimle işi bitti, beni...”</p>

    <p>Dontos, Sansa’nın elini tuttu. “Ah Jonquil, benim zavallı Jonquil’im, anlamıyorsun. İşi bitti mi? Daha yeni başlıyor.”</p>

    <p>Sansa’nın kalbi durdu. “Ne demek istiyorsun?”</p>

    <p>“Kraliçe gitmene asla izin vermeyecek, asla. Sen çok kıymetli bir rehinesin. Ve Joffrey... tatlım, o hâlâ kral. Eğer seni yatağına almak isterse alır ama bu sefer rahmine ektiği tohumlar öz oğullar değil piçler olur.”</p>

    <p><em>“Hayır,”</em> dedi Sansa şaşkınlıkla. “O beni bıraktı, o...”</p>

    <p>Sör Dontos, Sansa’nın kulağına ıslak bir öpücük kondurdu. “Cesur ol. Seni evine götüreceğime dair yemin etmiştim ve artık yapabilirim. Gün belirlendi.”</p>

    <p>“Ne zaman?” diye sordu Sansa. “Ne zaman gideceğiz?”</p>

    <p>“Joffrey’nin düğün gecesinde. Ziyafetten sonra. Bütün gerekli ayarlamalar yapıldı. O gece Kızıl Kale’ye yabancılar doluşacak. Konseyin yarısı sarhoş olacak ve diğerleri Joffrey’nin gelinle yatmasına yardım edecek. Sen bir süre için unutulacaksın ve karmaşa bizim dostumuz olacak.”</p>

    <p>“Düğün bir aydan önce değil. Margaery Tyrell, Yüksek Bahçe’de. Onu yeni çağırttılar.”</p>

    <p>“Çok uzun zamandır bekliyorsun, biraz daha sabret. Bak, sana bir şey getirdim.” Sör Dontos kesesini karıştırarak çıkardığı gümüşi bir örümcek ağını kalın parmaklarının arasından sarkıttı.</p>

    <p>İncecik gümüş liflerden yapılmış bir saç filesiydi, teller o kadar ince ve narindi ki Sansa fileyi eline aldığında bir nefesten daha ağır değilmiş gibi hissetti. İki telin kesiştiği her noktaya küçük mücevherler konulmuştu, koyu renk taşlar ay ışığını içiyordu. “Bunlar ne taşı?”</p>

    <p>“Asshai’den gelen ametistler. Çok ender rastlanan bir tür, gün ışığında koyu mor parlar.”</p>

    <p>“Çok güzel,” dedi Sansa, <em>benim bir gemiye ihtiyacım var, bir saç filesine değil,</em> diye düşünürken.</p>

    <p>“Bildiğinden daha güzel tatlı çocuğum. Bu gördüğün bir sihir. Bu, adalet. Bu, babanın intikamı.” Dontos eğilip Sansa’yı tekrar öptü. “Bu, <em>evin.</em>”</p>
  </div>
</body>
</html>
