<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>“Onu ne kadar çok bekletirsen senin için o kadar kötü olur,” diye uyardı Sandor Clegane.</p>

    <p>Sansa acele etmeye çalışıyordu ama düğmeleri ve kopçaları kapatmaya uğraşırken parmakları dolanıyordu. Tazı her zaman sert dilliydi ama bugün bakışındaki bir şeyler Sansa’yı dehşetle dolduruyordu. Joffrey, Sansa’nın Sör Dontos’la buluştuğunu öğrenmiş miydi? <em>Lütfen, hayır,</em> dedi içinden saçlarını fırçalarken. Sör Dontos onun tek umuduydu. <em>Güzel görünmek zorundayım. Joffrey güzel görünmemden hoşlanıyor. Bu elbisemi her zaman beğenmiştir, bu rengi.</em> Elbisesini düzeltti, göğüs kısmı dardı.</p>

    <p>İşi bittiğinde, yüzünün yanık tarafını görmemek için Tazı’nın soluna geçip yürümeye başladı. “Ne yaptığımı söyleyin.”</p>

    <p>“Sen değil, kral ağabeyin yaptı.”</p>

    <p>“Robb bir vatan haini.” Sansa bu cümleyi ezbere söylüyordu artık. “Her ne yaptıysa benimle ilgisi yok.” <em>Tanrılar merhamet edin. Kral Katili olmasın.</em> Eğer Robb, Jaime Lannister’a zarar verdiyse bu Sansa’nın hayatına mal olurdu. Sör Ilyn’i düşündü ve adamın çiçek bozuğu yüzündeki acımasız bakışlı sulu gözlerini.</p>

    <p>Tazı güldü. “Seni iyi eğitmişler küçük kuş.” Sansa’yı alt avluya götürdü. Avludaki ok hedefinin etrafında insanlar toplanmıştı. Kalabalık, Sansa ve Tazı’nın geçmesi için yol açtı. Lord Gyles’ın öksürüğünü duydu Sansa. Aylak aylak dolaşan seyisler küstahça ona bakıyordu ama Sör Horas Redwyne, Sansa önünden geçerken başını başka tarafa çevirdi. Kardeşi Hobber, Sansa’yı görmemiş gibi davrandı. Kaburgalarının arasına ok saplanmış sarı bir kedi yürek parçalayan sesler çıkararak yerde yatıyordu. Sansa hayvanın etrafından dolaştı, kendini hasta hissediyordu.</p>

    <p>Turnuva sırasında savaş atına binemeyecek kadar sarhoş olan Sör Dontos, süpürge sopasından yapılmış atının sırtında Sansa’ya yaklaştı; kral eski şövalyenin asla atsız dolaşmamasını emretmişti. Kolunu hafifçe sıkarken, “Cesur olun,” diye fısıldadı Sansa’ya,</p>

    <p>Joffrey kalabalığın tam ortasında durmuş işlemeli yayını geriyordu. Sör Boros ve Sör Meryn yanındaydı. Adamların görüntüsü Sansa’nın bağırsaklarının düğümlenmesine yetiyordu.</p>

    <p>“Majesteleri.” Dizlerinin üstüne çöktü.</p>

    <p>“Diz çökmek seni kurtarmayacak,” dedi kral. “Ayağa kalk. Ağabeyinin son hainliğinin hesabını vermek için buradasın.”</p>

    <p>“Majesteleri, ağabeyimin yaptıklarında benim bir rolüm yok. Bunu biliyorsunuz. Size yalvarıyorum, lütfen...”</p>

    <p><em>“Şunu ayağa kaldırın!”</em></p>

    <p>Tazı, çok da kaba olmayan bir şekilde Sansa’yı çekip ayağa kaldırdı.</p>

    <p>“Sör Lancel,” dedi Joff. “Sansa’ya ağabeyinin kabul edilemez suçunu anlatın.”</p>

    <p>Sansa, Sör Lancel’ın nazik ve cana yakın biri olduğunu düşünmüştü her zaman ama delikanlının gözlerinde acıma ya da nezaket yoktu. “Ağabeyiniz Robb bir çeşit kara büyü kullanarak kurtlardan oluşan bir orduyla Sör Stafford Lannister’ın üstüne yürüdü, Lannis Limanı’na üç günlük mesafede. Binlerce iyi adam uykularında katledildi, kılıçlarını çekip kendilerini savunacak şansları bile olmadı. Katliamdan sonra, kuzeyli adamlar ölülerin etleriyle karınlarını doyurdu.”</p>

    <p>Korkunun soğuk elleri Sansa’nın boğazını sıkıyordu.</p>

    <p>“Söyleyecek bir şeyin yok mu?” diye sordu Joffrey.</p>

    <p>“Majesteleri, zavallı kızın aklı şaşkınlıktan uçup gitti,” diye mırıldandı Sör Dontos.</p>

    <p>“Sessiz ol soytarı,” dedi Joffrey. Yayını kaldırıp oku Sansa’nın yüzüne doğrulttu. “Siz Starklar da en az kurtlarınız kadar tuhafsınız. Canavarının beni nasıl parçaladığını unutmadım.”</p>

    <p>“O, Arya’nın kurduydu,” dedi Sansa. “Leydi size zarar vermedi ama yine de öldürdünüz onu.”</p>

    <p>“Hayır, baban öldürdü,” dedi Joffrey. “Ben babanı öldürttüm. Keşke kendi elimle yapsaydım. Geçen gece babandan çok daha iri bir adamı öldürdüm. Kale kapısına yığılmış, sanki ben bir <em>fırıncıymışım</em> gibi benden ekmek istiyorlardı. Derslerini verdim. Sesi en çok çıkan adamı boğazından vurdum.”</p>

    <p>“Öldü mü?” Okun çelik ucu yüzüne doğrultulmuşken söyleyecek başka bir şey düşünememişti.</p>

    <p>“Elbette öldü, okum boğazına girdi. Taş atan bir kadın vardı, onu da vurdum ama kolundan.” Kaşlarını çatarak yayı yere indirdi. “Seni de vururdum ama annem sana bir şey olursa Jaime dayımın öldürüleceğini söylüyor. O yüzden seni cezalandırmakla yetineceğim. Eğer bağlılık yemini etmezse sana neler olacağını da ağabeyine bildireceğim. Tazı, vur ona.”</p>

    <p>“İzin verin kızı ben döveyim!” dedi Sör Dontos ileri fırlayarak. Baş kısmı kavundan yapılmış bir ‘gürz’ taşıyordu. <em>Benim Florian’ım.</em> Şövalyeyi o anda öpebilirdi; lekeli tenini, çatlak damarlarını, her yerini. Bindiği süpürge sopasını Sansa’nın etrafında sürükleyerek, “Vatan haini, vatan haini,” diye bağırmaya başladı, kavun başlı gürzüyle Sansa’nın kafasını dürtüyordu. Sansa elleriyle yüzünü kapatmaya çalışıyor, kavun kafasına her çarptığında sendeliyordu. Saçları meyvenin suyuyla yapış yapış olmuştu. İnsanlar gülüyordu. Kavun parçalara ayrıldı. <em>Gül Joffrey.</em> Kavun suları suratından mavi ipek elbisesine akarken dua ediyordu. <em>Gül ve tatmin ol.</em></p>

    <p>Joffrey sadece sırıtıyordu. “Boros. Meryn.”</p>

    <p>Sör Meryn, Dontos’u kolundan yakalayıp sertçe yana itti. Kırmızı yüzlü soytarı; süpürge sopası, kavunu ve her şeyiyle birlikte yalpalayarak gitti. Sör Boros, Sansa’yı yakaladı.</p>

    <p>“Yüzüne dokunmayın. Yüzünün güzel görünmesini istiyorum.”</p>

    <p>Sör Boros, Sansa’nın karnına bir yumruk attı. Sansa iki büklüm öne eğilince şövalye saçlarını yakaladı ve başını kaldırıp kılıcını çekti. Sansa, korku dolu bir an boyunca boğazının kesileceğinden emindi. Şövalye kılıcının kör tarafıyla Sansa’nın baldırına vurdu. Sansa darbenin şiddetiyle bacaklarının kırılacağını düşündü. Çığlık attı. Gözlerinden yaşlar boşanıyordu. <em>Birazdan sona erecek.</em> Bir süre sonra darbelerin sayısını karıştırmıştı.</p>

    <p>Tazı’nın, “Yeter,” diye kükrediğini duydu.</p>

    <p>“Yetmez,” dedi kral. “Boros, şunun kıyafetlerini çıkar.”</p>

    <p>Boros şişman elini Sansa’nın elbisesinin göğsüne sokarak sertçe çekti. İpek yırtılarak bedeninden ayrıldı, Sansa beline kadar çıplak kalmıştı. Elleriyle göğüslerini örttü. Zalim kahkahaları duyabiliyordu. “Kan çıkana kadar vurun,” dedi Joffrey. “Bakalım ağabeyi...”</p>

    <p><em>“Bütün bunlar ne anlama geliyor?”</em></p>

    <p>İblis’in sesi kamçı gibi yankılandı ve Sansa o anda özgür kaldı. Kolları göğsüne sarılmış halde dizlerinin üstüne düştü, zor nefes alıyordu. “Sizin kahramanlık anlayışınız bu mu Sör Boros?” diye sordu Tyrion Lannister öfkeyle. Paralı askeri ve vahşi adamlarından biri yanındaydı, yanık gözlü olanı. “Ne çeşit bir şövalye savunmasız genç kızları döver?”</p>

    <p>“Krala hizmet eden çeşit, İblis.” Sör Boros kılıcını havaya kaldırdı ve Sör Meryn de şövalyenin hemen yanına geldi, kılıcını kınından çıkardı.</p>

    <p>“Bunlarla oynarken dikkatli olun,” dedi İblis’in paralı askeri. “Gösterişli beyaz pelerinlerinizin kan lekesi olmasını istemezsiniz.”</p>

    <p>“Kıza örtünebileceği bir şeyler verin,” dedi İblis. Sandor Clegane pelerinini çıkarıp Sansa’ya attı. Sansa pelerini yakalayıp göğsüne bastırdı, parmaklarını beyaz yüne geçirdi. Kaba dokuma tenine batıyordu ama daha önce hiçbir kadife bu kadar iyi hissettirmemişti.</p>

    <p>“Bu kız senin kraliçen olacak,” dedi İblis, Joffrey’ye. “Onun onurunu hiç mi düşünmüyorsun?”</p>

    <p>“Onu cezalandırıyorum.”</p>

    <p>“Hangi suçtan ötürü? Ağabeyinin savaşlarında o dövüşmüyor.”</p>

    <p>“Onda kurt kanı var.”</p>

    <p>“Sende de bir ördeğin aklı.”</p>

    <p>“Benimle bu şekilde konuşamazsın. Kral istediği her şeyi yapabilir.”</p>

    <p>“Aerys Targaryen da istediği her şeyi yaptı. Ona neler olduğunu anlattı mı annen sana?”</p>

    <p>Sör Boros Blount ateş püskürerek, “Kimse Kral Muhafızları’nın önüne Majesteleri’ni tehdit edemez,” dedi.</p>

    <p>Tyrion Lannister tek kaşını kaldırdı. “Kralı tehdit etmiyorum sör, yeğenimi eğitiyorum. Bronn, Timett! Ağzını tekrar açarsa öldürün Sör Boros’u!” Cüce gülümsedi. “İşte <em>bu</em> bir tehditti sör. Aradaki farkı anlayabiliyor musunuz?”</p>

    <p>Sör Boros’un yüzü koyu kırmızıya dönüştü. “Kraliçe bu olanları duyacak!”</p>

    <p>“Duyacak şüphesiz. Neden bekliyoruz ki? Joffrey, anneni buraya çağırtmalı mıyız?”</p>

    <p>Kral kızardı.</p>

    <p>“Cevap vermeyecek misiniz Majesteleri?” diye devam etti İblis. “Güzel, kulaklarını daha fazla, dilini daha az kullanmayı öğrenmelisin, aksi takdirde hükümdarlığın benim boyumdan bile kısa sürer. Sebepsiz zulüm, halkının sevgisini kazanmana yardım etmez... ya da kraliçen olacak kızın.”</p>

    <p>“Annem korkunun sevgiden daha önemli olduğunu söylüyor.” Eliyle Sansa’yı işaret etti. “O benden korkuyor.”</p>

    <p>İblis içini çekti. “Evet, anlıyorum. Stannis ve Renly’nin de on iki yaşında birer kız çocuğu olmamaları üzücü bir durum elbet. Bronn, Timett, kızı getirin.”</p>

    <p>Sansa bir rüyanın içindeymişçesine hareket ediyordu. İblis’in adamlarının onu Maegor Hisarı’ndaki odasına götüreceklerini düşünmüştü ama El Kulesi’ne doğru gitmişlerdi. Sansa babasının ölümünden beri bu kuleye adım atmamıştı ve o basamakları tekrar tırmanmak bayılacak gibi hissetmesine sebep olmuştu.</p>

    <p>İki hizmetçi kız, titremesini geçirmek amacıyla boş teselli sözleri söyleyerek Sansa’yla ilgilendi. Biri parçalanmış kıyafetlerini ve iç çamaşırlarını çıkardı, diğeri banyo yaptırıp yapış yapış olmuş saçlarını yıkadı. Hizmetçi kızlar sabun ve ılık suyla vücudunu ovarken Sansa’nın görebildiği tek şey avludaki yüzlerdi. <em>Şövalyeler güçsüz olanı savunmak, kadınları korumak ve adalet uğruna savaşmak için yemin ederler ama hiçbiri kılını bile kıpırdatmadı.</em> Sadece Sör Dontos yardım etmeye çalışmıştı ama o bir şövalye değildi artık. İblis de şövalye değildi! Tazı da... Tazı, şövalyelerden nefret ediyordu. <em>Onlardan da nefret ediyorum,</em> diye düşündü Sansa. <em>Hiçbiri gerçek şövalye değil, biri bile.</em></p>

    <p>Sansa temizlendikten sonra kızıl kafalı Üstat Frenken geldi. Üstat, bacaklarının arkasındaki kırmızı kılıç izlerine merhem sürerken Sansa yüzünü yatağa gömdü. Yaşlı adam daha sonra rüya şarabı hazırlayıp, kolay yutulması için içine bal kattı. “Biraz uyu çocuğum. Uyandığında bütün bunlar kötü bir rüyadan ibaret olacak.”</p>

    <p><em>Hayır olmayacak seni aptal adam,</em> diye düşündü Sansa ama yine de şarabı içti ve uyudu.</p>

    <p>Nerede olduğunu anlamadan uyandığında hava kararmıştı. Oda tuhaf bir şekilde hem yabancı hem de çok tanıdıktı. Kalkmaya çalıştığında bacaklarında bıçak gibi bir ağrı hissetti ve her şeyi hatırladı. Gözleri yaşlarla doldu. Biri yatağının kenarına bir sabahlık bırakmıştı. Sansa sabahlığı giyip kapıyı açtı. Kapının dışında kahverengi derili, sert yüzlü bir kadın bekliyordu. Kadının cılız boynunda üç kolye vardı; biri altın, biri gümüş ve üçüncüsü insan kulaklarından yapılmıştı. “Bu küçük hanım nereye gittiğini sanıyor?” diye sordu kadın uzun mızrağına yaslanarak.</p>

    <p>“Tanrı korusuna.” Sör Dontos’u bulmalı, onu şimdi, daha geç olmadan evine götürmesi için yalvarmalıydı.</p>

    <p>“Yarımadam odandan çıkmaman gerektiğini söyledi,” dedi kadın. “Burada dua et, tanrılar duyar.”</p>

    <p>Sansa boyun eğerek gözlerini yere indirdi ve tekrar odaya girdi. <em>Beni Arya’nın eski odasına getirmişler, babam Kral Eli’yken kaldığı odaya. Arya’nın bütün eşyaları gitmiş, bazı şeylerin yeri değişmiş ama yine de aynı...</em></p>

    <p>Kısa bir zaman sonra hizmetçi kızlardan biri odaya peynir tabağı, zeytin, ekmek ve bir sürahi soğuk su getirdi. “Geri götür,” dedi Sansa ama kız tepsiyi masaya bıraktı. Sansa susadığını fark etti, attığı her adımda bacaklarına bıçak saplanıyormuş gibi hissediyordu ama odanın diğer ucuna kadar yürümeyi başardı. İki bardak su içti, kapı çaldığında bir zeytini kemiriyordu.</p>

    <p>Gergin bir şekilde kapıya döndü, sabahlığını düzeltti. “Evet?”</p>

    <p>Kapı açıldı ve Tyrion Lannister içeri girdi. “Leydim, umarım sizi rahatsız etmiyorum.”</p>

    <p>“Sizin esiriniz miyim?”</p>

    <p>“Misafirimsiniz.” Birbirine bağlanmış altın ellerden oluşan El zincirini takıyordu. “Konuşabileceğimizi düşündüm.”</p>

    <p>“Lordum nasıl emrederse.” Sansa cücenin yüzüne bakmaktan alamıyordu kendini. Adamın yüzünün çirkinliği Sansa’yı tuhaf bir şekilde büyülüyordu.</p>

    <p>“Yiyecekler ve giysi sizi memnun etti mi?” diye sordu. “Bir şeye ihtiyaç duyarsanız istemeniz yeterli.”</p>

    <p>“Çok naziksiniz. Ve bu sabah... bana yardım etmeniz büyük incelikti.”</p>

    <p>“Joffrey’nin neden o kadar öfkeli olduğunu bilmeye hakkınız var. Ağabeyiniz altı gece önce amcam Stafford’ın tepesine bindi, Casterly Kayası’ndan üç gün kadar uzaktaki Öküzağzı Kasabası’nda kamp kurmuştu. Kuzeyliler ezici bir zafer kazandı. Haberi bu sabah aldık.”</p>

    <p><em>Robb hepinizi öldürecek,</em> diye düşündü Sansa, iftiharla. “Bu... bu çok korkunç lordum. Benim ağabeyim bir vatan haini.”</p>

    <p>Cüce belli belirsiz gülümsedi. “Küçük bir geyik yavrusu değil, bunu yeterince açık bir şekilde gösterdi.”</p>

    <p>“Sör Lancel, Robb’un bir kurt ordusuna komuta ettiğini söylemişti...”</p>

    <p>İblis havlamaya benzeyen alaylı bir kahkaha attı. “Sör Lancel matara şövalyesidir, bir kurtla kuzuyu birbirinden ayıramaz. Ağabeyinizin ulu kurdu yanındaymış, korkarım ki hepsi bu. Kuzeyli askerler amcamın kamp alanına gizlice yanaşıp atlı hattını kesmiş. Robb da kurdunu atların arasına salmış. En iyi eğitimli savaş atları bile çılgına dönmüş. Şövalyeler çadırlarının içinde ezilip ölmüş. Ayaktakımı da korkuyla uyanıp kaçmış, daha hızlı koşabilmek için silahlarını bile atmışlar. Sör Stafford atının peşinden koşarken öldürülmüş. Lord Richard Karstark’ın göğsüne bir mızrak saplamış. Sör Rubert Brax da ölmüş, Sör Lymond Vikary, Lord Crakehall ve Lord Jast da... Elliden fazla adam esir alınmış. Jast’ın oğulları ve yeğenim Martyn Lannister da esir alınanlar arasında. Kurtulmayı başaranlar, eski kuzey tanrılarının ağabeyinizle birlikte yürüdüğüne dair çılgın hikâyeler anlatıyorlar.”</p>

    <p>“Yani... büyü yokmuş?”</p>

    <p>Lannister güldü. “Aptal adamlar kendi kifayetsizliklerinin tadını bastırmak için başarısızlıklarının üstüne büyü hikâyelerinden hazırlanmış bir sos dökerler. Görünüşe göre benim koyun kafalı amcam kampın dışına nöbetçi askerler yerleştirmeye bile zahmet etmemiş. Ordusu çırak çocuklardan, madencilerden, tarla işçilerinden, balıkçılardan ve Lannis Limanı’ndaki süprüntülerden oluşuyordu. Buradaki tek esrar, ağabeyinizin orduya nasıl ulaştığı. Lannister kuvveti Altın Diş’teki karakolu hâlâ elinde tutuyor ve ağabeyinizin oradan geçmediğine dair yemin ediyorlar.” Cüce gergin bir şekilde omuz silkti. “Neyse, Robb Stark babamın sorunu, Joffrey de benim. Söyleyin bana, kral yeğenimle ilgili ne hissediyorsunuz?”</p>

    <p>“Onu bütün kalbimle seviyorum,” dedi Sansa bir çırpıda.</p>

    <p>“Gerçekten mi?” İblis ikna olmuş gibi görünmüyordu. “Şimdi bile mi?”</p>

    <p>“Majesteleri’ne olan aşkım her zamankinden daha büyük.”</p>

    <p>İblis yüksek sesle güldü. “Birileri size iyi yalan söylemeyi öğretmiş. Bir gün bu yetenek için şükran duyabilirsiniz çocuğum. Hâlâ bir <em>çocuksunuz</em> değil mi? Yoksa çiçek açtınız mı?”</p>

    <p>Sansa kızardı. Bu çok kaba bir soruydu ama insanların ortasında çırılçıplak kalmakla kıyaslanınca hiçbir şeydi. “Hayır lordum.”</p>

    <p>“İşte bu iyi. Eğer bilmek sizi rahatlatacaksa, Joffrey’yi sizinle evlendirmeye niyetim yok. Olan bunca şeyden sonra, Lannisterlar ve Starklar’ın arasını hiçbir evlilik düzeltemez korkarım. Bu evlilik Kral Robert’ın iyi fikirlerinden biriydi ama Joffrey her şeyi mahvetti.”</p>

    <p>Sansa bir şeyler söylemesi gerektiğini biliyordu ama kelimeler boğazında düğümlenmiş gibiydi.</p>

    <p>“Sessizleştiniz,” dedi Tyrion Lannister. “İstediğiniz şey bu mu? Nişanınızın bozulması?”</p>

    <p>“Ben...” Sansa ne diyeceğini bilemiyordu. <em>Bu bir tuzak mı? Gerçeği söylersem beni cezalandıracak mı?</em> Cücenin dışarı fırlamış alın kemiğine, sert bakışlı siyah gözüne ve yeşil renkli diğerine, çarpık dişlerine, tel gibi sakallarına baktı. “Ben sadece sadık olmak istiyorum.”</p>

    <p>“Sadık olmak,” dedi cüce eğleniyormuş gibi. “Ve Lannisterlar’dan olabildiğince uzak. Sizi bunun için suçlayamam. Sizin yaşınızdayken ben de aynı şeyi istiyordum.” Gülümsedi. “Bana her gün tanrı korusuna gittiğinizi söylediler. Ne için dua ediyorsunuz Sansa?”</p>

    <p><em>Robb’un zafer kazanması ve Joffrey’nin ölmesi için... ve eve dönmek için.</em> “Savaşın bir an önce bitmesi için dua ediyorum.”</p>

    <p>“Çok yakında bitecek. Lord babam ve ağabeyiniz Robb arasında bir çarpışma olacak ve o çarpışma meseleyi çözecek.”</p>

    <p><em>Robb onu yenecek,</em> diye düşündü Sansa. <em>Amcanı ve ağabeyin Jaime’yi yendi, babanı da yenecek.</em></p>

    <p>Cüce, Sansa’nın aklından geçenleri kitap okurmuş gibi okumuştu sanki. “Öküzağzı’nı fazla ciddiye almayın leydim, o sadece bir çarpışmaydı,” dedi, nezaketini bozmamıştı. “Çarpışma, savaş değildir ve babamın da amcam Stafford’a benzediği söylenemez. Tanrı korusuna bir dahaki gidişinizde, ağabeyinizin akıllanıp diz çökmesi için dua edin. Kuzeyde kral huzuru sağlandığında sizi evinize göndermek niyetindeyim.” Sandalyeden aşağı atladı. “Bu gece burada uyuyun. Sizi korumaları için kendi adamlarımı bırakacağım, Taş Kargalar’dan birini...”</p>

    <p>“Hayır,” dedi Sansa dehşet içinde. Eğer Kral Eli Kulesi’nde, cücenin adamlarıyla sarılmış halde kalırsa Sör Dontos onu nasıl özgürlüğüne kavuşturabilirdi?</p>

    <p>“Kara Kulakları mı tercih edersiniz? Eğer bir kadın tarafından korunmak daha rahat hissetmenizi sağlayacaksa size Chella’yı veririm.”</p>

    <p>“Bir an önce kendi yatağıma dönmeyi tercih ederim.” Yalan aniden aklına gelmişti ama o kadar <em>gerçek</em> gibiydi ki bir anda ağzından çıkıvermişti. “Babamın adamları bu kulede katledildi. Hayaletleri bana korkunç kâbuslar verir ve ne yana baksam onların kanını görürüm.”</p>

    <p>Tyrion Lannister, Sansa’nın yüzünü inceledi. “Ben kâbuslara yabancı değilim Sansa. Belki de sen düşündüğümden daha akıllısın. En azından seni güvenle odana götürmeme izin ver.”</p>
  </div>
</body>
</html>
