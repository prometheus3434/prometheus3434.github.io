<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kraliçe, Varys’i beklememekte ısrarlıydı. “Vatan hainliği yeterince büyük bir suç,” dedi öfkeyle. “Ama bu, saklanmaya gerek bile duyulmamış apaçık bir hainlik. Ve hainlere ne yapacağımı yağcı bir hadımdan öğrenecek değilim.”</p>

    <p>Tyrion mektupları ablasının elinden aldı ve yan yana koyup karşılaştırdı. Birbirinin aynısı iki mektup vardı. Fakat mektupları farklı eller yazmıştı.</p>

    <p>“Üstat Frenken ilk mektubu Stokeworth Kalesi’nde almış,” diye açıkladı Yüce Üstat Pycelle. “İkinci nüsha ise Lord Gyles tarafından bize ulaştırıldı.”</p>

    <p>Serçeparmak sakalını sıvazladı. “Eğer Stannis <em>onlara</em> bile mektup yolladıysa Yedi Krallık’taki her lorda yollamıştır.”</p>

    <p>“Bu mektupların yakılmasını istiyorum. Hepsinin,” dedi Cersei. “Bunlar, babamın ya da oğlumun kulağına gitmemeli.”</p>

    <p>“Babamın mektuplardan haberdar olduğunu düşünüyorum,” dedi Tyrion kuru bir sesle. “Stannis, Casterly Kayası’na da, Harrenhal’a da birer kuzgun yollamıştır. Mektupları yakma meselesine gelince, hangi birini yakacaksın? Şarkı çoktan söylendi, şarap çoktan döküldü, orospu çoktan hamile kaldı. Nihayetinde bu mektuplar o kadar da önemli değil.”</p>

    <p>Cersei öfke dolu yeşil gözlerini Tyrion’a çevirdi. “Aklını tamamen kaçırdın mı sen? Mektupta yazılanları okudun mu? Kralımıza <em>oğlan Joffrey</em> diyor ve beni ensestle, zinayla, vatan hainliğiyle suçluyor!”</p>

    <p><em>Çünkü hepsi doğru.</em> Cersei’nin tamamen gerçek olduğunu bildiği ithamlara bu kadar kızabilmesi büyüleyiciydi. <em>Savaşı kaybedersek bir tiyatro kumpanyasına katılmalı. Bu işe doğuştan kabiliyeti var.</em> Ablasının lafının bitmesini bekledi. “Stannis, isyanını kabul edilebilir kılmak için sebepler bulmak zorunda. Başka ne yazmasını bekliyordun ki? ‘Joffrey benim sevgili yeğenimdir, kardeşimin öz oğludur ve haklı veliahttır ama ben onun tacına göz diktim.’ Bunları mı yazacaktı?”</p>

    <p>“Bana fahişe demesine katlanmayacağım!”</p>

    <p><em>Neden sevgili ablacığım? Jaime’nin seninle yatmak için para ödediğini söylemiyor ki adam.</em> Tyrion mektubu tekrar okuyormuş gibi yaptı. Bazı tuhaf cümleleri düşünüyordu... Yüksek sesle okudu. “Işık Tanrısı infaz etti.” Cersei’ye baktı. “Garip kelimeler seçmiş.”</p>

    <p>Pycelle boğazını temizledi. “Özgür Şehirler’den gelen mektuplarda ve evraklarda bu kelimelere sık rastlanır. <em>Tanrıların şahitliğinde yazıldı</em> anlamına gelir. Kırmızı rahiplerin tanrısından bahsediyorum. Onların inancına göre kurulmuş bir cümle sanırım.”</p>

    <p>“Hatırlarsanız, Varys birkaç yıl önce Leydi Selyse’in bir kırmızı rahiple dost olduğunu söylemişti,” dedi Serçeparmak.</p>

    <p>Tyrion parmaklarını mektuba vurdu. “Anlaşılıyor ki kocası da aynı şeyi yapmış. Bu durumu Stannis’in aleyhine kullanabiliriz. Yüce Rahip, Stannis’in tanrılarımızı inkâr ettiğini, tıpkı gerçek kralımızı yok saydığı gibi tanrılarımızı da yok saydığını duyursun...”</p>

    <p>“Evet, evet,” dedi kraliçe sabırsızlıkla. “Ama önce bu pisliğin daha fazla yayılmasına engel olmalıyız. Konsey acilen bir yasa çıkarmalı. Ensestten bahseden ya da Joffrey’nin piç olduğunu söyleyen herkesin dili kesilmeli.”</p>

    <p>Başıyla onaylayıp, “İleri görüşlü bir önlem,” dedi Yüce Üstat Pycelle, zinciriyle oynarken.</p>

    <p>“Aptalca,” dedi Tyrion. “Bir adamın dilini kesmek onun yalancı olduğunu değil, onun ağzından çıkacak şeylerin seni korkuttuğunu kanıtlar sadece.”</p>

    <p>“Sen ne yapmamızı önerirsin?” diye sordu kraliçe.</p>

    <p>“Az şey. Bırak fısıldaşsınlar. Kısa zamanda hikâyeden sıkılacaklardır. Bunların tahtı ele geçirmek için uydurulmuş zavallı yalanlar olduğunu azıcık aklı olan herkes anlar. Stannis kanıt gösteriyor mu? Hiç olmamış bir şeyin kanıtını nasıl gösterebilir?” Tyrion mümkün olan en tatlı şekilde ablasına gülümsedi.</p>

    <p>“Orası öyle,” dedi Cersei. “Yine de...”</p>

    <p>“Majesteleri, kardeşiniz bu konuda haklı,” diyerek lafa karıştı Petyr Baelish. “Bu konuşmaları yasaklarsak yazılanların inanılırlığını arttırırız. Bu konuya aşağılar bir tavırla yaklaşmak en iyisi çünkü bunlar aşağılık yalanlar. Ama ateşe ateşle karşılık da vermeliyiz.”</p>

    <p>Cersei tartan gözlerle Baelish’e baktı. “Ne çeşit bir ateş?”</p>

    <p>“Benzer tabiatta bir hikâye belki ama daha inanılır cinsten. Lord Stannis evlilik hayatının büyük bir kısmını karısından ayrı geçirdi. Aslında onu suçlamıyorum, Leydi Selyse’le evli olsaydım ben de aynı şeyi yapardım. Yine de, Stannis’in kızının aşağı tabakadan bir kan taşıdığı ve Stannis’in boynuzlu bir aptal olduğu masalını yayarsak... Sıradan insanlar lordların, özellikle Stannis gibi gururlu, acımasız ve suratsız lordların en kötü taraflarını duymaya ve duyduklarına inanmaya heveslidir.”</p>

    <p>“Asla çok sevilen bir lord olmadı, bu doğru.” Cersei bir an düşündü. “Ona kendi diliyle cevap vereceğiz yani. Evet, bunu sevdim. Leydi Selyse’in âşığı kim olacak peki? Hatırladığım kadarıyla iki erkek kardeşi var ve Ejderha Kayası’ndaki amcası bunca zamandır yanından hiç ayrılmadı.”</p>

    <p>“Sör Axell Florent, Ejderha Kayası’nın kumandanı.” Tyrion kabul etmek istemese de Serçeparmak’ın planı umut vadediyordu. Stannis karısına aşk besleyen bir adam değildi ama onuru ve gururu için yapmayacağı şey yoktu. Üstelik şüpheci bir yaradılışa sahipti. Stannis ve onu takip edenler arasındaki güven bağını koparmak işlerine yarardı. “Kızın kulaklarının Florentler’inkilere benzediğini duymuştum.”</p>

    <p>Serçeparmak belli belirsiz gülümsedi. “Lys’ten gelen bir tacir elçi, Lord Stannis’in kızını çok sevdiğini söylemişti bir keresinde. Ejderha Kayası’nın kıyılarından geçiyormuş, kalenin bütün duvarlarında küçük kızın heykelleri varmış. ‘Lordum, onlar gargoyleler, kızın heykelleri değil,’ diye açıklama yapmak zorunda kalmıştım.” Kıkırdadı. “Sör Axell, Shireen’in babasına hizmet ediyor olabilir ama bana soracak olursanız, en çok anlatılan hikâyeler en hayrete düşürücü olanlardır. Stannis’in grotesk bir soytarısı var. Yüzü dövmeli bir aptal.”</p>

    <p>Yüce Üstat Pycelle dehşet dolu gözleriyle Serçeparmak’a baktı. “Leydi Selyse’in yatağına giren kişinin yarım akıllı bir soytarı olduğunu söylemeyeceksiniz herhalde.”</p>

    <p>“Selyse Florent’in yatağına girmek için yarım akıllı olmak gerekir,” dedi Serçeparmak gülerek. “Yamalı Yüz’ün leydiye Stannis’i hatırlattığından eminim. En iyi yalan içinde gerçek kırıntısı barındıran yalandır. O kırıntı insanı düşünmeye zorlar. Bu soytarı küçük kıza bütün kalbiyle bağlı, bir an olsun onun yanından ayrılmıyor. Hatta birbirlerine benziyorlar. Shireen’in de yamalı bir yüzü var.”</p>

    <p>Pycelle duyduklarına anlam veremiyordu. “O lekeler zavallı kızın bebekken tutulduğu gri hastalıktan kaldı. Çocuk neredeyse hayatını kaybediyordu.”</p>

    <p>“Ben kendi hikâyemi daha çok sevdim,” dedi Serçeparmak. “Sıradan halk da çok sevecek. O aptalların çoğu, hamileyken tavşan yiyen kadınların tavşan kulaklı çocuklar doğuracağına inanıyor.”</p>

    <p>Cersei normalde Jaime için sakladığı gülümsetmelerinden birini Serçeparmak’a bağışladı. “Lord Petyr. Şeytani bir zekânız var.”</p>

    <p>“Teşekkür ederim Majesteleri.”</p>

    <p>“Ve başarılı bir yalancısınız,” diye ekledi Tyrion, ablasınınkinden daha soğuk bir gülümsemeyle. <em>Bu adam benim düşündüğümden daha tehlikeli, dedi içinden.</em></p>

    <p>Serçeparmak’ın gri yeşil gözleri, en ufak bir rahatsızlık belirtisi göstermeden cücenin birbirinden farklı bakışlarıyla buluştu. “Hepimizin kendine özgü yetenekleri var lordum.”</p>

    <p>Kraliçe kendi intikam düşünceleri içinde kaybolmuştu, iki adam arasındaki alışverişin farkında değildi. “Yarım akıllı bir soytarıyla boynuzlanan şövalye. Dar Deniz’in bu yakasındaki her meyhanede Stannis konuşulacak ve kahkahalar atılacak.”</p>

    <p>“Hikâye bizden çıkmamalı,” dedi Tyrion. “Bizden çıkarsa mektuba karşılık uydurulmuş bir yalan olduğu düşünülür.” <em>Gerçek olan da bu zaten.</em></p>

    <p>Çözüm yine Serçeparmak’tan geldi. “Fahişeler dedikodu yapmaya bayılır ve hepiniz biliyorsunuz ki benim birkaç genelevim var. Varys de birahanelere, dükkânlara laf salar.”</p>

    <p>“Varys,” dedi Cersei kızgın bir tonla. “Varys <em>nerede?</em>”</p>

    <p>“Ben de merak ediyorum Majesteleri.”</p>

    <p>“Örümcek gece gündüz gizli ağlarını örüyor,” dedi Yüce Üstat Pycelle. “Ona hiç güvenmiyorum lordlarım.”</p>

    <p>“Ama o sizin hakkınızda hep iyi şeyler söylüyor,” dedi Tyrion sandalyesinden kalkarken. Hadımın nerede olduğunu, ne yaptığını biliyordu ama diğerlerinin bunu öğrenmesine gerek yoktu. “Müsaadenizle lordlarım. Beni bekleyen başka işler de var.”</p>

    <p>Cersei şüpheyle sordu, “Kralın işleri mi?”</p>

    <p>“Seni rahatsız etmeye değmeyecek şeyler.”</p>

    <p>“Bunun kararını ben veririm.”</p>

    <p>“Sürprizimi bozmak mı istiyorsun?” dedi Tyrion. “Joffrey için bir hediye yaptırıyorum. Küçük bir zincir.”</p>

    <p>“Bir zincire daha ihtiyacı var mı sence? Takabileceğinden fazla altın ve gümüş zinciri var zaten. Joff’un sevgisini hediyelerle kazanabileceğini düşünüyorsan...”</p>

    <p>“Kral bana karşı sevgi <em>besliyor,</em> tıpkı benim de ona yönelik hislerim gibi. Ve bir gün <em>bu</em> bahsettiğim zincire hazine muamelesi yapacağından eminim.” Küçük adam reverans yaptı ve paytak adımlarıyla kapıya yöneldi.</p>

    <p>Bronn konsey odasının dışında Tyrion’ı bekliyordu, ona El Kulesi’ne kadar eşlik edecekti. “Silah ustaları kabul salonunda huzuruna çıkmayı bekliyor,” dedi.</p>

    <p>“Huzuruma çıkmayı bekliyor. Bu kulağıma hoş geldi. Bronn, neredeyse kraliyet maiyetinden biri gibi konuşmaya başladın, yakında diz çökmeyi de öğrenirsin.”</p>

    <p>“Becerilesi cüce.”</p>

    <p>“O işi Shae’le yapıyorum,” dedi Tyrion. Sarmal merdivenlerin tepesindeki Leydi Tanda’nın neşeyle kendisine seslendiğini duydu. Kadını duymamış gibi yaparak adımlarını sıklaştırdı. “Arabamı hazırlat, işim biter bitmez kaleden ayrılacağım.” Ay Kardeşleri’nden iki adam kulenin kapısında nöbetteydi. Tyrion nöbetçileri selamladı ve merdivenleri tırmanmaya başlarken yüzünü ekşitti. Yatak odasına çıkan merdivenler bacaklarını ağrıtıyordu.</p>

    <p>Odasında, yatağının üstüne temiz kıyafetler koyan kâhyası delikanlıyı gördü. Podrick Payne o kadar utangaçtı ki Tyrion şüpheleniyordu, Lord Tywin’in bu oğlanı sırf alay etmek için kendisine verdiğini düşünmeden edemiyordu.</p>

    <p>“Giysileriniz hazır lordum,” dedi Podrick mırıldanarak. Başı öne eğikti, çizmelerine bakıyordu. Konuşmak için bile bütün cesaretini toplaması gereken çocuğun, Tyrion’ın yüzüne bakması mümkün değildi. “Toplantınız için. Zinciriniz de hazır. El’in zinciri.”</p>

    <p>“Güzel. Giyinmeme yardım et.” Takımı siyah kadifeden dikilmişti ve aslan başı şeklindeki altın düğmelerle süslenmişti. Birbirine geçen el figürlerinden yapılmış zinciri som altındı ve boynuna birkaç kez dolanacak uzunluktaydı. Pod, etekleri altın iplikle dikilmiş kızıl renkli ipek pelerinini getirdi. Tyrion’ın boyuna uygun olarak kesilmiş pelerin sıradan bir adamın ancak sırtını örterdi.</p>

    <p>El’in özel kabul salonu kralınki kadar büyük değildi. Demir Taht’ın bulunduğu salonla kıyas bile götürmezdi ama Tyrion yerdeki Myr halılarına bayılıyordu. Halılar ve duvarlardaki goblenler salonu samimi ve sıcak bir yere dönüştürüyordu. Tyrion salona girerken kâhyası, “Tyrion Lannister, Kral Eli,” diye duyurdu. Bu da hoşuna gitmişti. Bronn’un topladığı silah ustaları, zırh ustaları ve demirciler Tyrion salona girdiği anda dizlerinin üzerine çöktüler.</p>

    <p>Tyrion yuvarlak altın pencerenin altındaki yüksek koltuğa oturup adamlara kalkmalarını emretti. “İyi adamlar, hepinizin çok meşgul kişiler olduğunuzu biliyorum, bu yüzden kısa keseceğim. Pod, lütfen.” Pod, Tyrion’a yelken bezinden yapılmış bir heybe uzattı. Tyrion bağcığını çözdüğü heybeyi baş aşağı çevirdi. Heybenin içindekiler yere düşünce metalin halıya çarpmasından kaynaklanan <em>tok</em> ses duyuldu. “Bunları kalede yaptırdım ve aynılarından bin tane daha istiyorum.”</p>

    <p>Demir ustalarından biri yere çöküp heybenin içinden düşen nesneyi inceledi: Birbirine geçirilmiş son derece geniş üç çelik halka. “Kudretli zincir.”</p>

    <p>“Kudretli ama kısa,” dedi Tyrion. “Bana benziyor. Ben çok daha uzununu istiyorum. Adınız nedir?”</p>

    <p>“Bana Demirgöbek derler lordum.” Adam geniş ve güçlüydü. Kolları bir boğanın boynu kadar kalındı. Yün ve deriden yapılmış basit bir kıyafet giyiyordu.</p>

    <p>“Kral Toprakları’ndaki her dökümhanenin bu halkalardan yapmasını ve onları birleştirmesini istiyorum. Diğer bütün işlerini bir kenara bıraksınlar. Demir işiyle uğraşan her adam bütün gücünü bu zincirin yapımına vermeli, ustasından çırağına kadar herkes. Çelik Caddesi’nden her geçişimde çekiçlerin çınlayan seslerini duymak istiyorum, gece ve gündüz. Ve işin başına koyabileceğim bir adam arıyorum, güçlü bir adam. O adam sen misin Demirgöbek?”</p>

    <p>“Olabilirim lordum. Ama kraliçenin istediği kılıçlar ve zırhlar ne olacak?”</p>

    <p>Başka bir demirci konuştu. “Kraliçe yeni altın pelerinlileri silahlandırmak için kılıçlar, baltalar, hançerler, zırhlar yapmamızı emretmişti, üstelik çok sayıda lordum.”</p>

    <p>“Onlar bekleyebilir,” dedi Tyrion. “Önce zincir.”</p>

    <p>“Lordum, lütfen affedin ama Majesteleri istenen sayıda iş çıkarmayanların ellerinin kendi çekiçleriyle ezileceğini söylemişti,” dedi bir başka demir ustası. “Kendi örsünün üstünde, kendi çekiciyle.”</p>

    <p><em>Tatlı Cersei halkın bizi sevmesi için elinden gelen her şeyi yapıyor.</em> “Kimsenin elleri ezilmeyecek. Size söz veriyorum.”</p>

    <p>“Demir fiyatları çok yükseldi,” dedi Demirgöbek. “Bu zinciri yapabilmek için büyük miktarda demire ihtiyaç var. Ayrıca ocaklar için kömür de gerek.”</p>

    <p>“Lord Baelish ihtiyacınız olan miktarı size verecek,” dedi Tyrion. Bu kadarı için Serçeparmak’a güvenebilirdi. “Şehir Muhafızları demir bulmanıza yardım edecek. Gerekirse şehirde bulduğunuz her at nalını eritin.”</p>

    <p>Zengin görünümlü yaşlı bir adam öne çıktı. İpek tuniğinin geniş düğmeleri gümüştü, pelerininin yakası tilki kürkü kaplıydı. Yere çöküp çelik halkaları inceledi. “Lordum,” dedi hüzünle. “Bu kaba bir iş. İçinde sanat yok. Sıradan demir ustalarının ve işçilerin yapacağı türden bir iş. Ama ben bir zırh ustasıyım. Affedin lordum, bu bana ya da usta dostlarıma göre bir iş değil. Biz şarkılar kadar keskin kılıçlar, tanrıların giyebileceği kusursuzlukta zırhlar yaparız. <em>Bunu</em> değil.”</p>

    <p>Tyrion başını yana yatırdı ve yaşlı adamı tuhaf bakışlarıyla süzdü. “Adınız nedir silah ustası?”</p>

    <p>“Adım Salloreon lordum. Kral Eli’mizin yüksek müsaadesi olursa onun için rütbesine ve hanedanına yakışır bir zırh yapmaktan şeref duyarım.” Ustalardan ikisi hafifçe güldü ama Salloreon heyecanla konuşmaya devam etti. “Bir kalkan ve pullu zırh gömlek de lazım. Pullar güneş kadar parlak olmalı ve kalkan koyu Lannister kırmızısıyla minelenmeli. Şeytan başı şeklinde bir miğfer öneririm, uzun altın boynuzlu. Savaş meydanına girdiğinizde düşmanlarınız korkuyla kaçışır.”</p>

    <p><em>Şeytan başı,</em> diye düşündü Tyrion. <em>Bu benimle ilgili ne anlatır?</em> “Usta Salloreon, bundan sonra bütün savaşlarımı bu koltukta yapmayı planlıyorum. İhtiyacım olan şey bu zincir, şeytan boynuzları değil. Size şöyle anlatayım. Zinciri ya yaparsınız ya da takarsınız. Tercih sizin.” Koltuktan kalktı ve kapıya doğru yürüdü, bir an için durup arkasına baktı ve salondan çıktı.</p>

    <p>Bronn, Tyrion’ın arabası ve muhafızlarıyla birlikte kale kapısında bekliyordu. “Nereye gideceğimizi biliyorsun,” dedi Tyrion. Arabaya binmesine yardım eden eli kabul etti. Aç şehri doyurmak için elinden gelen her şeyi yapmıştı. Marangoz ustalarına yüzlerce balıkçı kayığı inşa ettirmişti. Kral Ormanı’nı açmış, avlanmayı bilen herkesin ormandan faydalanmasına izin vermişti. Hatta Şehir Muhafızları’nı yiyecek bulmaları için doğuya ve batıya göndermişti ama hâlâ her köşe başında suçlayan gözlerle karşılaşıyordu. Atlı arabanın perdeleri o gözleri görmesine engel oluyor, düşünmesi için boş zaman yaratıyordu.</p>

    <p>Karagölge Sokağı’ndan Yüksek Aegon Tepesi’nin eteklerine doğru giderlerken sabahki olayları düşündü. Ablası, öfkesi yüzünden Stannis’in mektubunun gerçek önemini fark edememişti. Stannis’in iddiaları kanıt olmadan bir şey ifade etmiyordu; önemli olan adamın kendini kral ilan etmesiydi. <em>Renly bu konuda ne yapacak?</em> Sonuçta, <em>her ikisi</em> birden Demir Taht’ta oturamazdı.</p>

    <p>Perdeyi birkaç santim çekerek caddeye göz attı. Kara Kulaklar arabanın iki yanında yol alıyordu. Öldürdükleri insanların kulaklarından yaptıkları tüyler ürpertici zincirler boyunlarında sallanıyordu. Bronn yolu açmak için en önden gidiyordu. Tyrion arabayı seyreden yayalara bakarak kendi kendine küçük bir oyun oynamaya başladı; muhbirleri diğerlerinden ayırt etmeye çalışıyordu. <em>En şüpheli görünenler büyük ihtimalle en masum olanlar,</em> diye düşündü. <em>Asıl dikkat etmem gerekenler en masum görünenler.</em></p>

    <p>Gideceği yer Rhaenys Tepesi’nin arkasındaydı ve yollar çok kalabalıktı. Arabanın sallanarak durması bir saati bulmuştu. Tyrion uyukluyordu, araba durunca gözlerini açıp ovuşturdu ve Bronn’un yardımıyla aşağı indi.</p>

    <p>Ev iki katlıydı. İlk katı taştan, ikinci katı ahşaptan inşa edilmişti. Yapının köşesinden yuvarlak bir kule yükseliyordu. Pencerelerin çoğu panjurluydu. Kapının üstüne kızıl camlı, parlak metal çerçeveli bir fener asılmıştı.</p>

    <p>“Bir genelev,” dedi Bronn. “Burada ne yapmayı düşünüyorsun?”</p>

    <p>“Bir genelevde ne yapılır sence?”</p>

    <p>Paralı asker güldü. “Shae senin için yeterli değil mi?”</p>

    <p>“Kamp için yeterliydi ama artık kampta değiliz. Benim gibi küçük adamların büyük iştahları olur. Ayrıca, buradaki kızların krala layık olduğunu duydum.”</p>

    <p>“Oğlan o yaşa geldi mi?”</p>

    <p>“Joffrey değil, Robert’tan bahsediyorum. Bu ev onun en sevdiği mekânmış.” <em>Joffrey o yaşa geldi gerçekten. İlginç bir fikir olabilir.</em> “Sen ve Kara Kulaklar biraz eğlenmek isterseniz çekinmeyin. Ama dikkatli olun. Chataya’nın kızları pahalıdır. Cadde boyunca daha ucuz evler de var. Nereye gittiğinizi bilen bir adamı burada bırakın ki dönmek istediğim zaman sizi bulabileyim.”</p>

    <p>Bronn başıyla onayladı. “Nasıl istersen.” Kara Kulaklar’ın hepsi sırıtıyordu.</p>

    <p>Uçuşan ipeklilere bürünmüş uzun boylu bir kadın içeride Tyrion’ı bekliyordu. Kadının teni abanozdu ve sandal ağacı renginde gözleri vardı. “Ben Chataya,” dedi eğilerek. “Ve siz?..”</p>

    <p>“İsimleri boş verelim. İsimler tehlikelidir.” Hava egzotik baharat kokuyordu ve zemindeki mozaik, sevişen iki kadını tasvir ediyordu. “Gayet hoş bir işletmeniz var.”</p>

    <p>“Buraya sahip olmak için uzun süre işçilik yaptım. El’imizin mekânımı beğenmesi beni mutlu etti.” Kadının sesi sıvı amber gibiydi, uzak Yaz Adaları’nın aksanıyla akıyordu.</p>

    <p>“Rütbeler de isimler kadar tehlikeli olabilir,” dedi Tyrion. “Bana birkaç kız gösterin.”</p>

    <p>“Benim için zevktir. Kızlarım güzel oldukları kadar tatlıdır ve aşk sanatının her türünde mahirdir.” Zarif hareketlerle yürümeye başladı. Tyrion, kadının bacaklarının yarısı uzunluğundaki bacaklarıyla yetişmeye çalışıyordu.</p>

    <p>Bir çiçek bahçesinde düş kuran kızların tasvir edildiği gösterişli Myr oymasının arkasına geçip, yaşlı bir adamın flütle neşeli melodiler çaldığı ortak salona görünmeden göz attılar. Minderli bir duvar nişinde oturan mor sakallı sarhoş bir Tyroshlu kucağındaki balıketli fahişeyi okşuyordu. Tyroshlu kızın dantelli kombinezonunu aşağı sıyırdıktan sonra şarap döktüğü göğüsleri yalamaya başladı. İki kız vitraylı pencerenin önünde oturmuş taş oynuyordu. Kızlardan çilli olanı bal rengi saçlarına mavi çiçeklerden yapılmış bir taç takmıştı. Diğer kızın teni cilalanmış kehribar kadar pürüzsüz ve kahverengiydi. Badem şeklindeki gözleri, küçük ve dik göğüsleriyle bir içim suydu. Her ikisi de uçuşan, incecik ipekler giyiyordu. Bellerine boncuk kemerler takmışlardı. Renkli camdan içeri giren ışık ince ipeği delip geçiyor, kızların genç ve nazik bedenlerini gözler önüne seriyordu. Tyrion kasıklarının karıncalandığını hissetti. “Kehribar rengi olanı öneririm,” dedi Chataya.</p>

    <p>“Çok genç.”</p>

    <p>“On altı yaşında lordum.”</p>

    <p><em>Joffrey için uygun yaşta,</em> diye düşündü Bronn’un söylediklerini hatırlayarak. İlk kez bir kadınla yattığında kendisi çok daha küçüktü. Elbiselerini çıkardığında kızın nasıl da utangaç göründüğünü hatırladı. Uzun siyah saçları ve koyu mavi gözlerinde boğulabilirdi insan. Nitekim Tyrion’ın da başına gelen bu olmuştu. Çok uzun zaman önceydi... <em>Sen ne çeşit bir aptalsın cüce?</em> “Bu kız sizin topraklarınızdan mı geldi?”</p>

    <p>“Onun damarlarında yaz kanı akıyor lordum ama kızım burada, Kral Toprakları’nda doğdu.” Tyrion’ın şaşkınlığı yüzünden okunuyor olmalıydı ama Chataya konuşmaya devam etli. “Benim insanlarım bir yastık evinde çalışmayı utanç verici bulmaz. Zevk verme işinde usta olanlar Yaz Adaları’nda büyük saygı görür. Soylu genç kızların ve bakirelerin çoğu çiçek açtıktan sonra tanrıları onurlandırmak için birkaç yıl hizmet verir.”</p>

    <p>“Tanrıların bu işle ne ilgisi var?”</p>

    <p>“Tanrılar sadece ruhlarımızı değil bedenlerimizi de yarattılar, öyle değil mi? Bize seslerimizi verdiler ve onlara şarkılarla ibadet ettik. Bize ellerimizi verdiler ve onlar için tapınaklar inşa ettik. Ve bize arzuları verdiler. Sevişmek de bir ibadet şeklidir.”</p>

    <p>“Hatırlatın da bunu Yüce Rahip’e anlatayım,” dedi Tyrion. “Aletimle dua edebiliyor olsaydım benden daha dindar bir adam bulamazdınız.” Elini salladı. “Önerinizi memnuniyetle kabul edeceğim.”</p>

    <p>“Kızımı çağırayım, gelin.”</p>

    <p>Kız merdivenlerin dibinde Tyrion’la buluştu. Shae’den uzundu ama annesinden kısaydı. Tyrion’ın öpebilmesi için eğildi. “Benim adım Alayaya,” dedi. Belli belirsiz annesinin aksanıyla konuşuyordu. “Gelin lordum.” Tyrion’ın elini tuttu. Önce iki kat merdiven çıktılar, ardından uzun bir koridordan geçtiler. Odalardan gülüşmeler ve zevk çığlıkları geliyordu. Tyrion’ın aleti iyice sertleşmişti. <em>Bu çok aşağılayıcı olabilir,</em> diye düşündü küçük kuleye çıkan merdivenleri tırmanan Alayaya’yı takip ederken. Tek kapı vardı. Kız kapıyı açtı, Tyrion’ı odaya soktu ve kapıyı kapadı. Odanın içinde cibinlikli büyük bir yatak, erotik oymalarla süslenmiş uzun bir gardırop ve vitraylı dar bir pencere vardı.</p>

    <p>“Çok güzelsin Alayaya,” dedi Tyrion. “Tepeden tırnağa her yanın çok güzel. Ama benim şu anda asıl ilgilendiğim şey senin dilin.”</p>

    <p>“Lordum, çok eğitimli bir dilim olduğunu göreceksiniz. Onu ne zaman kullanmam ve ne zaman kullanmamam gerektiğini daha küçük bir kızken öğrendim.”</p>

    <p>“Bu beni memnun etti,” diyerek gülümsedi Tyrion. “Peki, şimdi ne yapacağız? Bir önerin var mı?”</p>

    <p>“Evet,” dedi kız. “Lordum şu gardırobu açarsa aradığı şeyi bulacak.”</p>

    <p>Tyrion kızın elini öptü ve boş gardırobun içine girdi. Alayaya gardırobun kapısını Tyrion’ın üstüne kapadı. Gardırobun arka kısmı Tyrion’ın dokunmasıyla kaydı. Duvarın arkasındaki boşluk zifiri karanlıktı ama parmaklarının metale değdiğini hissedene kadar el yordamıyla etrafı araştırmaya devam etti. Metal merdiven basamağını eliyle kavradı, daha aşağıdaki basamağa da ayağını koydu ve inmeye başladı. Sokak seviyesinin epey altına indiğinde bir kapak açıldı. Kapağın altında toprak zeminli bir tünel vardı ve tünelin içinde elinde bir mumla Varys bekliyordu.</p>

    <p>Varys kendisi gibi görünmüyordu. Taktığı dikenli miğferin altında çalı gibi sert, koyu renkli sakallar vardı. Üstüne kaynatılmış deri ve örme zincirden yapılmış zırh giymişti. Kemerine asılmış bir kılıcı ve hançeri bile vardı. “Chataya sizi memnun etti mi lordum?”</p>

    <p>“Fazlasıyla,” dedi Tyrion. “Bu kadına güvenebileceğimizden emin misin?”</p>

    <p>“Oyunlarla dolu bu dünyada hiçbir şeyden emin olamam lordum ama Chataya’nın kraliçeyi sevmek için en ufak bir nedeni yok. Allar Deem’den kurtulmasını da size borçlu. Gidelim mi?” Tünelde yürümeye başladı.</p>

    <p><em>Yürüyüşü bile farklı,</em> diye düşündü Tyrion. Varys lavanta yerine şarap ve sarımsak kokuyordu. “Yeni kıyafetlerinizi çok beğendiğimi söylemeliyim,” dedi yürürken.</p>

    <p>“Yaptığım iş caddelerde bir şövalye ordusuyla dolaşmama izin vermiyor. Bu yüzden, kaleden dışarı çıkarken uygun kostümler seçiyorum. Size daha uzun hizmet edebilmek için bunu yapmalıyım.”</p>

    <p>“Deriler size yakışmış. Bir dahaki konsey toplantısına bu kıyafetle gelmelisiniz.”</p>

    <p>“Ablanız bundan hoşlanmaz, lordum”</p>

    <p>“Ablam iç çamaşırlarını pisletir.” Karanlıkta gülümsedi. “Buraya gelirken kraliçenin muhbirlerinden hiçbiri beni görmedi.”</p>

    <p>“Bunu duyduğuma sevindim lordum. Ablanızın kuşlarından bazıları aynı zamanda benim kuşlarım. Kraliçenin bundan haberi yok elbette. Fark edilecek kadar dikkatsiz davrandıklarını düşünmek beni çok rahatsız eder.”</p>

    <p>“Bir hiç yüzünden boş gardıroplara tırmanmak ve karanlık tünellerde sürünmek de <em>beni</em> çok rahatsız eder.”</p>

    <p>“Bir hiç yüzünden değil lordum,” dedi Varys. “Burada olduğunuzu biliyorlar. Müşteri gibi davranıp Chataya’nın evine girmeye cesaret edemezler ama temkinli davranmak her zaman daha iyidir.”</p>

    <p>“Bir genelevin altında neden gizli bir tünel olur?” diye sordu Tyrion.</p>

    <p>“Tünel başka bir El için yaptırılmıştı. Onuru ve ahlaklı duruşu yüzünden genelevlere açıkça gidemeyen bir El için. Chataya tünelin varlığını bir sır olarak sakladı.”</p>

    <p>“Ama sen biliyorsun.”</p>

    <p>“Küçük kuşlar karanlık tünellerde uçuyor lordum. Dikkatli olun, basamaklar dik.”</p>

    <p>Rhaenys Tepesi’nden üç cadde kadar uzaktaki bir ahırın içine açılan gizli kapıya vardılar. Tyrion gizli kapıyı sertçe çarpınca ahırdaki atlar kişnemeye başladı. Varys elindeki mumu söndürüp bir kirişin üstüne bıraktı. Tyrion etrafı inceliyordu. İğdiş edilmiş atın dişlerini kontrol etti. “Yaşlı,” dedi. “Ve rüzgâr beni endişelendiriyor.”</p>

    <p>“Savaşa götürebileceğiniz bir at değil, doğru. Ama işinizi görecektir. Diğerleri de öyle.” Hadım duvarda asılı duran pelerini aldı. Yünlüydü, rengi solmuştu, eski püsküydü ve büyüktü. “İzin verir misiniz lordum?” Pelerini Tyrion’ın omuzlarına serip başlığı kafasına geçirdi. Tyrion tepeden tırnağa örtülmüştü. “İnsanlar görmeyi bekledikleri şeyleri görür.” Pelerini düzeltti. “Cücelere rastlamak çok olağan bir durum değildir, bu yüzden size bakan insanlar bir çocuk görecekler. Eski bir pelerin giyip babasının atına binmiş bir çocuk. Babasının bazı ayak işlerini halletmeye gidiyor. Ama yine de geceleri gelmeniz daha iyi olur.”</p>

    <p>“Bugünden sonra öyle yapmayı planlıyorum... ama şimdi Shae beni bekliyor.” Shae’i Kral Toprakları’nın en kuzeydoğu noktasında denize yakın dış duvarlı bir malikâneye yerleştirmişti ama takip edilmek korkusuyla bir kez bile ziyaretine gidememişti.</p>

    <p>“Hangi atı alacaksınız?”</p>

    <p>Tyrion omuz silkti. “Bu işimi görür sanırım.”</p>

    <p>“Atı sizin için eyerleyeyim.” Varys duvardan eyer ve dizgin aldı.</p>

    <p>Tyrion ağır pelerinin içinde rahatsızdı, huzursuzca kıpırdanıyordu. “Çok eğlenceli bir konsey toplantısını kaçırdınız. Stannis kendisini kral ilan etmiş.”</p>

    <p>“Biliyorum.”</p>

    <p>“Ablamı ve ağabeyimi ensest ilişki kurmakla suçluyor. Böyle bir şüpheye nasıl kapıldığını merak ediyorum doğrusu.”</p>

    <p>“Belki bir kitap okumuştur. Piçlerin hepsinin aynı renk saçlara sahip olduğunu fark etmiştir. Tıpkı Jon Arryn ve Ned Stark gibi. Belki de birileri kulağına fısıldamıştır.” Hadım bir kahkaha attı ama bu seferki gülüşü her zamanki kıkırdamalarına benzemiyordu. Daha derin, daha gırtlaktan gelen bir ses çıkarmıştı.</p>

    <p>“Senin gibi biri mi mesela?”</p>

    <p>“Benden mi şüpheleniyorsunuz? Hayır ben değildim.”</p>

    <p>“Sen olsaydın bile itiraf eder miydin?”</p>

    <p>“Hayır. Ama bunca zamandır bildiğim bir sırrı neden şimdi paylaşayım? Bir kralı kandırmak başka iş, sazlıklardaki cırcır böceklerinden ve baca deliklerindeki kuşlardan saklanmak bambaşka. Ayrıca, piçleri herkes görebilirdi.”</p>

    <p>“Robert’ın piçlerinden mi bahsediyorsun? Kaç piç vardı?”</p>

    <p>“Benim bildiğim kadarıyla sekiz piçin babasıydı. Çocukların anneleri sarışındı, kızıldı, kestaneydi ama bütün bebekler kuzgunlar kadar siyahtı... Joffrey, Myrcella ve Tommen ablanızın bacaklarının arasından çıktıkları anda gerçek apaçık ortadaydı aslında.”</p>

    <p>Tyrion başını salladı. <em>Kendi kocasından tek bir çocuk doğurmuş olsaydı şüpheler bertaraf edilebilirdi ama hayır, bu Cersei’ye göre olmazdı.</em> “Eğer gerçeği fısıldayan siz değilseniz, kim?”</p>

    <p>“Bir hain, şüphesiz.” Varys eyerin kayışlarını sıktı.</p>

    <p>“Serçeparmak mı?”</p>

    <p>“Ben isim vermedim.”</p>

    <p>Hadım, Tyrion’ın ata binmesine yardım etti. “Lord Varys,” dedi Tyrion eyerin üstünde otururken. “Bazen, bütün Kral Toprakları’ndaki en iyi dostum olduğunuzu düşünüyorum. Ve bazen en yaman düşmanım olduğunuzu.”</p>

    <p>“Ne tuhaf. Bende aynı şeyleri hissediyorum.”</p>
  </div>
</body>
</html>
