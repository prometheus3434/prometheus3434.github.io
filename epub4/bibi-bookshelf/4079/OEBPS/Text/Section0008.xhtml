<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Sör Mandon Moore, Kral Muhafızları’nın kar beyazı kıyafetleri içinde kefene sarılmış bir ölü gibi görünüyordu. “Majesteleri’nin emri var. Konseyi toplantı esnasında rahatsız edemezsiniz.”</p>

    <p>“Çok küçük bir rahatsızlık vereceğim sör.” Tyrion cebinden bir parça parşömen çıkardı. “Babamdan bir mektup getirdim, bildiğiniz üzere kendisi Kral Eli’dir. Mektupta mührü var.”</p>

    <p>Söylediklerini ilk seferinde anlamayan bir aptalla konuşuyormuş gibi, “Majesteleri rahatsız edilmek istemiyor,” dedi Sör Mandon kelimeleri ağır ağır söyleyerek.</p>

    <p>Jaime, Kral Muhafızları’ndaki en tehlikeli şövalyenin –kendisinden sonra– Sör Moore olduğunu söylemişti bir keresinde. Çünkü adamın bir sonraki adımının ne olacağını yüzünden anlamak imkânsızdı. Tyrion küçük bir ipucu bulmak isterdi doğrusu. İş kılıçlara davranmaya varırsa, Bronn ve Timett şövalyenin hakkından kolaylıkla gelirdi ama işe Joffrey’nin muhafızlarından birini katlederek başlamak iyiye alamet olmazdı. Şövalye tarafından kapıdan çevrilmeyi kabul ederse de otoritesini kaybederdi. Gülümsedi. “Sör Mandon, henüz eşlikçilerimle tanışmadınız. Bu, Timett oğlu Timett. Kendisi Yanık Adamlar’ın Kırmızı El’idir. Ve bu da Bronn. Lord Arryn’in muhafız başı Sör Vardis Egen’i hatırlar mısınız?”</p>

    <p>“Evet, kendisini tanırım,” dedi şövalye. Gri gözleri ifadesiz ve ölüydü.</p>

    <p>“Tanırdınız,” diye düzeltti Bronn ince bir gülümsemeyle. Sör Mandon, Bronn’un söylediklerini duymuş gibi yapmaya bile tenezzül etmedi.</p>

    <p>“Öyle olsun,” diye mırıldandı Tyrion. “Sör, ablamı mutlaka görüp babamın mektubunu kendisine vermeliyim. Nezaket gösterip bize kapıyı açar mısınız lütfen?”</p>

    <p>Beyaz şövalye yanıt vermedi. Tyrion salona zorla girmeye karar vermişken şövalye kenara çekildi. “Siz girebilirsiniz, yanınızdakiler burada kalacak.”</p>

    <p><em>Küçük bir zafer,</em> diye düşündü Tyrion, <em>ama yeterince tatlı.</em> İlk sınavından geçmişti. Tyrion Lannister kendisini neredeyse uzun biri gibi hissederek kapıyı omzuyla itip konsey salonuna girdi. Küçük konseyin beş üyesi şaşkındı. “Sen,” dedi Cersei Lannister, sesinde hem şaşkınlık hem aşağılama vardı.</p>

    <p>“Joffrey’nin nezaket derslerini kimden aldığını anlamaya başlıyorum.” Tyrion durakladı, giriş kapısının iki yanında duran Valyria sfenkslerine hayranlıkla baktı. Kendine güveni tammış gibi görünmek istiyordu çünkü Cersei zayıflığın kokusunu hemen alırdı.</p>

    <p>Cersei en ufak bir sevgi kırıntısı barındırmayan yeşil gözleriyle Tyrion’ı inceledi. “Burada ne işin var?”</p>

    <p>“Lord babamızdan bir mektup getirdim.” Ağır adımlarla masaya gitti ve sıkıca yuvarlanmış parşömeni bıraktı.</p>

    <p>Hadım Varys mektubu aldı ve pudralı elleriyle döndürdü. “Lord Tywin zarif bir adam. Mühür mumunun altın rengine bayıldım.” Hadım mührü yakından inceledi. “Bu mühür kesinlikle gerçek.”</p>

    <p>“Elbette gerçek,” dedi Cersei parşömeni Varys’in elinden alırken. Mührü kırdı ve parşömeni açtı.</p>

    <p>Tyrion mektubu okuyan ablasını izledi. Cersei kendisi için kral koltuğunu seçmişti. Demek ki Joffrey, tıpkı Robert gibi konsey toplantılarına katılma zahmetini göstermiyordu. Tyrion, Kral Eli koltuğuna oturdu. Böylesinin uygun olacağını düşünmüştü.</p>

    <p>“Bu saçmalık,” dedi kraliçe sonunda. “Babam, kendisine ait makamda oturması için Tyrion’ı göndermiş. Kendisi aramıza katılana kadar Tyrion’ı Kral Eli olarak kabul etmemizi istiyor.”</p>

    <p>Yüce Üstat Pycelle uzun beyaz sakallarını sıvazladı ve ağır ağır başını salladı. “O halde Lord Tyrion’a hoş geldiniz demekle yükümlüyüz.”</p>

    <p>“Öyle,” diye onayladı Janos Slynt. Gıdısı sarkmış, kelleşmeye başlamış adam kurbağaya benziyordu. Epey yukarı zıplamayı becermiş bir kurbağaya. “Size gerçekten ihtiyacımız var lordum. Şehir asilerle doldu, gökyüzünde bir alamet var, sokaklarda her gün yeni bir ayaklanma...”</p>

    <p>“Peki bu kimin suçu Lord Janos?” diye sordu Cersei sert bir ses tonuyla. “Şehirdeki düzeni sağlamakla yükümlü olan sizsiniz. Sen de öyle Tyrion. Savaş meydanlarında daha çok işimize yararsın.”</p>

    <p>Tyrion güldü. “Hayır, savaş meydanlarındaki işim bitti. Koltukta oturmayı at sırtında oturmaya tercih ederim. Elimde savaş baltası yerine şarap kadehi olması daha iyi. O davul seslerine, parlak zırhlara, sürekli kişneyip hareket eden atlara ne demeli? Davullar fena halde başımı ağrıtıyor. Zırhıma vuran güneş, beni hasat şenliklerinde kesilen hindiler gibi kızartıyor. Atlar her yere pisliyor. Şikâyet ettiğimi sanmayın sakın, Arryn Vadisi’nde gördüğüm konukseverliğin yanında davullar, at pisliği ve sivrisinekler, cennet gibi kalır.”</p>

    <p>Serçeparmak güldü. “İyi söylediniz Lannister. Siz de benim gibi kanaatkâr bir adamsınız.”</p>

    <p>Ejderha kemiğinden sapı, Valyria çeliğinden dövülmüş bıçağı olan hançeri hatırlayan Tyrion gülümsedi. <em>Çok yakında bununla ilgili bir konuşma yapacağız Serçeparmak,</em> diye düşündü. Lord Petyr’ın bu konuyu da eğlendirici bulup bulmayacağını merak ediyordu. “Size hizmet etmeme izin verin, küçük de olsa yardımım dokunacaktır.”</p>

    <p>Cersei mektubu tekrar okudu. “Yanında kaç adam var?”</p>

    <p>“Birkaç yüz. Çoğu kendi adamlarım. Babam bu işin bir parçası olmaya çok gönüllü değil. Adam savaşın ortasında.”</p>

    <p>“Renly ordusuyla şehre gelirse ya da Stannis, Ejderha Kayası’ndan yelken açmaya karar verirse birkaç yüz adam ne işe yarar? Ben babamdan bir ordu istiyorum, babam bana bir cüce gönderiyor. Kral Eli’ni <em>kral</em> atar ve konsey atamayı onaylar. Joffrey, El olarak lord babamızı seçti.”</p>

    <p>“Ve Lord babamız da beni seçti.”</p>

    <p>“Bunu yapmaya yetkisi yok. Joffrey’nin onayı olmadan mümkün değil.”</p>

    <p>“Bu konuyu onunla görüşmek istersen Lord Tywin ordusuyla birlikte Harrenhal’da,” dedi Tyrion nazik bir şekilde. “Lordlarım, lütfen bizi biraz yalnız bırakın, ablamla özel olarak konuşmak istiyorum.”</p>

    <p>Varys ayağa kalktı. Yüzünde her zamanki yapmacık gülümsemesi vardı. “Ablanızın tatlı sesine kim bilir nasıl hasret kalmışsınızdır. Lordlarım, iki kardeşi baş başa bırakmalıyız. Diyarın dertleri biraz bekleyebilir.”</p>

    <p>Janos Slynt tereddüt etti. Üstat Pycelle oyalandı ama sonunda ikisi de kalktı. Serçeparmak bekledi. “Sizin için Maegor Hisarı’nda bir oda hazırlatayım mı?”</p>

    <p>“Teşekkürler Lord Petyr ama Eddard Stark’ın El Kulesi’ndeki eski odasına yerleşmeyi düşünüyorum.”</p>

    <p>Serçeparmak güldü. “Siz benden daha cesur bir adamsınız Tyrion. Orada kalan son iki El’e neler olduğunu <em>biliyorsunuz,</em> değil mi?”</p>

    <p>“İki mi? Beni korkutmaya çalışıyorsanız dört demeliydiniz.”</p>

    <p>“Dört?” Serçeparmak tek kaşını yukarı kaldırdı. “Lord Arryn’den önceki El’lerin de korkunç sonları mı olmuştu? Bu meselelere önem veremeyecek kadar küçüktüm o zamanlar.”</p>

    <p>“Aerys Targaryen’ın son El’i, Kral Toprakları’nın işgali sırasında öldürüldü. El Kulesi’ne yerleşmeye vakti oldu mu emin değilim gerçi. Zira sadece on beş gün görevinde kalabildi. Ondan önceki El yanarak can verdi. Onlardan da önceki iki El sürgünde beş parasız ölmüştü. Kral Toprakları’ndan adını ve servetini kaybetmeden tek parça halinde ayrılabilen yegâne El lord babamdır.”</p>

    <p>“Büyüleyici,” dedi Serçeparmak. “Zindanlara yerleşmek için daha fazla sebebim oldu.”</p>

    <p><em>Belki gerçekten yerleşirsin,</em> diye düşündü Tyrion ama düşündüğünü söylemek yerine, “Cesaret ve aptallık kardeştir, derler. El Kulesi’ndeki lanet her neyse, gözünden kaçacak kadar minik bir adam olduğumu düşünüyorum,” dedi.</p>

    <p>Janos Slynt güldü. Serçeparmak gülümsedi. Yüce Üstat reverans yaparak iki adamla birlikte salondan ayrıldı.</p>

    <p>“Babam seni sıkıcı tarih dersleri vermen için yollamamıştır umarım,” dedi Cersei yalnız kaldıklarında.</p>

    <p>“Ablamın tatlı sesine nasıl da hasret kalmışım,” diyerek içini çekti Tyrion.</p>

    <p>“Şu hadımın dilini kızgın bir makasla kesmeyi nasıl da istiyorum,” diye karşılık verdi Cersei. “Babam aklını mı kaçırdı? Yoksa bu mektubu zorla mı yazdırdın ona?” Artan bir rahatsızlıkla mektubu tekrar okudu. “Beni neden seninle meşgul ediyor? Bizzat onun gelmesini istemiştim.” Mektubu avucunun içinde buruşturdu. “Ben Joffrey’nin vekiliyim. Babama bir kral <em>emri</em> verdim!”</p>

    <p>“Ve seni ciddiye almadı,” dedi Tyrion. “Çok büyük bir ordusu var. İstediğini yapabilir. Seni ciddiye almayan ilk insan da değil. Yanılıyor muyum?”</p>

    <p>Cersei dişlerini sıktı. Tyrion, ablasının öfkeden kızardığını görebiliyordu. “Bu mektubun sahte olduğunu söyleyip seni zindana atmalarını emredebilirim. <em>Bunu</em> herkesin ciddiye alacağından emin olabilirsin.”</p>

    <p>Tyrion ince bir buz tabakasının üstünde yürüdüğünün farkındaydı. Tek yanlış adım boğulmasına sebep olurdu. “Evet, alırlar ama seni ciddiye alması gereken asıl adam, büyük bir orduya sahip olan babamızdır. Bunu unutma. Hem, beni neden zindana attırmak isteyesin ki? Ben sana yardım etmek için buradayım sevgili ablacığım.”</p>

    <p>“<em>Senin</em> yardımına ihtiyacım yok. Ben babamın gelmesini emrettim.”</p>

    <p>“Evet,” dedi Tyrion sessizce. “Ve Jaime’yi istedin.”</p>

    <p>Cersei duygularını belli etmemeye çalışıyordu ama Tyrion onunla birlikte büyümüştü. Ablasının yüzünü en sevdiği kitaplardan biriymiş gibi okuyabiliyordu. Şimdi okuduğu şey öfkeydi ve korkuydu ve umutsuzluktu. “Jaime...”</p>

    <p>“...senin olduğu kadar benim de kardeşim,” diyerek tamamladı Tyrion. “Bana destek ol. Jaime’yi sağ salim eve getireceğiz, söz veriyorum.”</p>

    <p>“Nasıl?” diye sordu Cersei. “Robb Stark ve Leydi Catelyn, Lord Eddard’ın başını kestiğimizi unutmayacak.”</p>

    <p>“Doğru,” dedi Tyrion. “Buna rağmen, kızları hâlâ senin elinde. Büyük olanı Joffrey’yle birlikte avluda gördüm.”</p>

    <p>“Sansa,” dedi kraliçe. “Küçük olanı da elimde tuttuğumu söylemek isterdim ama yalan olur. Robert’ın öldüğü gün kızı alması için Sör Meryn Trant’i yolladım ama kılıç öğretmeni araya girdi ve kız kaçtı. O günden beri hiç görülmedi. Büyük ihtimalle ölmüştür. O gün çok fazla insan öldü.”</p>

    <p>Tyrion iki Stark kızının da elinde olmasını tercih ederdi ama biri de işine yarardı. “Bana konseydeki dostlarımızdan bahset.”</p>

    <p>Cersei kapıya baktı. “Neden?”</p>

    <p>“Babamız onlardan hoşlanmıyor. Onu son gördüğümde, kafalarının siperlere çok yakışacağını düşünüyordu. Eddard Stark’ın kafasının yanında iyi görünürlermiş.” Masaya eğildi. “Sadakatlerinden emin misin? Onlara güveniyor musun?”</p>

    <p>“Kimseye güvenmiyorum,” diye terslendi Cersei. “Ama onlara ihtiyacım var. Babam bize karşı oyun oynadıklarına mı inanıyor?”</p>

    <p>“Şüpheleniyor demek daha doğru olur.”</p>

    <p>“Neden? Ne biliyor?”</p>

    <p>Tyrion omuz silkti. “Senin oğlunun hüküm sürdüğü şu kısa zaman içinde çok fazla saçmalık, şarlatanlık ve felaket yaşandığını düşünüyor. Bu durum, birilerinin Joffrey’ye kötü fikirler verdiğinin kanıtı.”</p>

    <p>Cersei inceleyen gözlerle Tyrion’a baktı. “Joffrey’nin akıl hocalarına ihtiyacı yok. Her zaman güçlü bir iradesi oldu ve artık kral. Kendisine söyleneni değil, istediğini yapması gerektiğine inanıyor.”</p>

    <p>“Taçlar, takıldıkları başlara tuhaf şeyler yapıyor,” dedi Tyrion. “Şu Eddard Stark meselesi... Joffrey’nin işi mi?”</p>

    <p>Kraliçe yüzünü buruşturdu. “Stark’ı affetmesini söylemiştik. Böylece adam siyahları kuşanıp sonsuza kadar yolumuzdan çekilecekti ve oğluyla pazarlık etme şansımız olacaktı ama Joffrey seyirciler için daha heyecanlı bir gösteri istedi. Ne yapabilirdim? Bütün şehrin önünde Lord Stark’ın kafasının kesilmesini emretti. Sör Ilyn ve Janos Slynt benim tek kelimeme ihtiyaç duymadan adamın kafasını uçurdu!” Yumruğunu sıktı. “Yüce Rahip, gerçek amacımız hakkında ona yalan söyleyerek saygısızlık ettiğimizi, Baelor Septi’ni kanla kirlettiğimizi söylüyor.”</p>

    <p>“Haksız değil,” dedi Tyrion. “Şu <em>Lord</em> Slynt denen adam, bu işin bir parçası yani, öyle mi? Harrenhal’u ona vermek, konsey üyeliğine terfi ettirmek kimin dâhiyane fikriydi?”</p>

    <p>“Düzenlemeleri Serçeparmak yaptı. Slynt’in altın pelerinlilerine ihtiyacımız vardı. Eddard Stark, Renly’yle birlikte bir komplo hazırlıyordu ve Stannis’e taht vadeden bir mektup yazmıştı. Her şeyi kaybedebilirdik. Kıyısından döndük. Sansa bana gelip babasının planlarını anlatmasaydı...”</p>

    <p>Tyrion şaşırmıştı. “Gerçekten mi? Kendi kızı?” Sansa iyi yürekli, zarif, sevgi dolu bir kız gibi görünüyordu.</p>

    <p>“Kız aşk sarhoşuydu. Joffrey için her şeyi yapmaya hazırdı. Joffrey kızın babasının başını kestirip yaptığı şeye merhamet deyince aşk son buldu elbette.”</p>

    <p>“Majesteleri insanların kalbini kazanmak için sıradışı yöntemler kullanıyor,” dedi Tyrion çarpık bir gülümsemeyle. “Sör Barristan Selmy’yi Kral Muhafızları’ndan çıkarmak da Joffrey’nin fikri miydi?”</p>

    <p>Cersei içini çekti. “Joffrey, Robert’ın ölümünden sorumlu tutabileceği birini arıyordu. Varys, Sör Barristan’ı önerdi. Neden olmasın? Bu sayede Kral Muhafızları’nın kumandanı Jaime oldu. Joff da köpeğinin önüne küçük bir kemik attı. Sandor Clegane’e çok düşkün. Selmy’ye arazi ve bir kale teklif ettik, yaşlı bir aptalın hak ettiğinden çok daha fazlaydı bence.”</p>

    <p>“O yaşlı aptalın, Çamur Kapısı’nda kendisini yakalamak isteyen iki altın pelerinliyi biçtiğini duydum.”</p>

    <p>Cersei çok huzursuz görünüyordu. “Janos daha fazla muhafız göndermeliydi. Arzu ettiğim kadar ehil bir adam değil.”</p>

    <p>“Sör Barristan, Robert Baratheon’ın Kral Muhafızları’nın kumandanıydı,” diye hatırlattı Tyrion. “Aerys Targaryen’ın yedi şövalyesinden sağ kalmayı beceren bir o, bir de Jaime var. İnsanlar Sör Barristan’ı, Ayna Kalkanlı Serwyn’e ya da Ejderha Şövalyesi Prens Aemon’a duyduğu saygıyla anıyor. Cesur Barristan’ı Robb Stark’la ya da Stannis Baratheon’la yan yana at sürerken gördüklerinde ne düşünecekler?”</p>

    <p>Cersei gözlerini kaçırdı. “Bunu hiç düşünmemiştim.”</p>

    <p>“Babam düşündü,” dedi Tyrion. “Beni <em>bu yüzden</em> gönderdi işte. Bu saçmalıklara bir son vermem ve oğlunu hizaya getirmem için.”</p>

    <p>“Joff sana karşı da itaatkâr olmayacak. Beni bile dinlemiyor.”</p>

    <p>“Olacak.”</p>

    <p>“Neden olsun?”</p>

    <p>“Senin onu asla incitmeyeceğini biliyor.”</p>

    <p>Cersei gözlerini kıstı. “Oğluma zarar vermene müsaade edeceğimi düşünüyorsan havale geçiriyorsun demektir.”</p>

    <p>Tyrion içini çekti. Ablası asıl görmesi gereken şeyi yine atlamıştı. “Joffrey benim yanımda en az senin yanında olduğu kadar güvende olacak,” dedi. “Ama tehdit altında olduğunu <em>hissettiği</em> sürece itaatkâr davranacak.” Kraliçenin elini tuttu. “Sen benim ablamsın. Kabul etsen de etmesen de bana ihtiyacın var. O çirkin demir koltukta oturmaya devam etmek istiyorsa, oğlunun da bana ihtiyacı var.”</p>

    <p>Cersei, Tyrion’ın ona dokunmaya cesaret etmesinden dolayı şaşkındı. “Sen her zaman çokbilmişin tekiydin.”</p>

    <p>“Olmaya çalışıyorum,” dedi Tyrion sırıtarak.</p>

    <p>“Denemeye değer... sakın yanılma Tyrion. Onaylarsam Kral Eli olursun ama gerçekte <em>benim</em> El’im olacaksın. Bütün niyetini ve planlarını benimle paylaşacaksın. Benim onayım olmadan <em>hiçbir şey</em> yapmayacaksın. Anlıyor musun?”</p>

    <p>“Ah, anlıyorum.”</p>

    <p>“Kabul ediyor musun?”</p>

    <p>“Elbette,” diye yalan söyledi Tyrion. “Seninim ablacığım.” <em>Olmam gerektiği sürece.</em> “Pekâlâ, artık ortak bir amacımız olduğuna göre aramızda hiç sır kalmamalı. Joffrey, Eddard Stark’ın başını kestirdi. Varys, Sör Barristan’dan kurtuldu. Serçeparmak, Janos Slynt’i başımıza sardı. Peki, Jon Arryn’i kim öldürdü?”</p>

    <p>Cersei elini salladı. “Nereden bileyim?”</p>

    <p>“Kartal Yuvası’ndaki yaslı dul, kocasını benim öldürdüğümü düşünüyor,” dedi Tyrion. “Bu çılgın fikre nasıl kapılmış olabilir?”</p>

    <p>“Gerçekten bilmiyorum. Aptal Eddard Stark da beni aynı şeyle suçladı. Lord Arryn’in benimle ilgili şüpheleri olduğunu ima etti. Benim...”</p>

    <p>“Sevgili Jaime’le yattığını mı düşünüyordu?”</p>

    <p>Cersei tokat attı.</p>

    <p>“Babamız kadar kör olduğumu mu sanıyorsun?” dedi Tyrion yanağını ovuşturarak. “Kime yalan söylediğin benim umurumda değil. Ama bacaklarını bir kardeşine açarken diğerine kapaman haksızlık.”</p>

    <p>Cersei tokat attı.</p>

    <p>“Nazik ol Cersei. Sadece şaka yapıyorum. Dürüst olmam gerekirse senden daha zarif bir fahişeyi tercih ederim. Jaime’nin sende kendi görüntüsünden başka ne gördüğünü hiçbir zaman anlayamadım.”</p>

    <p>Cersei tokat attı.</p>

    <p>Tyrion’ın yanakları kızarmıştı ve yanıyordu, buna rağmen gülümsedi. “Bunu yapmaya devam edersen sinirlenebilirim.”</p>

    <p>“Sinirlenmen neden umurumda olsun?”</p>

    <p>“Bazı yeni dostlarım var,” dedi Tyrion. “Onları hiç sevmeyeceğinden eminim. Robert’ı nasıl öldürdün?”</p>

    <p>“O kendini öldürdü. Ben sadece yardım ettim. Yaver Lancel, Robert domuzun peşine düştüğünde ona güçlü bir şarap ikram etti. En sevdiği ekşi şaraptı ama alışık olduğundan üç kat daha sertti. Leş kokulu ahmak, şaraba bayıldı. İstediği anda içmeyi bırakabilirdi ama hayır, bir matarayı dibine kadar tükettikten sonra yenisini istedi. İşin geri kalanını da domuz halletti. Cenaze ziyafetine katılmalıydın Tyrion. Daha önce böyle lezzetli domuz yememişsindir. Aşçılar hayvanı mantar ve elmayla kızarttı. Tadı zafer gibiydi.”</p>

    <p>“Sen bir dul olmak için yaratılmışsın sevgili ablacığım.” Tyrion, büyük sersem Robert Baratheon’ı severdi, belki de ablasının adama karşı duyduğu tiksinti yüzünden. “Neyse, beni tokatlama işin bittiyse gitmeliyim.” Kısa bacaklarını tuhaf bir şekilde çevirip sandalyeden indi.</p>

    <p>Cersei kaşlarını çattı. “Sana gitmen için izin vermedim. Jaime’yi nasıl kurtarmayı planlıyorsun? Bilmek istiyorum.”</p>

    <p>“Bir planım olduğunda söylerim. Fikirler meyve gibidir, olgunlaşmaları için zaman geçmesi gerekir. Biraz caddelerde dolaşıp şehrin nabzını tutmayı düşünüyorum.” Elini kapıdaki sfenksin kafasına koydu. “Son bir isteğim var. Sansa Stark’a zarar gelmemesini sağla. Kızların <em>ikisini</em> birden kaybetmenin bize bir faydası olmaz.”</p>

    <p>Tyrion, kapının dışında bekleyen Sör Mandon’ı başıyla selamladı ve kubbeli koridorda yürümeye başladı. Bronn yanına geldi ama Timett ortalarda görünmüyordu. “Kırmızı El’imiz nerede?” diye sordu.</p>

    <p>“Keşfe çıktı. Onun türü koridorlarda beklemek için yaratılmamış.”</p>

    <p>“Umarım önemli birilerini öldürmez.” Tyrion’ın Ay Dağları’ndan topladığı klan üyeleri, kendi bildikleri şekilde sadık adamlardı ama aynı zamanda gururlu ve kavgacıydılar. Kendilerine yapılan gerçek ya da hayal ürünü hakaretlere çelikle karşılık vermeye meyilliydiler. “Onu bulmaya çalış. Hazır gitmişken bütün adamların doyurulmalarını ve yerlerine yerleştirilmelerini sağla. El Kule’sinin arkasındaki barakalarda kalmalarını istiyorum. Yalnız kâhyaya söyle, Taş Kargalar’ı, Ay Kardeşleri’nin yakınına yerleştirmesin ve Yanık Adamlar için sadece onlara ait bir bölüm hazırlasın.”</p>

    <p>“Sen nereye gidiyorsun?”</p>

    <p>“Kırık Örs’e döneceğim.”</p>

    <p>Bronn sırıttı. “Korumaya ihtiyacın var mı? Şehrin çok tehlikeli olduğu söyleniyor.”</p>

    <p>“Lannister muhafızlarının kumandanını çağıracağım. Cersei’den daha az Lannister olmadığımı hatırlaması gerek. Casterly Kayası için yemin etti, Joffrey ya da ablam için değil.”</p>

    <p>Tyrion bir saat sonra, bir düzine kırmızı pelerinli Lannister muhafızıyla çevrilmiş halde Kızıl Kale’den ayrıldı. Yivli kapının altından geçerken duvarın tepesindeki kazıklara geçirilmiş başları gördü. Katran ve çürüme yüzünden kapkara kesilmişlerdi, tanınmayacak haldeydiler. “Kumandan Vylarr,” diye seslendi. “Yarın sabah bu kafaların indirilmesini istiyorum. Temizlemeleri için sessiz rahibelere verin.” Başların ait olduğu bedenleri bulmak cehennem kadar zorlu bir iş olacaktı ama yapılması gerekiyordu. Bazı şeyler savaşın ortasında bile usulüne uygun yapılmalıydı.</p>

    <p>Vylarr tereddütlü görünüyordu. “Majesteleri üç boş kazık dolana kadar kafaların duvarda kalmasını emretti,” dedi.</p>

    <p>“Kaba bir tahminde bulunayım,” diye karşılık verdi Tyrion. “Biri Robb Stark için, diğerleri de Lord Renly ve Lord Stannis için. Doğru muyum?”</p>

    <p>“Evet lordum.”</p>

    <p>“Yeğenim bugün on üç yaşına girdi Vylarr. Bunu unutmamaya çalış. Kafalar yarın sabah indirilmiş olacak. Aksi takdirde boş kazıklardan birinin beklenmedik bir kiracısı olabilir. Anlatabiliyor muyum, Kumandan?”</p>

    <p>“Bizzat ilgileneceğim lordum.”</p>

    <p>“Güzel.” Atını mahmuzlayarak tırısa kaldırdı ve muhafızları arkasında bıraktı.</p>

    <p>Cersei’ye şehrin nabzını tutmaya gideceğini söylemişti, bu tamamen yalan sayılmazdı. Tyrion Lannister gördüklerinden memnun olmamıştı. Kral Toprakları’nın caddeleri her daim gürültülü, kalabalık ve hareketliydi ama bu sefer caddeler tehlike kokuyordu. Tyrion’ın daha önceki ziyaretlerinden hatırlamadığı bir tehlike kokusu. Dokumacılar Caddesi’ndeki bir çöplüğün kenarında, üstüne sokak köpekleri çullanmış bir ceset yatıyordu ama bu durum kimsenin umurunda değildi. Altın pelerinli, siyah örgü zırhlı, demir sopalı Şehir Muhafızları ikili gruplar halinde caddelerde dolaşıyor ve görüntüye şahit oluyorlardı.</p>

    <p>Dükkânlar yiyecek satan çiftçilerle değil, lime lime kıyafetler içindeki adamlarla doluydu. Ne fiyat verildiğini hiç umursamadan evlerinden getirdikleri eşyaları satmaya çalışıyorlardı. Rastladığı üç beş yiyecek tezgâhındaki ürünler, geçen yıl olduklarından üç kat daha pahalıydı. Bir seyyar mangalcı şişe geçirdiği fareleri kızartıyordu. <em>“Taze fareler,”</em> diye bağırıyordu. <em>“Taze farelerim var.”</em> Taze farelerin yaşlı ve çürümüş farelere tercih edilmesi normaldi ama asıl korkutucu olan kasapların sattığı şeylerle kıyaslanınca farelerin daha iştah açıcı görünmesiydi. Un Caddesi’ndeki her dükkânın kapısında bir nöbetçi vardı. Böyle karışık zamanlarda fırıncılar bile ekmekten çok daha düşük bir fiyata paralı asker kiralayabilirdi.</p>

    <p>“Şehirde yiyecek sıkıntısı mı var?” diye sordu Vylarr’a.</p>

    <p>“Biraz,” diye yanıt verdi adam. “Nehir topraklarındaki savaş ve Lord Renly’nin Yüksek Bahçe’de ayaklanması yüzünden güney ve batı yolları kapatıldı.”</p>

    <p>“Peki sevgili ablam bu konuda ne yaptı?”</p>

    <p>“Kral huzurunu yeniden sağlayabilmek adına adımlar atıyor,” dedi Vylarr. “Lord Slynt, Şehir Muhafızları’nın sayısını üç katına çıkardı. Kraliçe de savunmamızı güçlendirmek için bin adam tahsis etti. Taş ustaları şehir duvarlarını güçlendiriyor. Marangozlar yüzlerce mancınık inşa ediyor. Yay ustaları ok üretiyor, demirciler kılıç döküyor ve Simyacılar Loncası on bin kavanoz çılgınateş hazırlıyor.”</p>

    <p>Tyrion eyerinin üstünde huzursuzca hareket etti. Cersei’nin boş durmamasına memnun olmuştu ama çılgınateş tehlikeli bir sıvıydı. On bin kavanoz çılgınateş Kral Toprakları’nı kızgın küle çevirmeye yeterdi. “Ablam bu kadar şeyin bedelini ödeyecek altını nereden buldu?” Kral Robert’ın hazineyi bomboş ve borç içinde bıraktığı herkesin malumuydu. Simyacıların diğerkâmlıkla alakası yoktu.</p>

    <p>“Lord Serçeparmak ödeme yapmanın bir yolunu mutlaka buluyor lordum. Şehre girişi vergiye bağladı.”</p>

    <p>“Evet, bu işe yarayabilir,” dedi Tyrion. <em>Zekice. Zekice ve zalimce.</em> Savaşın sürdüğü bölgelerdeki on binlerce insan, Kral Toprakları’ndaki sözde güvenlik için şehre akın ediyordu. Tyrion, Kral Yolu’nda annelere, çocuklara ve aç gözleriyle atına ve arabasına bakan babalara rastlamıştı. Şehir kapılarına vardıklarında, savaşla aralarına şehrin kalın duvarlarını koyabilmek için her ücreti ödeyeceklerdi... ama çılgınateşten haberdar olsalardı bir kez daha düşünürlerdi.</p>

    <p>Kırık Örs isimli han o duvarların görüş alanında, Tyrion’ın bu sabah şehre girdiği Tanrı Kapısı’nın yakınındaydı. Atını avluya soktu, bir delikanlı yanına koşup inmesine yardım etti. “Adamlarınla birlikte Kızıl Kale’ye dönebilirsin. Geceyi burada geçireceğim,” dedi kumandana.</p>

    <p>Kumandan huzursuzlandı. “Burada güvende olacak mısınız lordum?”</p>

    <p>“Bu sabah handan ayrıldığımda ortalık Kara Kulaklar’dan geçilmiyordu. Yanında Cheyk kızı Chella olmayan adam asla tam anlamıyla güvende sayılmaz.” Tyrion paytak adımlarıyla hanın kapısına doğru ilerlemeye başladı. Söylediklerinin ne manaya geldiğini çözmeye çalışan kumandanı avluda bıraktı.</p>

    <p>Hanın ortak salonuna girdiğinde neşe dolu sesler tarafından karşılandı. Chella’nın kalın kahkahasını, Shae’in şarkı gibi gülüşünü duydu. Kız şöminenin yanındaki yuvarlak masada oturmuş şarabını yudumluyordu. Yanında, Kara Kulaklar’dan üç haydut ve sırtı Tyrion’a dönük şişman bir adam vardı. Tyrion haydutları muhafız olarak kızın yanında bırakmıştı, şişman adamın han kâhyası olduğu tahmin ediyordu ki... Shae, Tyrion’ı gördü, seslendi ve yabancı ayağa kalkıp arkasına döndü. “Lordum, sizi gördüğüme çok sevindim,” dedi aşırı bir coşkuyla. Pudralı yüzünde tam bir hadım gülümsemesi vardı.</p>

    <p>Tyrion tökezledi. “Lord Varys, sizi burada görmeyi ummuyordum.” <em>Ötekiler alsın seni. Kızı nasıl bu kadar çabuk buldun?</em></p>

    <p>“Rahatsızlık verdiysem özür dilerim lordum,” dedi Varys. “Genç leydiyle tanışmak için sabırsızlanıyordum.”</p>

    <p>“Genç leydi,” diye tekrar etti Shae. Kelimelerin tadını çıkarıyor gibiydi. “Kısmen doğruyu söylediniz lordum. Gencim.”</p>

    <p><em>On sekiz,</em> diye düşündü Tyrion. <em>On sekiz yaşında, bir fahişe ama son derece zeki ve çarşafların arasında bir kedi kadar becerikli. Kapkara iri gözleri, kapkara yumuşak saçları... tatlı, yumuşak, aç ağzı... o benim! Lanet olası hadım.</em> “Rahatsızlık veren ben oldum sanırım Lord Varys,” dedi Tyrion, kendini nazik olmaya zorlayarak. “İçeri girdiğimde neşeli kahkahalarınızı duydum.”</p>

    <p>“Lordum Varys, Chella’nın kulaklarına iltifat ediyordu. Böyle muhteşem bir zincir yapabilmek için çok fazla adam öldürmüş olması gerektiğini söylüyordu,” diye açıkladı Shae. Tyrion, kızın Varys’e <em>lordum</em> derken kullandığı tondan rahatsız olmuştu; yatak oyunları oynarlarken Tyrion’a da aynı ses tonuyla lordum diyordu. “Chella ona dedi ki sadece bir korkak zaten yenilmiş bir adamı öldürür.”</p>

    <p>“Cesur kişi yenik düşmanını sağ bırakır ve kaybettiği kulağını geri alması, utancından kurtulması için bir şans verir,” diye açıkladı Chella. Ufak tefek esmer kadının boynunda kurutulmuş tam kırk altı insan kulağından yapılmış bir kolye vardı. Tyrion bir keresinde kulakları saymıştı. “Düşmanlarından korkmadığını ancak bu şekilde kanıtlarsın,” diye ekledi Chella.</p>

    <p>Shae, “Lordum Varys, eğer Kara Kulaklar’dan olsaydım tek kulaklı adamların kâbusunu görmekten uyku bile uyuyamazdım,” diyerek güldü.</p>

    <p>“Benim asla karşılaşmayacağım bir problem. Ben korkak bir adamım, bu yüzden düşmanlarımı öldürüyorum,” diye karşılık verdi Tyrion.</p>

    <p>Varys kıkırdadı. “Bizimle birlikte bir kadeh şarap içer misiniz lordum?”</p>

    <p>“Bir kadeh şarap alırım,” dedi Tyrion, Shae’in yanına oturdu. Kız ve Chella neler döndüğünün farkında değildi ama Tyrion anlamıştı. Hadım, <em>Genç leydiyle tanışmak için sabırsızlanıyordum,</em> derken, <em>Bu kızı saklamaya çalıştın, ben nerede olduğunu buldum, kim ve ne olduğunu öğrendim, işte buradayım,</em> demek istemişti aslında. Tyrion kendisine ihanet edenin kim olduğunu merak ediyordu. Kâhya, ahırda çalışan çocuk, kapıdaki nöbetçi... ya da kendi adamlarından biri?</p>

    <p>“Şehre Tanrı Kapısı’ndan girmeyi seviyorum,” dedi Varys, Shae’in kadehine şarap doldururken. “Nöbetçi kulübesinin duvarındaki oymalar eşsizdir. Çok etkileyici, sizce de öyle değil mi? Yivli kapının altından geçenleri izliyormuş gibi görünürler.”</p>

    <p>“Dikkat etmedim lordum,” diye karşılık verdi Shae. “Sizi memnun edecekse yarın bakarım.”</p>

    <p><em>Zahmet etme tatlım,</em> diye düşündü Tyrion şarap kadehini elinde çevirirken. <em>Oymalar zerre kadar umurunda değil. Bizi izlediğini anlatmaya çalışıyor. Kapıdan geçtiğimiz andan itibaren şehirde olduğumuzu bildiğini söylüyor.</em></p>

    <p>“Dikkatli olmalısın çocuğum,” diye uyardı Varys. “Kral Toprakları son zamanlarda hiç güvenli değil. Bu caddeleri avucumun içi gibi bilirim ama bugün buraya gelirken ben bile korktum. Yalnız ve silahsızdım. Bunlar karanlık vakitler ve her yer kanun tanımaz adamlarla dolu. Ah, maalesef. Bu canavarların soğuk çelikleri ve çelikten soğuk kalpleri var.” <em>Ben yalnız ve silahsız gelmiş olabilirim ama diğerleri ellerinde kılıçlarla gelecek,</em> diyordu.</p>

    <p>Shae sadece güldü. “Bana zarar vermeye kalkışan adamın kulakları eksilir çünkü Chella onu haklar.”</p>

    <p>Varys, dünyanın en komik hikâyesini duymuş gibi bir kahkaha attı ama Tyrion’a çevirdiği gözlerinde neşeden eser yoktu. “Genç leydiniz son derece tatlı bir hanım. Sizin yerinizde olsam ona çok iyi bakardım.”</p>

    <p>“Benim niyetim de bu. Ona zarar vermeye kalkışanı... Bir Kara Kulak olamayacak kadar kısayım ve cesaretle ilgili bir iddiam da yok.” <em>Duyuyor musun hadım? Senin konuştuğun dili biliyorum. Kıza zarar verenin başını keserim.</em></p>

    <p>“Sizi yalnız bırakayım,” dedi Varys, ayağa kalktı. “Ne kadar yorgun olduğunuzu tahmin ediyorum. Sadece hoş geldiniz demek istemiştim lordum. Gelişinizin beni çok mutlu ettiğini bilmenizi isterim. Konseyin size acil ihtiyacı var. Kuyruklu yıldızı gördünüz mü?”</p>

    <p>“Kısayım, kör değil,” dedi Tyrion. Kral Yolu’nda gökyüzünün yarısını kaplıyormuş gibi görünüyordu yıldız. Ay ışığını bile gölgede bırakıyordu.</p>

    <p>“Sokaktaki halk, yıldıza Kızıl Ulak diyor,” dedi Varys. “Yeni bir kraldan önce haberci olarak gökyüzüne gelir, yanacak ateşlere ve dökülecek kanlara karşı onu uyarırmış.” Hadım pudralı ellerini birbirine sürttü. “Gitmeden önce size bir bilmece bırakabilir miyim Lord Tyrion?” Sorusunun cevabını beklemedi. “Bir odanın içinde üç güçlü adam oturuyor; bir kral, bir rahip ve bir altın zengini. Ortalarında alt tabakadan gelen, pek de zeki olmayan bir paralı asker duruyor. Büyük adamların her biri, paralı askere diğer ikisini öldürmesini emrediyor. ‘Öldür,’ diyor kral, ‘Ben senin gerçek hükümdarınım.’ ‘Öldür,’ diyor rahip, ‘Ben tanrılar adına konuşuyorum.’ ‘Öldür,’ diyor zengin adam, ‘Bütün altınlarım senin olacak.’ Bana söyleyin lordum; kim ölür, kim sağ kalır?” Hadım derin bir reverans yaparak arkasını döndü ve ortak salonun kapısına doğru yürüdü.</p>

    <p>Varys salondan çıktığında Chella anırır gibi bir ses çıkardı, Shae yüzünü buruşturdu. “Zengin olan sağ kalır, öyle değil mi?”</p>

    <p>Tyrion düşünceli bir halde şarabını yudumladı. “Belki, belki de değil. Bu paralı askerin kim olduğuna bağlı.” Kadehini masaya bıraktı. “Hadi, yukarı çıkalım.”</p>

    <p>Shae merdivenin son basamağında Tyrion’ı beklemek zorunda kaldı. Kızın bacakları uzun ve güçlüydü ama Tyrion’ın bacakları kısa, şekilsiz ve ağrılıydı. “Beni özledin mi?” diye sordu kız, Tyrion son basamağa çıktığında. Uzanıp elini tuttu.</p>

    <p>“Umutsuzca,” diye itiraf etti Tyrion. Shae’in boyu bir yetmişin altındaydı ve Tyrion buna rağmen kıza bakmak için kafasını kaldırmak zorundaydı... ama bu umurunda değildi ancak kafasını kaldırarak görebildiği kız çok güzeldi.</p>

    <p>“Kızıl Kale’de kaldığın her gün beni umutsuzca özleyeceksin,” dedi Shae odalarının kapısından içeri girerlerken. “El Kulesi’ndeki yalnız ve soğuk yatağında yatarken beni özleyeceksin.”</p>

    <p>“Çok doğru,” diye karşılık verdi Tyrion. Elinde olsa kızı Kızıl Kale’ye götürürdü ama Lord Tywin bunu kesinlikle yasaklamıştı. <em>Fahişeyi saraya götürmeyeceksin,</em> diye emretmişti. Shae’i şehre getirmek yeterince büyük bir başkaldırı sayılırdı. Sahip olduğu bütün güç babasından geliyordu, kız bunu anlamak zorundaydı. “Çok uzakta olmayacaksın,” diye söz verdi. “Muhafızlarla ve hizmetçilerle dolu bir evin olacak. Müsait olduğum her an yanına geleceğim.”</p>

    <p>Shae odanın kapısı kapattı. Odanın dar penceresi, Visenya Tepesi’ni taçlandıran Yüce Baleor Septi’ni görüyordu ama Tyrion bambaşka bir manzaranın tadını çıkarıyordu. Shae eğildi, elbisesinin eteklerini tuttu, kollarını başının üstüne kaldırıp elbiseyi yere attı, iç çamaşırlarına itibar etmiyordu. Tyrion’ın önünde durdu, “Asla huzurlu olmayacaksın,” dedi. Çırılçıplak, pembe ve cezbediciydi.</p>

    <p>“Yatağa her girişinde beni düşüneceksin. Sertleşeceksin ama yanında seni rahatlatacak kimse olmayacak. Uyuyamayacaksın, tabii kendi işini...” Tyrion’ın çok sevdiği o fettan tavırla gülümsedi. “Oraya bu yüzden mi <em>El Kulesi</em> diyorlar lordum?”</p>

    <p>“Sessiz ol ve beni öp,” dedi Tyrion.</p>

    <p>Kızın dudaklarındaki şarap tadını alıyordu. Becerikli parmakları kemerine doğru uzanırken diri göğüsleri Tyrion’ın bedenine yaslanıyordu. “Aslan,” diye fısıldadı kız, Tyrion üstünü çıkarmak için öpüşmeye ara verdiğinde. “Tatlı lordum, Lannister devi.” Tyrion, yatağa ittiği kızın içine girdi. Kız, Yüce Baelor’u mezarından kaldıracak kadar yüksek bir çığlık attı ve tırnaklarını Tyrion’ın sırtına geçirdi. Tyrion bundan daha tatlı bir can acısı bilmiyordu.</p>

    <p><em>Aptal,</em> dedi kendine işleri bittiğinde, içe göçmüş yatağın tam ortasında çarşaflara dolanmış halde yatarlarken. <em>Sen asla ders almayacak mısın cüce? O bir fahişe. Aletini değil, altınlarını seviyor. Tysha’yı hatırlamıyor musun?</em> Parmağını kızın göğüs ucunda gezdirdi. Dokunur dokunmaz sertleşmişti. Kızın göğüslerinde az önceki sevişmeden kalan ısırık izleri duruyordu.</p>

    <p>“Peki şimdi ne olacak lordum? Artık Kral Eli’sin, ne yapacaksın?”</p>

    <p>“Cersei’nin asla tahmin edemeyeceği bir şey,” diye mırıldandı Tyrion yüzünü kızın boynuna gömerken. “Ben... adalet sağlayacağım.”</p>
  </div>
</body>
</html>
