<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Karasu Koyu rüzgârlı ve çalkantılıydı, her yerde köpüklü dalgalar vardı. <em>Kara Hayat</em> kabaran dalganın üstünde kaydı, rüzgâr yön değiştirdikçe yelkenleri çatırdayıp şaklıyordu... <em>Hortlak</em> ve <em>Leydi Marya</em> onun yanında yol alıyordu, gövdelerinin arasında yirmi metreden fazla mesafe yoktu. Oğulları hizada durmayı başarıyordu. Davos gurur duydu.</p>

    <p>Denizin karşısında savaş boruları uludu; gemiden gemiye tekrar eden inlemeler, canavarımsı kornetlerin çıkardığı pes çağrılara benziyordu. “Ariya yelken,” diye komut verdi Davos. “Direği yatırın. Kürekçiler küreklere.” Oğlu Matthos emirleri tekrarladı. Mürettebat, nerede dururlarsa dursunlar sürekli ayakaltındaymış gibi görünen askerleri iterek işe koyulmak için koştururken <em>Kara Hayat</em>’ın güvertesi çalkalanıyordu. Sör Imry nehre sadece küreklerle girmeye karar vermişti; yelkenler, Kral Toprakları’nın duvarlarındaki akrep mancınıklarına ve ateş toplarına maruz kalmayacaktı böylece.</p>

    <p>Davos güneydoğu yönünde, epey açıktaki <em>Hiddet</em>’i seçebiliyordu. Geminin yelkenleri aşağı indirilirken altın ışıltılarla parıldıyordu, üzerlerine Baratheonlar’ın taçlı erkek geyiği işlenmişti. Stannis Baratheon on altı yıl önce, Ejderha Kayası’na düzenlenen saldırıyı <em>Hiddet</em>’in güvertesinden komuta etmişti ama bu defa ordusuyla birlikte at sürmeyi tercih etmişti. Donanmasının ve <em>Hiddet</em>’in komutasını karısının kardeşine; Lord Alester ve diğer Florentler’le birlikte Fırtına Burnu’na gelip Stannis’in tarafına geçen Sör Imry’ye bırakmıştı.</p>

    <p>Davos, <em>Hiddet</em>’i kendi gemileri kadar iyi tanıyordu. Üç yüz küreğin hemen üstündeki güverte tamamen akreplerle doluydu. Baş ve kıç kasarasına, ziftle dolu yanan variller fırlatabilecek kadar büyük mancınıklar yerleştirilmişti. Son derece heybetli ve bir o kadar hızlı bir gemiydi ama Sör Imry geminin pruvasını zırhlı şövalyeler ve silahlı askerlerle doldurmuştu. Bu durum sürati kesiyordu.</p>

    <p>Savaş boruları tekrar duyuldu, <em>Hiddet</em>’ten emirler yankılanıyordu. Davos kesik parmaklarının karıncalandığını hissetti. “Puta kürek,” diye bağırdı, “Muharebe düzeni.” Kürekçi başının davulu gümlemeye başladığında yüz kürek sulara girdi. Çıkan ses, kocaman ve ağır vuruşlu bir kalbin çarpışına benziyordu ve yüz adam tek kişi gibi hareket ediyordu.</p>

    <p><em>Hortlak</em> ve <em>Leydi Marya</em>’dan da ahşap kanatlar çıktı. Üç kadırga, kürekleri suları döverken aynı hızda ilerliyordu. “Yavaş seyir,” diye bağırdı Davos. Lord Velaryon’un gümüş gövdeli <em>Akıntıtaşı Gururu, Hortlak’</em>ın solunda durum aldı. <em>Cesur Kahkaha</em> hızla yetişiyordu ama <em>Harridan</em> küreklerini suya yeni indirmişti ve <em>Denizatı</em> hâlâ direğini yatırmak için uğraşıyordu. Davos geminin kıç tarafına baktı. Evet, oradaydı, kuzeyde, bu yalnızca <em>Kılıç Balığı</em> olabilirdi, her zamanki gibi geride kalmıştı. Gemi iki yüz küreğe ve donanmadaki en büyük mahmuza sahipti ama Davos’un kaptanla ilgili ciddi endişeleri vardı.</p>

    <p>Askerlerin birbirlerine cesaret verici sözlerle bağırdıklarını duyuyordu. Adamlar Fırtına Burnu’ndan beri daha dengeli ve zaferden emin bir halde düşmanın tepesine binmeye hevesliydi. Amiralleri, Lord Yüksek Kaptan Sör Imry Florent’le tek zihin olmuşlardı.</p>

    <p>Amiral üç gün önce, donanma Ağırsu’nun ağzında demir attığında, taktik düzenini bildirmek üzere bütün kaptanlarını <em>Hiddet</em>’te düzenlediği savaş konseyine çağırmıştı. Davos ve oğulları ikinci savaş hattına atanmıştı, tehlikeli sağ kanadın açığına. “İtibarlı bir konum,” demişti Allard, cesaretini kanıtlama şansı bulduğu için memnundu. “Tehlikeli bir konum,” diye düzeltmişti Davos. Oğulları ona acıyan gözlerle bakmışlardı, genç Maric dahil. <em>Soğan Şövalyesi yaşlı bir kadına dönüşmüş,</em> diye düşündüklerini duyabiliyordu Davos, <em>özünde hâlâ bir kaçakçı.</em></p>

    <p>Sonuncusu doğruydu, Davos bunun için özür dilemeyecekti. <em>Seaworth</em>’ün kulağa soylu gelen bir tınısı vardı ama o hâlâ Bit Çukuru’ndan gelen Davos’tu. Üç tepenin üstüne kurulmuş bu şehre, evine dönüyordu. Gemiler, yelkenler ve kıyılar hakkında Yedi Krallık’taki her adamdan fazla şey biliyordu. Islak güvertelerde, kılıç kılıca umutsuz dövüşlerden payına düşeni almıştı. Ama bu çeşit bir mücadelede bakir sayılırdı, heyecanlıydı ve korkuyordu. Kaçakçılar savaş borusu öttürüp sancak açmazdı. Tehlike kokusu aldıklarında yelkenlerini şişirir ve rüzgârdan hızlı kaçarlardı.</p>

    <p>Eğer amiral kendisi olsaydı her şeyi çok farklı yapardı. İlk önce; aceleyle darbe vurmak yerine, nehrin yukarısını araştırmak ve onların neyin beklediğini görmek için en hızlı gemilerinden birkaç tanesini yollardı. Bunu Sör Imry’ye önerdiğinde, Lord Yüksek Kaptan nazikçe teşekkür etmişti ama bakışları o kadar nazik sayılmazdı. <em>Bu soysuz korkak da kim?</em> diye soruyordu o bakışlar. <em>Şövalyeliğini soğanla satın alan adam bu mu?</em></p>

    <p>Sör Imry, çocuk kralın sahip olduğundan dört kat fazla gemisi varken tedbire ya da aldatıcı taktiklere ihtiyaç duymamıştı. Donanmayı on savaş hattına tertiplemişti, her hatta yirmi gemi. İlk iki hat, Joffrey’nin küçük donanmasını ya da Sör Imry’nin lord kaptanlarını eğlendirmek için dediği gibi “oğlanın oyuncaklarını” sıkıştırıp yok etmek üzere nehri süpürecekti. Diğerleri, şehir duvarlarına okçu ve mızrakçı birlikleri çıkardıktan sonra nehirdeki mücadeleye katılacaktı. Salladhor Saan’ın <em>Lysli</em>’si tarafından korunacak olan geri hattaki daha küçük ve daha yavaş gemiler, Stannis’in ordusunun ana bölümünü nehrin güney kıyısından taşıyacaktı. <em>Lysli,</em> Lannisterlar’ın kıyı boyunca gizlenmiş başka gemileri olması ihtimaline karşı koyun açıklarında kalacak, böyle bir durumda gemilere arkadan saldırmak için bekleyecekti.</p>

    <p>Adil olmak gerekirse, Sör Imry’nin bu acelesinin bir sebebi vardı. Fırtına Burnu’nda başlayan sefer boyunca rüzgâr dostça davranmamıştı. Daha yelken açtıkları ilk gün, Gemikıran Koyu iki gökeyi yutmuştu, talihsiz bir başlangıçtı. Myrli kadırgalardan biri Tarth Boğazı’nda batmıştı ve Kanal’a girerken yakalandıkları fırtına, donanmayı Dar Deniz’e dağıtmıştı. Sonunda on iki gemi Massey Kancası’nın korunaklı omurgasının arkasında, Karasu Koyu’nun sakin sularında bir araya toplanmıştı fakat hatırı sayılır bir vakit kaybetmişlerdi.</p>

    <p>Stannis, Karasu Nehri’ne günlerce önce ulaşabilirdi. Kral Yolu, Fırtına Burnu’ndan dümdüz Kral Toprakları’na çıkıyordu ve deniz yolundan çok daha kısa bir güzergâhtı. Bunun yanı sıra, Stannis’in ordusunun büyük bölümü atlıydı; yaklaşık yirmi bin şövalye, hafif atlılar ve hürsüvariler; Renly’nin, ağabeyine bıraktığı gönülsüz miras. Yolu kısa vakitte alabilirlerdi ama zırhlı savaş atları ve on iki metrelik mızraklar Karasu Nehri’nin derin sularına ve şehrin yüksek taş duvarlarına karşı çok az işlerine yarardı. Stannis lordlarıyla birlikte nehrin güney kıyısında kamp kurmuştu, sabırsızlıkla köpürüyor ve Sör Imry’nin donanmasına ne yaptığını merak ediyordu şüphesiz.</p>

    <p>İki gün önce, Merling Kayası’nın açıklarında altı balıkçı sandalı görmüşlerdi. Balıkçılar kaçmaya çalışmıştı ama teker teker yakalanıp gemiye alınmışlardı. “Bir kaşık zafer, mücadeleden önce mideyi bastırmaya birebir,” demişti Sör Imry mutlulukla. “Daha büyük bir yemek için adamların iştahını açıyor.” Ama Davos, adamların Kral Toprakları’nın savunması hakkında söyleyeceği şeylerle daha çok ilgileniyordu. İblis, nehrin ağzını kapatmak için bir çeşit set inşa ettiriyordu ama balıkçılar setin tamamlanıp tamamlanmadığından emin değildi. Davos tamamlanmış olmasını dilerken yakaladı kendini. Eğer nehir kapalı olursa, Sör Imry durmak ve durum değerlendirmesi yapmak zorunda kalırdı.</p>

    <p>Deniz seslerle doluydu: Bağrışmalar, çağrılar, savaş boruları, davullar, binlerce kürek inip kalktıkça suyu döven ahşabın sesi. “Hattı koruyun,” diye bağırdı Davos. Sert bir rüzgâr eski pelerinini çekiştirdi. Bütün zırhı, kaynatılmış deriden yapılmış bir yelekten ve bir büyük miğferden ibaretti. Ağır metallerin denizde insanın canına mal olacağına inanıyordu. Sör Imry ve diğer soylu kaptanlar Davos’un bu görüşüne katılmıyordu; güvertelerinde volta atarken ışıl ışıl parlıyorlardı.</p>

    <p><em>Harridan</em> ve <em>Denizatı</em> artık yerlerine geçmişti ve Lord Celtigar’ın <em>Kızıl Pençe</em>’si onların arkasındaydı. Allard’ın <em>Leydi Marya</em>’sının sancak tarafında, Stannis’in talihsiz Lord Sunglass’tan aldığı <em>Züht, Dua</em> ve <em>İbadet</em> vardı. <em>Kılıç Balığı</em> bile yaklaşıyordu, hem yelkenlerini hem küreklerini kullanarak kabaran denizde hantalca ilerliyordu. <em>Bu sayıda küreğe sahip bir geminin çok daha hızlı olması gerekir,</em> diye düşündü Davos. <em>Şu tanıdığı mahmuz, çok büyük, geminin dengesi yok.</em></p>

    <p>Rüzgâr güneyden kuvvetli esiyordu ama kürek çekerken bunun bir önemi yoktu. Kabarmış dalgaları iterek ilerleyeceklerdi, nehrin akıntısı Lannisterlar’ın lehine olacaktı. Karasu Nehri denizle buluştuğu yerde şiddetli ve hızlı akıyordu. <em>İlk taarruz kaçınılmaz şekilde düşmana hizmet edecek. Onlarla Karasu Nehri’nde karşılaşacağımız için aptalız,</em> diye düşündü Davos. Açık denizdeki herhangi bir çarpışmada, savaş hatları düşman donanmasını her iki kanattan ablukaya alabilir ve imha etmek için içeri doğru çekebilirdi. Ama nehirde, Sör Imry’nin gemilerinin sayısı ve ağırlığı o kadar işe yaramayacaktı. Küreklerin birbirine çarpma tehlikesinden ötürü yirmiden fazla gemiyi, yan yana dizemezlerdi.</p>

    <p>Savaş gemilerinin oluşturduğu hattın ötesinde, Yüksek Aegon Tepesi’nin üstündeki Kızıl Kale’yi görebiliyordu Davos. Nehrin karşısındaki güney kıyısı askerlerle ve atlarla kararmıştı, yaklaşan gemileri görmüşlerdi ve sinirli bir karınca sürüsü gibi hareket ediyorlardı. Stannis onları sallar inşa ettirerek, okları dengelettirerek oyalamış olmalıydı ama beklemek her şeye rağmen dayanılması zor bir işti. Kıyıdakiler borazanlarını öttürdüler, tiz ve yüksek. Borazanların sesi bir an sonra binlerce adamın kükremeye benzer bağırışıyla boğuldu. Davos sakat elini, içinde parmak kemikleri olan keseye götürüp şans için sessiz bir dua okudu.</p>

    <p><em>Hiddet,</em> ilk savaş hattının merkezinde duracaktı, iki yüz kürekli <em>Lord Staffon</em> ve <em>Deniz Boynuzu</em> geminin iki yanında yer alacaktı. Sancak ve iskele kanadında yüzlerce gemi olacaktı: <em>Leydi Harra, Parlakbalık, Gülen Lord, Deniz Şeytanı, Boynuzlu Onur, Perişan Jenna, Üçlü Çatal, Hızlı Kılıç, Prenses Rhaenys, Köpek Burnu, Asa, İnançlı, Kızıl Kuzgun, Kraliçe Alysanne, Kedi, Yiğit ve Ejderfelaketi.</em> Her pupada Ateş Tanrısı’nın alevli kalbi dalgalanıyordu; kırmızı, sarı ve turuncu. Davos ve oğullarının arkasından, şövalyeler ve lord kaptanlar tarafından komuta edilen, yüzlerce gemiden oluşan başka bir hat geliyordu ve onların da arkasında, en fazla seksen kürekli, daha küçük ve daha ağır Myr gemileri yol alıyordu. Daha geride yelkenliler, karaklar ve hantal gökeler vardı. Ve en arkada Salladhor Saan’ın gururu <em>Valyrialı</em> yüzüyordu; üç yüz kürekli muazzam gemiye Saan’ın diğer kadırgaları eşlik ediyordu. Gövdelerine göz alıcı şeritler boyanmıştı.</p>

    <p><em>Ahooooooooooooooo.</em> Çağrı, <em>Hiddet</em>’in üst güvertesinden yükselip beyaz köpüklere ve suları çalkalayan küreklere ulaştı: Sör Imry saldırıyı başlatıyordu. <em>Ahooooooooooooooo, ahooooooooooooooo.</em></p>

    <p><em>Kılıç Balığı</em> sonunda hatta katılmıştı, yelkenleri hâlâ açıktı. “Hızlı seyir,” diye bağırdı Davos. Davul daha hızlı vurmaya başladı ve kürekler hemen ritme uydu. Sular yarılıyordu. Güvertedeki askerler kılıçlarını kalkanlarına vururken, okçular sessizce yaylarını geriyor ve kemerlerine asılı ok çantalarından ilk oklarını çıkarıyorlardı. İlk savaş hattı görüşünü engelleyince Davos daha iyi bir yer bulabilmek için güverteyi dolaştı. Bir set göremedi; ağzı açık nehir hepsini yutmak istiyordu sanki. Yalnız...</p>

    <p>Kaçakçılık yaptığı günlerde, Kral Toprakları’nı avucunun içinden daha iyi bildiğini, çünkü hayatının büyük bir bölümünü sinsice avucunun içine girip çıkmakla geçirmediğini söyleyerek şaka yapardı Davos. Karasu Nehri’nin ağzında, birbirinin tam karşısında duran, yeni taşlardan inşa edilmiş kısa kuleler Sör Imry Florent için bir şey ifade etmiyor olabilirdi ama Davos için sakat elinde iki yeni parmak çıkması gibi bir şeydi.</p>

    <p>Elini, batıya dönen güneşe karşı gözlerine siper ederek kulelere daha dikkatli baktı. Bir garnizon barındıramayacak kadar küçüktüler. Kuzey kıyısındaki kulenin sırtı uçuruma dayanmıştı, Kızıl Kale kaşlarını çatmış kuleye bakıyordu, güney kıyısındaki ikizinin ayakları sudaydı. <em>Kıyı boyunca bir kanal kazmışlar,</em> hemen anlamıştı. Bu, kalelere saldırmayı zorlaştırırdı; saldıran taraf suyun içinden geçmek ya da kanalın üzerine köprü kurmak zorunda kalırdı. Stannis aşağıya yaylı adamlar yerleştirmişti, başını siperlerin arkasından kaldıracak kadar gözü pek davranan müdafaacılara ok fırlatıyorlardı ama bunun dışında bir rahatsızlıkları yoktu.</p>

    <p>Koyu sular kulenin temelinde çalkalanınca derinde bir şey pırıldadı. Çeliğe vuran güneş ışığıydı ve Davos’a bilmesi gereken her şeyi söylüyordu. <em>Bir zincir set... ama nehrin ağzını kapatmamışlar. Neden?</em></p>

    <p>Bu konuda da bir tahmin yürütebilirdi ama soruyu düşünecek vakit yoktu. İlerideki gemilerden birinden bir bağırış yükseldi ve savaş boruları tekrar öttü: Düşman önlerindeydi.</p>

    <p>Davos, Asa’nın ve İnançlı’nın hızla hareket eden küreklerinin arasından, nehrin üzerine çekilmiş ince bir çizgiye benzeyen kadırga hattını gördü. Gemilerin altın rengine boyalı gövdelerinden güneş ışığı yansıyordu. Bu gemileri kendininkiler kadar iyi tanıyordu Davos. Kaçakçıyken, ufuk çizgisinde gördüğü geminin hızlı mı yoksa yavaş mı olduğunu bilmek kendini daha güvende hissetmesini sağlardı, geminin kaptanının zafere aç genç bir adam mı, yoksa emekliliğini bekleyen bir ihtiyar mı olduğunu bilmek de öyle.</p>

    <p><em>Ahooooooooooooooo,</em> diye öttü savaş boruları. “Mücadele hızı,” diye bağırdı Davos. Dale ve Allard’ın sancakta ve iskelede aynı komutu tekrarladığını duydu. Davullar çılgınca gümlemeye başladı, kürekler inip kalkıyordu. <em>Kara Hayat</em> ileri atıldı. Davos, <em>Hortlak</em>’a doğru baktığında Dale selam verdi. <em>Kılıç Balığı</em> bir kez daha geride kalıyordu, iki yanındaki daha küçük gemilerin arkasında debeleniyordu. Bunun dışında, hat bir kalkan duvarı kadar düzdü.</p>

    <p>Uzaktan daracık görünen nehir şimdi deniz kadar genişti ama şehir de devleşiyordu bir yandan. Yüksek Aegon Tepesi’nden öfkeyle aşağı bakan Kızıl Kale, yaklaşanları görüyordu. Demir taçlı siperleri, devasa kuleleri ve kalın, kırmızı duvarları yüzünden, nehrin ve caddelerin üstüne eğilmiş gaddar bir canavar gibi görünüyordu. Üstüne çömeldiği uçurumlar dik ve kayalıktı, eğri büğrü ağaçlarla ve ciğer otlarıyla yamalanmıştı. Donanma, limana ve arkasındaki şehre ulaşmak için kalenin altından geçecekti.</p>

    <p>İlk hat nehirdeydi artık fakat düşman kadırgaları geri çekiliyordu. <em>Bizi içeri çekmek niyetindeler. Sıkışmamızı, daralmamızı, etraflarında hareket edecek alanımızın olmamasını... ve zincir setin arkamızda kalmasını istiyorlar.</em> Joffrey’nin donanmasını daha iyi görebilmek için boynunu uzatarak güverteyi arşınladı. Oğlanın oyuncakları arasında hantal <em>İnayet,</em> yaşlı ve yavaş <em>Prens Aemon, İpek Leydisi</em> ve kız kardeşi <em>Günahkâr Leydi, Asi Yel, Kralkarası, Akyürek, Mızrak</em> ve <em>Denizgülü</em> vardı. Ama <em>Aslanyıldız</em> neredeydi? Kral Robert’ın, çok sevdiği ve kaybettiği bakirenin ardından isimlendirdiği güzel <em>Leydi Lyanna</em> neredeydi? Ve <em>Kral Robert’ın Çekici</em> neredeydi? Dört yüz küreğiyle kraliyet donanmasının en büyük savaş kadırgası oydu, çocuk kralın sahip olduğu savaş gemilerinin içinde, <em>Hiddet</em>’i yenebilecek tek gemiydi. Kanunlara göre herhangi bir savunmanın kalbini o gemi oluşturmalıydı.</p>

    <p>Davos tuzak tadı alıyordu ama arkalarında düşmandan eser yoktu, Stannis’in büyük donanması ıslak ufuk çizgisine yayılıyordu. <em>Zinciri yukarı kaldırıp bizi ikiye mi bölecekler?</em> Bunun ne işe yarayabileceğini anlamıyordu. İkiye bölünseler bile, koyun dışında bırakılan gemiler şehrin kuzeyine adam çıkarabilirdi; daha ağır ama daha güvenli bir geçiş.</p>

    <p>Kaleden turuncu bir kuş sürüsü kanatlandı, yirmi ya da otuz kuş; yanan zift dolu çömlekler, arkalarında alevlerden şeritler bırakarak nehirden havalanıyordu. Sular çoğunu yuttu ama bazıları ilk savaş hattındaki kadırgaların güvertelerine ulaşmayı başardı, kırıldıkları anda alev saçıyorlardı. Silahlı askerler, <em>Kraliçe Alysanne</em>’in güvertesinde yerde sürünüyordu ve Davos, kıyıya en yakın gemi olan <em>Ejderfelaketi</em>’nin çeşitli noktalarından dumanlar yükseldiğini görebiliyordu. O sırada ikinci sürü de yola çıkmıştı, kulelerin tepesine yerleştirilen okçu yuvalarından oklar yağmaya devam ediyordu. Bir asker, <em>Kedi</em>’nin küpeştesinden düştü, küreklere çarptı ve suda kayboldu. <em>Bugünün ilk ölümü,</em> diye düşündü Davos, <em>ama sonuncusu olmayacak.</em></p>

    <p>Kızıl Kale’nin burçlarında çocuk kralın sancakları dalgalanıyordu: Atın zeminde yürüyen taçlı Baratheon geyiği ve kırmızı üzerinde kükreyen Lannister aslanı. Zift dolu çömlekler uçmaya devam ediyordu. Alevler <em>Yiğit</em>’in güvertesine yayılırken çığlık atan adamları duyuyordu Davos. Geminin kürekçileri, kendilerini alevli ziftten koruyan yarım güvertenin altında güvendeydi ama yukarıdaki silahlı askerler o kadar talihli değildi. Asıl hasarı, tam da Davos’un korktuğu gibi, sancak kanadı alıyordu. <em>Birazdan bizim sıramız gelecek,</em> diye hatırlattı kendine, huzursuzca. Kuzey kıyısındaki altıncı gemi olan <em>Kara Hayat</em> ateş çömleklerinin menzili içindeydi. Sancak tarafında sadece Allard’ın <em>Leydi Marya</em>’sı, dengesiz <em>Kılıç Balığı,</em> –gemi o kadar geride kalmıştı ki, üçüncü hatta ikinciden daha yakındı artık– ve zayıflıkları yüzünden tanrıların mutlak müdahalesine ihtiyaçları olan <em>Züht, Dua</em> ve <em>İbadet</em> vardı.</p>

    <p>İkinci savaş hattı kuleleri geçtiğinde Davos daha dikkatlice baktı. İnsan kafasından daha büyük olmayan deliklerden çıkıp su altında gözden kaybolan üç sıralı devasa zinciri görebiliyordu. Kulelerin birer kapısı vardı, yerden en az altı metre yukarı yerleştirilmişlerdi. Kuzey kulesinin çatısına konumlanan okçular, <em>Dua</em> ve <em>İbadet</em>’i hedef almıştı. <em>İbadet</em>’in okçuları karşılık veriyordu. Göğsünden isabet alan bir adamın çığlığı duyuldu.</p>

    <p>“Kaptan sör.” Oğlu Matthos hemen yanında belirdi. “Miğferiniz.” Davos miğferi aldı ve kafasına geçirdi. Miğferin siperi yoktu; Davos görüşünün kısıtlanmasından nefret ediyordu.</p>

    <p>Zift çömlekleri etraflarına düşmeye başlamıştı artık. Bir tanesinin <em>Leydi Marya</em>’nın güvertesinde parçalandığını gördü, neyse ki Allard’ın mürettebatı alevleri çabucak söndürdü. İskele tarafında, <em>Akıntıtaşı Gururu</em>’nun güvertesinden savaş borularının sesi yükseldi. Küreklerin her darbesi havaya su zerrecikleri saçıyordu. Bir akrebin fırlattığı bir metrelik mızrak Matthos’un iki adım önüne düştü ve geminin ahşap güvertesine gömüldü. Öndeki ilk savaş hattı düşman yaylarının menziline girmişti; oklar, gemilerin arasında yılanlar gibi tıslayarak gidip geliyordu.</p>

    <p>Karasu’nun güneyinde, dalgalanan binlerce sancağın altında sıralanıp durum alan askerleri ve ilkel salları suya doğru çeken adamları gördü Davos. Alevli kalp her yerdeydi ama alevlerin arasına hapsedilmiş erkek geyik seçilemeyecek kadar küçüktü. <em>Taçlı erkek geyiği dalgalandırmalıydık,</em> diye düşündü. Geyik, Kral Robert’ın armasıydı, şehir o armayı gördüğünde canlanırdı. <em>Bu yabancı sancaklar insanları aleyhimize döndürmekten başka bir işe yaramıyor.</em></p>

    <p>Davos, Melisandre’nin Fırtına Burnu’nun altındaki karanlıkta doğurduğu gölgeyi düşünmeden bakamıyordu alevli kalbe. <em>En azından bu mücadeleyi aydınlıkta yapacağız, dürüst adamların silahlarıyla,</em> dedi kendine. Kırmızı kadın ve onun karanlık çocukları bu mücadelenin bir parçası olmayacaklardı. Stannis, Melisandre’yi piç yeğeni Edric Fırtına’yla birlikte Ejderha Kayası’na geri yollamıştı. Kaptanları ve sancak beyleri, savaşta bir kadına yer olmadığını söyleyerek ısrar etmişlerdi. Bu fikre sadece kraliçenin adamları muhalif olmuştu ama seslerini fazla yükseltememişlerdi. Kralın kendisi de sancak beylerinin ısrarını reddedecekken, Lord Bryce, “Majesteleri, büyücü kadın bizimle birlikte gelirse, insanlar zaferin size değil ona ait olduğunu söyleyecekler. Tacınızı o kadının büyülerine borçlu olduğunuzu konuşacaklar.” dedi. Bu, dalgaların yönünü değiştirmişti. Davos bu tartışmalar sırasında dilini tutmuştu ama doğruyu söylemek gerekirse, kadının gittiğini görmek onu hiç üzmemişti. Ne Melisandre’yle ne de onun tanrısıyla işi olsun istiyordu.</p>

    <p>Sancak tarafında, <em>İbadet</em> kıyıya yaklaşıyordu. Gövdesinden dışarı bir iskele tahtası uzatılmıştı. Okçular sığ sulara atladılar, sicimlerinin ıslanmaması için yaylarını başlarının üzerine kaldırdılar. Dik kayalıkların altındaki dar koridordan karaya çıktılar. Kaleden, adamları ezmek için taşlar fırlatılıyordu, oklar ve mızraklar da yağıyordu ama açı dikti ve fırlatılanlar pek isabet etmiyor gibi görünüyordu.</p>

    <p><em>Dua,</em> nehrin yirmi beş metre kadar yukarısına çıktı. Savaş atlarının sırtındaki müdafaacılar sığ suları köpürterek nehir kıyısına inerken, <em>Züht</em> sahile yanaşıyordu. Şövalyeler okçuların arasına karıştı, tavukların arasına girmiş kurtlar gibiydiler; okçular henüz bir ok bile fırlatamadan onları suya ve gemilere geri itiyorlardı. Silahlı askerler, kılıçları ve baltalarıyla okçuların yardımına koştular; ortalık göz açıp kapayıncaya kadar kan içen bir keşmekeşe dönüşmüştü. Davos, Tazı’nın kafasındaki köpek başlı miğferi tanıdı. Clegane, atını <em>Dua</em>’dan sarkan iskele tahtasının üstüne sürerken beyaz pelerini omuzlarından akıyordu, gücünün yettiği derecede yaklaşmak hatasını yapan herkesi biçiyordu adam.</p>

    <p>Kalenin ötesinde, tepenin üstünde, kendisini çevreleyen duvarların arkasında Kral Toprakları yükseliyordu. Nehir kıyısı kapkara bir viraneydi; Lannisterlar kıyıdaki her şeyi yakmış, Çamur Kapısı’nın ardına çekilmişti. Batık ambar gemilerin kömürleşmiş direkleri sığ sularda oturuyordu; uzun, taş rıhtımlara çıkmayı engelliyorlardı. <em>Oradan çıkamayız.</em> Davos, Çamur Kapısı’nın arkasındaki üç muazzam mancınığın tepelerini görebiliyordu. Visenya Tepesi’ndeki Yüce Baelor Septi’nin yedi kristal kulesinde güneş ışıkları parıldıyordu.</p>

    <p>Davos mücadelenin başlangıcını görmedi ama duydu; iki kadırga birbirine çarparken çıkan, kulakları yırtan bir çatırtı. Hangi iki gemi olduğunu bilmiyordu. Bir an sonra nehrin üstünde ikinci çarpışma yankılandı ve sonra üçüncüsü. Kıymıklara ayrılan ahşabın tiz çığlıklarının arasından, <em>Hiddet</em>’in baş tarafındaki büyük mancınığın gümlemesi duyuldu. <em>Deniz Boynuzu,</em> Joffrey’nin kadırgalarından birini temiz bir kesikle ikiye böldü ama <em>Köpek Burnu</em> yanıyordu. <em>İpek Leydisi</em>’yle <em>Günahkâr Leydi</em>’nin arasında sıkışmış <em>Kraliçe Alysanne</em>’in mürettebatı korkulukların üstünden düşmanla dövüşüyordu.</p>

    <p>Davos tam karşıda, düşmana ait <em>Kralkarası</em>’nın, <em>İnançlı</em>’yla <em>Asa</em>’nın arasına girdiğini gördü. Kürekçi başı, çarpışmadan hemen önce geminin sancak tarafındaki küreklerini yoldan çekti ama <em>Asa</em>’nın iskele kürekleri, <em>Kralkarası</em> geminin gövdesine sürtünürken kıvılcımlar çıkararak parçalandı. “Bırak,” diye komut verdi Davos ve okçular suyun karşısına kuru bir ok yağmuru gönderdi. Davos, <em>Kralkarası</em>’nın kaptanının düştüğünü gördü, adamın adını hatırlamaya çalıştı.</p>

    <p>Karada, devasa mancınıkların bir, iki, üç kolu kalktı ve yüzlerce taş sarı gökyüzüne havalandı. Taşların her biri insan başı kadar büyüktü; düştükleri yerde suları havaya fışkırtıyor, ahşabı kırıp geçiyor ve canlı adamları kemiğe, ete, kıkırdağa çeviriyorlardı. İlk savaş hattı nehir boyunca savaşıyordu. Kancalı halatlar fırlatılıyor, demirden gemi mahmuzları ahşap gövdeleri yarıyor, düşman askerleri gemilere akın ediyor, savrulan dumanların içinde oklar birbirleriyle fısıldaşıyor ve adamlar ölüyordu... ama Davos’un adamları değil, şimdilik.</p>

    <p><em>Kara Hayat</em> nehrin yukarısına çıktı. Kürekçi başının davulu, geminin mahmuzu için uygun bir kurban arayan gemi kaptanının kafasının içinde gümlüyordu. Kapana kısılmış <em>Kraliçe Alysanne,</em> Lannisterlar’ın savaş gemilerinin arasında tutsaktı, üç gemi kancalarla ve halatlarla birbirlerine kenetlenmişti.</p>

    <p><em>“Mahmuz hızı!”</em> diye bağırdı Davos.</p>

    <p>Davulların ritmi, uzun ve hararetli çekiç vuruşlarına dönüştü ve <em>Kara Hayat</em> uçtu, pruvasının yardığı sular süt beyazı kesiliyordu. Aynı fırsatı Allard da görmüştü; <em>Leydi Marya, Kara Hayat</em>’ın hemen yanında coşuyordu. İlk savaş hattı, münferit mücadelelerden oluşan bir karmaşada dağılmıştı. Birbirine dolanmış üç gemi önlerinde göründü, dönüyorlardı. Birbirlerine kılıçlarla ve baltalarla saldıran adamlar, gemilerin güvertelerini kıpkırmızı bir keşmekeşe çevirmişti. <em>Biraz daha,</em> diye yalvardı Davos Seaworth, Savaşçı’ya, <em>onu biraz daha döndür, onun bordasını göster bana.</em></p>

    <p>Savaşçı dinliyor olmalıydı. <em>Kara Hayat</em> ve <em>Leydi Marya; Günahkâr Leydi</em>’nin bordasına hemen hemen aynı anda girdiler, geminin başını ve kıçını öyle büyük bir kuvvetle mahmuzlamışlardı ki, üç gemi ilerideki <em>İpek Leydisi</em>’nin güvertesindeki adamlar suya savrulmuştu. Dişleri birbirine vurduğunda az kalsın kendi dilini koparıyordu Davos. Ağzındaki kanı tükürdü. <em>Bir dahaki sefere ağzını kapat aptal.</em> Denizde tam kırk yıl geçirmişti ama ilk kez bir gemiyi mahmuzluyordu. Okçuları ok salmaya devam ediyordu.</p>

    <p>“Geri,” diye komut verdi. <em>Kara Hayat</em> küreklerini ters çevirdiğinde, nehir suyu mahmuzun açtığı deliğe hücum etti ve <em>Günahkâr Leydi,</em> Davos’un gözlerinin önünde parçalara ayrıldı, düzinelerce adam nehre döküldü; canlıların bazısı yüzdü, ölülerin bazısı suyun yüzünde sürüklendi, ağır zırhların içindeki adamlar dibe battı; hem canlılar, hem ölüler. Boğulan adamların yalvarışları Davos’un kulağında yankılanıyordu.</p>

    <p>Yeşil bir patlama gözünü aldı, solda ve uzakta. Ve <em>Kraliçe Alysanne</em>’in kıç tarafından, tıslayarak yanan zümrüt yılanlar yükseldi. Sadece bir an sonra dehşet dolu bir çığlık duydu Davos, “Çılgınateş!”</p>

    <p>Yüzünü buruşturdu. Yanan zift başka bir şeydi, çılgınateş başka. Şeytani bir karışımdı, neredeyse söndürülemezdi. Üstüne pelerin kapatıp boğmaya çalışsan pelerin tutuşurdu, avucunun içiyle bir zerresine dokunsan elin alev alırdı. “Çılgınateşin üstüne işe, aletin küle dönsün,” derdi eski denizciler. Ama Sör Imry, simyacıların iğrenç <em>maddesinin</em> tadına bakabileceklerine dair uyarmıştı kaptanları. Neyse ki çok az gerçek alev kehanetçisi kalmıştı. <em>Yakında hiç kalmayacak.</em> Sör Imry böyle demişti.</p>

    <p>Davos gerekli emirleri sıraladı; bir sıra kürek gemiyi geri iterken diğer sıra suya ters girdi ve kadırga yön değiştirdi. <em>Leydi Marya</em> da dönmüştü. İyi giden bir şey daha vardı. Çılgınateş, <em>Kraliçe Alysanne</em> ve düşmanlarının üstünde, Davos’un mümkün olabileceğine inanamadığı bir hızla yayılıyordu. Yeşil alevlerin içinde bükülen adamlar suya atlıyordu. Çığlıklarında insana dair hiçbir şey yoktu. Kral Toprakları’nın duvarlarındaki ateş topları ölüm kusuyordu ve Çamur Kapısı’nın arkasındaki dev mancınıklar kaya blokları fırlatıyordu. Bir öküz boyutundaki kaya parçası <em>Kara Hayat</em>’la <em>Hortlak</em>’ın arasına düştü, her iki gemi de şiddetle sallandı ve güvertelerdeki bütün adamlar sırılsıklam oldu. İlkinden çok da küçük olmayan başka bir kaya, <em>Cesur Kahkaha</em>’yı buldu. Velaryon kadırgası, bir kulenin tepesinden aşağı düşen bir oyuncak gibi parçalandı, etrafa saçılan kıymıklar insan kolu büyüklüğündeydi.</p>

    <p>Davos, kapkara dumanın ve yeşil alevlerin arasından, nehrin aşağısına doğru yönelen küçük tekneleri gördü, sürü gibiydiler: Yolcu tekneleri, patalyalar, mavnalar, futalar, sandallar ve yüzemeyecek kadar çürük görünen ambar gemiler. Bu teknelerin hareketi çaresizlik kokuyordu; suların üstünde sürüklenen bu ahşap parçaları savaşın akışını değiştiremezdi, sadece ayakaltında dolaşmış olurlardı. Davos, savaş hatlarının umutsuzca karıştığını gördü. İskele tarafında; <em>Lord Steffon, Perişan Jenna</em> ve <em>Hızlı Kılıç</em> taarruza geçmiş, nehrin yukarısını süpürüyordu. Sancak kanadındaki mücadele hararetliydi. Bununla birlikte, mancınıkların fırlattığı taşların altında kalan ana hat dağılmıştı. Kaptanların bazıları nehrin aşağısına dönüyordu, diğerleri iskeleye dümen kırıyordu, gemilerini parçalayan yağmurdan kaçmak için yapabilecekleri ne varsa yapıyorlardı. <em>Hiddet</em>’in kıç tarafındaki mancınık şehre doğru dönmüştü ama menzili yeterli değildi; zift dolu variller şehir duvarlarının dibinde parçalanıyordu. Asa küreklerinin çoğunu kaybetmişti, <em>İnançlı</em> mahmuzlanmış ve yana yatmaya başlamıştı. Davos, <em>Kara Hayat</em>’ı iki geminin arasına götürdü; Kraliçe Cersei’nin, şekerlemeler yerine askerle dolu olan oymalı ve yaldızlı zevk mavnasına güçlü bir yan darbe vurdu. Çarpışma askerlerin yarısı nehre döktü, <em>Hayat</em>’ın okçuları suyun üstünde kalmaya çalışanları avladı.</p>

    <p>Matthos’un bağırışı Davos’u soldan gelen tehlikeye karşı uyardı; Lannister kadırgalarından biri <em>Kara Hayat</em>’ı mahmuzlamak üzere yaklaşıyordu. “Kuvvetle sancak,” diye bağırdı Davos. Adamların bazıları kürekleri kullanarak mavnadan kurtulurken diğerleri de kadırgayı çevirdi. Hücuma geçen <em>Akyürek</em>’in pruvasıyla yüz yüze kalmışlardı. Davos bir an için çok yavaş hareket ettiğinden ve batmak üzere olduğundan korktu ama akıntı <em>Kara Hayat</em>’ın dönmesine yardım etti; çarpışmayı hafif bir yan darbeyle atlattılar, iki geminin gövdesi birbirine sürttü ve her ikisinin de kürekleri kırıldı. Sivri uçlu bir kürek parçası Davos’un kafasının üstünden uçtu, herhangi bir mızrak kadar keskindi. “Gemiye çıkın!” diye bağırdı Davos. Ucu kancalı halatlar atıldı. Davos kılıcını çekti ve küpeştelerin üstünden atlayıp adamlarına yol gösterdi.</p>

    <p><em>Akyürek</em>’in mürettebatı, onları küpeştede karşıladı ama Kara Hayat’ın silahlı askerleri çelikten bir dalga gibi adamların üstüne bindi. Davos kalabalığı yarıp ilerledi, kaptanı arıyordu ama adam ölmüştü. Davos cesedin tepesinde dururken, biri arkasından baltayla saldırdı. Miğferi darbeyi tuttu, kafatası ikiye ayrılmış olabilirdi ama beynindeki korkunç bir çınlamayla kurtuldu. İyice sersemlemişken yapabildiği tek şey yana yuvarlanmak oldu. Saldırgan çığlık atarak tekrar üstüne atıldı. Davos kılıcını iki eliyle birden kavrayıp ucunu adamın karnına sapladı.</p>

    <p>Adamlarından biri Davos’u çekip ayağa kaldırdı. “Kaptan sör, <em>Akyürek</em> bizim.” Doğruydu, Davos görebiliyordu. Düşmanın çoğu ölmüştü, ölmek üzereydi, teslim oluyordu. Miğferini çıkardı, ölülerden dökülen bağırsaklarla kayganlaşmış ahşabın üstünde dikkatle yürüdü. Matthos elini uzattı, Davos’un küpeştenin üstünden kendi gemisine atlamasına yardım etti.</p>

    <p>Birkaç dakika boyunca, <em>Kara Hayat</em> ve <em>Akyürek</em> fırtınanın ortasında sakince durdular. Hâlâ birbirlerine kenetlenmiş halde olan <em>Kraliçe Alysanne</em> ve <em>İpek Leydisi</em> yeşil cehennemlere dönüşmüştü, nehrin aşağısına doğru sürükleniyor ve <em>Günahkâr Leydi</em>’nin parçalarını da beraberlerinde götürüyorlardı. Myr kadırgalarından biri gemilere çarptı, artık o da alevler içindeydi. <em>Kedi,</em> hızla batan <em>Yiğit</em>’in güvertesindeki adamları alıyordu. <em>Ejderfelaketi</em>’nin kaptanı, gemisini iki rıhtımın arasına almıştı, geminin kıç tarafında bağırıyordu; mürettebat, duvara hücum eden silahlı askerlere katılmak için karaya dökülüyordu. <em>Kızıl Kuzgun</em> mahmuzlanmıştı, ağır ağır batıyordu. <em>Deniz Boynuzu</em> aynı anda hem alevlerle hem de güvertesindeki düşman askerleriyle savaşıyordu ama Joffrey’nin <em>Sadık Adam</em>’ında alevli kalp dalgalanıyordu. Bir kaya bloku yüzünden pruvası içe göçen <em>Hiddet, İnayet</em>’le çarpışıyordu. Davos, Lord Velaryon’un <em>Akıntıtaşı Gururu</em>’nu gördü; iki Lannister teknesinin arasındaydı, tekini deviriyor, diğerini alevli oklarla aydınlatıyordu. Nehrin güney kıyısında, şövalyeler atlarını gökelere bindiriyordu. Silahlı askerlerle dolu daha küçük kadırgalar kuzey kıyısına geçmeye başlamışlardı bile. Batan gemilerin ve yayılan çılgınateşin arasında dikkatle yol almak zorundaydılar. Kral Stannis’in bütün donanması nehirdeydi artık, Salladhor Saan’ın <em>Lysli</em>’si dışında. Karasu yakın vakitte onların kontrolünde olacaktı. <em>Sör Imry istediği zafere kavuşacak,</em> diye düşündü Davos, <em>ve Stannis ordusunu karşıya geçirecek, ama tanrılar affetsin, bütün bunların bedeli...</em></p>

    <p>“Kaptan sör!” Matthos, Davos’un koluna dokundu.</p>

    <p><em>Kılıç Balığı</em>’nın iki sıra küreği suya batıp çıkıyordu. Yelkenlerini hiç indirmemişti ve yanan zift halatlarını tutuşturmuştu. Davos gemiyi izlerken alevler yayıldı, iplere ve yelkenlere tırmandı. Şeklini geminin adından alan dengesiz demir mahmuz nehrin yüzeyini yarıyordu. <em>Kılıç Balığı</em>’nın tam önünde, dönerek ona doğru sürüklenen ve çok cazip görünen bir hedef vardı, Lannisterlar’ın ambar gemilerinden biriydi, suya gömülmüş halde yüzüyordu. Bordalarının arasından, yeşil ve koyu kan sızıyordu.</p>

    <p>Davos bunu gördüğünde kalbi durdu.</p>

    <p>“Hayır,” dedi. “Hayır, <em>HAYIIIIIIR!</em>” Bağrışmaların ve savaşın gürültüsünün içinde onu Matthos’tan başka kimse duymadı. <em>Kılıç Balığı</em>’nın kaptanının duymadığı muhakkaktı, sonunda, gemisinin şişman ve dengesiz mahmuzuyla bir şey deleceği için hevesliydi. <em>Kılıç Balığı</em> mücadele hızına geçti. Davos, sakat elini, parmak kemiklerini sakladığı deri keseyi tutmak için yukarı kaldırdı.</p>

    <p><em>Kılıç Balığı;</em> bileyen, parçalayan, yırtan bir darbeyle çürük ambar gemisini ikiye böldü. Gemi, fazla olgunlaşmış bir meyve gibi patladı ama hiçbir meyve bu ahşap çığlığı gibi bir çığlık atmış olamazdı. Davos, geminin içindeki binlerce kırık kavanozdan akan yeşil iltihabı gördü; ölmek üzere olan bir canavarın bağırsaklarından dökülen zehir gibi parlıyor, ışıldıyor, nehrin yüzeyine yayılıyordu...</p>

    <p>“Geri,” diye kükredi. “Uzağa. Ondan uzaklaşın. Geri, geri!” Kancalı halatlar kesildi. <em>Kara Hayat, Akyürek</em>’ten ayrılırken, Davos ayaklarının altında güvertenin hareket ettiğini hissetti. Kürekler suya girdi.</p>

    <p>Sonra kısa bir <em>puf</em> sesi duydu, sanki biri kulağına üflemişti. Yarım kalp atımı zaman sonra kükreme geldi. Altındaki güverte kayboldu ve kara sular yüzüne çarptı, ağzı ve burnu suyla doldu. Batıyordu, boğuluyordu. Kör bir panik içinde, hangi tarafın yukarı olduğunu anlayamadan nehirle boğuşuyordu ve aniden yüzeye çıktı. Su kustu, ciğerlerini havayla doldurdu, en yakınındaki moloz parçasını yakaladı ve tutundu.</p>

    <p><em>Kılıç Balığı</em> ve ambar gemi gitmişti, kararmış gövdeleri nehrin aşağısına doğru sürükleniyordu, zor nefes alan adamlar, üstünden duman tüten ahşap parçalarına tutunuyordu. On beş metre yüksekte, yeşil alevlerden vücut bulmuş bir canavar nehrin üzerinde dans ediyordu. Canavarın bir düzine eli vardı ve her elinde bir kamçı, dokunduğu her şeyi tutuşturuyordu. <em>Kara Hayat</em>’ın ve onun iki tarafındaki <em>Akyürek</em> ve <em>Sadık Adam</em>’ın yandığını gördü Davos. <em>Züht, Kedi, Yiğit, Asa, Kızıl Kuzgun, Harridan, İnançlı, Hiddet,</em> hepsi havaya uçmuştu, <em>Kralkarası</em> ve <em>İnayet</em> de öyle; canavar kendine ait olanı da yiyordu. Lord Velaryon’un parlak <em>Akıntıtaşı Gururu</em> dönmeye çalışıyordu ama canavar, yeşil parmaklarından birini geminin gümüşi küreklerine değdirdi ve kürekler sıradan mumlar gibi alev aldı. <em>Akıntıtaşı</em> bir an için, nehrin sularında iki sıra meşaleyle yol alıyormuş gibi göründü.</p>

    <p>Akıntı Davos’u dişlerinin arasına almıştı, döndürüp duruyordu. Suyun üstünde yüzen çılgınateş yamasından kurtulmak için tekme attı. <em>Oğullarım,</em> diye düşündü ama kükreyen cehennemin ortasında onları aramanın yolu yoktu. Arkasında, çılgınateşle dolu başka bir ambar gemi daha havaya uçtu. Karasu, yatağında kaynıyor gibiydi. Yanan direkler, yanan insanlar ve kırılmış gemilerin parçaları havada uçuşuyordu.</p>

    <p><em>Koya doğru sürükleniyorum.</em> Orası daha iyi olmalıydı, kıyıya ulaşabilirdi belki, güçlü bir yüzücüydü. Salladhor Saan’ın gemileri de koydaydı. Sör Imry onlara açıkta beklemelerini emretmişti...</p>

    <p>Akıntı onu tekrar döndürdü ve Davos nehrin aşağısında onu neyin beklediğini gördü.</p>

    <p>Zincir, tanrılar bizi koruyun, <em>zinciri kaldırdılar.</em></p>

    <p>Nehrin Karasu Koyu’na doğru genişlediği yerde zincir iyice gerilmişti, suyun en fazla bir metre üzerindeydi. Bir düzine kadırga zincire takılmıştı bile ve akıntı diğer kadırgaları da onların üstüne itiyordu. Hemen hepsi alevler içindeydi, geri kalanlarda çok yakında alev alacaktı. Davos, Salladhor Saan’ın gemilerinin şeritli gövdelerini seçebiliyordu ama onlara asla ulaşamayacağını biliyordu. Kırmızı ve sıcak çelikten, alazlanmış ahşaptan ve girdap gibi gibi dönen yeşil alevlerden oluşan bir duvar önüne çekilmişti. Karasu Nehri’nin ağzı, cehennemin ağzıydı şimdi.</p>
  </div>
</body>
</html>
