<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Çığlık Geçidi karanlıktı. Dağların muazzam taş gövdeleri, günün büyük bir kısmında güneşi saklıyordu. Atların ve adamların nefesleri soğuk havada buharlaşırken gölgelerin içinde yol alıyorlardı. Başlarının üstündeki kar yığınlarından süzülen buzlu parmaklar, atlarının ayaklarının altında çatırdayıp kırılan, donmuş gölcüklere akıyordu. Zaman zaman, kayalardaki çatlakların arasından çıkmak için mücadele veren birkaç köke ya da üç beş solgun ciğerotuna rastlıyorlardı ama hiç çimen yoktu ve ağaçlar aşağıda kalmıştı artık.</p>

    <p>Patika ensiz olduğu kadar dikti, kıvrılarak yukarı uzanıyordu. Korucular, geçidin iyice daraldığı yerlerde tek sıra halinde yürümek zorunda kalıyorlardı. Yaver Dalbridge başı çekiyordu, ilerlerken gözleriyle tepeleri tarıyordu, uzunyayı her zaman elinin altındaydı. Gece Nöbetçileri’nin en keskin gözlü adamının o olduğu söylenirdi.</p>

    <p>Hayalet, Jon’un yanında huzursuzca yürüyordu. Zaman zaman durup dönüyor, arkalarında bir şey duymuş gibi kulaklarını dikiyordu. Jon, gölgekedilerinin açlıktan kırılmadıkları sürece canlı insanlara saldırmayacağını düşünüyordu ama buna rağmen Uzunpençe’nin kınını gevşetmişti.</p>

    <p>Rüzgârın aşındırmasıyla oluşmuş gri taş kemer, geçidin en yüksek noktasını işaretliyordu. Yol burada, Sütnehri’nin vadisine doğru inmeye başlarken genişliyordu. Qhorin gölgeler tekrar büyüyene kadar burada beklemeye karar verdi. “Gölgeler, siyahlara bürünmüş adamların dostudur,” dedi.</p>

    <p>Jon bunun mantığını anlayabiliyordu. Bir süre için ışıkta yol almak, parlak dağ güneşinin giysilerinin içine sızmasına ve kemiklerine işleyen soğuğu kovmasına izin vermek güzel olurdu ama buna cesaret edemezlerdi. Üç gözcü varsa, boruyu çalmak için bekleyen başkaları da olabilirdi.</p>

    <p>Taşyılanı, kürk pelerinin altına kıvrılıp hemen uykuya daldı. Ebben ve Yaver Dalbridge atları beslerken Jon tuzlu etini Hayalet’le paylaştı. Qhorin Yarımel sırtını bir kayaya yaslayıp ağır ve uzun darbelerle kılıcını bilemeye koyuldu. Jon birkaç dakika korucuyu izledi ve sonra adamın yanına gidecek cesareti buldu. “Lordum,” dedi, “ne olduğunu hiç sormadınız. Kızla.”</p>

    <p>“Ben lord değilim Jon Kar.” Qhorin, iki parmaklı eliyle taşı yumuşakça çeliğin üstüne sürtüyordu.</p>

    <p>“Onunla birlikte kaçarsam Mance’in beni kabul edeceğini söyledi.”</p>

    <p>“Doğru söylemiş.”</p>

    <p>“Akraba olduğumuzu bile ima etti. Bana bir hikâye anlattı...”</p>

    <p>“...Ozan Bael ve Kışyarı gülünün hikâyesi. Taşyılanı anlattı. Şarkıyı ben de biliyorum. Eskiden Mance söylerdi, keşiften döndüğünde. Yabanılların müziğine düşkündü. Ah, kadınlarına da.”</p>

    <p>“Onu tanır mıydınız?”</p>

    <p>“Hepimiz tanırdık.” Sesi hüzünlüydü.</p>

    <p><em>Kardeş oldukları kadar arkadaşlardı,</em> diye fark etti Jon, <em>ve şimdi düşmanlar.</em> “Neden kaçtı?”</p>

    <p>“Bazıları bir fahişe yüzünden olduğunu söyler. Bazıları da taç için kaçtığını.” Qhorin başparmağının ucuyla kılıcının keskinliğini kontrol etti. “Mance kadınları severdi ve kolay diz çöken bir adam değildi, bu gerçek. Ama bundan fazlası vardı. Sur’un ötesindeki vahşiliği daha çok seviyordu. Kanında vardı bu. Yabanıl doğumluydu, henüz çocukken alınmıştı, bazı akıncıların kılıçtan geçirildiği sırada. Gölge Kule’den kaçarken sadece evine dönüyordu aslında.”</p>

    <p>“İyi bir korucu muydu?”</p>

    <p>“En iyimizdi,” dedi Yarımel, “ve aynı zamanda en beterimiz. Sadece Thoren Smallwood gibi ahmaklar yabanılları küçümser. Onlar da bizim kadar cesurlar Jon. Bizim kadar güçlü, hızlı ve zekiler. Ama disiplinleri yok. Kendilerine özgür insanlar diyorlar. Her biri, kendinin bir kral kadar iyi ve bir üstattan daha akıllı olduğunu düşünüyor. Mance de aynıydı. İtaat etmeyi asla öğrenemedi.”</p>

    <p>“Tıpkı benim gibi,” dedi Jon sessizce.</p>

    <p>Qhorin’in zekâ dolu gözleri Jon’un içini görüyordu sanki. “Yani kızın gitmesine izin verdin?” Sesinde zerre kadar şaşkınlık yoktu.</p>

    <p>“Biliyorsunuz?”</p>

    <p>“Şimdi, bana onun canını neden bağışladığını anlat.”</p>

    <p>Kelimelere dökmek kolay değildi. “Babam asla bir cellat kullanmazdı. Bir adamın gözlerine bakıp son sözlerini duymanın borç olduğunu söylerdi. Ve ben Ygritte’in gözlerine baktığımda...” Jon umutsuzca ellerine bakıyordu. “Onun düşman olduğunu biliyordum ama içinde şeytanlık yoktu.”</p>

    <p>“Diğer ikisinde olduğundan fazla değil.”</p>

    <p>“Bizim canımıza karşı onların canıydı,” dedi Jon. “Eğer bizi görselerdi, o boruyu öttürselerdi...”</p>

    <p>“Yabanıllar bizi avlayıp katlederdi, yeterince doğru.”</p>

    <p>“Boru şimdi Taşyılanı’nda, Ygritte’in bıçağını ve baltasını da aldık. Arkamızda kaldı, yayan ve silahsız...”</p>

    <p>“Bir tehdit değil,” diyerek onayladı Qhorin. “Kızın ölmesini gerekli görseydim yanında Ebben’i bırakırdım ya da işi kendim hallederdim.”</p>

    <p>“O halde neden bana emir verdiniz?”</p>

    <p>“Emir vermedim. Sana ne gerekiyorsa onu yapmanı söyledim ve yapılacak şeyin kararını sana bıraktım.” Qhorin ayağa kalkıp kılıcını kınına soktu. “Bir dağın araştırılması gerektiğinde Taşyılanı’nı çağırırım. Rüzgârlı bir muharebe alanının karşı tarafında duran bir düşmanın kaşlarının arasına bir ok saplanması gerekiyorsa Yaver Dalbridge’i getirtirim. Ebben, herhangi birinin ağzından bütün sırlarını söküp alabilir. Adamlarına liderlik edebilmek için onları tanıman gerekir Jon Kar. Senin hakkında bu sabahkinden daha çok şey biliyorum şimdi.”</p>

    <p>“Ya kızı öldürseydim?”</p>

    <p>“Ölü olurdu, ben de seni eskisinden iyi tanırdım. Bu kadar konuşma yeter. Uyuman gerek. Fersahlarca yolumuz ve yüzleşmek zorunda olduğumuz tehlikeler var. Güce ihtiyacın olacak.”</p>

    <p>Jon kolayca uyuyabileceğini düşünmüyordu ama Yarımel haklıydı. Çıkıntılı bir kayanın altında rüzgârdan uzak bir yer buldu ve battaniye olarak kullanmak için pelerinini çıkardı. “Hayalet,” diye seslendi. “Buraya, bana gel.” Ulu kurt yanındayken daha iyi uyuyordu; hayvanın kokusunda teselli ve beyaz kürkünde sıcaklık buluyordu. Ama bu sefer, Jon’a bakmaktan başka bir şey yapmadı Hayalet. Sonra arkasını döndü, atların çevresinden dolaştı ve gitti. <em>Avlanmak istiyor,</em> diye düşündü Jon. Belki bu dağlarda keçiler vardı. Gölgekedileri bir şeylerle besleniyor olmalıydı sonuçta. “Sakın bir kediyi avlamaya kalkışma,” diye mırıldandı. Bunu denemek bir ulu kurt için bile tehlikeli olabilirdi. Pelerinini üstüne çekti ve kayanın dibine uzandı.</p>

    <p>Gözlerini kapadığında rüyasında ulu kurtları gördü.</p>

    <p>Altı tane olmaları gerekirdi ama beş taneydiler, hepsi birbirinden ayrı yerlerde. Derin bir boşluk sancısı ve yarım kalmışlık hissi duydu. Orman uçsuz bucaksız, soğuktu ve onlar çok küçüktüler, kaybolmuşlardı. Kardeşleri oralarda bir yerde olmalıydı ama hepsinin kokusunu kaybetmişti. Arka ayaklarının üstüne oturup başını kararmaya başlayan gökyüzüne kaldırdı, haykırışı orman boyunca yankılandı, uzun ve yas dolu bir çığlık. Sesi silinip giderken kulaklarını dikti, bir cevap almak için dinliyordu ama duyduğu tek şey savrulan karların iç çekişiydi.</p>

    <p><em>Jon?</em></p>

    <p>Ses arkasından gelmişti, bir fısıltıdan daha hafifti ama güçlüydü aynı zamanda. Bir çığlık sessiz olabilir miydi? Kafasını çevirdi, kardeşini arıyordu, ağaçların arasında hareket eden ince gri bir şekil, görmek için bakıyordu ama hiçbir şey yoktu, sadece...</p>

    <p>Bir büvet ağacı.</p>

    <p>Som kayada filizlenmiş gibiydi. Beyaz kökleri sayısız kılcal yarığın ve saç teli inceliğindeki çatlakların arasından kıvrılarak yukarı tırmanıyordu. Gördüğü diğer büvet ağaçlarından daha inceydi, henüz bir fidandı ama o izlerken büyüyordu ağaç, gökyüzüne uzanırken kalınlaşıyordu dalları. Temkinli bir şekilde pürüzsüz, beyaz gövdesinin çevresini dolaştı, yüze gelene dek. Kırmızı gözler ona baktı. Öfkeli gözlerdi ama onu gördüklerine sevinmiş gibiydiler. Büvet ağacının yüzü kardeşinin yüzüydü. Kardeşinin her zaman üç gözü mü vardı?</p>

    <p><em>Her zaman değil,</em> dedi sessiz çığlık. <em>Kargadan önce yoktu.</em></p>

    <p>Ağacın kabuğunu kokladı; kurdun, ağacın ve çocuğun kokusunu aldı. Bunların arkasında başka kokular da vardı; sıcak toprağın kahverengi zengin kokusu, taşların gri sert kokusu ve bir şey daha, korkunç bir şey. Ölüm, biliyordu. Ölüm kokluyordu. Korkuyla geri çekildi, tüyleri diken dikendi, dişlerini gösterdi.</p>

    <p><em>Korkma, karanlığı seviyorum. Seni kimse göremez ama sen onları görebilirsin. Fakat önce gözlerini açmalısın. Gördün mü? İşte böyle.</em> Ve ağaç aşağı uzanıp ona dokundu.</p>

    <p>Sonra aniden dağlara geri döndü, büyük bir uçurumun kenarında duruyordu, pençeleri bir kar yığınının içine gömülmüştü. Rüzgârlı bir boşluğa açılan Çığlık Geçidi ve bir sonbahar öğleden sonrasının bütün renkleriyle dolu üçgen şekilli vadi, bir yorgan gibi önüne serilmişti.</p>

    <p>Uçsuz bucaksız mavi beyaz bir duvar, vadinin bir ucunu tıkıyordu; onları omuzlarıyla itip açmak istiyormuşçasına dağların arasına sıkışmıştı. Bir an için yine Kara Kale’de olduğunu düşlediğini zannetti. Sonra, binlerce metre yükseklikten bir buz nehrine baktığını fark etti. Işıldayan soğuk uçurumun dibinde çok büyük bir göl vardı, gölü çevreleyen karlı tepeler kobalt mavisi derin sularda yansıyordu. Vadide adamlar vardı, şimdi görüyordu; çok adam, binlerce, büyük bir ordu. Bazıları savaş için talim yaparken diğerleri yarı donmuş zeminde büyük delikler açıyordu. Karıncalardan daha iri görünmeyen atların sırtındaki süvari sürüsünün, bir kalkan duvara saldırışını izledi. Bir maskaralıktan ibaret mücadelelerinin sesi, rüzgârla savrulan çelik yaprakların hışırtısı gibiydi. Karargâhların bir düzeni yoktu; ne hendekler, ne sivri kazıklar, ne de düzenli at sıraları gördü. Her yerde, üstünkörü yapılmış toprak barınaklar ve gelişigüzel yayılmış çadırlar vardı, dünyanın yüzündeki çiçek bozuğu gibiydiler. Darmadağın saman yığınları gördü, olağanüstü sayıda keçinin, koyunun ve köpeğin kokusunu aldı. Binlerce yemek ateşinden siyah duman filizleri yükseliyordu.</p>

    <p><em>Bu bir ordu değil, bir kasaba. Bu, insanların bir araya toplanışı.</em></p>

    <p>Büyük gölün karşısındaki tümseklerden biri hareket etti. Daha dikkatlice baktı ve hareket edenin bir toprak yığını olmadığını fark etti. Ama canlıydı; hantalca hareket eden, burnunun yerinde bir yılan olan, gelmiş geçmiş en iri yaban domuzundan daha uzun dişli, tüylü bir canavardı. Ve canavarı süren, şey de devasaydı, şekli tuhaftı, bacakları ve kalçaları bir insan için çok kalındı.</p>

    <p>Ani bir soğuk fırtınası tüylerini kaldırdı, hava kanat sesleriyle titredi. Gözlerini buz beyazı dağın tepesine kaldırınca, bir gölgenin gökyüzünden dimdik aşağı düştüğünü gördü. Tiz bir çığlık havayı kesti. Mavi gri kanatlar genişçe açılmıştı, güneşi kapatıyorlardı...</p>

    <p><em>“Hayalet!”</em> diye bağırdı Jon kalkarken. Kuş pençelerini ve acıyı hâlâ hissedebiliyordu. “Hayalet, bana gel!”</p>

    <p>Ebben gelip Jon’u yakaladı, sarstı. “Sessiz ol! Yabanılların tepemize binmesi mi istiyorsun? Senin neyin var evlat?”</p>

    <p>“Bir rüya,” dedi Jon bitkin bir sesle. “Ben, Hayalet’tim, bir dağın kenarından donmuş bir nehre bakıyordum ve bir şey bana saldırdı. Bir kuş... kartal, sanırım...”</p>

    <p>Yaver Dalbridge gülümsedi. “Ben rüyalarımda güzel kadınlar görürüm hep. Keşke daha sık rüya görebilseydim.”</p>

    <p>Qhorin, Jon’un yanına geldi. “Donmuş bir nehir mi dedin?”</p>

    <p>“Sütnehri, bir buzulun ayağındaki büyük bir gölden akar,” diyerek lafa karıştı Taşyılanı.</p>

    <p>“Kardeşimin yüzüne bürünmüş bir ağaç vardı. Yabanıllar... <em>binlercesi</em> vardı, hiç düşünmediğim kadar çoklardı. Ve mamutlara binmiş devler gördüm.” Değişen gün ışığından, dört ya da beş saat uyuduğu sonucunu çıkardı Jon. Başı ve kuş pençelerinin battığı ensesi ağrıyordu. <em>Ama bunlar rüyamda oldu.</em></p>

    <p>“Bana bütün hatırladıklarını anlat, baştan sona,” dedi Qhorin Yarımel.</p>

    <p>Jon’un aklı karışmıştı. “Sadece bir rüyaydı.”</p>

    <p>“Bir kurt rüyası,” dedi Yarımel. “Craster, Lord Kumandan’a yabanılların Sütnehri’nin kaynağında toplandığını söylemişti. Belki o rüyayı görmenin sebebi budur. Ya da birkaç saat ileride bizi neyin beklediğini gördün. Anlat.”</p>

    <p>Qhorin’e ve diğer koruculara böyle şeyler anlatmak kendini aptal gibi hissetmesine sebep olmuştu ama emredileni yaptı. Bitirdiğinde Yaver Dalbridge bile gülümsemiyordu artık.</p>

    <p>“Derideğiştiren?” dedi Ebben acımasızca, Yarımel’e bakıyordu. <em>Kartalı mı kastediyor?</em> diye merak etti Jon. <em>Yoksa beni mi?</em> Derideğiştirenler ve varglar Yaşlı Dadı’nın hikâyelerine aitti, bütün ömrünün geçtiği gerçek dünyaya değil. Ama burada, kayalardan ve buzdan ibaret bu çıplak vahşilikte inanmak zor değildi.</p>

    <p>“Soğuk rüzgârlar esiyor. Mormont’un korktuğu gibi. Benjen Stark da hissetti. Ölü adamlar yürüyor. Ağaçların gözleri var yine. Devlere ve varglara neden şaşıralım?”</p>

    <p>“Bu, benim rüyalarımın da gerçek olacağı anlamına mı geliyor?” diye sordu Yaver Dalbridge. “Mamutlar, Lord Kar’da kalabilir. Ben kadınlarımı istiyorum.”</p>

    <p>“Nöbet’e hem çocuk, hem erkek olarak hizmet ettim,” dedi Ebben. “Devlerin kemiklerini gördüm ve tuhaf masallar duydum ama hepsi bu. Onları kendi gözlerimle görmeliyim.”</p>

    <p>“Dikkat et de onlar seni görmesin Ebben,” dedi Taşyılanı.</p>

    <p>Yola koyulmak için hazırlandılar ama Hayalet hâlâ ortaya çıkmamıştı. Geçidi gölgeler kaplamıştı. Korucuların, Çatalucu dediği büyük dağın sivri ikiz tepelerinin arasında güneş hızla batıyordu. <em>Eğer rüya gerçekse...</em> Düşüncesi bile Jon’u korkutuyordu. Kartal, Hayalet’e zarar vermiş ya da onu uçurumdan itmiş olabilir miydi? Kardeşinin yüzünü almış, karanlık ve ölüm kokan büvet ağacı neydi peki?</p>

    <p>Güneşin son ışıkları Çatalucu’nun ikiz tepelerinin arasında kayboldu. Alacakaranlık, Çığlık Geçidi’ni doldurdu. Hava bir anda daha da soğudu. Artık tırmanmıyorlardı. Doğrusu, yol belli belirsiz inişe geçmişti; çatlaklarla, iri kaya bloklarıyla ve taş yığınlarıyla doluydu. <em>Birazdan hava kararacak ve Hayalet hâlâ dönmedi.</em> Jon’un içi parçalanıyordu ama ulu kurduna dileği gibi seslenmeyi göze alamıyordu. Başka şeyler de onları dinliyor olabilirdi.</p>

    <p>“Qhorin,” diye seslendi Yaver Dalbridge hafifçe. “Orada. Bak.”</p>

    <p>Kartal, epey ilerideki bir kayanın tepesine tünemişti, koyulaşan gökyüzünde hatları seçiliyordu. <em>Başka kartallar da gördük,</em> diye düşündü Jon. <em>Rüyamda gördüğüm kartal olmak zorunda değil.</em></p>

    <p>Ebben kartala bir ok fırlatacaktı ki yaver onu durdurdu. “Kuş, okun ulaşamayacağı kadar uzakta.”</p>

    <p>“Bizi izlemesinden hoşlanmıyorum.”</p>

    <p>Yaver omuz silkti. “Ben de ama onu durduramazsın, sadece iyi bir ok ziyan etmiş olursun.”</p>

    <p>Qhorin eyerinde oturmuş epey zamandır kartalı izliyordu. “Devam edeceğiz,” dedi sonunda. Korucular yola koyulmak için hareketlendi.</p>

    <p><em>Hayalet,</em> diye bağırmak istiyordu Jon. Neredesin?</p>

    <p>Jon, iki kaya parçasının arasında parlak bir beyazlık gördüğünde Qhorin ve diğerlerinin peşine düşmek üzereydi. <em>Eski bir kar yığını,</em> diye düşündü beyazlık hareket edene kadar. Hemen atından indi. Dizlerinin üstüne çöktüğünde Hayalet başını kaldırdı. Boynu ıslaktı, parlıyordu ama Jon eldivenini çıkarıp dokunduğunda hiç ses çıkarmadı. Kuş pençeleri kürkünün ve derisinin üstünde kanlı izler bırakmıştı ama kartal hayvanın boynunu koparmayı başaramamıştı.</p>

    <p>Qhorin Yarımel, Jon’un yanında ayakta duruyordu. “Ne kadar kötü?”</p>

    <p>Hayalet, güçlükle de olsa, cevap verir gibi ayağa kalktı.</p>

    <p>“Bu kurt kuvvetli,” dedi korucu. “Ebben, su getir. Taşyılanı, şarap mataranı ver. Onu sıkıca tut Jon.”</p>

    <p>Kurdun tüylerindeki pıhtılaşmış kanı birlikte temizlediler. Qhorin kartalın açtığı kırmızı yaraların üstüne şarap dökerken Hayalet kurtulmak için debelenip dişlerini gösterdi ama Jon kollarını hayvanın bedenine dolayıp teskin edici sözler söyledi, kurt kısa zaman içinde sakinleşti. Jon’un pelerininden bir şerit yırttıklarında hava tamamen kararmıştı. Gökyüzünü taşların siyahlığından ayıran tek şey, havaya serpilmiş yıldızlardı. “Gidiyor muyuz?” diye sordu Taşyılanı.</p>

    <p>Qhorin atına doğru yürüdü. “Geri, ileri değil.”</p>

    <p>“Geri mi?” Jon şaşırmıştı.</p>

    <p>“Kartalların gözleri insanlarınkinden daha keskindir. Görüldük ve şimdi kaçmalıyız.” Yarımel siyah bir kaşkolü yüzüne sarıp atına atladı.</p>

    <p>Diğer korucular bakıştılar ama hiçbiri karşı çıkmayı düşünmedi. Teker teker eyerlerine binip atlarını ev yoluna doğru çevirdiler.</p>

    <p>Yukarı çıkan kıvrımlı geçitleri ve uzayıp giden kırık zemini hissederek bütün gece at sürdüler. Rüzgâr şiddetlenmişti. Bazen öyle karanlık oluyordu ki atlarından inip yola yayan devam etmek zorunda kalıyorlardı, her adam kendi atını yürütüyordu. Ebben bir meşalenin işe yaracağını söyledi ama, “Ateş yok,” dedi Qhorin ve konu kapandı. Bir gölgekedisi karanlıkta öfkeyle kükredi, sesi kayaların üstünde sekerek yankılandı, onlarca kedi kükremeye cevap veriyordu sanki. Jon, başlarının üstündeki bir kaya düzlüğünde parlak gözler gördüğünü sandı bir sefer, hasat ayları kadar parlak gözler.</p>

    <p>Şafaktan hemen önceki karanlık saatte, atlarına su içirmek ve birer avuç yulafla bir parça saman yedirmek için durdular. “Yabanılların öldüğü yerden fazla uzakta değiliz,” dedi Qhorin. “Bir adam yüz adamı tutabilir orada. Doğru bir adam.” Yaver Dalbridge’e baktı.</p>

    <p>Yaver başını eğdi. “Bana bırakabildiğiniz kadar ok bırakın kardeşlerim.” Yayını okşadı. “Ve eve vardığınızda atıma bir elma yedirin. Zavallı hayvan bunu hak etti.”</p>

    <p><em>Ölmek için kalıyor.</em> Jon anlamıştı.</p>

    <p>Qhorin, yaverin kolunu eldivenli eliyle sıktı. “Eğer kartal sana bakmak için aşağı uçarsa...”</p>

    <p>“...birkaç yeni tüy çıkarır.”</p>

    <p>Jon’un Yaver Dalbridge’e ait gördüğü son şey; tepelere çıkan dar patikayı tırmanırken döndüğü sırtıydı.</p>

    <p>Şafak söktüğünde Jon bulutsuz gökyüzüne baktı ve maviliğin içinde hareket eden bir leke gördü. Ebben de görmüştü, küfrediyordu ama Qhorin adama sessiz olmasını söyledi. “Dinleyin.”</p>

    <p>Jon nefesini tuttu ve duydu. Arkalarında ve çok uzakta, dağlarda yankılanan bir av borusu ötüyordu.</p>

    <p>“İşte şimdi geliyorlar,” dedi Qhorin.</p>
  </div>
</body>
</html>
