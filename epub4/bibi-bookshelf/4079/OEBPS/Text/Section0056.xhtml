<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>Dağın sırtında kayan bir yıldız gibi parlayan ateşi görebiliyorlardı. Diğer yıldızlardan daha kırmızıydı, göz kırpmıyordu ama bazen öfkeyle alevleniyor, bazen de uzak bir kıvılcıma dönüşüyordu, mat ve belli belirsiz.</p>

    <p><em>Yarım mil ileride ve altı yüz metre yukarıda,</em> diye tahmin etti Jon, <em>ve aşağıdaki geçitte hareket eden her şeyi görebilecek kusursuz bir noktada.</em></p>

    <p>“Çığlık Geçidi’nde gözcüler,” dedi içlerinde en yaşlı olan adam. Gençliğinde bir kralın yaverliğini yapmıştı, bu yüzden kara kardeşler ona hâlâ Yaver Dalbrigde diyordu. “Mance Rayder’ın korktuğu şey nedir, merak ediyorum?”</p>

    <p>“Bir ateş yaktıklarını bilseydi zavallı piçlerin derisini yüzerdi,” dedi Ebben, kaya gibi kasları olan bodur bir adamdı.</p>

    <p>“Buralarda ateş hayat demektir,” dedi Qhorin Yarımel, “ama ölüm anlamına da gelebilir.” Yarımel’in emriyle, dağlara girdiklerinden beri ateş yakmıyorlardı. Soğuk tuzlu et, sert ekmek ve ekmekten daha sert peynir yiyorlardı. Üstlerinde giysileriyle, kat kat cübbelerin ve kürklerin altında kıvrılarak uyuyor, birbirlerinin vücut ısısına minnet duyuyorlardı. Bu durum, uzun zaman önce Kışyarı’nda kardeşleriyle aynı yatağı paylaştığı geceleri hatırlatıyordu Jon’a. Bu adamlar da onun kardeşleriydi ama paylaştıkları yatak taş ve topraktı.</p>

    <p>“Boruları vardır,” dedi Taşyılanı.</p>

    <p>“Asla üflememeleri gereken bir boru,” dedi Yarımel.</p>

    <p>“Gece için epey zalim ve uzun bir tırmanış bu,” dedi Ebben, sığındıkları kayalıkların arasındaki yarıktan uzaktaki ateşe bakarken. Gökyüzü bulutsuzdu, simsiyah sivri dağlar en tepeye kadar yükseliyor, zirvelerindeki kardan yapılmış soğuk taçlar ve buz ay ışığında hafifçe parlıyordu.</p>

    <p>“Ve daha uzun bir düşüş,” dedi Qhorin Yarımel. “Sanırım iki adam. Tepede nöbeti paylaşan iki adam olması muhtemel.”</p>

    <p>“Ben.” Taşyılanı dedikleri korucu gruptaki en iyi tırmanıcı olduğunu çoktan kanıtlamıştı, görev onun olmalıydı.</p>

    <p>“Ve ben,” dedi Jon Kar.</p>

    <p>Qhorin Yarımel, Jon’a baktı. Jon, tepelerindeki yüksek geçitte titreyen rüzgârın inlemesini duyabiliyordu. Atlardan biri kişnedi ve sığındıkları kaya boşluğunun ince, taşlı toprağını eşeledi. “Kurt bizimle kalacak,” dedi Qhorin. “Beyaz tüyleri ay ışığında rahatlıkla görülebilir.” Taşyılanı’na döndü. “İş bittiğinde aşağı yanan bir odun parçası atın. Onu gördüğümüzde biz de geleceğiz.”</p>

    <p>“İşe başlamak için şimdiden daha iyi bir vakit yok,” dedi Taşyılanı.</p>

    <p>Her ikisi de uzun birer halat rodası aldı. Taşyılanı bir torba büyük çivi ve başı kalın keçeyle sarılmış küçük bir çekiç de taşıyordu. Küçük atlarını, miğferlerini, örgü zırhlarını ve Hayalet’i arkalarında bıraktılar. Jon ayrılmadan önce ulu kurdun yanında diz çöktü. “Kal,” dedi. “Geri döneceğim.”</p>

    <p>Taşyılanı önden gitti. Kısa ve inceydi, ellisine yaklaşmıştı, sakalları grileşmişti ama göründüğünden daha güçlüydü ve Jon’un tanıdığı en keskin gözlü adamdı. Bu gece o gözlere ihtiyacı olacaktı. Ayazla boyanan dağlar gündüzleri mavi griydi ama güneş sivri zirvelerin ardında yok olduğunda siyaha dönüşüyorlardı. Ve şimdi doğan ay, dağları beyaz ve gümüş renklerle aydınlatıyordu.</p>

    <p>Kara kardeşler, nefesleri kara gecede donarken, kara kayaların ortasındaki kara gölgelerin arasından geçip dik ve kıvrımlı patikayı tırmanmaya başladı. Jon, üstünde zırhı yokken kendini çıplak hissediyordu ama zırhın ağırlığını özlemiyordu. Tırmanış zor ve yavaştı. Acele etmek, kırık bir bilek, belki de daha kötüsü demekti. Taşyılanı ayağını nereye koyacağını insiyaki olarak biliyormuş gibi görünüyordu ama Jon çatlaklarla dolu engebeli zeminde çok daha dikkatli olmak zorundaydı.</p>

    <p>Çığlık Geçidi; yukarı çıkıp rüzgârın aşındırdığı buzlu zirvelerin çevresinden dolaşan, aşağı inip çok ender güneş alan vadilerin arasından geçen, uzun ve kıvrımlı bir dizi geçitten oluşuyordu aslında. Jon, ormandan ayrılıp tırmanışa başladıklarından beri kendi grubundakiler dışında canlı adama rastlamamıştı. Ayazdiş tanrıların yarattığı en zalim yerlerden biriydi ve insanlara düşmandı. Rüzgâr burada bıçak gibi kesiyordu ve evladı katledilmiş bir annenin ağıtı gibi çığlık atıyordu. Gördükleri üç beş ağaç bodurdu, yarıkların ve çatlakların kenarında büyüyen grotesk şekillerdi. Yuvarlanmış kayalar patikanın üstünden sarkıyor, üstlerindeki buz saçakları uzaktan uzun beyaz dişler gibi görünüyordu.</p>

    <p>Jon Kar her şeye rağmen geldiğine pişman değildi. Burada da harikalar vardı. Dik taş uçurumların dudaklarından dökülen incecik buzlu şelalelerin üstünde parlayan güneş ışıklarını görmüştü ve yabani sonbahar çiçekleriyle dolu bir dağ çimenliği: Mavi kar gülleri, kırmızı buzateşleri, kızıl ve altın renkli boru otları. Bir cehenneme indiği muhakkakmış gibi görünen dar ve derin yarıkların içine bakmıştı. Küçük atıyla birlikte, her iki yanında da gökyüzünden başka bir şey olmayan, rüzgârın aşındırdığı doğal, taş bir köprüden geçmişti. Kartallar tepelerde yuva kuruyor, avlanmak için vadilere iniyorlardı, hiç çaba harcamadan çemberler çizerek uçarken mavi gri kanatları gökyüzünün bir parçası gibi görünüyordu. Bir keresinde, bir koçu takip eden gölgekedisini izlemişti, gölgekedisi avının üstüne atılmaya hazır olana dek dağın yamacından sıvı duman gibi akmıştı.</p>

    <p><em>Şimdi avlanma sırası bizde.</em> O gölgekedisi kadar kendinden emin ve sessiz hareket edebilmeyi isterdi ve onun kadar hızlı öldürebilmeyi. Uzunpençe sırtındaki kının içindeydi ama kılıcı çekebilecek kadar geniş bir alanı olmayabilirdi. Daha ince işler için bir kama ve hançer taşıyordu. <em>Düşmanın da silahları olacak ve ben zırhlı değilim.</em> Gecenin sonunda kimin gölgekedisi, kimin koç olacağını merak etti.</p>

    <p>Uzunca bir süre patikada kaldılar, dağın etrafında bir yılan gibi ilerleyen kıvrımları ve dönemeçleri takip ettiler, yukarı, hep yukarı. Dağ zaman zaman kendi üstüne kapanıyordu ve ateşi göremiyorlardı. Ama ateş er ya da geç tekrar ortaya çıkıyordu. Taşyılanı’nın seçtiği yolda atlar işe yaramazdı. Jon bazı yerlerde sırtını soğuk taşlara dayayıp bir yengeç gibi yanlamasına yürüyerek santim santim ilerlemek zorunda kalıyordu. Patika, genişlediği yerlerde bile tehlikeliydi. Bir adamın bacağını rahatlıkla yutabilecek çatlaklar; kolayca tökezletecek: çıkıntılar; gündüzleri su gölcüklerine, geceleri sert buz tabakalarına dönüşen çukurlarla doluydu. <em>Bir adım, ardından bir adım daha,</em> dedi Jon kendine. <em>Bir adım, ardından bir adım daha ve düşmek yok.</em></p>

    <p>İlk İnsanların Yumruğu’ndan ayrıldıklarından beri tıraş olmamıştı ve dudağının üstündeki tüyler donmuştu. Tırmanışa başladıklarının ikinci saatinde rüzgâr öyle şiddetli esiyordu ki Jon’un bütün yapabildiği kamburlaşıp kayalara yapışmak ve dağdan aşağı itilmemek için dua etmekti. <em>Bir adım, ardından bir adım daha,</em> diyerek devam etti bora biraz sakinlediğinde. <em>Bir adım, ardından bir adım daha ve düşmek yok.</em></p>

    <p>Kısa zaman sonra öyle yüksekteydiler ki en iyisi aşağı hiç bakmamaktı. Aşağıda ağzı açık karanlıktan, yukarıda aydan ve yıldızlardan başka hiçbir şey yoktu. “Bu dağ, senin annen,” demişti Taşyılanı birkaç gün önceki daha kolay bir tırmanış sırasında. “Ona yapış, yüzünü göğüslerine bastır, böylece seni düşürmez.” Jon, annesinin kim olduğunu hep merak ettiğini ama onu Ayazdiş’te bulacağını hiç aklına getirmediğini söyleyerek şaka yapmıştı. Bu şaka hiç komik gelmiyordu şimdi. <em>Bir adım, ardından bir adım daha,</em> diye düşündü sıkı sıkı tutunarak.</p>

    <p>Dar patika, dağın gövdesinden dışarı çıkan devasa bir siyah granit blokuyla aniden kesildi. Granitin gölgesi parlak ay ışığından sonra öyle siyah görünüyordu ki insan kendini bir mağaraya girmiş gibi hissediyordu. “Buradan dimdik yukarı,” dedi korucu sessizce. “Onların tepesine çıkmalıyız.” Eldivenlerini çıkardı, kemerine sıkıştırdı, halatın bir ucunu kendi beline, diğer ucunu Jon’unkine bağladı. “Halat iyice gerildiğinde peşimden gel,” dedi. Korucu bir cevap beklemeden hemen tırmanmaya başladı, parmaklarını ve ayaklarını kullanarak Jon’un inanamadığı bir hızla yukarı çıkıyordu. Uzun halat ağır ağır açılıyordu. Jon korucuyu dikkatle izliyor, adamın nasıl ilerlediğini ve ellerini koyduğu çıkıntıları nerelerde bulduğunu zihnine not ediyordu. Halatın son büklümü de açıldığında eldivenlerini çıkardı ve korucuyu takip etti, ondan çok daha ağır hareketlerle.</p>

    <p>Taşyılanı, halatını üstünde beklediği kayanın sivri ve pürüzsüz bir çıkıntısına sardı ama Jon yanına gelir gelmez tekrar boşaltıp tırmanmaya devam etti. Halat tekrar gerildiğinde ucunu bağlayacak uygun bir çıkıntı yoktu bu defa. Taşyılanı, başı keçeyle sarılmış çekicini alıp kayadaki bir çatlağa çok hafif vuruşlarla bir çivi çaktı. Çıkan ses yumuşak olmasına rağmen kayaların üstünde öyle yankılanıyordu ki Jon her darbede gözlerini kırpıştırıyordu, sesleri yabanılların da duyduğundan emindi. Taşyılanı, çatlağa sağlamca gömülen çiviye halatı doladı ve Jon adamın peşinden tırmanmaya başladı. <em>Dağın göğüslerini em,</em> diye hatırlattı kendine. <em>Aşağı bakma. Ağırlığını ayaklarına verme. Aşağı bakma. Önündeki kayaya bak. Bu çıkıntıya tutunabilirsin, evet. Aşağı bakma. Şu kayanın düzlüğünde soluklanabilirsin, tek yapman gereken ona ulaşmak. Asla aşağı bakma.</em></p>

    <p>Ağırlığını ayağına verince kaydı ve kalbi göğsünün içinde durdu ama tanrılar merhametliydi, düşmedi. Kayanın soğuğunun, parmaklarının içine sızdığını hissediyordu fakat eldivenlerini giymeye cesaret edemezdi. Ellerine ne kadar sıkı otururlarsa otursunlar eldivenler kayardı, derisiyle kayaların arasında hareket eden kumaş ve kürk, bu yükseklikte ölüm anlamına gelirdi. Yanık eli katılaşıyordu ve sancımaya başlamıştı. Sonra bir şekilde başparmağının tırnağı koptu ve elini koyduğu her yerde kan izleri bıraktı. Bu tırmanışın sonunda hâlâ bütün parmaklarına sahip olmayı umut etti Jon.</p>

    <p>Yukarı gittiler ve yukarı ve yukarı, ay ışığının aydınlattığı kaya duvarında sürünen kara gölgeler. Aşağıdaki geçidin üstündeki herkes onları rahatlıkla görebilirdi ama dağ onları ateşin başındaki yabanılların gözlerinden saklıyordu. Artık yaklaşmışlardı, Jon hissediyordu. Buna rağmen onu bekleyen gafil düşmanları değil, Kışyarı’ndaki kardeşini düşünüyordu. <em>Bran tırmanmayı ne çok severdi eskiden. Onun cesaretinin onda birine sahip olmayı isterdim.</em></p>

    <p>Tırmanışın üçte ikisini geçtiklerinde kaya duvarı eğri büğrü, buzlu bir yarıkla kırıldı. TaşyıIanı, Jon’a yardım etmek için elini uzattı. Eldivenlerini giymişti, Jon da aynısını yaptı. Korucu başını sola çevirdi, sonunda uçurumun kenarındaki turuncu ateşi görene dek, yarık boyunca üç yüz metre kadar emeklediler.</p>

    <p>Yabanıllar gözcü ateşini geçidin en dar yerindeki sığ bir çukurda yakmıştı, aşağısı dik uçurumdu, arkalarındaki kaya sert rüzgârdan korunmalarını sağlıyordu. Kara kardeşler, aynı rüzgâr siperi sayesinde öldürmeleri gereken adamların yaklaşık bir metre tepesine gelene kadar karınlarının üstünde süründü.</p>

    <p>Biri, iyice kıvrılarak bir kürk yığının altına gömülmüş uyuyordu. Jon alevlerin ışığında adamın parlak kızıl saçlarından başka bir şeyini göremiyordu. İkincisi, ateşin başında oturuyordu, alevleri ince dallar ve çer çöple besleyip aksi bir ses tonuyla rüzgârdan şikâyet ediyordu. Üçüncüsü, görülecek çok az şey olmasına rağmen, dağın karlı omuzlarıyla çevrelenmiş, karanlık dolu uçsuz bucaksız bir kâseye benzeyen geçidi gözlüyordu. Boru gözcünün elindeydi.</p>

    <p><em>Üç.</em> Jon bir an için emin olamadı. <em>Sadece iki adam olması gerekiyordu.</em> Biri uyuyordu gerçi. Görevini yerine getirmek zorundaydı. Taşyılanı, omzuna dokunarak savaş borusu olan yabanılı gösterdi. Jon başıyla ateşin yanındaki adamı işaret etti. Öldürmek için adam seçmek kendini tuhaf hissettirmişti. Hayatının yarısını bu ana hazır olmak için kılıç ve kalkanla geçirmişti. <em>İlk mücadelesinden önce Robb da böyle hissetti mi acaba?</em> diye merak etti ama bu sorunun cevabını düşünmek için vakit yoktu. Taşyılanı, adına yakışacak kadar hızlı hareket ediyordu, çakıl taşları yağdırarak yabanılların tepesine atladı. Jon, Uzunpençe’yi çekip korucuyu takip etti.</p>

    <p>Her şey bir kalp atımı zamanda olmuştu sanki. Jon, ilk önce bıçağına davranmak yerine borusuna uzanan yabanılın cesaretine daha sonra hayranlık duyabilirdi. Adam boruyu dudaklarına götürdü ama daha üfleyemeden Taşyılanı bir kısakılıç darbesiyle boruyu kenara fırlattı. Jon’un seçtiği adam, ayağa sıçrayarak yanan bir odun parçasını hasmının yüzüne savurdu. Jon geri çekilirken alevlerin sıcaklığını hissetmişti. Uyuyan adamın döndüğünü gözünün kenarıyla gördüğünde kendi adamının işini bir an önce bitirmek zorunda olduğunu biliyordu. Alevli odun tekrar savrulduğunda piç kılıcını iki eliyle birden savurdu. Valyria çeliği derinin, kürkün ve etin içine girdi fakat yabanıl düşerken bedeni döndü; kılıç, Jon’un elinden kurtuldu. Uyuyan adam kalkmıştı, postların altında oturur halde duruyordu. Jon kamasını çıkardı, yabanılı saçlarından yakalayıp bıçağın ucunu çenesinin altına bastırırken adamın, hayır, kadının...</p>

    <p>Elleri dondu. “Bir kız.”</p>

    <p>“Bir gözcü,” dedi Taşyılanı. “Bir yabanıl. İşini bitir.”</p>

    <p>Jon kızın gözlerindeki korkuyu ve ateşi görebiliyordu. Beyaz boğazından, kamanın ucunun deldiği yerden kan sızıyordu. <em>Sadece bir hamle ve bitecek,</em> dedi Jon kendine. Öyle yakındı ki kızın nefesindeki soğan kokusunu duyabiliyordu. <em>Benden daha büyük değil.</em> Kızdaki bir şeyler Arya’yı düşünmesine sebep oluyordu. Birbirlerine hiç benzemiyorlardı halbuki. “Teslim oluyor musun?” diye sordu kamasına yarım çember çizdirirken. <em>Ya olmazsa?</em></p>

    <p>“Teslim oluyorum.” Sözleri soğuk havada buharlaştı.</p>

    <p>“O halde bizim tutsağımızsın.” Kamasını kızın boğazından çekti.</p>

    <p>“Qhorin tutsak almakla ilgili bir şey söylemedi,” dedi Taşyılanı.</p>

    <p>“Almamamızı da söylemedi.” Jon kızın saçlarını bırakıp uzaklaştı.</p>

    <p>“O bir mızrak karısı.” Taşyılanı, kürklerin yanındaki uzun saplı baltayı gösterdi. “Yakaladığında şu baltaya uzanıyordu. Bir fırsat ver, onu kaşlarının arasına gömsün.”</p>

    <p>“Zerre fırsat vermeyeceğim.” Jon baltayı tekmeleyip kızın ulaşamayacağı kadar uzağa fırlattı. “Bir adın var mı?”</p>

    <p>“Ygritte.” Kız, eliyle boğazını ovuşturdu. Geri çektiğinde eli kana bulanmıştı, ıslaklığa baktı.</p>

    <p>Jon kamasını kınına soktu, Uzunpençe’yi, öldürdüğü adamın bedeninden çekip çıkardı. “Benim tutsağımsın Ygritte.”</p>

    <p>“Ben adımı söyledim.”</p>

    <p>“Benim adım Jon Kar.”</p>

    <p>Kız geri çekildi. “Şeytani bir isim.”</p>

    <p>“Bir piç ismi,” dedi Jon. “Babam Kışyarı Lordu Eddard Stark’tı.”</p>

    <p>Kız temkinli gözlerle Jon’a bakıyordu ama Taşyılanı, iğneleyici bir tonla kıkırdadı. “Bir şeyler anlatması gereken kişi tutsak, unuttun mu?” Korucu uzunca bir dalı ateşe soktu. “Anlatmayacak gerçi. Sorulara cevap vermemek için kendi dilini ısırıp koparan yabanıllar gördüm.” Dalın ucu neşeyle alevlenince korucu iki adım atıp dalı geçitten aşağı fırlattı. Dal gözden kaybolana dek döne döne karanlığın içine düştü.</p>

    <p>“Öldürdüğünüz adamları yakmalısınız,” dedi Ygritte.</p>

    <p>“Bunun için daha büyük bir ateş lazım. Büyük ateşler çok parlar.” Taşyılanı döndü. Gözleri herhangi bir ışık görebilmek için karanlığın derinliklerini tarıyordu. “Yakınlarda daha başka yabanıllar da mı var, bu mu?”</p>

    <p>“Onları yakın,” diye tekrarladı kız inatla, “yoksa kılıçlarınızı yine kullanmanız gerekir.”</p>

    <p>Jon, ölü Othor’u ve soğuk, kara ellerini hatırladı. “Belki de kızın dediğini yapmalıyız.”</p>

    <p>“Başka yollar da var.” Taşyılanı, öldürdüğü adamın yanında diz çöktü. Yabanılın pelerinini, çizmelerini, kemerini ve yeleğini çıkardı, sonra cesedi zayıf omzuna alıp uçurumun kenarına taşıdı. Cesedi aşağı atarken homurdandı. Bir an sonra ıslak ve ağır bir çarpma sesi duydular. Korucu o esnada ikinci cesedi soymuş, kolundan tutarak sürüklemeye başlamıştı. Jon yabanılın ayaklarından tuttu ve ölü adamı gecenin karanlığına fırlattılar.</p>

    <p>Ygritte bir şey söylemeden izledi. Jon’un ilk düşündüğünden daha büyüktü, belki yirmi yaşındaydı ama yaşına göre kısaydı, çarpık bacaklıydı, yüzü yuvarlaktı ve basık bir burnu vardı. Kuş yuvasına benzeyen kızıl saçları karmakarışıktı. Çöküp oturduğu yerde tıknazmış gibi görünüyordu ama bunun sebebi üstündeki kat kat deriler ve kürklerdi. Onların altındaki bedeni en az Arya’nınki kadar cılız olabilirdi.</p>

    <p>“Bizi gözlemek için mi gönderilmiştiniz?”</p>

    <p>“Sizi ve diğerlerini.”</p>

    <p>Taşyılanı ateşte ellerini ısıtıyordu. “Geçidin ötesinde kimler bekliyor?”</p>

    <p>“Özgür insanlar.”</p>

    <p>“Kaç kişiler?”</p>

    <p>“Yüzlerce, binlerce. Daha önce hiç görmediğin kadar çok, karga.” Gülümsedi. Dişleri çarpıktı ama bembeyazdı.</p>

    <p><em>Kaç kişi olduğunu bilmiyor.</em> “Neden buraya geldiniz?”</p>

    <p>Ygritte sessizleşti.</p>

    <p>“Ayazdiş’te kralınızın istediği ne var? Burada kalamazsınız, hiç yiyecek yok.”</p>

    <p>Kız yüzünü çevirdi.</p>

    <p>“Amacınız Sur’a yürümek mi? Ne zaman?”</p>

    <p>Kız onu hiç duymuyormuş gibi alevlere bakıyordu.</p>

    <p>“Amcamla ilgili bir şey biliyor musun, Benjen Stark?”</p>

    <p>Ygritte duymazdan geldi. Taşyılanı güldü. “Eğer kendi dilini tükürürse seni uyarmadığımı söyleme.”</p>

    <p>Kayaların üstünde pes bir kükreme yankılandı. <em>Bir gölgekedisi,</em> Jon hemen anlamıştı. Ayağa kalkarken bir kükreme daha duydu, bu daha yakındı. Kılıcını çekip döndü, dinlemeye başladı.</p>

    <p>“Bize ilişmezler,” dedi Ygritte. “Ölüler için geliyorlar. Gölgekedileri kanın kokusunu altı mil uzaktan alabilir. Bütün etlerini son lokmasına kadar yiyip, ilik için kemiklerini parçalayana dek cesetlerin yanında kalacaklar.”</p>

    <p>Jon beslenen hayvanlardan çıkan seslerin yankılarını duyabiliyordu, rahatsız olmuştu. Ateşin sıcaklığı kemiklerine kadar yorgun olduğunu hatırlatmıştı ama uyumaya cesaret edemezdi. Bir tutsak almıştı ve tutsağa sahip çıkmak onun göreviydi. “Akrabaların mıydı?” diye sordu kıza sessizce. “Öldürdüğümüz iki adam?”</p>

    <p>“Seninle ne kadar akrabaysak.”</p>

    <p>“Ben mi?” Kaşlarını çattı. “Ne demek istiyorsun?”</p>

    <p>“Kışyarı’nın piçi olduğunu söyledin.”</p>

    <p>“Öyleyim.”</p>

    <p>“Annen kimdi?”</p>

    <p>“Bir kadın. Çoğu öyledir.” Bunu bir zamanlar biri söylemişti Jon’a. Kim olduğumu hatırlamıyordu.</p>

    <p>Kız tekrar gülümsedi, beyaz dişleri parladı. “Sana kış gülü şarkısını söylemedi mi hiç?”</p>

    <p>“Ben annemi hiç tanımadım. Öyle bir şarkı da bilmiyorum.”</p>

    <p>“Ozan Bael yazmış,” dedi Ygritte. “Bir zamanlar Sur’un Ötesindeki Kral oydu. Bütün özgür insanlar onun şarkılarını bilir ama belki siz güneyde o şarkıları söylemiyorsunuzdur.”</p>

    <p>“Kışyarı güneyde değil,” diye itiraz etti Jon.</p>

    <p>“Evet öyle. Sur’un aşağısındaki her yer bizim için güneydir.”</p>

    <p>Jon böyle düşünmemişti hiç. “Sanırım her şey nerede durduğuna bağlı.”</p>

    <p>“Evet,” dedi Ygritte. “Hep öyledir.”</p>

    <p>“Anlat,” diye ısrar etti Jon. Qhorin’in yukarı çıkması saatler sürecekti ve bir hikâye uyanık kalmasına yardım edebilirdi. “Hikâyeni duymak istiyorum.”</p>

    <p>“Çok hoşlanmayabilirsin.”</p>

    <p>“Benim için bütün hikâyeler aynı.”</p>

    <p>“Cesur bir kara karga,” diye alay etti kız. “Pekâlâ, Bael çok uzun zaman önce özgür insanların kralıydı, kudretli bir akıncıydı.”</p>

    <p>Taşyılanı homurdandı. “Bir katil, hırsız ve tecavüzcüydü demek istiyorsun.”</p>

    <p>“Bu da nerede durduğuna bağlı,” dedi Ygritte. “Kışyarı’ndaki Stark, Bael’in kafasını istedi ama asla alamadı ve başarısızlığın tadı onu hasta etti. Bir gün ağzındaki acılıkla Bael’e ödlek dedi, sadece zayıf olanları avlayan bir korkak. Bu sözler kulağına gittiğinde Bael, lorda bir ders vermek için yemin etti. Sur’u aştı, Kral Yolu’nu geçti ve bir kış gecesinde elinde arpıyla Kışyarı’na girdi. Adının Sygerrik Skagos olduğunu söylemişti. <em>Sygerrik</em> Eski Dil’de ‘hilekâr’ demektir, bu dili İlk İnsanlar konuşurdu ve devler hâlâ konuşur.</p>

    <p>Kuzey ya da güney, şarkıcılar her yerde hoş karşılanır. Bael, Lord Stark’ın sofrasına oturdu ve yüksek koltukta oturan lord için gece yarısına kadar şarkılar çaldı. Eski şarkıları ve kendisinin yazdığı yenileri söyledi. O kadar güzel çalıp söylüyordu ki bitirdiğinde lord, Bael’in kendi ödülünü kendisinin seçmesine izin verdi. ‘Bütün istediğim bir çiçek,’ dedi Bael. ‘Kışyarı’nın bahçelerinde açan en güzel çiçek.’</p>

    <p>Kış gülleri sadece o vakitler açıyordu ve onlardan daha nadir, daha kıymetli çiçek yoktu. Stark, cam bahçelerine birini gönderdi ve şarkıcının ödemesini yapmak için en güzel kış güllerinin toplanmasını emretti. Emri yerine getirildi. Ama sabah olduğunda şarkıcı ortadan kaybolmuştu... Lord Brandon’ın bakire kızı da öyle. Yatağını boş buldular ama kızın yastığının üstünde Bael’in bıraktığı mavi gül vardı.”</p>

    <p>Jon daha önce bu hikâyeyi duymamıştı. “Hangi Brandon’dan bahsediyorsun? Mimar Brandon, Kahramanlar Çağı’nda yaşamıştı, Bael’den binlerce yıl önce. Yangın Brandon ve onun babası Gemici Brandan da vardı ama...”</p>

    <p>“Bahsettiğim Mahdumesiz Brandon,” dedi Ygritte sertçe. “Hikâyeyi duymak istiyor musun, istemiyor musun?”</p>

    <p>Jon kaşlarını çattı. “Devam et.”</p>

    <p>“Lord Brandon’ın başka çocuğu yoktu. Yüzlerce kara karga, lordun emriyle kalelerinden uçtu ama ne Bael’in ne de şu bakirenin izine rastladılar. Lord inancını kaybedip yatağa düşene kadar neredeyse bir yıl aradılar. Stark soyu sona ermiş gibi görünüyordu. Ama bir gece, Lord Brandan yatağında ölümü beklerken bir çocuk ağlaması duydu. Sesi takip etti ve kızını odasında buldu, göğsünde bir bebekle uyuyakalmıştı.”</p>

    <p>“Bael kızı geri mi getirmiş?”</p>

    <p>“Hayır. Onca zaman boyunca hep Kışyarı’nda kalmışlar. Kalenin altında, ölülerin yanında saklanmışlar. Kız, Bael’i öyle çok sevmiş ki ona bir oğul vermiş, şarkı böyle söyler... ama doğrusunu istersen Bael’in yazdığı şarkılardaki bütün kızlar ona âşıktır. Öyle bile olsa, Bael izinsiz kopardığı gülün karşılığını bir çocukla ödedi ve o çocuk büyüdüğünde bir sonraki Kışyarı Lordu oldu. İşte, sen de tıpkı benim gibi Bael’in kanını taşıyorsun.”</p>

    <p>“Böyle bir şey asla olmadı,” dedi Jon.</p>

    <p>Kız omuzlarını silkti. “Olmuştur ya da olmamıştır. Ama güzel bir şarkı. Annem bana söylerdi eskiden. O da bir kadındı Jon Kar. Senin annen gibi.” Kamanın kestiği boynunu ovuşturdu. “Şarkı, bebeği buldukları yerde bitiyor ama hikâyenin daha karanlık bir sonu var. Otuz yıl sonra, Sur’un Ötesindeki Kral Bael özgür insanları güneye götürdüğünde, onu Donuk Kıyı’da genç Lord Stark karşılamış... ve öldürmüş, çünkü kılıç kılıca karşılaştıklarında Bael öz oğluna kıyamamış.”</p>

    <p>“Ama oğul babasını katletmiş,” dedi Jon.</p>

    <p>“Evet,” dedi kız, “ama tanrılar kral katillerinden nefret eder, bilmeden öldürseler bile. Lord Stark mücadeleden dönmüş. Annesi, Bael’in kazığa geçirilmiş kafasını gördüğünde acıya boğulmuş ve kendini bir kuleden aşağı atmış. Oğlu da ondan daha çok yaşamamış. Sancak beylerinden biri lordun derisini yüzüp adamı cübbe niyetine giymiş.”</p>

    <p>“Senin Bael yalancıymış,” dedi Jon, artık emindi.</p>

    <p>“Hayır,” dedi Ygritte, “ama bir ozanın gerçekleri bizimkilerden farklıdır. Her neyse, hikâye dinlemek istedin ben de anlattım.” Yüzünü Jon’dan çevirdi, gözlerini kapadı, uyuyormuş gibi görünüyordu.</p>

    <p>Qhorin Yarımel şafakla birlikte geldi. Taşyılanı yukarı çıkan korucuları gördüğünde kara kayalar griye, doğu seması çivit mavisine dönmüştü. Jon tutsağını uyandırdı ve tırmanan adamları karşılamak için aşağı inerlerken kolundan tuttu. Neyse ki, dağdan inmek için kuzey ve batı boyunca uzanan ve onları tepeye çıkaran patikadan çok daha nazik olan başka yollar vardı. Atlarını arkalarında yürüterek gelen kara kardeşler göründüğünde, Jon ve yanındakiler dar bir geçitte bekliyordu. Hayalet, Jon’un kokusunu alır almaz öne fırladı. Jon, ulu kurdun dişlerini koluna geçirip çekiştirebilmesi için yere çömeldi. Birlikte oynadıkları bir oyundu bu. Ama kafasını kaldırıp baktığında Ygritte’in kocaman gözlerle ve yumurta kadar beyaz bir suratla onları izlediğini gördü.</p>

    <p>Qhorin Yarımel tutsağı gördüğünde hiçbir şey söylemedi. “Üç kişilerdi,” dedi Taşyılanı. Sustu.</p>

    <p>“İkisinin yanından geçtik,” dedi Ebben, “daha doğrusu kedilerin bıraktığı artıkların yanından.” Keskin gözlerle kıza baktı; şüphe, yüzünden okunabiliyordu.</p>

    <p>Jon, “Teslim oldu,” demek zorunda hissetti kendini.</p>

    <p>Qhorin’in yüzü ifadesizdi. “Kim olduğumu biliyor musun?”</p>

    <p>“Qhorin Yarımel.” Kız, korucunun yanında çocuk gibi kalıyordu ama adamla cesurca yüzleşmişti.</p>

    <p>“Bana doğruyu söyle; eğer ben, senin insanlarının eline düşüp teslim olduğumu söyleseydim bu bana ne kazandırırdı?”</p>

    <p>“Daha yavaş bir ölüm.”</p>

    <p>Büyük korucu, Jon’a baktı. “Ne onu besleyecek yiyeceğimiz ne de kollayacak fazladan adamımız var.”</p>

    <p>“Önümüzdeki yol yeterince tehlikeli delikanlı,” dedi Yaver Dalbridge. “Sessizliğe en çok ihtiyaç duyduğumuz anda bir çığlık atması yeter, hepimizin felaketi olur böyle bir şey.”</p>

    <p>Ebben hançerini çıkardı. “Çelik bir öpücük onu sessizleştirir.”</p>

    <p>Jon’un boğazı sıkışıyordu. Umutsuzca adamlara baktı. “Bana teslim oldu.”</p>

    <p>“O halde yapılması gerekeni sen yapmalısın,” dedi Qhorin Yarımel. “Sen Kışyarı kanı taşıyorsun ve Gece Nöbetçileri’nin adamısın.” Diğerlerine baktı. “Gelin kardeşlerim. Onu yalnız bırakın. Bizim bakmamamız işini kolaylaştırır.” Adamlarını dik ve kıvrımlı patikadan yürütüp, bir dağ yarığının arasından doğan güneşin soluk pembe pırıltısına doğru götürdü. Çok geçmeden yabanıl kızın yanında yalnızca Jon ve Hayalet kalmıştı.</p>

    <p>Jon, Ygritte’in kaçmaya çalışacağını düşünmüştü ama kız öylece duruyordu, bekliyordu, ona bakıyordu. “Daha önce bir kadın öldürmedin, değil mi?” Jon kafasını sallayınca, “Biz de erkekler gibi ölüyoruz,” dedi. “Ama bunu yapmana gerek yok. Mance sizi ele geçirecek, bunu biliyorum. Gizli yollar var. O kargalar bizi asla yakalayamaz.”</p>

    <p>“Ben de onlar kadar kargayım,” dedi Jon.</p>

    <p>Kız başıyla onayladı, pes etmişti. “Daha sonra beni yakacak mısın?”</p>

    <p>“Yapamam, duman görünür.”</p>

    <p>“Öyle,” dedi kız, omuzlarını silkti. “Pekâlâ, sonum bir gölgekedisinin midesinden çok daha kötü bir yerde de olabilirdi.” Jon omzunun üstünden Uzunpençe’yi çekti. “Korkmuyor musun?”</p>

    <p>“Dün gece korkuyordum,” diye itiraf etti kız, “ama şimdi güneş doğdu.” Boynunu açıkta bırakmak için saçlarını yana çekti ve Jon’un önünde diz çöktü. “Kılıcını sert ve adam gibi indir karga, yoksa geri döner sana dadanırım.”</p>

    <p>Uzunpençe, babasının kılıcı Buz kadar uzun ya da ağır değildi ama tıpkı onun gibi Valyria çeliğinden dövülmüştü. Kılıcın kenarını, darbenin ineceği yeri işaretlemek için kızın boynuna değdirdi, Ygritte titredi. “Soğukmuş,” dedi. “Durma, çabucak hallet.”</p>

    <p>Jon, Uzunpençe’yi başının üstüne kaldırdı, kabzayı iki eliyle sıkı sıkı kavramıştı. <em>Tek bir vuruş, bütün gücümle.</em> Kıza çabuk ve temiz bir ölüm verebilirdi en azından. O, babasının oğluydu. Değil miydi? Değil miydi?</p>

    <p>“Yap şunu,” diye ısrar etti kız bir an sonra. “Piç. <em>Yap şunu.</em> Sonsuza kadar cesur kalamam.” Boynuna darbe inmeyince başını çevirip Jon’a baktı.</p>

    <p>Jon kılıcını indirdi. “Git,” diye mırıldandı.</p>

    <p>Ygritte bakakalmıştı.</p>

    <p><em>“Şimdi,”</em> dedi Jon, “aklım başıma gelmeden önce. Git.”</p>

    <p>Ve kız gitti.</p>
  </div>
</body>
</html>
