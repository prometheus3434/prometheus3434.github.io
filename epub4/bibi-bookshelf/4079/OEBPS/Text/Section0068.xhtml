<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Irri; küçük incilerle süslü, ince dokumalı fildişi ipekten Qarth tarzında dikilmiş elbiseyi getirdiğinde, Dany bir kâse soğuk karides ve hurma çorbasından oluşan kahvaltısını yiyordu. “Götür,” dedi. “Rıhtımlar şık kıyafetler giyilecek yerler değil.”</p>

    <p>Süt Adamlar onun bir vahşi olduğunu düşünüyordu, o da buna uygun giyinecekti. Ahırlara giderken, rengi solmuş kum ipeği bir pantolon ve hasırdan örülmüş sandaletler giydi. Küçük göğüsleri, boyalı bir Dothrak yeleğinin altında özgürce sallanıyordu ve madalyonlu kemerinden hilal ay şeklinde bir hançer sarkıyordu. Jhiqui, Dany’nin saçlarını Dothrak tarzında ördü ve örgünün ucuna gümüş bir zil taktı. Zil hafifçe çınladığında, “Ben hiç zafer kazanmadım,” demeye çalıştı Dany hizmetçisine.</p>

    <p>Jhiqui aynı fikirde değildi. “<em>Maegi</em>’leri toz saraylarının içinde yaktınız ve ruhlarını cehenneme gönderdiniz.”</p>

    <p><em>Drogon’un zaferiydi, benim değil,</em> demek istedi ama dilini tuttu. Saçlarındaki birkaç çan, Dorthraklar’ın ona daha çok saygı duymasını sağlardı. Dany gümüş kısrağına binerken ve atının sonraki her adımında çınladı ama ne Sör Jorah, ne de kansüvarileri zil hakkında bir şey söyledi. Yokluğunda insanlarını ve ejderhalarını koruması için Rakharo’yu görevlendirmişti. Jhogo ve Aggo onunla birlikte limana gelecekti.</p>

    <p>Mermer sarayları ve mis kokulu bahçeleri arkalarında bıraktılar ve mütevazı tuğla evlerin penceresiz duvarlarının caddelere dönük olduğu, şehrin daha fakir yerlerine gittiler. Ortalıkta çok az at ve deve vardı ve hiç tahtırevan görünmüyordu ama sokaklar çocuklarla, dilencilerle ve kum rengi sıska köpeklerle doluydu. <em>Kim olduğumu biliyorlar ve beni sevmiyorlar.</em> Ona bakan gözlerden anlayabiliyordu Dany.</p>

    <p>Sör Jorah, Dany’yi tahtırevanın içine kapatmak ve ipek perdelerin arkasında gizlemek istemişti fakat o bunu reddetmişti. Saten minderlerin üstüne uzanarak ve öküzlerin onu oraya buraya taşımasına izin vererek yeterince zaman geçirmişti. Atının sırtındayken bir yere varacakmış gibi hissediyordu en azından.</p>

    <p>Limanı aramak bir tercih değildi. Yine kaçıyordu. Bütün hayatı uzun bir kaçıştı zaten. Annesinin rahminde başlamıştı kaçmaya ve asla durmamıştı. Gece karanlığında Viserys’le birlikte kaç kez sinsice yollara düşmüşlerdi, İşgalci’nın bıçağından sadece bir adım önde? Ama ya kaçacaktı ya ölecekti. Xaro, Pyat Pree’nin, sağ kalan büyücüleri Dany’ye zarar vermek için bir araya topladığını öğrenmişti.</p>

    <p>Dany bunu duyduğunda gülmüştü. “Büyücülerin, güçleri ve kabiliyetleri onları terk ettikten sonra bile böbürlenmeye devam eden yaşlı ve çelimsiz askerlere benzediğini söyleyen sen değil miydin?”</p>

    <p>Xaro huzursuz görünüyordu. “O zaman öyleydi. Ama şimdi? O kadar emin değilim. Gece Yürüyen Uratthon’ın evinde cam mumlar yandığı söyleniyor, yüzlerce yıldır yanmayan mumlar. Gehane Bahçesi’nde hayalet otları büyüyor. Büyücüler Yolu’ndaki penceresiz evlerin arasında mesajlar taşıyan gölge kaplumbağalar görüldü ve şehirdeki bütün fareler kendi kuyruklarını yiyor. Mathos Mallarawan’ın karısı bir büyücünün güve kemiği dolu elbisesiyle alay etmişti bir zamanlar, kadın çıldırdı ve şimdi hiç elbise giymiyor. Yeni yıkanmış ipekler bile teninde binlerce böcek yürüyormuş gibi hissettiriyor. Ve Göz Yiyenler’den Kör Sybassion tekrar görmeye başlamış. Köleleri yemin ediyor. İnsan meraklanıyor.” İç geçirdi. “Qarth’ta tuhaf bir zaman yaşanıyor. Ve tuhaf zamanlar ticaret için iyi değildir. Bunu söylemek beni ölümüne üzüyor ama Qarth’ı bir an önce terk etmeniz en iyisi.” Güven vermek istercesine Dany’nin parmaklarını okşadı. “Ama tek başınıza gitmek zorunda değilsiniz. Siz Toz Sarayı’nda karanlık imgeler gördünüz ama Xaro daha parlak şeyler düşledi. Bir yatakta yattığınızı gördüm, mutluydunuz, göğsünüzde ikimizin bebeği vardı. Benimle birlikte Yeşim Denizi’ne açılın ve rüyayı gerçek yapalım! Çok geç değil. Bana bir erkek evlat verin benim neşe dolu tatlı şarkım!”</p>

    <p><em>Bir ejderha demek istiyorsun.</em> “Seninle evlenmeyeceğim Xaro.”</p>

    <p>Xaro’nun yüzü soğudu. “Gidin o halde.”</p>

    <p>“Ama nereye?”</p>

    <p>“Buradan uzakta bir yere.”</p>

    <p>Zamanı gelmişti belki de. <em>Khalasar</em>’ındaki insanlar, kızıl toprakların verdiği hasarı onarma fırsatını memnuniyetle karşılamıştı ama dinlenip tıknazlaştıkça asileşmeye başlamışlardı. Dothraklar aynı yerde uzun süre kalamazdı. Onlar savaşçı insanlardı, şehirler için yaratılmamışlardı. Belki de şehrin rahatlığıyla ve güzelliğiyle baştan çıkarak Qarth’ta gereğinden fazla oyalanmıştı Dany. Vereceğinden fazlasını vadeden bir şehirdi bu ve Ölümsüzler Sarayı dumanlar ve alevler içinde çöktüğünden beri Dany’ye hoş davranmıyordu. Qarthlılar bir gece içinde ejderhaların <em>tehlikeli</em> yaratıklar olduğunu hatırlamıştı. Dany’ye hediyeler vermek için birbirleriyle yarışmıyorlardı artık. Tam aksine, Turmalin Kardeşliği açıkça sınır dışı edilmesini istemişti ve Kadim Baharatçılar Loncası, ölümünü. Xaro’nun bütün yapabildiği On Üçler’in onlara katılmasını engellemekti.</p>

    <p><em>Ama nereye gideceğim?</em> Sör Jorah uzak doğuya yolculuk etmelerini önermişti, Yedi Krallık’taki düşmanlarının uzağına. Kansüvarileri büyük çim denizlerine geri dönmek istiyordu, bu, kızıl topraklarla tekrar yüzleşmek demek olsa bile. Dany, ejderhaları büyüyüp güçlenene kadar Vaes Tolorro’ya yerleşme fikriyle oyalıyordu kendini. Ama kalbi şüphelerle doluydu. Bunların hepsinin hata olacağını hissediyordu bir şekilde... ve nereye gideceğine karar verse bile, oraya nasıl gideceği rahatsız edici bir soru olarak kalıyordu.</p>

    <p>Xaro Xhoan Daxos ona yardım etmeyecekti, bunu biliyordu artık. Bütün bağlılık yeminlerine rağmen kendi oyununu oynuyordu o, Pyat Pree’den çok farklı değildi. Dany’ye şehri terk etmesini söylediği gece, Dany son bir iyilik için yalvarmıştı ona. “Bir ordu mu?” diye sordu Xaro. “Bir kazan altın mı? Belki de bir kadırga?”</p>

    <p>Dany kızardı. Dilenmekten nefret diyordu. “Bir gemi, evet.”</p>

    <p>Xaro’nun gözleri burnundaki mücevherler kadar parlak ışıldadı. “Ben bir tacirim <em>Khaleesi.</em> Belki bundan böyle vermek yerine değiş tokuştan söz etmeliyiz. Bir ejderhanız karşılığında donanmamdaki en iyi gemilerden onuna sahip olabilirsiniz. Bütün yapmanız gereken o tatlı kelimeyi söylemek.”</p>

    <p>“Hayır,” dedi Dany.</p>

    <p>“Kahretsin,” diye hıçkırdı Xaro, “bahsettiğim kelime bu değildi.”</p>

    <p>“Bir anneden, çocuklarından birini satmasını ister miydin?”</p>

    <p>“Neden olmasın? İstediği zaman daha fazlasını yapabilir. Anneler her gün çocuklarını satıyor.”</p>

    <p>“Ejderhaların Anası satmaz.”</p>

    <p>“Yirmi gemi için bile mi?”</p>

    <p>“Yüz gemi için bile.”</p>

    <p>Xaro dudaklarını sarkıttı. “Yüz gemim yok. Ama Sizin üç ejderhanız var. Birini bana verin, bütün iyiliklerim için. İkisi hâlâ sizin olur ve otuz gemi.”</p>

    <p>Otuz gemi, Batıdiyar’ın kıyılarına küçük bir ordu çıkarmaya yeterdi. <em>Ama benim küçük bir ordum yok.</em> “Kaç gemiye sahipsin Xaro?”</p>

    <p>“Seksen üç. Zevk mavnam hariç.”</p>

    <p>“Peki On Üçler’deki arkadaşların?”</p>

    <p>“Hepimizin gemilerini toplarsak, belki bin.”</p>

    <p>“Baharatçılar ve Turmalin Kardeşliği?”</p>

    <p>“Onların fındık kabuğundan gemilerinin bir kıymeti yok.”</p>

    <p>“Olsun,” dedi Dany. “Söyle.”</p>

    <p>“Baharatçılar, bin iki yüz ya da bin üç yüz. Kardeşlik sekiz yüzden fazla değil.”</p>

    <p>“Peki; Asshaililer, Braavoslular, Yaz Adalılar, Ibbenliler ve büyük tuzlu denizde yelken açan bütün insanlar, onların kaç gemisi var? Hepsi?”</p>

    <p>“Çok, çok fazla,” dedi Xaro rahatsız bir şekilde. “Bunun ne önemi var?”</p>

    <p>“Dünyadaki üç canlı ejderhadan birine fiyat biçmeye çalışıyorum.” Dany tatlılıkla gülümsedi. “Dünyadaki bütün gemilerin üçte biri adil olur sanırım.”</p>

    <p>Xaro’nun gözyaşları, mücevher hızmalı burnunun iki yanından yanaklarına aktı. “Toz Sarayı’na girmemeniz için uyarmadım mı sizi? İşte tam olarak bundan korkuyordum. Büyücülerin fısıltıları sizi Mallarawan’ın karısı kadar deli etti. Dünyadaki bütün gemilerin üçte biri? Peh. Peh derim. Peh.”</p>

    <p>Dany o günden beri görmemişti adamı. Xaro’nun kâhyası, Dany’ye mesajlar getiriyordu, her biri bir öncekinde daha soğuk. Dany evini terk etmeliydi. Onu ve insanlarını beslemekten bıkmıştı. Dany’nin kötü niyetlerle kabul ettiği hediyelerin iade edilmesini istiyordu. Dany’nin tek tesellisi, en azından adamla evlenmeyecek kadar mantıklı davranmış olmasıydı.</p>

    <p><em>Büyücüler üç ihanet göreceğimi fısıldadı... biri kanda, biri altında, biri aşkta.</em> İlk hain Mirri Maz Duur’du şüphesiz, insanlarının intikamını almak için Khal Drogo’yu ve doğmamış oğullarını öldürmüştü. Pyat Pree ve Xaro Xhoan Daxos ikinci ve üçüncü olabilir miydi? Sanmıyordu. Pyat Pree’nin yaptığı şey altın için değildi ve Xaro onu asla gerçekten sevmemişti.</p>

    <p>Kasvetli taş ambarların arasından geçerlerken caddeler boşalmaya başlamıştı. Aggo önünde at sürüyordu ve Jhogo arkasında, Sör Jorah Mormont yanındaydı. Örgüsündeki zil hafifçe çınladı ve Dany kendini Toz Sarayı’nı düşünürken buldu yine; dilin, kırılan bir dişin bıraktığı boşluğa gitmesi gibi bir şeydi bu. <em>Üçün çocuğu,</em> demişlerdi ona, <em>ölümün kızı, yalanların katili, alevlerin gelini.</em> Çok üç vardı. Üç ateş, sürülecek üç at, üç ihanet. “Ejderhanın üç başı var,” dedi iç geçirerek. “Bunun ne anlama geldiğini biliyor musunuz Sör Jorah?”</p>

    <p>“Majesteleri? Targaryen Hanedanı’nın arması üç başlı bir ejderhadır, siyah üstünde kırmızı.”</p>

    <p>“Bunu biliyorum. Ama üç başlı bir ejderha yok.”</p>

    <p>“Üç baş, Aegon ve kız kardeşleriydi.”</p>

    <p>“Visenya ve Rhaenys,” diye hatırladı Dany. “Ben Aegon ve Rhaenys’ten geliyorum, oğulları Aenys ve torunları Jaehaerys vasıtasıyla.”</p>

    <p>“Mavi dudaklar sadece yalan konuşur, Xaro böyle söylememiş miydi size? Büyücülerin fısıltılarını neden bu kadar çok umursuyorsunuz? Bütün istedikleri teninizdeki canı çekip almaktı, bunu biliyorsunuz artık.”</p>

    <p>“Belki,” dedi Dany tereddütle. “Ama gördüğüm şeyler...”</p>

    <p>“Bir geminin pruvasındaki ölü adam, mavi bir gül, cesetlerin ziyafet masası... bunların ne anlamı var <em>Khaleesi?</em> Oyuncu ejderhası, demiştiniz. Oyuncu ejderhası nedir tanrılar aşkına?”</p>

    <p>“Bezden bir ejderha, bir direğin ucuna konulur,” diye açıkladı Dany. “Oyuncular güldürülerinde kullanır, kahramanların dövüşmesi için.”</p>

    <p>Sör Jorah kaşlarını çattı.</p>

    <p>Dany konuyu kapatamıyordu. “<em>Onunki buz ve ateşin şarkısı,</em> dedi ağabeyim. Ağabeyim olduğundan eminim. Viserys değil, Rhaegar. Gümüş telli bir arpı vardı.”</p>

    <p>Sör Jorah’ın gözlerinin arasındaki çizgi derinleşti, kaşları birbirine değiyordu. “Prens Rhaegar öyle bir arp çalıyordu,” diye kabul etti. “Onu gördünüz mü?”</p>

    <p>Dany başıyla onayladı. “Bir kadın yatakta yatıyordu, göğsünde bir bebek vardı. Ağabeyim, bebeğin vadedilen prens olduğunu ve ona Aegon adını verdiğini söyledi kadına.”</p>

    <p>“Prens Aegon, Rhaegar’ın Dornelu Elia’dan doğma veliahtıydı,” dedi Sör Jorah. “Ama Aegon vadedilen prens olsa bile, Lannisterlar onun kafasını duvara vurarak kırdığında o vaat de kırıldı.”</p>

    <p>“Hatırlıyorum,” dedi Dany hüzünle. “Rhaegar’ın kızını da öldürdüler, küçük prensesi. Adı Rhaenys’ti, Aegon’ın kardeşi gibi. Visenya yoktu ama ejderhanın üç başı olduğunu söyledi. Buz ve ateşin şarkısı nedir?”</p>

    <p>“Daha önce duyduğum bir şarkı değil.”</p>

    <p>“Büyücülere bazı cevaplar bulmak için gitmiştim ama yüzlerce yeni soruyla bıraktılar beni.”</p>

    <p>Caddeler yine insanlarla dolmuştu. “Yol açın,” diye bağırdı Aggo, Jhogo kuşkuyla havayı kokluyordu. “Kokusunu alabiliyorum <em>Khaleesi,</em>” diye seslendi. “Zehirli su.” Dothraklar denize ve denizin üstündeki hiçbir şeye güvenmezdi. Atların içemediği sularla işleri olsun istemezlerdi. <em>Öğrenecekler,</em> diye karar verdi Dany. <em>Ben Khal Drogo’yla birlikte onların deniziyle yüzleştim. Şimdi onlar benim denizimle yüzleşecekler.</em></p>

    <p>Qarth, dünyanın en büyük limanlarından biriydi. Korunaklı rıhtımı; renklerin, seslerin ve ilginç kokuların cümbüşü gibiydi. Caddelere yan yana dizilmiş şaraphaneler, ambarlar ve kumarhaneler; ucuz genelevler ve tuhaf tanrıların tapınaklarıyla dip dibeydi. Yankesiciler, katiller, falcılar ve sarraflar her tür kalabalığın arasına karışmıştı. Su kıyısı, alışverişin gece ve gündüz devam ettiği muazzam bir pazar yeriydi. Nereden geldiklerini sormazsan buradaki malları gerçek değerlerinin çok altında bir fiyata satın alabilirdin. İyice kamburlaşmış yaşlı kadınlar omuzlarına astıkları seramik ibriklerle aromalı sular ve keçi sütü satıyordu. Elli farklı milletten denizciler tezgâhların arasında dolaşıyor, baharatlı içkiler içip tuhaf dillerde birbirleriyle şakalaşıyordu. Hava tuz ve kızarmış balık, sıcak zift ve bal, yağ ve döl kokuyordu.</p>

    <p>Aggo balla kızartılmış fare şiş için küçük bir çocuğa bir bakır ödedi ve yola devam ederlerken yedi. Jhogo bir avuç dolusu beyaz kiraz aldı. Başka bir yerde güzel beyaz hançerler satılıyordu, kurutulmuş mürekkep balıkları ve işlenmiş akikler, bakire sütünden ve akşam gölgesinden hazırlanmış çok güçlü bir iksir ve hatta şüpheli bir şekilde, boyanmış taşlar gibi görünen ejderha yumurtaları.</p>

    <p>On Üçler için ayrılmış uzun taş rıhtımları geçerken, Xaro’nun süslü gemisi <em>Varmallion Öpücüğü</em>’nden indirilen safran, buhur ve karabiber dolu sandıkları gördü Dany. Şarap fıçıları, ekşi yaprak balyaları ve çizgili hayvan postları iskele tahtasından yuvarlanarak, akşam dalgalarıyla denize açılacak olan <em>Azure Gelini</em>’ne yükleniyordu. Daha ileride, Baharatçılar’ın kadırgası Şems Alazı’nın çevresinde insanlar toplanmıştı, köleler için fiyat veriyorlardı. Köle satın alınacak en ucuz yerin gemiler olduğu iyi bilinirdi ve kadırganın direklerinde dalgalanan sancaklar <em>Şems Alazı</em>’nın Astapor’daki Köle Körfezi’nden geldiğini bildiriyordu.</p>

    <p>Dany; On Üçler’den, Turmalin Kardeşliği’nden ya da Kadim Baharatçılar Loncası’ndan yardım alamayacağını biliyordu. Gümüş atını onlara ait iskelelerin, rıhtımların, ambarların millerce uzağına sürdü ve at nalı şeklindeki limanın; Yaz Adaları’ndan, Batıdiyar’dan ve Özgür Şehirler’den gelen gemilerin demir atmalarına izin verilen en uç noktasına gitti.</p>

    <p>Bir kumar çukurunun yanında atından indi. Bağrışan denizcilerin oluşturduğu bir çemberin ortasında dev bir kertenkele, kızıl bir köpeği parçalara ayırıyordu. “Aggo, Jhogo; Sör Jorah ve ben kaptanlarla konuşurken atlara sahip çıkın.”</p>

    <p>“Emredersiniz <em>Khaleesi.</em> Siz giderken bakacağız.”</p>

    <p><em>Tekrar Valyria dilinde konuşan insanlar duymak güzel, hatta Ortak Dil’de,</em> diye düşündü Dany ilk gemiye yaklaşırlarken. Denizciler, liman işçileri ve tacirler, Dany’ye yol veriyordu; Dothrak kıyafetleri giymiş, yanında bir şövalyeyle birlikte yürüyen, gümüş saçlı, genç ve ince kızdan ne anlam çıkaracaklarını bilemiyorlardı. Sör Jorah havanın sıcaklığına rağmen örgü zırhının üstüne yeşil yün pelerinini giymişti. Göğsüne Mormontlar’ın siyah ayısı işliydi.</p>

    <p>Ama gemilerine ihtiyaç duydukları bu adamların karşısında, ne Dany’nin güzelliği ne de şövalyenin cüssesi ve kuvveti işe yarardı.</p>

    <p>“Yüz Dothraklı, bütün atları, bu şövalye, kendiniz ve üç <em>ejderha</em> için geçiş istiyorsunuz?” dedi <em>Şevkli Dost</em> isimli büyük gökenin kaptanı, kahkahalar atarak uzaklaşmadan önce. <em>Borazancı</em>’nın güvertesindeki bir Lysliye, Yedi Krallık Kraliçesi Daenerys Fırtınadadoğan olduğunu söylediğinde, adam ölü gözleriyle bakıp, “Evet. Ve ben de Lord Tywin Lannister’ım, her gece altın sıçıyorum,” dedi. Myr kadırgası <em>İpek Ruh</em>’un hamule başı, ejderhaların denizde çok tehlikeli olacağını söyledi; kazayla üfledikleri alevli bir nefes geminin halatlarını tutuşturabilirdi. <em>Lord Faro’nun Göbeği</em>’nin sahibi ejderhaları göze alıyordu ama Dothraklar’ı değil. “Bu tanrısız vahşileri <em>Göbek</em>’ime sokmam. Yapmam.” <em>Cıva</em> ve <em>Boztazı</em> isimli kardeş gemilerin kaptanları olan iki kardeş cana yakın görünüyorlardı ve onları birer kadeh Arbor kırmızısı içmek için kamaralarına davet ettiler. Adamlar o kadar nazikti ki Dany bir süre için umutlandı ama sonunda istedikleri fiyat Dany’yi aşıyordu, Xaro’yu bile aşabilirdi. <em>Çimdikkıçlı Petto</em> ve <em>Erikgözlü Bakire,</em> Dany’nin ihtiyacı için küçüktü. <em>Bravo,</em> Yeşim Denizi’ne açılacaktı ve <em>Yargıç Manolo</em> denize açılacak kadar dayanıklı görünmüyordu.</p>

    <p>Bir sonraki rıhtıma doğru giderlerken Sör Jorah elini Dany’nin beline koydu. “Majesteleri. Takip ediliyorsunuz. Hayır, dönmeyin.” Dany’yi, pirinçten yapılmış eşyalar satan bir tezgâhın önüne götürdü. “Bu çok asil bir işçilik kraliçem,” dedi yüksek sesle, Dany’nin daha iyi bakabilmesi için elindeki pirinç tepsiyi yukarı kaldırdı. “Güneşte nasıl parladığına bir bakın.”</p>

    <p>Pirinç çok iyi cilalanmıştı. Dany tepside kendi yüzünü görebiliyordu... ve Sör Jorah tepsiyi sağa doğru çevirdiğinde Dany arkasını da gördü. “Esmer, şişman bir adam ve bastonlu, yaşlı bir adam görüyorum. Hangisi?”</p>

    <p>“İkisi de,” dedi Sör Jorah. “Cıva’dan ayrıldığımızdan beri bizi takip ediyorlar.”</p>

    <p>Pirincin üstündeki hareler yabancıların görüntüsünü tuhaf şekillere sokuyordu, adamlardan biri uzun ve cılız görünüyordu, diğeri son derece kısa ve geniş. “Bu, en mükemmel pirinçtir büyük leydi,” diye bağırdı satıcı. “Güneş kadar parlak! Ve Ejderhaların Anası için sadece otuz sikke.”</p>

    <p>Tepsi üç sikkeden fazla etmezdi. “Muhafızlarım nerede?” diye bağırdı Dany. “Bu adam beni soymaya çalışıyor!” Sesini Sör Jorah için alçaltarak Ortak Dil’de konuştu. “Bana zarar vermeye niyetli olmayabilirler. Erkekler zamanın başlangıcından beri kadınlara bakar, belki hepsi budur.”</p>

    <p>Pirinç satıcısı fısıltıların üstünde durmadı. “Otuz? Otuz mu dedim? Ne aptalım. Fiyatı yirmi sikkedir.”</p>

    <p>“Bu tezgâhtaki bütün pirinçler yirmi sikke etmez,” dedi Dany tepsideki yansımaları incelerken. Yaşlı adamda Batıdiyarlı görüntüsü vardı, kahverengi derili adam yüz otuz kiloya yakın olmalıydı. <em>İşgalci, beni öldüren adama lordluk vereceğini söyledi ve bu iki adam evlerinden çok uzaktalar. Büyücülerin yaratıkları olabilirler mi, beni gafil avlamaya mı çalışıyorlar?</em></p>

    <p>“On, <em>Khaleesi,</em> çok güzel olduğunuz için. Onu ayna yerine kullanın. Böyle bir güzelliği sadece bu kadar kaliteli bir pirinç yakalayabilir.”</p>

    <p>“İnsan gübresi taşımak için kullanılabilir. Eğer bunu çöpe atarsan oradan alabilirim ama eğilmek zorunda kalmazsam. Ama bunun için <em>sikke ödemek?</em>” Dany tepsiyi adamın eline tutuşturdu. “Solucanlar burnundan girip beynini yemiş.”</p>

    <p>“Sekiz sikke,” diye bağırdı adam. “Karılarım beni dövüp, aptal diyecek ama sizin karşınızda çaresiz bir çocuğa dönüşüyorum. Yapmayın, bu tepsi sekiz sikkeden fazla eder.”</p>

    <p>“Xaro Xhoan Daxos beni altın tabaklardan besliyorken değersiz bir pirinç tepsiyi ne yapayım?” Dany ilerlemek için arkasını döndüğünde yabancıları şöyle bir süzdü. Esmer adam tepsideki yansıması kadar genişti, kel kafası parlıyordu ve yanakları bir hadımınkiler gibi pürüzsüzdü. Ter lekeleriyle dolu, sarı ipekten bel kuşağında bir <em>arakh</em> asılıydı. Kuşağının üstündeki bedeni, giydiği demir düğmeli ve manasız bir şekilde dar yelek dışında çıplaktı. Ağaç gövdesi kalınlığındaki kolları, geniş göğsü ve kocaman göbeği, fındık rengi teninde solgun görünen eski yara izleriyle doluydu.</p>

    <p>Diğer adam, boyasız yünden yapılmış bir yolculuk pelerini giyiyordu. Başlığı arkaya atılmıştı. Uzun, beyaz saçları omuzlarına dökülüyordu ve ipeksi beyaz sakalları yüzünün yarısını örtüyordu. <em>Bana zarar vermek istiyorlarsa, sadece aptallar gözlerini böyle açık açık üstüme dikerdi.</em> Buna rağmen, Aggo’yla Jhogo’nun yanına dönmek daha ihtiyatlı olacaktı. Sör Jorah onu tezgâhtan uzaklaştırırken, “Yaşlı adamın kılıcı yok,” dedi Dany, Ortak Dil’de konuşarak.</p>

    <p>Pirinç satıcısı hoplaya hoplaya önlerine geldi. “Beş sikke, beş sikkeye sizin olur, bu size kısmetmiş.”</p>

    <p>“Sert ağaçtan yapılmış bir baston da herhangi bir gürz gibi kafatası kırabilir,” dedi Sör Jorah.</p>

    <p>“Dört! Bu tepsiyi istediğinizi biliyorum.” Satıcı önlerinde dans ediyordu, tepsiyi yüzlerine doğru uzatırken geri geri koşuyordu.</p>

    <p>“Takip ediyorlar mı?”</p>

    <p>“Şunu biraz yukarı kaldır,” dedi şövalye, satıcıya. “Evet. Yaşlı adam çömlek tezgâhında oyalanıyormuş gibi yapıyor ama esmer olan sizden başka bir şeye bakmıyor.”</p>

    <p>“İki sikke! İki! İki!” Satıcı geri geri koşmaktan nefes nefese kalmıştı.</p>

    <p>“Kendini öldürmeden önce şuna sikke verin,” dedi Dany, Sör Jorah’a, kocaman pirinç bir tepsiyi ne yapacağını düşünerek. Sör Jorah kesesine uzanırken Dany geri döndü, bu farsa bir son vermeye niyetliydi. Ejderhanın kanı, pazar boyunca yaşlı bir adam ve şişman bir hadım tarafından güdülmeyecekti.</p>

    <p>Önüne bir Qarthlı çıktı. “Ejderhaların Anası, sizin için.” Diz çöktü ve elindeki mücevher kutusunu Dany’ye uzattı.</p>

    <p>Dany kutuyu neredeyse gayriihtiyari aldı. Kutu; ahşap oymaydı, sedefli kapağına yeşim ve alaca akik kakılmıştı. “Çok cömertsiniz.” Kutuyu açtı. İçinde, zümrüt ve akikten kesilmiş bir hapböceği vardı. <em>Güzel,</em> diye düşündü. <em>Yolculuk için ödeme yapmamıza yardımcı olur bu.</em> Dany elini kutunun içine uzatırken, “Çok üzgünüm,” dedi adam ama Dany hayal meyal duymuştu.</p>

    <p>Hapböceği tıslayarak açıldı.</p>

    <p>Dany, kapkara ve kötücül bir surat gördü, neredeyse insana benziyordu. Ve ucundan zehir damlayan kavisli bir kuyruk... sonra, kutu parçalara ayrılıp elinden fırladı, yuvarlandı. Ani bir acı parmaklarını büktü. Dany haykırıp eliyle parmaklarını tutarken pirinç satıcısı tiz bir feryat kopardı, bir kadın çığlık attı. Qarthlı bağırıyor, insanları kenara itiyordu. Sör Jorah koşarak yanına geldi ve Dany dizlerinin üstüne düştü. Tekrar tıslamayı duydu. Yaşlı adam bastonun ucunu yere vurdu. Aggo, bir yumurta satıcısının önünden atını sürerek geldi ve eyerinden aşağı atladı. Jhogo’nun kamçısı şakladı. Sör Jorah pirinç tepsiyle hadımın kafasına vurdu. Denizciler, fahişeler ve satıcılar bağrışarak kaçışıyordu.</p>

    <p>“Majesteleri, binlerce kez özür dilerim.” Yaşlı adam eğildi. “Böcek öldü. Elinizi kırdım mı?”</p>

    <p>Dany irkildi, parmaklarını kapadı. “Sanmıyorum.”</p>

    <p>“Onu öldürmek zorundaydım,” diyerek konuşmaya başladı adam ama cümlesini bitiremeden kansüvarileri tepesine bindi. Aggo bastonu tekmeleyip uzağa fırlattı. Jhogo adamı omuzlarından yakalayıp dizleri üstüne çökmeye zorladı ve hançerini adamın boğazına dayadı. “<em>Khaleesi,</em> size saldırdığını gördük. Kanının rengini görmek ister misiniz?”</p>

    <p>“Onu bırak.” Dany ayaklarının üstüne kalktı. “Bastonunun ucuna bak kanımın kanı.” Hadım, Sör Jorah’ı itti. Uzunkılıç ve <em>arakh</em> pırıltılarla kınlarından çıkarken Dany iki adamın arasına girdi. “Silahlarınızı bırakın! Durun!”</p>

    <p>“Majesteleri?” Sör Jorah kılıcını sadece bir santim indirmişti. “Bu adamlar size saldırdı.”</p>

    <p>“Beni savunuyorlardı.” Dany, acıyı parmaklarından uzaklaştırmak için elini salladı. “Diğer adamdı, Qarthlı.” Etrafına baktı ama adam gitmişti. “Üzgün Adamlar’dan biriydi. Bana verdiği mücevher kutusunun içinde bir mantikor vardı. Bu yaşlı adam kutuya vurup elimden düşürdü.” Pirinç satıcısı hâlâ yerde yuvarlanıyordu. Adamın yanına gidip ayağa kalkmasına yardım etti. “Böcek seni soktu mu?”</p>

    <p>“Hayır, iyi leydim,” dedi titreyerek, “soksaydı ölürdüm. Ama bana dokundu, <em>ıyyk,</em> kutudan düştüğünde koluma kondu.” Adam altını pisletmişti, Dany gördü ve şaşırmadı.</p>

    <p>Satıcıya bir gümüş verip gönderdi ve beyaz sakallı yaşlı adama döndü. “Hayatımı borçlu olduğum kişi kimdir?”</p>

    <p>“Bana hiçbir şey borçlu değilsiniz Majesteleri. İsmim Arstan ama buraya gelmek için yaptığımız yolculukta Belwas bana Beyazsakal adını taktı.” Jhogo serbest bırakmıştı ama yaşlı adam hâlâ tek dizinin üstündeydi. Aggo aldığı bastonun ucuna baktı. Dothrak dilinde küfretti. Bir kayaya sürterek mantikordan geriye kalanları temizlediği bastonu sahibine geri verdi.</p>

    <p>“Peki Belwas kim?” diye sordu Dany.</p>

    <p>Kahverengi, iri hadım; <em>arakh</em>’ını kınına sokarak öne çıktı. “Ben Belwas. Meereen’in dövüş meydanlarında Güçlü Belwas derler bana. Hiç kaybetmediğim için.” Yara izleriyle dolu göbeğine vurdu. “Öldürmeden önce, her adamın beni bir kez kesmesine izin veririm. İzleri sayarsanız Güçlü Belwas’ın kaç kişiyi katlettiğini öğrenirsiniz.”</p>

    <p>Dany’nin izleri saymasına gerek yoktu; çok vardı, tek bakışta görülebiliyordu. “Peki neden buradasınız Güçlü Belwas?”</p>

    <p>“Meereen’den Qohor’a satıldım, sonra Pentos’a, saçlarında şekerli bir koku olan şişman adama. Güçlü Belwas’ı tekrar denizin karşısına gönderen o adamdır ve ona hizmet etmesi için Beyazsakal’ı.”</p>

    <p><em>Saçlarında şekerli bir koku olan şişman adam...</em> “Illyrio?” dedi Dany. “Sizi Yargıç Illyrio mu gönderdi?”</p>

    <p>“Evet Majesteleri,” diye yanıtladı yaşlı Beyazsakal. “Yargıç, kendisi gelmek yerine bizi gönderdiği için affınızı rica ediyor. Kendisi gençliğindeki gibi at süremiyor artık ve deniz yolculuğu midesini rahatsız ediyor.” Yaşlı adam daha önce Özgür Şehirler’in Valyria dilinde konuşuyordu ama şimdi Ortak Dil’e geçmişti. “Eğer sizi endişelendirdiysek özür dileriz. Doğruyu söylemem gerekirse, emin olamadık. Daha farklı birini bekliyorduk, daha...”</p>

    <p>“Kraliçe gibi?” Dany güldü. Yanında ejderhaları yoktu ve giysilerinin kraliçelere yakışır olduğu söylenemezdi. “Ortak Dil’i çok iyi konuşuyorsun Arstan. Batıdiyarlı mısın?”</p>

    <p>“Evet. Dorne Hudutları’nda doğdum Majesteleri. Bir delikanlıyken Lord Swann’ın maiyetinde yaverlik yaptım.” Uzun bastonunu dimdik yanında tuttu, sancağa ihtiyacı olan bir direk gibi görünüyordu baston. “Şimdi Belwas’ın yaveriyim.”</p>

    <p>“Bu iş için biraz yaşlı sayılmaz mısın?” Sör Jorah adamları omzuyla itip Dany’nin yanına gelmişti, pirinç tepsiyi tuhaf bir şekilde koltuk altında taşıyordu. Belwas’ın kafası pirinci epey eğmişti.</p>

    <p>“Efendime hizmet edemeyecek kadar yaşlı değilim Lord Mormont.”</p>

    <p>“Beni de tanıyorsun.”</p>

    <p>“Sizi birkaç kez dövüşürken görmüştüm. Lannis Limanı’nda, Kral Katili’ni az kalsın atından düşürecekken ve Pyke’ta. Hatırlamıyor musunuz Lord Mormont?”</p>

    <p>Sör Jorah kaşlarını çattı. “Yüzün tanıdık geliyor ama Lannis Limanı’nda yüzlerce adam vardı ve Pyke’ta binlerce. Ayrıca artık lord değilim. Ayı Adaları benden alındı. Ama şövalyeyim.”</p>

    <p>“Kraliçe Muhafızları’nın şövalyesi.” Dany adamın kolunu tuttu. “Aynı zamanda iyi dostum ve danışmanım.” Arstan’ın yüzünü inceledi. Adamda izzet vardı, Dany’nin sevdiği sessiz bir kuvvet. “Ayağa kalk Arstan Beyazsakal. Hoş geldin Güçlü Belwas. Sör Jorah’ı tanıyorsunuz. Ko Aggo ve Ko Jhogo benim kanımın kanıdır. Benimle kızıl toprakları geçtiler ve ejderhalarımın doğumuna şahit oldular.”</p>

    <p>“At oğlanları.” Belwas dişlerini göstererek sırıttı. “Belwas dövüş çukurlarında bir sürü at oğlanı öldürdü. Ölürken çınlıyorlar.”</p>

    <p>Aggo’nun eli <em>arakh</em>’ına gitti. “Aggo daha önce kahverengi şişman bir adam öldürmedi. Belwas ilk olacak.”</p>

    <p>“Silahını kaldır kanımın kanı,” dedi Dany. “Bu adam bana hizmet etmeye geldi. Belwas, insanlarıma saygı göstereceksin yoksa arzu ettiğinden çok daha önce ve şimdikinden çok daha fazla yarayla hizmetimden ayrılırsın.”</p>

    <p>Dev adamın geniş, kahverengi suratındaki eksik dişli gülümseme, yerini çatık kaşlı bir akıl karışıklığına bırakarak kayboldu. Görünüşe göre insanlar Belwas’ı sık sık tehdit etmiyordu hele kendi cüssesinin üçte biri kadar kızlar hiç...</p>

    <p>Dany, azarlamasının yarattığı batma hissini biraz azaltabilmek için adama gülümsedi. “Şimdi, bana söyleyin, Sizi Pentos’tan buraya onca yola gönderdiğine göre, Yargıç Illyrio benden ne istiyor?”</p>

    <p>“Ejderhaları istiyor,” dedi Belwas huysuzca. “Sizi bulmamız ve Pentos’a geri götürmemiz söylendi bize. Yedi Krallık’ın size ihtiyacı var. İşgalci Robert öldü ve diyar kanıyor. Pentos’tan yelken açtığımızda topaklarda dört kral vardı ve hiç adalet yoktu.”</p>

    <p>İçinde sevinç çiçeklenmişti ama Dany yüzüne yansıtmadı. “Üç ejderham var,” dedi, “ve <em>khalasar</em>’ımda yüzden fazla insan, bütün eşyaları ve atlarıyla birlikte.”</p>

    <p>“Sorun değil,” dedi Belwas. “Hepsini alacağız. Şişman adam, gümüş saçlı kraliçesi için üç gemi kiraladı.”</p>

    <p>“Öyle Majesteleri,” dedi Arstan Beyazsakal. “Büyük göke <em>Saduleon,</em> rıhtımın ucuna bağlandı. <em>Yazgüneşi</em> ve <em>Muzip Foso</em> isimli kadırgalar da dalgakıranın arkasında demir attı.”</p>

    <p><em>Ejderhanın üç başı var,</em> diye düşündü Dany merakla. “İnsanlarıma bir an önce yola çıkmak için hazırlanmalarını söylemeliyim. Ama beni eve götürecek gemiler farklı isimler taşımalı.”</p>

    <p>“Nasıl arzu ederseniz,” dedi Arstan. “Hangi isimleri tercih edersiniz?”</p>

    <p><em>“Vhagar,”</em> dedi Daenerys. “<em>Meraxes.</em> Ve <em>Balerion.</em> Bu isimleri gemilerin gövdelerinin bir metre yukarısına altın harflerle yazın Arstan. Gemileri gören her adamın, ejderhaların döndüğünü öğrenmesini istiyorum.”</p>
  </div>
</body>
</html>
