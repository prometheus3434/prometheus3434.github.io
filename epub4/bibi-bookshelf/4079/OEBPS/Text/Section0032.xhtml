<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Daenerys</h1>

    <p>Qarth’ın duvarlarındaki adamlar onun gelişini duyurmak için zillere vuruyor, vücutlarını bronz yılanlar gibi saran tuhaf boruları üflüyordu. Develi bir sıra asker Dany’nin şeref muhafızlığını yapıyordu. Pullu bakır zırhlar giyen süvariler, siyah kuş tüyleriyle süslenmiş bakır boynuzlu miğferler takıyor, yakut ve lal taşlarıyla bezenmiş eyerlerde oturuyorlardı. Develerinin sırtına rengârenk battaniyeler serilmişti.</p>

    <p>“Qarth, gelmiş geçmiş en büyük şehirdir,” demişti Pyat Pree, Vaes Tolorro’nun kemiklerinin ortasında. “Dünyanın merkezidir, kuzey ve güney arasındaki kapıdır, doğu ve batıyı birbirine bağlayan köprüdür, insan hafızasının ötesinde kadimdir. Bilge Saathos şehre ilk bakışından sonra gözlerini kendi elleriyle çıkartmış çünkü Qarth’dan sonra göreceği her şeyin çirkin ve sefil geleceğini biliyormuş.”</p>

    <p>Dany, büyücü adamın sözlerini tumturaklı bulmuştu ama şehrin harikuladeliği inkâr edilemezdi. Özenle oyulmuş üç kalın duvar Qarth’ı çevreliyordu. On metre yüksekliğindeki dış duvar kırmızı kumtaşından örülmüş, hayvan oymalarıyla süslenmişti: Kıvrılarak sürünen yılanlar, uçan çaylaklar, yüzen balıklar, kızıl topraklarda koşan kurtlar, çizgili atlar ve devasa filler. On iki metre yüksekliğindeki granit orta duvar savaş sahneleriyle canlanmıştı: Çarpışan kılıçlar, mızraklar, kalkanlar, havada uçuşan oklar, savaşan şövalyeler, katledilen bebekler ve cenaze ateşleri. On beş metre uzunluğundaki iç duvar siyah mermerdendi ve Dany’nin yüzünü kızartan oymalarla kaplıydı. Sonunda aptallık ettiğini söyledi kendine; bakire değildi, katliam sahneleriyle dolu gri duvara çekinmeden bakabiliyorken birbirine zevk veren kadın ve erkeklerin görüntüsünden neden gözlerini kaçırıyordu?</p>

    <p>Dış kapılar bakır kaplıydı, orta kapılar demir, iç kapıların üstüne altın gözler kakılmıştı. Dany yaklaştıkça bütün kapılar açıldı. Şehrin içinden gümüş atıyla geçerken çocuklar koşarak geliyor, yola çiçekler saçıyorlardı. Altın renkli sandaletler ve parlak boyalar giyiyorlardı, o kadar.</p>

    <p>Vaes Tolloro’dan kaçan bütün renkler Qarth’a gelmişti sanki. Ateşli bir rüyanın gül rengi tonlarıyla, kızıllarıyla, morlarıyla renklenmiş binalar bir masaldan çıkmış gibi görünüyordu. Dany, çiftleşen iki yılan şeklinde yapılmış bronz bir kemerin altından geçti. Yılanların pulları yeşimden, obsidiyen camından ve laciverttaşından kesilmişti. Gökyüzüne uzanan ince kuleler Dany’nin o güne kadar gördüğü en yüksek kulelerdi. Meydanlar; ejderha, griffon ve mantikor şekli verilmiş gösterişli çeşmelerle doluydu.</p>

    <p>Qarthlılar, ağırlıklarını taşıyamazmış gibi görünen zarif balkonlarından, sıralandıkları cadde kenarlarından Dany’yi izliyordu. İnce, beyaz tenli insanlardı. Danteller, ipekler, kaplan kürkleri giyiyorlardı. Hepsi de Dany’ye lordlar ve leydiler gibi görünüyordu. Kadınların giydikleri elbiseler tek göğüslerini açıkta bırakıyordu. Erkekler boncuklu ipek etekler içindeydi. Sırtında aslan postundan cübbesi, boynunda siyah Drogon’la insanların arasından geçen Dany kendini hırpani ve barbar hissediyordu. Dothraklar, Qarthlılara beyaz suratlarından ötürü “Süt Adamlar” derdi ve Drogo doğunun muhteşem şehrini yağmalayacağı günün hayalini kurardı. Dany kansüvarilerine baktı. Badem şekilli siyah gözleri ne düşündüklerine dair bir ipucu vermiyordu. <em>Düşündükleri tek şey yağma mı?</em> diye merak etti. <em>Bu insanlara çok vahşi görünüyor olmalıyız.</em></p>

    <p>Pyat Pree, Dany’nin küçük <em>khalasar</em>’ını, şehrin kadim atalarının beyaz ve yeşil mermer kaideler üstüne yerleştirilmiş devasa heykellerinin dikildiği çarşının ortasına getirdi. Kafesli tavanının binlerce renkli kuşa ev sahipliği yaptığı kubbeli yapının içindeki pazar yerinden geçtiler. Ahırların üstündeki taraçalı duvarlardan rengârenk çiçekler ve ağaçlar sarkıyordu. Aşağıda, tanrının yeryüzüne bahşettiği her şey satılıktı.</p>

    <p>Tacir Prens Xaro Xhoan Daxos, Dany’nin yanına geldiğinde gümüş at huysuzlandı. Atların develere tahammül edemediğini öğrenmişti Dany. “Güzeller güzeli kadın, arzuladığınız herhangi bir şey görürseniz sadece söyleyin, sizindir,” dedi Xaro değerli taşlarla süslenmiş eyerinden sarkarak.</p>

    <p>“Bütün Qarth onun, değersiz şeylere ihtiyacı yok,” dedi mavi dudaklı Pyat Pree. “Size söz verdiğim gibi olacak <em>Khaleesi.</em> Benimle birlikte Ölümsüzler Sarayı’na gelin. Bilgeliğin ve gerçekliğin suyundan için.”</p>

    <p>“Ben ona içmek için tatlı sular ve sarılıp uyumak için ipekler verebilecekken neden senin Toz Sarayı’na gelsin?” dedi Xaro büyücüye. “On Üçler, onun güzel başına siyah yeşim ve ateş opallerinden yapılmış bir taç takabilir.”</p>

    <p>“Arzu ettiğim tek saray, Kral Toprakları’ndaki kırmızı kaledir lordum Pyat,” dedi Dany. Büyücüye karşı temkinliydi, <em>maegi</em> Mirri Maz Duur sayesinde büyü işleriyle uğraşanları tanıyordu. “Ve Xaro, eğer muhteşem Qarth bana hediyeler sunmak istiyorsa, zaten benim olanı geri alabilmem için gemiler ve kılıçlar versin.”</p>

    <p>Pyat’ın mavi dudakları zarif bir gülümsemeyle kıvrıldı. “Siz nasıl emrederseniz öyle olacak <em>Khaleesi.</em>” Devesinin sırtında sallanarak uzaklaşırken kıyafetinin uzun boncukları adamı takip ediyordu.</p>

    <p>“Genç kraliçe yaşının çok üstünde bir bilgeliğe sahip,” diye mırıldandı yüksek eyerinden aşağı sarkan Xaro. “Qarth’ta bir deyiş vardır. Bir büyücünün evi kemiklerden ve yalanlardan inşa edilir.”</p>

    <p>“İnsanlar Qarth’ın büyücülerinden bahsederken neden seslerini alçaltıyorlar o halde? Doğuda, büyücülerin güçlerine ve bilgeliklerine saygı duyulur.”</p>

    <p>“Bir vakitler kudretliydiler,” diye onayladı Xaro. “Ama şimdi, güçleri ve kabiliyetleri onları terk ettikten sonra bile böbürlenmeye devam eden yaşlı ve çelimsiz askerlere benziyorlar. Kuru parşömenlerini okuyup dudakları maviye dönene kadar akşam gölgesi içiyorlar. Eski büyücülerle kıyaslandıklarında boş kabuklar gibiler. Pyat Pree’nin hediyeleri ellerinizde toza dönüşür, sizi uyarıyorum.” Devesini kamçıladı ve uzaklaştı.</p>

    <p>“Karga, kuzguna karasın diyor,” diye mırıldandı Sör Jorah, Batıdiyar’ın Ortak Dil’inde konuşarak. Sürgün şövalye her zamanki gibi Dany’nin sağ tarafında at sürüyordu. Qarth’a doğru yola çıkarlarken Dothrak giysilerini çıkarmış, dünyanın öbür ucundaki Kral Toprakları’nda giyilen zırhını, göğüs kalkanını ve yünlülerini kuşanmıştı. “Bu adamların ikisine de dikkat etmelisiniz Majesteleri.”</p>

    <p>“Bu adamlar tacımı geri almama yardım edecek,” dedi Dany. “Xaro’nun serveti sonsuz ve Pyat Pree...”</p>

    <p>“...gücü varmış gibi davranıyor,” dedi şövalye sertçe. Yeşil pelerinindeki Mormont Hanedanı’nın ayısı ayakta duruyordu; siyah ve öfkeli. Sör Jorah Mormont pazar yerini dolduran kalabalığa bakarken armasındaki ayı kadar acımasız görünüyordu. “Burada fazla oyalanmaya niyetim yok kraliçem. Bu yerin kokusundan hiç hoşlanmadım.”</p>

    <p>Dany gülümsedi. “Belki de develerin kokusunu alıyorsundur. Qarthlıların kokusu benim burnum için yeterince tatlı.”</p>

    <p>“Tatlı kokular bazen kötü kokuları bastırmak için kullanılır.”</p>

    <p><em>Benim büyük ayım,</em> diye düşündü Dany. <em>Ben onun kraliçesiyim ama aynı zamanda küçük yavrusuyum ve bu hiç değişmeyecek, her zaman beni korumaya çalışacak.</em> Bu düşünce kendini güvende hissetmesini sağlamıştı ama aynı zamanda üzücüydü. Şövalyeyi daha çok sevebilmeyi isterdi.</p>

    <p>Xaro Xhoan Daxos, Dany’ye evinin konuk severliğini sunmuştu. Dany büyük bir ev bekliyordu ama şehirdeki binaların çoğundan büyük bir sarayla karşılaşmayı hayal etmemişti. <em>Yargıç Illyrio’nun malikânesi bunun yanında domuz ağılı gibi kalıyor,</em> diye düşündü. Xaro, Dany’nin bütün insanlarının ve atlarının evine rahatça sığabileceğini söylemişti. Gerçekten öyleydi, saray onları yutmuştu. Xaro sarayın bütün bir kanadını Dany’ye tahsis etmişti. Kendi bahçesi, mermer banyo havuzu, kulesi ve büyücü labirenti vardı. Hizmetçiler her ihtiyacını karşılıyordu. Özel dairesinin zemini yeşil mermerdi. Duvarlar, havanın her nefes alışıyla pırıldayan rengârenk ipek perdelerle kaplıydı. “Çok cömertsiniz,” dedi Xaro Xhoan Daxos’a.</p>

    <p>“Hiçbir hediye Ejderhaların Anası için yeterince büyük değildir,” diye karşılık verdi Xaro Xhoan Daxos. Ağır ve zarifçe hareket eden kel bir adamdı. Büyük bir gagaya benzeyen burnuna yakut, yeşim ve opal hızmalar takmıştı. “Yarın sabah kahvaltısında hindi ve çayırkuşu dili yemelisiniz ve dünyanın en güzel kadınına yakışır bir müzik dinlemelisiniz. On Üçler ve Qarth’ın bütün büyükleri bağlılıklarını sunmak üzere huzurunuza çıkacak.”</p>

    <p><em>Qarth’ın bütün büyükleri ejderhalarımı görmeye gelecek,</em> diye düşündü Dany ama aklından geçeni söylemek yerine Xaro’ya nezaketi için teşekkür etti ve adamı gönderdi. Ölümsüzler’in bir görüşme talep ettiğini söyledikten sonra Pyat Pree de ayaklandı. “Yaz mevsiminde yağan kar kadar nadir bir onurdur,” dedi. Gitmeden önce mavi dudaklarıyla Dany’nin çıplak ayaklarını öpüp bir hediye verdi; kavanozdaki merhemin, havanın ruhlarını gösterdiğine dair yemin etti. Son ayrılan gölge bağcısı Quaithe oldu. Dany’nin ondan aldığı tek şey bir uyarıydı. “Dikkatli olun,” dedi kırmızı cilalı maske takan kadın.</p>

    <p>“Kime karşı?”</p>

    <p>“Herkese. Gece ve gündüz yeniden hayat bulan harikaları görmeye gelecekler ve gördüklerinde onları şehvetle arzulayacaklar. Ejderha, ateşin vücut bulmuş halidir ve ateş, güç demektir.”</p>

    <p>Quaithe de gittiğinde, “Kadın doğru söylüyor Majesteleri... ama onu da diğerlerinden fazla sevdiğimi söyleyemem,” dedi Sör Jorah.</p>

    <p>“Onu anlamıyorum.” Pyat ve Xaro, ejderhaları gördükleri ilk andan itibaren Dany’yi sözlere, yeminlere boğmuşlar, kendilerini onun en sadık hizmetkârları ilan etmişlerdi ama Quaithe birkaç esrarlı kelimeden başka bir şey söylememişti. Kadının yüzünü hiç görmemiş olmak Dany’yi rahatsız ediyordu. <em>Mirri Maz Duur’u hatırla,</em> dedi kendine. <em>İhaneti hatırla.</em> Kansüvarilerine döndü. “Burada kaldığımız sürece kendi nöbetimizi kendimiz tutacağız. Benim iznim olmadan sarayın bu kanadına kimse girmesin ve ejderhalar iyi korunsun.”</p>

    <p>“Yerine getirilecek <em>Khaleesi,</em>” dedi Aggo.</p>

    <p>“Qarth’ın sadece bize gösterilmek istenen bölümlerini gördük,” diye devam etti Dany. “Rakharo, git ve geri kalan yerlere bak. Göreceklerini bana anlat. Yanına iyi adamlar al. Erkeklerin girmesinin yasak olduğu yerler için kadınlardan al.”</p>

    <p>“Emredersiniz kanımın kanı,” dedi Rakharo</p>

    <p>“Sör Jorah, rıhtımları bulun ve ne çeşit gemilerin demir attığına bakın. Kral Toprakları’ndan haber almayalı altı ay oldu. Belki tanrılar Batıdiyar’dan buraya bizi eve götürecek bir kaptan göndermiştir.”</p>

    <p>Şövalye kaşlarını çattı. “Bu iyilik sayılmaz. İşgalci sizi öldürür. Güneşin doğacak olması kadar kesin bu.” Sör Jorah başparmağını kılıç kemerine geçirdi. “Benim yerim sizin yanınız,” dedi.</p>

    <p>“Beni Jhogo da koruyabilir. Kansüvarilerimden fazla dil konuşuyorsunuz ve Dothraklar gemilere de onları yüzdürenlere de güvenmiyor. Bu konuda bana sadece siz hizmet edebilirsiniz. Gemilere gidin ve mürettebatlarıyla konuşun. Nereden geldiklerini, nereye gittiklerini ve ne çeşit kaptanların kumandasında olduklarını öğrenin.”</p>

    <p>Şövalye isteksizce onayladı, “Emredersiniz kraliçem.”</p>

    <p>Adamlar ayrıldığında hizmetçiler yolculuk lekeleriyle dolu ipeklileri Dany’nin üstünden çıkardı. Dany bunun ardından revağın gölgesindeki mermer havuza gitti. Su hoş bir şekilde serindi ve tene merakla dokunup gıdıklayan altın balıklarıyla doluydu. Gözlerini kapatıp kendini suya bırakmak, istediği kadar dinlenebileceğini bilmek güzeldi. Aegon’ın Kızıl Kale’sinde böyle bir havuz var mıydı acaba? Ya da lavanta ve nane dolu mis kokulu bahçeler? <em>Mutlaka vardır. Viserys her zaman Yedi Krallık’ın dünyanın en güzel yeri olduğunu söylerdi.</em></p>

    <p>Evini düşünmek onu hüzünlendirmişti. Eğer güneşi ve yıldızı yaşasaydı <em>khalasar</em>’ını zehirli sulardan geçirir düşmanlarını yok ederdi ama onun gücü dünyayı terk etmişti. Kansüvarileri yanındaydı. Hayatları boyunca yanında olmaya yemin etmişlerdi. Yetenekli savaşçılardı ama at efendilerinin usulleriyle savaşıyorlardı. Dothraklar şehirleri yağmalar, krallıkları talan ederdi ama oraları yönetmeyi bilmezlerdi. Dany, Kral Toprakları’nı huzursuz hayaletlerle dolu kapkara bir enkaza çevirmek istemiyordu. Yeterince gözyaşı içmişti. <em>Ben krallığımın güzel olmasını istiyorum. Krallığımı cüsseli adamlar, alımlı kızlar ve kahkaha atan çocuklarla doldurmak istiyorum. Halkımın beni gördüğünde gülümsemesini istiyorum, tıpkı babamı gördüklerinde gülümsedikleri gibi.</em></p>

    <p>Ama bütün bunları yapabilmesi için önce fethetmesi gerekiyordu.</p>

    <p><em>İşgalci sizi öldürür, güneşin doğacak olması kadar kesin bu,</em> demişti Mormont. Robert, Dany’nin cesur ağabeyi Rhaegar’ı katletmişti ve köpeklerinden birini Dothrak denizine yollayıp Dany’yi ve doğmamış oğlunu zehirletmeyi denemişti. Robert Baratheon’ın bir boğa kadar güçlü ve korkusuz olduğu söylenirdi. Savaşı her şeyden çok seven bir adamdı. Viserys’in, ‘İşgalci’nin köpekleri’ dediği ihtişamlı lordları vardı. Buz kalpli, soğuk bakışlı Eddard Stark... Altın Lannisterlar, baba ve oğul, çok zengin, çok güçlü, çok tehlikeli...</p>

    <p>Böyle adamları yenmeyi nasıl umut edebilirdi? Khal Drogo sağken insanlar onu görünce titrer, gazabından korunmak için ona hediyeler sunardı. Aksi takdirde Drogo onların şehirlerini, varlıklarını, karılarını alırdı. Ama Drogo’nun <em>khalasar</em>’ı çok büyüktü, Dany’ninkiyse güçsüz. İnsanlar kuyruklu yıldızı kovalayan Dany’yi kızıl topraklar boyunca takip etmişti, onunla birlikte zehirli sulardan da geçerlerdi ama bu dahi yetmezdi. Hatta ejderhalar bile yetersiz kalabilirdi. Viserys, halkın gerçek kral için ayaklanacağını söylemişti ama... Viserys bir aptaldı. Aptallar, aptalca şeylere inanırdı.</p>

    <p>Tereddütleri Dany’yi titretti. Su artık çok soğuk geliyordu. Altın balıkları rahatsız edici olmaya başlamıştı. Ayağa kalkıp havuzdan çıktı. “Irri,” diye seslendi. “Jhiqui.”</p>

    <p>Hizmetçiler Dany’yi kurulayıp temiz ipeklilerini giydirirken Dany, Kemik Şehri’ne kendisini görmeye gelen üç yabancıyı düşünüyordu. <em>Kanayan Yıldız, beni Qarth’a bir amaç uğruna getirdi. İhtiyacım olan şeyi burada bulacağım, eğer bana sunulanı alacak kadar güçlü, tuzaklardan sakınacak kadar akıllı olursam. Tanrılar fethetmemi istiyorlarsa bana yardım edecekler ve bana bir işaret gönderecekler. Ama istemiyorlarsa... istemiyorlarsa...</em></p>

    <p>Irri ipek perdelerin arasından çıkıp Sör Jorah’ın döndüğünü ve yalnız olmadığını haber verdiğinde akşam olmak üzereydi, Dany ejderhaları besliyordu. “Onu ve yanındakini içeri gönderin,” dedi merakla.</p>

    <p>İçeri girdiklerinde Dany ejderhalarıyla birlikte bir minder yığınının üstünde oturuyordu. Sör Jorah’ın beraberinde getirdiği adam sarı yeşil tüylerle bezenmiş bir pelerin giyiyordu ve teni cilalanmış abanoz kadar siyahtı. “Majesteleri,” dedi Sör Jorah, “Size <em>Tarçın Rüzgâr</em>’ın kaptanı, Uzun Ağaçlar Kasabası’ndan Quhuru Mo’yu getirdim.”</p>

    <p>Siyah adam diz çöktü. “Sizi görmek şereftir Majesteleri,” dedi. Dany’nin bilmediği Yaz Adaları dilinde değil, akıcı bir şekilde Dokuz Özgür Şehir’e has Valyria dilinde konuşmuştu.</p>

    <p>“Şeref bana ait Quhuru Mo,” dedi Dany aynı dili kullanarak. “Yaz Adaları’ndan mı geliyorsunuz?”</p>

    <p>“Öyle Majesteleri. Daha önce, altı ay olmadı, Eski Şehir’deydim. Oradan sizin için harikulade bir hediye getirdim.”</p>

    <p>“Bir hediye?”</p>

    <p>“Bir haber. Ejderhaların Anası, Fırtınadadoğan, size doğru söylüyorum ki Robert Baratheon öldü.”</p>

    <p>Duvarların dışında, Qarth’ın üstünde batan güneş, Dany’nin kalbinde doğmuştu. “Öldü mü?” dedi. Kucağındaki Drogon tısladı ve ağzından çıkan duman bir duvak gibi Dany’nin yüzüne yükseldi. “Emin misiniz? İşgalci öldü mü?”</p>

    <p>“Eski Şehir’de, Dorne’da, Lys’te ve gittiğimiz her limanda öldüğü söyleniyor.”</p>

    <p><em>Bana zehirli şarap yolladı. Ben hâlâ yaşıyorum. O ise öldü.</em> “Ölüm sebebi neymiş?” Omzunda yatan soluk renkli Viserion kemik rengi kanatlarını çırpıp havayı dalgalandırdı.</p>

    <p>“Kral Ormanı’nda avlanırken canavar gibi bir yaban domuzu tarafından öldürülmüş. Eski Şehir’de böyle duydum. Diğer yerlerde; kraliçenin, erkek kardeşinin ya da Kral Eli Eddard Stark’ın ihanetine uğradığı konuşuluyor. Bütün hikâyelerin tek ortak noktası şu: Kral Robert öldü ve mezara koyuldu.”</p>

    <p>Dany, İşgalci’nin yüzünü hiç görmemişti ama onu düşünmeden geçirdiği tek gün bile yoktu. İşgalci’nin büyük gölgesi, Dany kan ve fırtınanın ortasında yaşayacak hiçbir yeri olmadan dünyaya geldiği saatten beri üstündeydi. Ve şimdi, bu abanoz renkli yabancı o gölgeyi kaldırmıştı.</p>

    <p>“Demir Taht’ta çocuk oturuyormuş,” dedi Sör Jorah.</p>

    <p>“Kral Joffrey tahtta oturuyor,” diye doğruladı Quhuru Mo. “Ama Lannisterlar hükmediyor. Robert’ın kardeşleri Kral Toprakları’ndan kaçtı. Söylentiye göre tahtta hak iddia ediyorlar. Ve Kral Eli de infaz edildi, Lord Stark, Robert’ın arkadaşı. Vatan hainliğiyle suçlandı.”</p>

    <p>“Ned Stark bir vatan haini mi?” diye homurdandı Sör Jorah. “Olacak şey değil. O adamın kıymetli onuruna leke sürdürmesinden önce tekrar Uzun Yaz gelir.”</p>

    <p>“Onun ne çeşit bir onuru olabilir ki?” diye sordu Dany. “Tıpkı Lannisterlar gibi o da gerçek kralına ihanet etmişti.” İşgalci’nin köpeklerinin birbirleriyle savaştığını duymak Dany’yi memnun etmişti ama şaşırdığı söylenemezdi. Drogo öldüğünde de aynı şey olmuştu, <em>khalasar</em> kendi kendini parçalara ayırmıştı. “Gerçek kral olan ağabeyim Viserys de öldü,” dedi Dany, Yaz Adaları’ndan gelen adama. “Kocam Khal Drogo onu erimiş bir altın taçla öldürdü.” Viserys, hayatı boyunca uğruna dua ettiği şeyin bu kadar yakında olduğunu bilseydi daha akıllıca davranır mıydı acaba?</p>

    <p>“Sizin adınıza yas tutacağım Ejderhaların Anası ve gerçek kralından yoksun kalarak kanayan Batıdiyar için.”</p>

    <p>Dany’nin nazik parmaklarının altındaki yeşil Rhaegal, erimiş altın gözleriyle yabancıya baktı. Ağzını açtığında siyah iğnelere benzeyen dişleri ışıldadı. “Geminiz ne zaman Batıdiyar’a dönüyor Kaptan?”</p>

    <p>“Korkarım bir yıl, belki de daha uzun zaman sonra. <em>Tarçın Rüzgâr</em> buradan doğuya yelken açacak, Yeşim Deniz’i çevresinde bir ticaret turu yapmak için.”</p>

    <p>“Anlıyorum,” dedi Dany hayal kırıklığıyla. “Size bol rüzgâr ve bol kazanç diliyorum. Bana çok kıymetli bir hediye getirdiniz.”</p>

    <p>“Karşılığını fazlasıyla aldım Majesteleri.”</p>

    <p>Dany şaşırmıştı. “Nasıl?”</p>

    <p>Kaptanın gözleri parladı. “Ejderhaları gördüm.”</p>

    <p>Dany güldü. “Ve bir gün daha fazlasını da göreceksiniz. Babamın tahtına oturduğumda Kral Toprakları’na gelin, sizi ödüllendireceğim.”</p>

    <p>Adalı gideceğine dair söz verdi, ayrılmadan önce Dany’nin elini nazikçe öptü. Jhiqui kaptana yolu gösterirken Sör Jorah odada kaldı.</p>

    <p><em>“Khaleesi,”</em> dedi şövalye yalnız kaldıklarında. “Sizin yerinizde olsam planlarım hakkında bu kadar açık konuşmazdım. Bu adam gittiği her yerde hikâyeler anlatacak şimdi.”</p>

    <p>“Bırak anlatsın,” dedi Dany. “Bırak bütün dünya amacımı öğrensin. İşgalci öldü, ne zararı var ki?”</p>

    <p>“Denizcilerin anlattığı her hikâye doğru değildir,” diye uyardı Sör Jorah. “Robert gerçekten öldüyse bile yerine oğlu geçti. Aslında hiçbir şey değişmedi.”</p>

    <p>“<em>Her şey</em> değişti.” Dany huzursuz bir şekilde ayağa kalktı. Ejderhalar kanatlarını açtı. Drogon havalanıp kemerli sütunların pervazına kondu. Diğerleri, kanatlarının ucunu mermer zemine sürterek yürümeye başladı. “Yedi Krallık, önceden Drogo’nun <em>khalasar</em>’ı gibiydi; yüz bin kişi Drogo’nun gücüyle tek kişiymiş gibi hareket ederdi. Şimdi bölündüler, <em>khal</em> öldükten sonra <em>khalasar</em>’ın bölünmesi gibi.”</p>

    <p>“Soylu lordlar her zaman savaştı. Bana kimin kazandığını söyleyin, size bunun ne anlama geldiğini anlatayım. <em>Khaleesi,</em> Yedi Krallık bir avuç şeftali gibi ellerinize düşmeyecek. Bir donanmaya ihtiyacınız var, altına, ordulara, müttefiklere...”</p>

    <p>“Bunları biliyorum.” Şövalyenin ellerini tuttu ve endişe dolu koyu renk gözlerinin içine baktı. <em>Beni bazen korunmaya muhtaç küçük bir çocuk olarak görüyor ve bazen de yatağına sokmak istediği bir kadın. Ama beni kraliçesi olarak görüyor mu gerçekten?</em> “Ben, Pentos’ta tanıdığınız korkak kız çocuğu değilim artık. Sadece on beş isim günü gördüm, bu doğru... ama dosh khaleen’deki kocakarılar kadar yaşlı, ejderhalarım kadar gencim. Sör Jorah, bir çocuk doğurdum, bir <em>khal</em> gömdüm, kızıl toprakları ve Dothrak denizini geçtim. Damarlarımdaki ejderha kanıdır.”</p>

    <p>“Ağabeyinizin damarlarındaki gibi,” dedi Sör Jorah inatla.</p>

    <p>“Ben Viserys değilim.”</p>

    <p>“Hayır,” dedi şövalye. “Siz Rhaegar’a benziyorsunuz ama Rhaegarlar bile katledilebilir. Robert Baratheon bunu Üç Dişli Mızrak’ta kanıtladı, sadece bir savaş baltasıyla. Ejderhalar bile ölür.”</p>

    <p>“Ejderhalar ölür.” Ayak parmaklarının ucunda yükselip şövalyenin tıraşsız yanağını hafifçe öptü. “Ve ejderha katilleri de.”</p>
  </div>
</body>
</html>
