<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Bir keşif süvarisi, onları Nehirova’ya iki gün mesafede, çamurlu bir derenin kenarında atlarına su içirirken gördü. Frey Hanedanı’nın ikiz kuleli armasını görmek Catelyn’i daha önce hiç bu kadar sevindirmemişti.</p>

    <p>Süvariye kendisini amcasına götürmesini söylediğinde, “Karabalık, kralla birlikte batıya gitti leydim. Keşif süvarilerini Martyn Nehir komuta ediyor,” dedi adam.</p>

    <p>“Anlıyorum.” İkizler’de tanıştığı Martyn Nehir, Lord Walder Frey’in gayrimeşru oğluydu, Sör Perwyn’in üvey kardeşiydi. Oğlunun Lannister gücünün kalbine saldırması Catelyn’i şaşırtmamıştı; onu Renly’yle görüşmeye yollarken bu saldırıyı planladığı çok açıktı. “Martin Nehir nerede?”</p>

    <p>“Kampı buradan iki saat uzakta leydim.”</p>

    <p>“Bizi ona götür,” diye emretti Catelyn. Brienne tekrar atına binmesine yardım etti ve hemen yola koyuldular.</p>

    <p>“Acı Köprü’den mi geliyorsunuz leydim?” diye sordu asker.</p>

    <p>“Hayır.” Buna cesaret edememişti. Renly’nin ölümünden sonra genç dulun ve koruyucularının kendisini nasıl karşılayacağından emin olamamıştı. Acı Köprü’ye gitmek yerine savaşın tam ortasında yol almış, Lannisterlar’ın öfkesiyle kapkara bir çöle dönen bereketli nehir topraklarından geçmiş ve her gece keşif süvarilerinin getirdiği korkunç haberleri dinleyip kendini hasta hissetmişti.</p>

    <p>“Lord Renly öldürüldü,” diye ekledi.</p>

    <p>“Bu hikâyenin Lannister yalanlarından biri olmasını umuyorduk ya da...”</p>

    <p>“Keşke öyle olsaydı. Erkek kardeşim Nehirova’nın başında mı?”</p>

    <p>“Evet leydim. Majesteleri, Sör Edmure’u Nehirova’yı savunması ve arkasını kollaması için kalede bıraktı.”</p>

    <p><em>Tanrılar bunu yapacak gücü versin ona,</em> diye düşündü Catelyn. <em>Ve bilgeliği de.</em> “Robb’dan bir haber var mı?”</p>

    <p>“Duymadınız mı?” Adam şaşkın görünüyordu. “Majesteleri Öküzağzı’nda çok büyük bir zafer kazandı. Sör Stafford Lannister öldü. Ordusu dağıldı.”</p>

    <p>Sör Wendel Manderly memnuniyetini bir sevinç çığlığıyla belli etti ama Catelyn sadece başıyla onayladı. Yarının sınavları dünün zaferlerinden daha önemliydi.</p>

    <p>Martyn Nehir kampını yıkık bir karakoldan geri kalanların arasında, çatısız bir ahırın ve yüzlerce yeni mezarın yanında kurmuştu. Catelyn atından indiğinde adam tek dizinin üstüne çöktü. “Hoş geldiniz leydim. Kardeşiniz sizi bulup bir an önce Nehirova’ya geri götürmemiz için göndermişti bizi.”</p>

    <p>Catelyn bu kelimelerin tınısını sevmemişti. “Babama bir şey mi oldu?”</p>

    <p>“Hayır leydim. Lord Hoster’ın durumu aynı.” Nehir, üvey kardeşlerine çok az benzeyen al yanaklı bir adamdı. “Lannister keşifçilerine yakalanmanızdan korktuk. Lord Tywin, Harrenhal’dan ayrıldı, bütün kuvvetiyle birlikte batıya gidiyor.”</p>

    <p>“Ayağa kalkın,” dedi Catelyn, Nehir’e. Bu haber canını sıkmıştı, yakında Stannis Baratheon da harekete geçecekti. “Lord Tywin’in bize ulaşmasına ne kadar zaman var?”</p>

    <p>“Üç gün, belki dört. Kesin olarak bilmek zor. Yollara gözcüler yerleştirdik ama fazla oyalanmamak en iyisi.”</p>

    <p>Oyalanmadılar. Nehir hızla kampı kaldırdı, Catelyn’in yanında yerini aldı ve yola koyuldular. Başlarının üstüne dalgalanan ulu kurdun, ikiz kulelerin ve alabalığın altında yaklaşık elli kişiydiler şimdi.</p>

    <p>Catelyn’in adamları Robb’un Öküzağzı’ndaki zaferi hakkında daha fazla şey öğrenmek istiyordu. Nehir anlattı. “Kendisine Kafiyeci Rymund diyen bir ozan Nehirova’ya geldi, mücadele hakkında bir şarkı yazmış. O şarkıyı bu gece duyacağınıza şüphe yok leydim. Şu Rymund, şarkısına ‘Karanlıktaki Kurt’ adını koymuş.” Nehir, Sör Stafford’ın ordusundan geri kalanların Lannis Limanı’na nasıl geri çekildiğini anlatarak konuşmaya devam etti. Casterly Kayası’na kuşatma makineleri olmadan hücum etmek mümkün değildi. Bu yüzden Genç Kurt, Lannisterlar’ın nehir topraklarında gerçekleştirdiği yıkımın misillemesini onların yöntemleriyle gerçekleştiriyordu. Lord Karstark ve Glover kıyı şeridine saldırıyordu. Leydi Mormont binlerce büyükbaş hayvana el koymuştu ve sürüyü Nehirova’ya getiriyordu. İri Jon; Rahibe Kuyusu, Castamere ve Pendric Tepesi’ndeki altın madenlerini ele geçirmişti. Sör Wendel güldü. “Bir Lannister’ı koşturmanın en iyi yolu altınlarını tehdit etmektir.”</p>

    <p>“Kral, Diş’i almayı nasıl başardı?” diye sordu Sör Perwyn Frey piç kardeşine. “Orası çok güçlü bir kale ve tepe yoluna hâkim.”</p>

    <p>“Almadı. Gece vakti kalenin etrafından dolaştı. Yolu ulu kurdun gösterdiği söyleniyor, Boz Rüzgâr’ın. Canavar, bir bayırın altında, kıvrılarak dar bir boğaza inen bir keçi izi bulmuş. Yol çok dönemeçli ve taşlıymış ama adamların tek sıra halinde geçebileceği kadar eni varmış. Gözcü kulelerindeki Lannisterlar’ın ruhu bile duymamış.” Nehir sesini alçalttı. “Kralın mücadeleden sonra Sör Stafford’ın kalbini çıkarıp kurduna yedirdiği söyleniyor.”</p>

    <p>“Böyle masallara inanmam,” dedi Catelyn sertçe. “Benim oğlum bir vahşi değil.”</p>

    <p>“Siz nasıl derseniz leydim. Buna rağmen, canavarın hak ettiğinden fazla bir ödül değil. O sıradan bir kurt değil. İri Jon, ulu kurtların çocuklarınıza kuzeyin eski tanrıları tarafından gönderildiğini söylüyor.”</p>

    <p>Catelyn, oğullarının kurtları karlar arasında bulduğu günü hatırladı. Üçü erkek ikisi dişi beş kurt yavrusu vardı, Stark Hanedanı’nın beş öz çocuğu için beş kurt... ve altıncısı, beyaz tüylü, kırmızı gözlü, Ned Stark’ın piç oğlu Jon Kar için. <em>Onlar sıradan kurtlar değiller,</em> diye düşündü. <em>Gerçekten değiller.</em></p>

    <p>O gece kamplarını kurduktan sonra Brienne, Catelyn’in çadırına geldi. “Leydim, güven içinde kendi adamlarınızın arasına döndünüz, kardeşinizin kalesine varmanıza sadece bir gün kaldı. Bana gitmem için izin verin.”</p>

    <p>Catelyn’in şaşırmaması gerekirdi. Gösterişsiz genç kadın yolculuk boyunca kendi içine kapanmıştı. Vaktinin çoğunu atlarla ilgilenerek, hayvanları tımarlayıp nallarını temizleyerek geçirmişti. Shadd’ın avları temizleyip pişirmesine yardım etmişti ve kısa zaman içinde iyi bir avcı olduğunu da kanıtlamıştı. Catelyn’in verdiği her görevi hiç şikâyet etmeden ve kusursuzca yerine getirmişti. Kendisiyle konuşulduğunda nazikçe cevap vermiş ama hiç sohbet etmemiş, hiç ağlamamış, hiç gülmemişti. Gündüzleri onlarla birlikte yol almış, geceleri onların arasında uyumuştu ama asla onlardan biri olmamıştı.</p>

    <p><em>Renly’yle birlikteyken de böyleydi,</em> diye düşündü Catelyn. <em>Ziyafette, meydan dövüşünde, hatta Renly’nin çadırında Gökkuşağı Muhafızları’ndan kardeşleriyle birlikteyken bile böyleydi. Bu kızın etrafında Kışyarı’nınkilerden yüksek duvarlar var.</em></p>

    <p>“Bizden ayrılırsan nereye gideceksin?” diye sordu Catelyn.</p>

    <p>“Geri döneceğim,” dedi Brienne. “Fırtına Burnu’na.”</p>

    <p>“Tek başına.” Bu bir soru değildi.</p>

    <p>Kızın geniş suratı durgun sular gibiydi, derinlerde ne olduğuyla ilgili hiç ipucu vermiyordu. “Evet.”</p>

    <p>“Stannis’i öldürmek niyetindesin.”</p>

    <p>Brienne nasırlı kalın parmaklarıyla kılıcının kabzasını sıktı. Bir zamanlar krala ait olan kılıcın. “Bir yemin ettim. Üç kere ettim. Beni duydunuz.”</p>

    <p>“Duydum,” dedi Catelyn. Genç kız kana bulanmış kıyafetlerini atmıştı ama gökkuşağı pelerinini saklamıştı, Catelyn bunu biliyordu. Brienne’e ait olan her şeyi kaçarken geride bırakmışlardı. Genç kız Sör Wendel’ın yedek kıyafetlerini giymek zorunda kalmıştı çünkü kafiledeki diğer adamların kıyafetleri Brienne’in giyebileceği kadar geniş değildi. “Yeminler bozulmamalı, buna katılıyorum ama Stannis’in etrafında kalabalık bir ordu ve onu korumaya yemin etmiş muhafızlar var.”</p>

    <p>“Onun muhafızlarından korkmuyorum. Ben de en az onlar kadar iyiyim. Kaçmamalıydım.”</p>

    <p>“Seni rahatsız eden şey bu mu? Birkaç aptalın sana korkak demesinden mi çekiniyorsun?” Catelyn içini çekti. “Renly’nin ölümü senin hatan değildi. Sen ona kahramanca hizmet ettin ama onunla birlikte toprağa girersen kimseye hizmet etmiş olmazsın.” Bir dokunuştan gelebilecek teselliyi vermek için elini kıza uzattı. “Ne kadar zor olduğunu biliyorum...”</p>

    <p>Brienne elini çekti. “Kimse bilemez.”</p>

    <p>“Yanılıyorsun,” dedi Catelyn sertçe. “Her sabah uyandığımda Ned’in gittiğini hatırlıyorum. Ben kılıç kullanmayı bilmem ama Kral Toprakları’na gitmeyi, ellerimi Cersei Lannister’ın boğazına sarıp yüzü kapkara kesilinceye kadar sıkmayı hayal etmiyorum anlamına gelmiyor bu.”</p>

    <p>Güzellik, gözlerini kaldırdı, gerçekten güzel olan tek yanıydı. “Eğer bunu hayal ediyorsanız beni neden engellemeye çalışıyorsunuz? Stannis’in görüşme sırasında söylediği şey yüzünden mi?”</p>

    <p><em>O yüzden mi?</em> Catelyn kampa baktı. İki mızraklı nöbetçi volta atıyordu. “İyi adamların bu dünyadaki şeytanlıklarla mücadele etmesi gerektiği öğretildi bana ve Renly’nin ölümü bütün şüphelerin ötesinde şeytanlıktı. Ama bana, kralların kılıçlar tarafından değil tanrılar tarafından seçildiği de öğretildi. Eğer Stannis bizim gerçek kralımızsa...”</p>

    <p>“Değil. Robert da gerçek kral değildi, bunu Renly bile söylüyordu. Jaime Lannister gerçek kralı <em>öldürdü,</em> Robert Baratheon o kralın veliahtını Üç Dişli Mızrak’ta katlettikten sonra. Tanrılar o zaman neredeydi? Tanrılar insanları umursamıyor, tıpkı kralların köylüleri umursamadıkları gibi.”</p>

    <p>“İyi bir kral umursar.”</p>

    <p>“Lord Renly... Majesteleri... o... o kralların <em>en iyisi</em> olacaktı leydim, o çok iyiydi, o...”</p>

    <p>“O gitti Brienne,” dedi Catelyn mümkün olan en şefkatli şekilde. “Stannis ve Joffrey kaldı... ve benim oğlum.”</p>

    <p>“Yapmaz... Stannis’le asla <em>barış</em> yapmazsınız, yapar mısınız? Diz çöker misiniz? Yapmazsınız...”</p>

    <p>“Sana doğruyu söyleyeceğim Brienne. Bilmiyorum. Oğlum kral olabilir ama ben kraliçe değilim... ben sadece çocuklarının güvende olmasını isteyen bir anneyim.”</p>

    <p>“Ben anne olmak için yaratılmamışım. Benim dövüşmem gerek.”</p>

    <p>“Dövüş o halde... ama yaşayanlar için dövüş, ölüler için değil. Renly’nin düşmanları aynı zamanda Robb’un da düşmanları.”</p>

    <p>Brienne yere bakıp ayağını sürttü. “Oğlunuzu tanımıyorum leydim.” Kafasını kaldırdı. “Eğer beni alırsanız size hizmet ederim.”</p>

    <p>Catelyn şaşırmıştı. “Neden ben?”</p>

    <p>Soru Brienne’i rahatsız etmiş gibiydi. “Bana yardım ettiniz. Çadırda... onlar kralı benim... benim...”</p>

    <p>“Sen masumdum.”</p>

    <p>“Öyle de olsa, bana yardım etmek zorunda değildiniz. Beni öldürmelerine izin verebilirdiniz. Sizin için bir anlamım yoktu.”</p>

    <p><em>Belki orada olanların karanlık gerçeğini bilen tek kişi olmak istemedim,</em> diye düşündü Catelyn. “Brienne, bunca yıl içinde pek çok soylu leydiyi hizmetime aldım ama senin gibi birini hiç almadım. Ben bir savaş kumandanı değilim.”</p>

    <p>“Değilsiniz ama cesaretiniz var. Savaş cesareti değil belki ama... bilmiyorum, bir çeşit <em>kadın</em> cesareti. Ve zamanı geldiğinde bana engel olmaya çalışmayacağınızı düşünüyorum. Bana söz verin. Beni Stannis’ten uzak tutmaya çalışmayacaksınız.”</p>

    <p>Stannis’in, sıranın Robb’a da geleceğini söyleyen sesini hâlâ duyabiliyordu Catelyn. Adamın söyledikleri boynuna üflenen soğuk bir nefes gibiydi. “Zamanı geldiğinde sana engel olmayacağım.”</p>

    <p>Uzun boylu kız dizlerinin üstüne çöküp Renly’nin uzunkılıcını Catelyn’in ayaklarının dibine koydu. “O halde sizinim leydim. Yeminli askerinizim... ya da siz neyiniz olmamı istiyorsanız oyum. Sizi kollayacağım, sözünüzü dinleyeceğim ve gerekirse sizin canınıza karşılık kendi canımı vereceğim. Eski ve yeni tanrıların huzurunda yemin ederim.”</p>

    <p>“Ben de, kalbimde ve soframda her zaman yerin olacağına, senden onurunu zedeleyecek bir şey yapmanı asla istemeyeceğime dair eski ve yeni tanrıların huzurunda yemin ediyorum. Ayağa kalk.” Genç kızın elini kendi ellerinin arasına aldığında gülümsemeden edemedi Catelyn. <em>Ned’i kaç kez bir adamın yeminini kabul ederken izledim?</em> Şu anı görebilseydi Ned’in ne düşüneceğini merak etti.</p>

    <p>Aynı günün sonlarına doğru, nehrin geniş bir açıyla kıvrıldığı, suların çamurlaşıp sığlaştığı noktadan Kızıl Çatal’ı geçtiler. Geçit, Mallisterlar’ın kartal armasını taşıyan oklu ve mızraklı karma bir kuvvet tarafından korunuyordu. Askerler Catelyn’in sancağını gördüklerinde sivri uçlu kazıkların arkasından çıkıp nehrin karşı kıyısına bir adam gönderdiler. Asker, Catelyn’in kafilesinin nehri geçmesine yardım etti. “Ağır ağır ve dikkatle leydim,” dedi Catelyn’in atının dizginini tutarken. “Suyun içine demir kazıklar çaktık ve kayaların arasına domuzdikenleri yerleştirdik. Bütün geçitlerde durum aynı, kardeşinizin emri.”</p>

    <p><em>Edmure burada savaşmayı düşünüyor.</em> Bu idrak Catelyn’in bağırsaklarını düğümlemişti ama dilini tutmayı başardı.</p>

    <p>Kızıl Çatal ve Tökeztaş arasında, Nehirova’nın güvenli duvarlarına varmaya çalışan köylülerle karşılaştılar. Bazılarının önünde hayvanları yürüyordu, bazıları arabalarını çekiyordu, Catelyn’i gördüklerinde yolu açıp, “Tully!” ya da, “Stark!” diye bağırıyorlardı. Kaleye yarım mil yolları kaldığında, lord çadırının üstünde Blackwoodlar’ın kızıl sancağının dalgalandığı kampın yanından geçtiler. Lucas orada Catelyn’den ayrılıp babası Lord Tytos’u bulmaya gitti. Geri kalanlar yola devam etti.</p>

    <p>Catelyn, Tökeztaş’ın kuzeyinde, kıyı boyuna yayılmış ikinci bir kamp gördü. Tanıdık sancaklar rüzgârla dalgalanıyordu: Marq Piper’ın dans eden bakiresi, Darry’nin rençperi, Paegesler’in birbirine dolanmış kırmızı ve beyaz yılanları. Hepsi Lord Tully’nin sancak beyleriydi, Üç Dişli Mızrak’ın lordları. Lordların çoğu Catelyn yola çıkmadan önce kendi topraklarını savunmak için Nehirova’dan ayrılmıştı. Yine burada olmaları Edmure tarafından çağrıldıkları anlamına geliyordu. <em>Tanrılar bizi koruyun, Lord Tywin’le savaşmayı düşünüyor.</em></p>

    <p>Catelyn uzaktan, Nehirova’nın duvarlarına koyu renkli bir şeylerin asılı olduğunu fark etti. Yaklaştığında, siperlerden sarkan ölü adamları gördü, ucunda sallandıkları uzun iplerin kendir düğümleri boyunlarının etrafına sıkı sıkı dolanmıştı, yüzleri şişmiş ve kararmıştı. Kargalar suratlarını didiklemişti ama kırmızı pelerinleri kumtaşı duvarların üstünde hâlâ parlıyordu.</p>

    <p>“Birkaç Lannister asmışlar,” dedi Hal Mollen.</p>

    <p>“Hoş bir manzara,” dedi Sör Wendel Manderly neşeyle.</p>

    <p>“Dostlarımız bizsiz başlamışlar,” diye latife etti Perwyn Frey. Brienne dışında herkes güldü, genç kız hiç konuşmadan, gülümsemeden ve gözlerini bile kırpmadan yan yana dizilmiş bedenlere bakıyordu.</p>

    <p><em>Kral Katili öldüyse kızlarım da ölü demektir.</em> Catelyn atını mahmuzlayıp eşkin koşturdu. Hal Mollen ve Robin Flint bineklerini kapı kulübesine doğru dörtnala koşturup öne geçtiler. Duvarlardaki gözcüler sancakları önceden görmüş olmalıydı çünkü yivli kapı açıktı.</p>

    <p>Edmure, Catelyn’i karşılamak için kalenin dışına çıktı, yanında babasının üç yeminli adamı vardı; büyük göbekli silah ustası Sör Desmond Grell, kâhya Utherydes Wayn ve Nehirova’nın muhafız başı, iri ve kel Sör Robin Ryger. Üç adam da Lord Hoster’la aynı yaşlardaydı ve bütün hayatlarını ona hizmet ederek geçirmişlerdi. <em>Yaşlı adamlar,</em> diye düşündü Catelyn.</p>

    <p>Edmure, gümüş balık işlemeli tuniğinin üstüne kırmızı mavi bir pelerin giymişti. Görünüşüne bakılırsa Catelyn güneye gittiğinden beri tıraş olmamıştı, sakalı çalıya dönmüştü. “Cat, sağ salim geri döndüğünü görmek güzel. Renly’nin öldüğünü duyunca hayatından endişe ettik. Lord Tywin de harekete geçti.”</p>

    <p>“Duydum. Babamız nasıl?”</p>

    <p>“Bir gün biraz güçlenmiş gibi görünüyor, ertesi gün...” Başını salladı. “Seni sordu. Ona ne söyleyeceğimi bilemedim.”</p>

    <p>“İlk fırsatta yanına gideceğim,” diye söz verdi Catelyn. “Renly’nin ölümünden sonra Fırtına Burnu’ndan haber geldi mi? Ya da Acı Köprü’den?” Yoldaki adamlara hiç kuzgun gelmemişti, Catelyn arkasından neler olduğunu öğrenmek için sabırsızlanıyordu.</p>

    <p>“Acı Köprü’den haber yok ama Fırtına Burnu’nun kale kumandanı Sör Cortnay Penrose’dan üç kuzgun geldi, hepsinde aynı talep var. Stannis kaleyi hem karadan hem denizden kuşatmış. Kuşatmayı kim kırarsa onun yanında yer alacağını söylüyor. Çocuk için endişelendiğini yazmış. Bu çocuk kim olabilir, biliyor musun?”</p>

    <p>“Edric Fırtına,” dedi Brienne. “Robert’ın piç oğlu.”</p>

    <p>Edmure meraklı gözlerle kıza baktı. “Stannis, kaleyi on beş gün içinde teslim edip çocuğu ona verdikleri takdirde garnizonun zarar görmeden özgürce gidebileceğine yemin etmiş ama Sör Cortnay razı olmuyor.”</p>

    <p><em>Kendi kanından olmayan gayrimeşru bir çocuk için her şeyi tehlikeye atıyor,</em> diye düşündü Catelyn. “Kumandana bir cevap yolladın mı?”</p>

    <p>Edmure başını salladı. “Ne yardım ne de umut vadedemeyecekken neden yollayayım? Stannis bizim düşmanımız değil.”</p>

    <p>Sör Robin Rygar konuştu. “Leydim, bize Lord Renly’nin nasıl öldüğünü anlatabilir misiniz? Tuhaf hikâyeler duyduk.”</p>

    <p>“Cat, bazıları Renly’yi <em>senin</em> öldürdüğünü söylüyor,” dedi Edmure. “Bazıları da güneyli bir kadın tarafından öldürüldüğünü iddia ediyor.” Tekrar Brienne’e baktı.</p>

    <p>“Kralım öldürüldü,” dedi kız sessizce, “ve bunu yapan Leydi Catelyn değildi, kılıcım üstüne, eski ve yeni tanrılar önünde yemin ederim.”</p>

    <p>“Tarth Hanedanı’ndan Brienne, Akşamyıldızı Lord Sdwyn’in kızı, Renly’nin Gökkuşağı Muhafızları’ndandı,” dedi Catelyn. “Brienne, seni Nehirova’nın veliahtı kardeşim Sör Edmure Tully’yle tanıştırmaktan onur duyarım. Kâhyası Utherydes Wayn. Sör Robin Rygar ve Sör Desmond Grell.”</p>

    <p>“Onur duydum,” dedi Sör Desmond, diğerleri de adamın söylediğini tekrar etti. Brienne kızardı, sıradan nezaketler bile utanmasına sebep oluyordu. Edmure kızın çok tuhaf bir leydi olduğunu düşündüyse bile yüksek sesle söylemeyecek kadar nazikti.</p>

    <p>“Brienne, Renly öldürüldüğünde yanındaydı, ben de oradaydım,” dedi Catelyn, “ama ölümüyle ilgimiz yok.” Burada, etrafta bu kadar adam varken gölgeden bahsetmeye niyetli değildi, cesetleri gösterdi. “Bunlar kimin adamları?”</p>

    <p>Edmure rahatsız bir şekilde yukarı baktı. “Kraliçenin barış teklifimize verdiği cevabı getiren Sör Cleos’la birlikte geldiler.”</p>

    <p>Catelyn şaşırmıştı. “<em>Elçileri</em> mi öldürdün?”</p>

    <p>“Sahte elçileri,” diye düzeltti Edmure. “Bana barış sözü verip silahlarını teslim ettiler ve ben de onlara kale içinde dolaşma özgürlüğü verdim. Üç gece boyunca ben Sör Cleos’la konuşurken etimi yiyip şarabımı içtiler. Dördüncü gece Kral Katili’ni kaçırmaya çalıştılar.” Elini duvara doğru uzattı. “Şu iri yarı olan, iki nöbetçiyi çıplak elleriyle öldürdü, adamları boğazlarından yakalayıp kafataslarını birbirine vurarak kırdı. O sırada yanındaki şu sıska delikanlı bir parça telle Jaime Lannister’ın hücre kilidini açıyordu. Şu en sondaki kahrolası bir kumpanya oyuncusu. Benim sesimi taklit ederek Nehir Kapısı’nın açılmasını emretti. Nöbetçiler yemin ediyor; Enger, Delp ve Uzun Lew, her üçü de. Bana sorarsan adamın sesi benimkine hiç benzemiyor ama sersemler yivli kapıyı kaldırmaya başlamışlardı.”</p>

    <p>Catelyn, bunun İblis’in işi olduğundan şüphelendi; adamın Kartal Yuvası’nda yaptığı kurnazlık gibi kokuyordu. Bir zamanlar Tyrion için Lannisterlar’ın en tehlikesizi derdi ama artık bundan emin değildi. “Onları nasıl yakaladınız?”</p>

    <p>“Ah, bunlar olurken ben kalede değildim. Tökeztaş’ı geçmiştim, şey yapıyordum, ah...”</p>

    <p>“Fahişelerleydin, zamparalık yapıyordun. Hikâyeyi anlat.”</p>

    <p>Edmure’un yanakları sakalları gibi kızardı. “Şafaktan bir saat kadar önceydi, kaleye dönüyordum. Uzun Lew teknemi görüp beni tanıdığında aşağıdan emirler yağdıranın kim olduğunu merak etmeyi akıl edebilmiş ve bağırmış.”</p>

    <p>“Kral Katili’nin tekrar yakalandığını söyle bana.”</p>

    <p>“Yakalandı ama kolay olmadı. Jaime eline bir kılıç geçirmeyi başardı, Poul Pemford’ı ve Sör Desmond’ın yaveri Myles’ı öldürdü, Delp’i ağır yaraladı, Üstat Vyman kısa zaman içinde onun da öleceğinden endişeli. Kanlı bir karmaşaydı. Çelik seslerini duyan kırmızı pelerinlilerin bazıları Jaime’nin yardımına koştu, onları Jaime’yi serbest bırakanların yanına astım, diğerlerini de zindana attım. Jaime’yi de. Bir daha kaçamayacak, bu sefer karanlıkta, elleri ayakları zincirli ve duvara bağlı.”</p>

    <p>“Ya Cleos Frey?”</p>

    <p>“Bu kumpasla ilgili hiçbir şey bilmediğine dair yemin ediyor. Nasıl emin olabiliriz? Adam yarı Lannister, yarı Frey ve iki soy da yalancı. Onu eskiden Jaime’nin kaldığı kule hücresine koydum.”</p>

    <p>“Cevap getirdi demiştin?”</p>

    <p>“Cevap diyebilirsen. Karşı tekliften sen de benim kadar hoşlanmayacaksın, emin olabilirsin.”</p>

    <p>“Güneyden yardım alma umudumuz yok mu Leydi Stark?” diye sordu kâhya Utherydes Wayn. “Bu ensest suçlaması... Lord Tywin bu çeşit bir hakareti hafife almaz. Kızının adına sürülen lekeyi, lekeyi sürenin kanıyla temizlemek ister. Lord Stannis bunu anlamak zorunda. Bizimle uzlaşmaktan başka çaresi yok.”</p>

    <p><em>Stannis bizden çok daha büyük ve karanlık bir güçle uzlaştı.</em> “Bu meseleleri daha sonra konuşalım.” Catelyn atını köprüye doğru koşturup ölü Lannisterlar’dan oluşan tüyler ürpertici sırayı arkasında bıraktı. Kardeşi ona yetişti. Hızla Nehirova’nın üst avlusuna girdiklerinde üç dört yaşlarında çırılçıplak bir çocuk atların önüne fırladı, Catelyn çocuğu ezmemek için dizginlere asıldı ve şaşkınlık dolu gözlerle etrafına baktı. Yüzlerce insan kaleye alınmış ve duvarların dibine derme çatma barınaklar kurmalarına izin verilmişti. Çocukları her yerdeydi. Avlu tavuklarıyla, inekleriyle, koyunlarıyla doluydu. “Bu insanlar da kim?”</p>

    <p>“Halkım,” diye cevap verdi Edmure. “Korkuyorlar.”</p>

    <p><em>Çok yakında kuşatılacak bir kaleyi ancak benim tatlı kardeşim işe yaramaz aç ağızlarla doldurur.</em> Catelyn, Edmure’un yumuşak bir kalbi olduğunu biliyordu, bazen kafasının kalbinden de yumuşak olduğunu düşünüyordu. Onu bunun için seviyordu ama...</p>

    <p>“Kuzgunlar Robb’a ulaşabiliyor mu?”</p>

    <p>“Kral arazide leydim,” dedi Sör Desmond. “Kuşların onu bulması mümkün değil.”</p>

    <p>Utherydes Wayn öksürdü. “Genç kralımız yola çıkmadan önce, döndüğünüzde sizi İkizler’e göndermemizi emretti Leydi Stark. Lord Walder’ın kızları hakkında daha fazla bilgi edinmenizi istiyor, zamanı geldiğinde gelinini seçmesine yardım etmeniz için.”</p>

    <p>“Sana yeni atlar ve erzak vereceğiz,” dedi Edmure. “Yola çıkmadan önce dinlenmek istersin...”</p>

    <p>“Burada kalacağım,” dedi Catelyn atından inerken. Robb’a bir eş seçmek için Nehirova’dan ve ölmek üzere olan babasından ayrılmaya niyetli değildi. <em>Robb güvende olmamı istiyor, onu bu yüzden suçlayamam ama bahanesi çok saçma.</em> “Seyis,” diye seslendi, ahırlardan bir çocuk dışarı koşup atın dizginlerini aldı.</p>

    <p>Edmure eyerinden aşağı atladı. Boyu Catelyn’den bir baş uzundu ama o her zaman Catelyn’in küçük kardeşi olacaktı. “Cat,” dedi mutsuz bir sesle, “Lord Tywin geliyor...”</p>

    <p>“Lord Tywin kendi topraklarını savunmak için batıya gidiyor. Kapılarımızı kapatıp duvarlarımızın arkasında kalırsak, önümüzden geçip gidişini güven içinde seyrederiz.”</p>

    <p>“Bunlar Tully arazileri,” dedi Edmure. “Lord Tywin bu topraklardan kanı dökülmeden geçmeyi düşünüyorsa ona sert bir ders veririm.”</p>

    <p><em>Oğluna verdiğin dersin aynısını mı?</em> Edmure, gururuyla oynandığında bir nehir kayası kadar inatçı olabiliyordu ama ordusunun son mücadelede Sör Jaime tarafından kanlı parçalara ayrıldığını ne o ne de Catelyn unutmuştu. “Lord Tywin’le arazide karşılaşmak bize bir şey kazandırmaz, her şeyi kaybettirir,” dedi Catelyn yumuşak bir sesle.</p>

    <p>“Avlu savaş planlarımı tartışmak için uygun bir yer değil.”</p>

    <p>“Nasıl istersen. Nerede konuşalım?”</p>

    <p>Edmure’un yüzü karardı. Catelyn bir an için kardeşinin ona parlayacağını düşündü ama Edmure kendini toplayıp, “Tanrı korusu. Israr ediyorsan orada konuşalım,” dedi.</p>

    <p>Tanrı korusunun kapısına giden dehliz boyunca erkek kardeşini takip etti. Edmure öfkelendiğinde her zaman asık suratlı ve küskün olurdu. Catelyn kardeşini yaraladığı için üzgündü ama mesele Edmure’un gururundan çok daha önemliydi. Ağaçların altında baş başa kaldıklarında Edmure yüzünü ablasına döndü.</p>

    <p>“Lannisterlar’la arazide karşılaşacak kuvvete sahip değilsin,” dedi Catelyn sertçe.</p>

    <p>“Bütün ordum toplandığında sekiz bin piyadem ve üç bin süvarim olacak,” dedi Edmure.</p>

    <p>“Lord Tywin’in senden iki kat fazla adamı olduğu anlamına gelir bu.”</p>

    <p>“Robb mücadeleleri daha kötü rakamlara rağmen kazandı,” diye karşılık verdi Edmure. “Benim bir planım var. Roose Bolton’ı unutuyorsun. Lord Tywin onu Yeşil Çatal’da yendi ama ele geçirmeyi başaramadı. Lord Tywin Harrenhal’a geri döndüğünde Bolton yakut geçitten yol ağzına gitti. On bin adamı var. Helman Tallhart’a haber yolladım, Robb’un İkizler’de bıraktığı garnizonla birlikte Bolton’a katılacak...”</p>

    <p>“Edmure, Robb o askerleri İkizler’in <em>korunması</em> ve Lord Walder’ın bize sadık kalması için orada bıraktı.”</p>

    <p>“Sadık kaldı,” dedi Edmure inatla. “Freyler Fısıltılı Orman’da cesurca savaştı. Sör Stevron’ın Öküzağzı’nda can verdiğini duyduk. Sör Ryman, Kara Walder ve diğerleri Robb’la birlikte batıda. Martyn keşif süvarisi olarak üstün hizmetlerde bulundu. Sör Perwyn seni güven içinde Renly’ye götürdü. Tanrılar, onlardan daha fazla ne isteyebiliriz? Robb, Lord Walder’ın kızlarından biriyle nişanlı ve Roose Bolton bir diğeriyle evlendi. Lordun torunlarından ikisi Kışyarı’nda senin himayende değil mi?”</p>

    <p>“Vesayet altındaki bir çocuk gerektiği takdirde kolaylıkla bir tutsağa dönüşebilir.” Catelyn, Bolton’ın evliliğinden ve Sör Stevron’ın ölümünden habersizdi.</p>

    <p>“Elimizde iki rehine olması Lord Walder’ın bize karşı bir hata yapmaması için daha çok sebep olduğu anlamına gelir. Bolton’ın Frey askerlerine ve Sör Helman’a ihtiyacı var. Ona Harrenhal’u geri almasını emrettim.”</p>

    <p>“Bu çok kanlı bir iş olur.”</p>

    <p>“Öyle ama kale düştüğünde Tywin’in güven içinde geri çekileceği bir yer kalmayacak. Lordun geçişini engellemek için Kızıl Çatal’ın geçitlerini benim askerlerim koruyacak. Eğer nehrin karşından saldırmayı denerse, sonu tıpkı Üç Dişli Mızrak’ı geçmeye kalkışan Rhaegar gibi olacak. Geri dönerse Nehirova’yla Harrenhal arasında sıkışacak, Robb geldiğinde lordun işini tamamen ve sonsuza kadar bitiririz.”</p>

    <p>Edmure’un sesi haşin bir özgüvenle doluydu ama Catelyn, Amcası Brynden’in Robb’la batıya gitmemiş olmasını diledi. Karabalık, yüzlerce mücadelede çarpışmış bir askerdi; Edmure’un çarpıştığı tek mücadele kaybedilmişti.</p>

    <p>“Planım gayet iyi,” diye neticelendirdi Edmure. “Lord Tytos da öyle olduğunu söylüyor, Lord Jonos da. Blackwood’la Bracken’ın <em>herhangi</em> bir konuda aynı fikirde olduğunu gördün mü daha önce, sorarım sana?”</p>

    <p>“Dediğin gibi olsun.” Catelyn çok yorgun olduğunu fark etti aniden. Belki kardeşine itiraz etmekle hata yapıyordu. Belki planı gerçekten olağanüstüydü ve Catelyn’in endişeleri kadınca korkulardan başka bir şey değildi. Ned’in orada olmasını isterdi ya da amcası Brynden’in ya da... “Bu konuyu babamla konuştun mu?”</p>

    <p>“Babam savaş stratejilerini tartacak durumda değil. İki gün önce seni Brandon Stark’la evlendirmenin planlarını yapıyordu! Bana inanmıyorsan gidip kendin gör. Bu plan işe yarayacak Cat, göreceksin.”</p>

    <p>“Öyle olmasını umut ediyorum Edmure. Gerçekten ediyorum.” Kardeşini yanağından öpüp babasının yanına gitti.</p>

    <p>Lord Hoster Tully hemen hemen bıraktığı gibiydi; yatakta, bitkin, solgun ve nemli. Odası hastalık kokuyordu, eşit miktarda ekşi ter ve ilaçtan meydana gelmiş iç bayıltıcı bir koku. Catelyn perdeleri çektiğinde babası hafifçe inleyip gözlerini açtı. Kim olduğunu ya da ne istediğini anlamıyormuş gibi kızına baktı.</p>

    <p>“Baba,” dedi Catelyn, lordu öptü. “Geri döndüm.”</p>

    <p>Yaşlı adam bu sefer kızını tanımış gibiydi. “Döndün,” diye fısıldadı, dudakları neredeyse hiç kıpırdamadan.</p>

    <p>“Evet,” dedi Catelyn. “Robb beni güneye göndermişti ama çabucak geri geldim.”</p>

    <p>“Güney... neresi... Kartal Yuvası güneyde mi tatlım? Hatırlayamıyorum... ah korkmuştum... beni bağışladın mı çocuğum?” Gözyaşları yanaklarına akıyordu.</p>

    <p>“Bağışlanacak hiçbir şey yapmadın baba.” Babasının ince beyaz saçlarını ve alnını okşadı. Üstadın verdiği bütün ilaçlara rağmen hâlâ alev alev yanıyordu.</p>

    <p>“En iyisi buydu,” diye fısıldadı babası. “Jon iyi bir adam... güçlü, nazik... sana iyi bakacak... üstelik soylu, beni dinle, yapmalısın, ben senin babanım... baban... Cat evlendiğinde sen de evleneceksin... evet, evleneceksin...”</p>

    <p><em>Lysa olduğumu sanıyor,</em> dedi Catelyn içinden. <em>Tanrılar, henüz evlenmemişiz gibi konuşuyor.</em></p>

    <p>Babasının elleri kendi ellerine kilitlendi, ürkmüş iki beyaz kuş gibi titriyordu. “Şu delikanlı... sefil oğlan... onun adını bile anma, senin görevin... annen...” Lord Hoster bir sancı dalgasıyla inledi. “Ah, tanrılar beni affedin, beni affedin, beni <em>affedin.</em> İlacım...”</p>

    <p>Sonra Üstat Vyman geldi, lordun dudaklarına bir kadeh götürdü. Lord Hoster yoğun beyaz sıvıyı annesinin memesini emen bir bebek gibi emiyordu. Catelyn babasının tekrar sakinleştiğini görebiliyordu. “Şimdi uyuyacak leydim,” dedi Üstat Vyman kadeh boşaldığında. Lordun dudakları haşhaş sütünden bir tabakayla kaplanmıştı. Üstat yaşlı adamın ağzını cübbesinin koluyla sildi.</p>

    <p>Catelyn daha fazla izleyemezdi. Hoster Tully her zaman güçlü ve gururlu bir adam olmuştu. Bu hale gelmesini görmek Catelyn’in içini acıtıyordu. Balkona çıktı. Aşağıdaki avlu, kaleye sığınan insanlarla ve onların gürültüsüyle karmakarışıktı ama duvarların ardındaki nehirler temiz, saf ve sonsuz bir şekilde akıyordu. <em>Onun nehirleri. Çok kısa bir zaman sonra son yolculuğu için bu nehirlere dönecek.</em></p>

    <p>Üstat Vyman da balkona geldi. “Leydim,” dedi hafifçe. “Kaçınılmaz sonu daha fazla geciktiremem. Amcanıza haber yollamak için bir süvari göndermeliyiz. Sör Brynden burada olmak isteyecektir.”</p>

    <p>“Evet,” dedi Catelyn. Sesi hüzünle kalınlaşmıştı.</p>

    <p>“Ve belki Leydi Lysa’ya da?”</p>

    <p>“Lysa gelmeyecek.”</p>

    <p>“Belki bizzat siz yazarsanız...”</p>

    <p>“Sizi memnun edecekse bir şeyler yazarım.” Lysa’nın ‘sefil oğlan’ının kim olduğunu merak etti. Genç bir yaver ya da önemsiz bir şövalye, çok mümkün olmasa da... ama Lord Hoster’ın itirazının şiddetine bakılırsa bir tacirin oğlu, halkın içinden bir çırak hatta bir şarkıcı bile olabilirdi. Lysa şarkıcıları her zaman çok sevmişti. <em>Onu suçlamamalıyım. Jon Arryn babamızdan yirmi yaş büyüktü ve buna karşılık soylu.</em></p>

    <p>Edmure’un ablasına tahsis ettiği kule, Catelyn ve Lysa’nın genç birer kızken birlikte kaldıkları kuleydi. Tekrar kuş tüyü bir yatakta, bir şöminenin sıcağında uyumak iyi gelecekti. İyice dinlediğinde dünya daha az kasvetli görünürdü belki.</p>

    <p>Ama odasının kapısında, Utherydes Wayn’i gri elbiseli iki kadınla birlikte beklerken buldu. Catelyn kadınları gördüğü anda neden orada olduklarını biliyordu. <em>“Ned?”</em></p>

    <p>Rahibeler gözlerini yere indirdiler. “Sör Cleos onu Kral Toprakları’ndan getirmiş leydim,” dedi Utherydes.</p>

    <p>“Beni ona götürün,” diye emretti Catelyn.</p>

    <p>Onu ahşap bir masaya yatırmış, Stark Hanedanı’nın ulu kurt armalı sancağıyla örtmüşlerdi. “Ona bakacağım,” dedi Catelyn.</p>

    <p>“Sadece kemikler kalmış leydim.”</p>

    <p>“Ona bakacağım,” diye tekrar etti.</p>

    <p>Sessiz rahibelerden biri sancağı kaldırdı.</p>

    <p><em>Kemikler,</em> diye düşündü Catelyn. <em>Bu Ned değil. Bu benim sevdiğim, çocuklarımın babası olan adam değil.</em> Elleri göğsünün üstünde birleştirilmişti. Sadece kemik parmakları bir uzunkılıcın kabzasını tutuyordu ama bunlar Ned’in elleri değildi, onun elleri güçlü ve hayat doluydu. Kemiklere Ned’in cübbesini giydirmişlerdi. Göğsünde ulu kurt arması olan beyaz kadife cübbeyi ama Catelyn’in geceler boyu başını dayadığı sıcak tenden, ona sarılan kollardan eser kalmamıştı. Başı gümüş tellerle tekrar bedenine birleştirilmişti ama kafatasları birbirine benzerdi; bu boş göz çukurlarında lordun yeşil gözlerinden bir iz bulamıyordu. Catelyn. <em>Onun gözlerini kargalara yedirdiler,</em> diye hatırladı.</p>

    <p>Döndü. “Bu onun kılıcı değil.”</p>

    <p>“Buz bize iade edilmedi leydim,” dedi Utherydes. “Sadece Lord Eddard’ın kemikleri gönderildi.”</p>

    <p>“Bu kadarı için bile kraliçeye teşekkür borçluyum sanırım.”</p>

    <p>“İblis’e teşekkür edin leydim, onun işiydi.”</p>

    <p><em>Bir gün hepsine teşekkür edeceğim.</em> “Hizmetiniz için minnettarım hemşireler,” dedi Catelyn. “Fakat size bir görev daha vermeliyim. Lord Eddard bir Stark’tı ve kemikleri Kışyarı’nda dinlenmeli.” <em>Onun heykelini yapacaklar. Taştan benzeri ayaklarının dibinde bir ulu kurt ve kucağında bir kılıçla karanlıkta oturacak.</em> “Rahibelere yeni atlar ve yolculuk için ihtiyaç duyacakları her şeyi verin,” dedi Utherydes’e. “Hal Mollen, Kışyarı’na kadar rahibelere eşlik edecek. Muhafız başı olarak bu görev ona düşer.” Lordundan ve aşkından geri kalan kemiklere baktı. “Şimdi beni yalnız bırakın. Hepiniz. Bu geceyi Ned’le baş başa geçireceğim.”</p>

    <p>Grili kadınlar başlarını eğdi. <em>Sessiz rahibeler canlılarla konuşmaz ama ölülerle konuşabildikleri söylenir,</em> diye hatırladı Catelyn. Bunu yapabilmeyi ne çok isterdi.</p>
  </div>
</body>
</html>
