<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Şafaktan akşam karanlığına kadar yolculuk ediyorlardı. Ormanlardan, meyve bahçelerinden, özenle sürülmüş tarlalardan, küçük köylerden, kalabalık pazar kasabalarından, hisarlardan geçiyorlardı. Karanlık çöktüğünde kamp kuruyor ve kuyruklu yıldızın ışığında karınlarını doyuruyorlardı. Arya, ağaçların arasında parıldayan diğer kamp ateşlerini görebiliyordu. Kral Yolu her geçen gün biraz daha kalabalıklaşıyordu ve her akşam daha fazla kamp kuruluyordu.</p>

    <p>Yol gece gündüz insanlarla doluydu; yaşlılar ve çocuklar, önemli adamlar ve sıradan insanlar, çıplak ayaklı kızlar ve henüz süt emen bebekleriyle kadınlar. Bazıları at arabalarında, bazıları öküzlerin çektiği üstü açık çiftlik arabalarının arkasında yolculuk ediyordu. Bazılarının bineği vardı: Yük atı, midilli, katır, eşek, yürüyebilen herhangi bir şey. Arya, bir demir ustasının içi aletlerle dolu el arabasını ittiğini görmüştü, arabanın içinde örs bile vardı. Bir süre sonra başka bir adamın başka bir el arabasını ittiğine şahit olmuştu ancak bu defa arabanın içinde battaniyelere sarılı iki bebek yatıyordu. Çoğu, sırtlarında eşyaları, yüzlerinde yorgun ve umutsuz bir ifadeyle yayan yolculuk ediyordu. Güneye doğru yürüyorlardı. Şehre, Kral Toprakları’na doğru. Onca insanın içinde Yoren ve kafilesi dışında kuzeye giden kimse yoktu.</p>

    <p>Yolcuların çoğu silahlıydı. Arya hançerler, bıçaklar, oraklar, baltalar, üç beş kişinin elinde de kılıçlar görmüştü. Bazıları, ağaç kütüklerinden yapılmış tokmaklar ya da dallardan budanmış yumrulu sopalar taşıyordu. Yoren’in arabalarını gördüklerinde hemen silahlarına davranıyor, tehdit dolu bakışlarla kafileyi süzüyorlardı ama sonunda sessizce iki yana açılıp geçmelerine izin veriyorlardı. Otuz kişilik bir kafile arabalarında ne olduğu önemsenmeyecek kadar kalabalık sayılırdı.</p>

    <p><em>Gözlerinle bak,</em> dedi Syrio. <em>Kulaklarınla duy.</em></p>

    <p>Bir gün, deli bir kadın yolun kenarında durup kafileye bağırmıştı. “Aptallar! Hepinizi öldürecekler, ahmaklar!” Kadın korkuluk gibi zayıftı. Gözleri çökmüştü, ayakları kan içindeydi.</p>

    <p>Ertesi sabah gösterişli bir tüccar, Yoren’in yanına gidip bütün arabaları ve arabaların içindekileri dörtte bir fiyatına satın almayı teklif etmişti. “Savaştayız, isterlerse her şeyine el koyabilirler. Mallarını bana satman çok daha akıllıca olur dostum.” Yoren kafasını çevirip tükürmüştü.</p>

    <p>Arya yoldaki ilk mezarı o gün görmüştü, yolun kenarında, küçük bir çocuğun üstünü örten küçük bir toprak yığını. Yumuşak toprağa bir kristal parçası saplanmıştı. Lommy kristali almak istediğinde Boğa çocuğa engel olmuş, ölülere saygısızlık etmemesini söylemişti. Birkaç fersah sonra Praed başka mezarlar göstermişti. Mezar görmedikleri tek gün geçmiyordu artık.</p>

    <p>Arya bir gece, sebebini bilmediği bir korkuyla aniden uyanmıştı. Kızıl Kılıç gökyüzünü binlerce yıldızla paylaşıyordu. Yoren’in horlamasını, kamp ateşinin çıtırtılarını, hatta eşeklerin boğuk sesli kıpırdanmalarını duyabiliyordu ama gece tuhaf bir sessizliğe gömülmüş gibi geliyordu ona. Dünya nefesini tutmuştu sanki. O garip sessizlik Arya’yı ürpertmişti. Elini İğne’nin kabzasına koyarak tekrar uyumuştu.</p>

    <p>Sabah olduğunda ve Praed uyanmadığında, Arya sessizliğin sebebini anlamıştı. Duyamadığı ses Praed’in öksürüğüydü. Onlar da bir mezar kazarak paralı asker Praed’i uyanamadığı yere gömdüler. Yoren, adamı toprakla örtmeden önce üstündeki değerli eşyaları aldı. Bir adam paralı askerin çizmelerine talip oldu, bir diğeri hançerine. Miğferi ve örgü zırhı paylaşıldı. Yoren, adamın uzunkılıcını Boğa’ya verdi. “Kolların güçlü. Belki bunu kullanmayı öğrenebilirsin,” dedi. Tarber isimli bir çocuk Praed’in mezarına bir avuç meşe palamudu attı. Belki toprakta bir meşe ağacı büyür, mezarın yerini gösterirdi.</p>

    <p>O akşam bir kasabada, duvarları sarmaşıklarla kaplı bir handa mola verdiler. Yoren kesesindeki sikkeleri saydı ve birer kap sıcak yemek için yeterli paraları olduğuna karar verdi. “Handa kalamayız, dışarıda kamp kuracağız ama kullanabileceğiniz bir hamam var. Sıcak suya ve sabuna ihtiyacı olan gidebilir.”</p>

    <p>Arya, artık Yoren kadar kadar kötü kokuyor olmasına rağmen hamama gitmeye cesaret edemezdi. Kıyafetlerinin içinde yaşayan bazı yaratıklar Bit Çukuru’ndan buraya kadar onunla birlikte gelmişti, onları boğmak doğru olmazdı. Tarber, Turta ve Boğa, yıkanmak isteyen adamların oluşturduğu sıraya girdiler. Diğerleri hanın ortak salonuna gitti. Yoren at arabasının arkasına zincirlediği üç adama bile maşrapalarla bira gönderdi.</p>

    <p>Sonunda herkes domuz turtası ve kızarmış elmayla karnını doyurdu. Hanın kâhyası hepsine birer kupa ısmarladı. “Kardeşlerimden biri yıllar önce siyahları kuşandı,” dedi adam. “Sör Malcolm’a ait mutfakta çalışırdı, akıllı bir delikanlıydı ama bir gün efendisinin masasından karabiber aşırırken yakalandı. Tadını seviyordu, hepsi bu. Sadece bir çimdik karabiber. Sör Malcolm sert adamdır. Sur’da karabiber var mı?” Yoren kafasını iki yana salladı. “Yazık. Lync biberi sever.”</p>

    <p>Arya bira kupasından ufak bir yudum aldı. Babası ziyafetler sırasında biraz bira içmelerine izin verirdi. Sansa yüzünü buruşturup şarabın çok daha lezzetli olduğunu söylerdi ama Arya biranın tadından yeterince hoşlanıyordu. Elindeki kupa, babasını ve Sansa’yı düşünmesine sebep olmuştu.</p>

    <p>Han, güneye giden insanlarla doluydu. Yoren tam tersi istikamete doğru yolculuk ettiklerini söylediğinde salondaki kalabalıktan hayret dolu sesler yükseldi. “Çok zaman geçmeden geri döneceksiniz,” dedi kâhya. “Kuzeye gitmek zor. Arazilerin yarısı yandı. İnsanlar karanlıkta gizlice yola çıkıp kaçmaya çalışıyor. Kaçamayanlar duvarların arkasında esir.”</p>

    <p>“Bizim için fark etmez,” dedi Yoren inatla. “Tully ya da Lannister, Nöbet taraf tutmaz.”</p>

    <p><em>Lord Tully benim büyükbabam,</em> diye düşündü Arya. Onun için fark ediyordu ama dudağını ısırıp sessizce dinledi.</p>

    <p>“Sadece Tullyler ve Lannisterlar değil,” dedi kâhya. “Ay Dağları’ndan inen vahşi adamlar da var. Taraf tutmadığını bir de onlara anlatmaya çalış istersen. Starklar da işin içinde. Genç Stark, merhum El’in oğlu...”</p>

    <p>Arya başını uzatarak konuşulanları daha iyi duymaya çalıştı. Kâhya, Robb’dan mı bahsediyordu?</p>

    <p>“Oğlan bir ulu kurtla birlikte savaşıyormuş,” dedi sarı saçlı bir adam.</p>

    <p>“Aptalca dedikodular,” dedi Yoren.</p>

    <p>“Bana söyleyen adam kendi gözleriyle görmüş. At büyüklüğünde bir ulu kurt olduğuna dair yemin etti.”</p>

    <p>“Yemin etmek söylediklerini gerçek yapmaz Hod,” diye karşılık verdi kâhya. “Mesela sen, bana olan borcunu ödeyeceğine dair yemin edip duruyorsun ama daha tek sikke bile vermedin.” Ortak salondan kahkaha sesleri yükseldi, sarı saçlı adamın yüzü kıpkırmızı kesildi.</p>

    <p>“Kurtlar bu yıl çok kötüydü,” dedi yeşil pelerini yolculuk lekeleriyle kaplı, soluk benizli başka bir adam. “Tanrı Gözü civarındaki kurt sürüleri daha önce hiç olmadıkları kadar korkusuzca saldırdılar. Koyunları, köpekleri, inekleri parçaladılar. İnsanların yaşadığı yerlere yaklaşmaktan da çekinmiyorlar. Gece vakti ormanlarda dolaşmak hayatınıza mal olabilir.”</p>

    <p>“Ah, bütün bunlar masal. Hiçbiri gerçek değil.”</p>

    <p>“Ben aynı şeyleri kuzenimden duydum ve kuzenim yalancı biri değildir,” dedi yaşlı bir kadın. “Çok büyük bir sürü görmüş. En az yüz kurt varmış. İnsan katilleri. Sürünün lideri bir dişiymiş. Yedinci cehennemden gelen bir sürtük.”</p>

    <p><em>Bir dişi kurt.</em> Arya düşünceli bir halde elindeki bira kupasını çeviriyordu. Tanrı Gözü, Üç Dişli Mızrak’a yakın mıydı? Keşke bir haritası olsaydı. Nymeria’yı Üç Dişli Mızrak’ta bırakmıştı. Onu terk etmek istememişti ama Jory başka seçeneklerinin olmadığını söylemişti. Eğer kurt onlarla birlikte kalırsa Joffrey’yi ısırdığı için öldürülecekti. Joffrey ısırılmayı hak etmişti ama bu hiçbir şeyi değiştirmiyordu. Nymeria’yı uzaklaştırmak için bağırmak, taş atmak zorunda kalmışlardı. Ulu kurt Arya’nın attığı taşlar gövdesine isabet edene kadar onları takip etmekten vazgeçmemişti. <em>Şimdi görse beni tanımaz,</em> diye düşündü Arya. <em>Tanısa da benden nefret ediyordur.</em></p>

    <p>Yeşil pelerinli adam, “O cehennem sürtüğünün köyün içine kadar girdiğini duydum,” diyerek lafa karıştı. “O gün pazar kurulmuş. Kalabalıkmış. Ulu kurt hiç çekinmeden insanların arasına girip annesinin kucağındaki bir bebeği kapmış. Lord Mooton bu hikâyeyi duyunca kurdu avlamak için yemin etmiş. Oğullarını da alıp av tazılarıyla birlikte kurdun izini sürmüş. Sürtüğün yuvasını bulmuşlar ama canlarını zor kurtarmışlar. Tazılardan biri bile sağ kalmamış.”</p>

    <p>“Bu aptalca bir hikâye,” diye parladı Arya. Kendine hâkim olamamıştı. “Kurtlar bebek yemezler.”</p>

    <p>“Sen bu konuda ne biliyorsun ki delikanlı?” diye sordu yeşil pelerinli adam.</p>

    <p>Arya verecek bir cevap düşünemeden Yoren konuştu. “Bira oğlanı çarptı, hepsi bu.”</p>

    <p>“Hayır çarpmadı. Kurtlar bebek <em>yemezler...</em>”</p>

    <p>“Dışarı çık <em>delikanlı...</em> ve büyükler konuşurken çeneni kapalı tutmayı öğrenene kadar orada kal,” diye bağırdı Yoren. Arya’yı ahırlara açılan yan kapıya doğru sertçe itti. “Git dedim. Seyis atlarımıza su vermiş mi kontrol et.”</p>

    <p>Arya öfkeyle dışarı çıktı. <em>“Yemezler,”</em> diye mırıldandı. Tekme attığı taş yuvarlandı, arabalardan birinin altında sıkışarak durdu.</p>

    <p>“Delikanlı,” diye seslendi biri. Arkadaşça bir sesti. “Güzel delikanlı.”</p>

    <p>Zincirlenmiş adamlardan biri konuşuyordu. Arya elini İğne’nin kabzasına götürerek temkinli adımlarla arabaya yaklaştı.</p>

    <p>Adam elindeki boş bira maşrapasını havaya kaldırdı. “Bu adama biraz daha bira iyi gelecek. Bu kadar ağır zincirler insanı susatıyor.” Zincire vurulmuş üç adamdan en genç olanıydı. Güçlü ve yakışıklı görünüyordu. Her zaman gülümsüyordu. Yolculuk sırasında iyice kirlenip matlaşmış saçlarının yarısı kırmızı, yarısı beyazdı. “Bu adamın banyo yapmaya da ihtiyacı var,” diye ekledi Arya’nın ona baktığını görünce. “Senin gibi bir delikanlının da arkadaşa ihtiyacı var.”</p>

    <p>“Benim arkadaşlarım var,” dedi Arya.</p>

    <p>“Ben göremiyorum,” dedi burnu olmayan diğer esir. İri ve kısa bir adamdı, kocaman elleri vardı. Başı, kolları, göğsü ve hatta sırtı kapkara kıllarla kaplıydı. Adam, Yaz Adaları’ndan gelen bir kitapta gördüğü maymun resmini hatırlatıyordu Arya’ya. Yüzünün ortasındaki delik adama uzun süre bakmayı güçleştiriyordu.</p>

    <p>Kel kafalı esir ağzını açıp devasa beyaz bir kertenkele gibi tısladı. Arya irkilerek geri çekilince adam ağzını iyice açtı, bir ağaç köküne benzeyen dilini dışarı çıkarıp sallamaya başladı. “Kes şunu,” diye bağırdı Arya.</p>

    <p>“Hücre arkadaşlarını seçme özgürlüğün olmuyor,” dedi yakışıklı olan. Konuşma tarzındaki bir şeyler Syrio’yu hatırlatıyordu. “Bu iki beyefendi nezaket nedir bilmiyor. Bu adam onlar adına özür diliyor. Sana Arry diyorlar, öyle değil mi?”</p>

    <p>“Yumurtakafa diyorlar,” diye karşılık verdi burunsuz esir. “Yumurtakafa Yumurtasurat Sopalıoğlan. Dikkatli ol Lorathlı. Sana kılıcıyla saldırabilir.”</p>

    <p>“Bu adam yol arkadaşlarından utanıyor Arry,” dedi yakışıklı esir. “Bu adam, Özgür Şehir Lorath’tan gelen Jaqen H’ghar. Bu adamın kötü huylu yol arkadaşlarının adı Rorge –maşrapasını burunsuz adama doğru kaldırdı– ve Isırık.” Isırık iğne gibi sarı dişlerini göstererek tekrar <em>tıs</em>ladı. “Bir adamın adı olmalı, öyle değil mi? Isırık konuşamıyor, yazamıyor ama dişleri çok keskin. Bu yüzden herkes ona Isırık diyor ve o da gülümsüyor. Seni korkuttu mu?”</p>

    <p>Arya arabadan uzaklaştı. “Hayır.” <em>Bana zarar veremezler,</em> dedi kendine. <em>Zincirlerle bağlılar.</em></p>

    <p>Yakışıklı adam maşrapasının içini gösterdi. “Bu adamın ıslanmaya ihtiyacı var.”</p>

    <p>Burunsuz Rorge küfrederek boş bira maşrapasını Arya’ya fırlattı. Ellerine takılı demir halkalar yüzünden sakarca hareket ediyordu. Buna rağmen Arya kenara çekilmeseydi maşrapa tam kafasına isabet edecekti. “Bize bira getir sivilceli. <em>Hemen!</em>”</p>

    <p>“Kes sesini!” Böyle bir durumda Syrio’nun ne yapacağını düşündü Arya. Tahta talim kılıcını çekti.</p>

    <p>“Yakına gel,” dedi Rorge. “Gel de o kılıcı kıç deliğine sokup seni kanlı kanlı becereyim.”</p>

    <p><em>Korku kılıçtan derin keser.</em> Arya cesaretini toplayıp arabaya yaklaştı. Her adım bir öncekinden zordu. <em>Dişi kurt kadar gözü kara, durgun su kadar sakin.</em> Syrio’nun sözleri kafasında çınlıyordu, o asla korkmazdı. Arabanın tekerleğine dokunacak kadar yaklaşmıştı ki Isırık zincirlerini şıngırdatarak ayağa kalktı ve Arya’ya doğru atıldı. Zincirler adamın ellerini Arya’nın suratından on santim geride durdurdu. Isırık tısladı.</p>

    <p>Arya adama vurdu. Küçük gözlerinin tam ortasına sert bir darbe.</p>

    <p>Isırık çığlık atarak geriledi. Kendini toparlayınca bütün gücünü zincirlere yükleyerek tekrar öne atıldı. Arabanın zeminine sabitlenen demir halkalara geçirilmiş zincirler iyice gerildi. Arya kuru ahşaptan çıkan çatırdama sesini duyabiliyordu. Isırık’ın kollarındaki damarlar iyice kabarmıştı, kocaman elleri Arya’yı yakalamak için uzanıyordu. Zincirler bir kez daha engel oldu ve adam sonunda sırtüstü yere devrildi. Yanaklarındaki akıntılı yaralardan kan süzülüyordu.</p>

    <p>“Bu delikanlıda akıldan çok cesaret var,” dedi Jaqen H’ghar.</p>

    <p>Arya geri geri yürüyerek arabadan uzaklaştı. Omzuna bir el dokunduğunu hissedince kılıcına davranarak hızla arkasına döndü ama gelen Boğa’ydı.</p>

    <p>“Ne yapıyorsun?”</p>

    <p>Boğa, kendini savunmak istiyormuş gibi ellerini kaldırdı. “Yoren bu üçünün yanına yaklaşmamamızı söylemişti.”</p>

    <p>“Beni korkutmuyorlar,” diye karşılık verdi Arya.</p>

    <p>“Öyleyse sen aptalsın. <em>Beni</em> korkutuyorlar.” Boğa elini kılıcının kabzasına götürdü. Rorge gülmeye başladı. “Şunların yanından uzaklaşalım.”</p>

    <p>Arya ayağıyla toprağı eşeledi ama Boğa’nın onu hanın kapısına doğru sürüklemesine izin verdi. Rorge’un kahkahaları ve Isırık’ın tıslamaları arkalarından geldi. “Dövüşmek ister misin?” diye sordu Boğa’ya. Bir şeylere vurmak istiyordu.</p>

    <p>Boğa şaşkınlık içinde Arya’ya bakıyordu. Hâlâ ıslak olan siyah saçları masmavi gözlerinin üstüne düşmüştü. “Canını yakarım.”</p>

    <p>“Yakamazsın.”</p>

    <p>“Ne kadar güçlü olduğumu bilmiyorsun.”</p>

    <p>“Ne kadar hızlı olduğumu bilmiyorsun.”</p>

    <p>“Bunu sen istedin Arry,” dedi Boğa. Bir zamanlar Praed’e ait olan uzunkılıcı çekti. “Ucuz çelikten yapılmış ama gerçek bir kılıç.”</p>

    <p>Arya, İğne’yi kınından çıkardı. “Bu pahalı bir çelikten yapıldı. Yani seninkinden daha gerçek.”</p>

    <p>Boğa kafasını salladı. “Seni kesersem ağlamayacağına söz ver.”</p>

    <p>“Eğer sen de söz verirsen.” Döndü ve su dansçısı duruşuna geçti. Boğa kıpırdamamıştı. Arya’nın arkasındaki bir şeye bakıyordu. “Sorun ne?” diye sordu Arya.</p>

    <p>“Altın pelerinliler,” dedi Boğa tedirgin bir ifadeyle.</p>

    <p><em>Olamaz,</em> diye düşündü Arya ama dönüp arkasına baktığında Şehir Muhafızları’ndan altı altın pelerinlinin Kral Yolu’nda olduğunu gördü. Biri yüksek rütbeliydi; dört altın diskle süslenmiş siyah emaylı bir göğüs zırhı giyiyordu. Hanın kapısında durdular. <em>Gözlerinle bak.</em> Syrio’nun sesi fısıltıya dönüşmüştü. Gözleri, eyerlerin altındaki beyaz köpükleri gördü, demek ki hayvanlar uzun zaman mola vermeden koşmuşlardı. <em>Durgun su kadar sakin</em> bir şekilde kolunu tuttuğu Boğa’yı sık bir çalılığın arkasına götürdü.</p>

    <p>“Neler oluyor? diye sordu Boğa. “Ne yapıyorsun, bırak beni.”</p>

    <p><em>“Gölge kadar sessiz,”</em> diye fısıldadı Boğa’yı yere çekerken. Yoren’in adamlarından bazıları hâlâ hamamın önünde sıra bekliyordu. “Hey siz,” diye bağırdı altın pelerinlilerden biri. “Nöbet’e katılmak için şehirden ayrılanlar sizler misiniz?”</p>

    <p>“Olabiliriz,” diye yanıt verdi temkinli bir ses.</p>

    <p>“Size katılmayı tercih ederiz,” dedi yaşlı Reysen. “Sur çok <em>soğuk</em> diye duyduk.”</p>

    <p>Yüksek rütbeli muhafız atından indi. “Aranızdaki bir delikanlıyı götürmek üzere emir aldım...”</p>

    <p>Yoren handan çıktı, eli siyah sakalındaydı. “Kimmiş o delikanlı?” diye sordu.</p>

    <p>Diğer altın pelerinliler de atlarından indi. “Neden saklanıyoruz?” diye sordu Boğa fısıltıyla.</p>

    <p>“Beni istiyorlar,” dedi Arya. Boğa’nın kulakları sabun kokuyordu. “Sessiz ol.”</p>

    <p>“Kraliçe delikanlıyı istiyor yaşlı adam. Sen burnunu sokma,” dedi yüksek rütbeli muhafız. Kemerinden mühürlü bir belge çıkardı. “İşte, Majesteleri’nin emri.”</p>

    <p>Boğa, çalılığın arkasında merakla başını sallıyordu. “Kraliçe <em>seni</em> neden istesin ki Arry?”</p>

    <p>Arya çocuğun koluna vurdu. “Sessiz ol!”</p>

    <p>Yoren emir belgesinin üstündeki mühre dokundu. “Güzelmiş,” dedi. “Gel gör ki oğlan artık Gece Nöbetçileri’ne ait. Şehirdeyken ne yaptığının önemi yok.”</p>

    <p>“Kraliçe senin fikirlerini umursamaz yaşlı adam, ben de umursamam,” dedi muhafız. “Oğlanı götüreceğiz.”</p>

    <p>Arya kaçmayı düşündü ama sürdüğü eşek muhafızların atlarından hızlı koşamazdı. Kaçmaktan yorulmuştu üstelik. Sör Meryn onu almaya geldiğinde kaçmıştı, babası öldürüldüğünde tekrar kaçmıştı. Gerçek bir su dansçısı olsaydı, İğne’yi çekip muhafızların önüne dikilir, hepsini öldürür ve bir daha kimseden kaçmak zorunda kalmazdı.</p>

    <p>“Kimseyi götüremeyeceksiniz,” dedi Yoren kararlı bir tavırla. “Bu işler için kanunlar var.”</p>

    <p>Altın pelerinli kılıcını çekti. “İşte sana kanun.”</p>

    <p>Yoren çeliğe baktı. “Bu kanun değil, sadece kılıç. Bende de bir tane var.”</p>

    <p>Muhafız gülümsedi. “Aptal olma yaşlı adam. Yanımda beş adam var.”</p>

    <p>Yoren tükürdü. “Benim yanımda otuz adam var.”</p>

    <p>Altın pelerinli güldü. “Bu sefiller mi?” diye sordu kırık burunlu başka bir muhafız. Kılıcını çekti, “İlk kim?” diye bağırdı.</p>

    <p>Tarber saman balyasına saplanmış bir tırmığı aldı ve, “Ben,” diye karşılık verdi.</p>

    <p>“Hayır ben,” dedi Kesik Jack. İri taş ustası üstünden hiç çıkarmadığı iş önlüğünün cebindeki çekici aldı.</p>

    <p>“Ben,” diye bağırdı Kurz elindeki keskin deri yüzme bıçağıyla.</p>

    <p>“Ben de,” dedi Koss yayını iyice gererek.</p>

    <p>“Hepimiz,” dedi Reysen. Sürekli taşıdığı uzun ve sert kalas parçasını havaya kaldırdı.</p>

    <p>Dobber çırılçıplak halde hamamdan çıktı. Bohça haline getirdiği kıyafetlerini kucağında taşıyordu. Dışarıda olup bitenleri görünce hançeri dışındaki bütün eşyalarını yere atıp, “Kavga mı var?” diye sordu.</p>

    <p>“Öyle görünüyor,” dedi Turta. Yerden iri bir kaya parçası aldı. Arya gördüklerine inanamıyordu. Turta’dan <em>nefret ediyordu!</em> Oğlan kendini Arya için tehlikeye mi atıyordu?</p>

    <p>Kırık burunlu muhafız olanları hâlâ eğlenceli buluyormuş gibi görünüyordu. “Kızlar, temiz bir dayak yemek istemiyorsanız taşlarınızı ve sopalarınızı kaldırın. Bir kılıcın hangi ucundan tutulacağını bile bilmiyorsunuz.”</p>

    <p>“Ben <em>biliyorum!</em>” diye bağırdı Arya bu insanların da Syrio gibi onu korumaya çalışırken ölmesine izin vermeyecekti. Vermeyecekti! Çalılığın arkasından çıktı. Elinde İğne vardı, dansçı duruşuna geçti.</p>

    <p>Kırık burunlu muhafız kahkaha attı. Yüksek rütbeli adam, Arya’yı süzdü. “Kılıcını kınına sok küçük kız. Kimse sana zarar vermek istemiyor.”</p>

    <p>“Ben <em>kız</em> değilim,” diye bağırdı Arya öfkeyle. Bu adamların derdi neydi? O kadar yolu onu bulmak için gelmişlerdi. Şimdi tam karşılarında duruyordu ama adamlar sadece gülümsüyordu.</p>

    <p>“Biz <em>onu</em> almaya geldik.” Muhafız kısakılıcının ucuyla Arya’nın arkasından çalılıktan çıkan Boğa’yı gösterdi.</p>

    <p>Ama gözlerini bir an için bile olsa Yoren’den ayırmakla hata etmişti. Kara kardeşin kılıcı göz açıp kapayıncaya kadar yüksek rütbelinin boğazına dayanmıştı. “Kimseyi almayacaksın. Boğazının kesilmesini istiyorsan başka. Hâlâ ikna olmadıysan, şu hanın salonunda on beş kardeşim daha var. Senin yerinde olsaydım, boğazıma dayalı bıçaktan kurtulur, popomun yanaklarını şişman atımın sırtına koyar, dörtnala şehre doğru giderdim.” Tükürdü ve kılıcını biraz daha bastırdı. “Şimdi!”</p>

    <p>Yüksek rütbelinin yumruğu çözüldü, kılıcı yere düştü.</p>

    <p>“Bu bizde kalacak,” dedi Yoren. “Sur’da iyi kılıçlar lazım.”</p>

    <p>“Dediğin gibi olsun. Ama sadece şimdilik.” Altın pelerinliler kılıçlarını kaldırıp atlarına bindi. “Sur’a çok hızlı gitseniz iyi olur yaşlı adam. Geri döndüğümde piç oğlanın başıyla birlikte seninkini de keseceğim.”</p>

    <p>“Bunlardan daha iyi adamlarla gel,” dedi Yoren. Kılıcının küt tarafıyla muhafızın atının sağrısına vurdu. Hayvan koşmaya başladı. Diğer muhafızlar da yüksek rütbelinin arkasından gitti.</p>

    <p>Muhafızlar gözden kaybolunca Turta sevinç çığlıkları atmaya başladı ama Yoren hiç olmadığı kadar kızgın görünüyordu. “Aptal! Bizimle işi bitti mi sanıyorsun? Bir dahaki sefere sakince yanıma gelip mühürlü bir belge uzatmayacak. Hamamdakileri dışarı çıkar. Hemen yola koyulmalıyız. Bütün gece at sürersek aramızı biraz açabiliriz belki.” Yüksek rütbelinin kılıcını yerden aldı. “Bunu kim ister?”</p>

    <p>“Ben!” diye bağırdı Turta.</p>

    <p>“Arry’nin üstünde denemeye kalkma,” dedi Yoren. Kılıcı çocuğa uzatıp Arya’ya doğru yürüdü ama Boğa’yla konuştu. “Kraliçe seni istiyor evlat.”</p>

    <p>Arya’nın aklı karışmıştı. “Kraliçe neden <em>onu</em> istesin?”</p>

    <p>Boğa kaşlarını çatarak Arya’ya baktı. “Seni neden istesin? Lağım faresinden başka bir şey değilsin!”</p>

    <p>“Sen de piçin tekinden başka bir şey değilsin!” Bir piç taklidi yapıyor da olabilirdi. “Gerçek adın ne senin?”</p>

    <p>“Gendry,” dedi oğlan kendi adının ne olduğundan emin değilmiş gibi.</p>

    <p>“Herhangi biri sizi neden ister bilmiyorum,” dedi Yoren. “Sebebi ne olursa olsun sizi götüremezler. Atları alın. Altın pelerinli gördüğünüz anda, peşinizde ejderha kuyruğu varmış gibi Sur’a doğru koşturun. Onların geri kalanımızla derdi yok.”</p>

    <p>“Sen hariç,” dedi Arya. “Muhafız senin kafanı da keseceğini söyledi.”</p>

    <p>“O mesele,” dedi Yoren. “Kafamı omuzlarımın üstünden alabilirse, onun olsun.”</p>
  </div>
</body>
</html>
