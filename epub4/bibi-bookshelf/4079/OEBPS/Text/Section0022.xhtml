<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>“Gençliğimdeki gibi iyi uyuyamıyorum artık,” dedi Yüce Üstat Pycelle, şafak vakti gerçekleşen toplantı için özür dilermiş gibi. “Hava aydınlanmadan uyanıyorum. Huzursuzca yatakta uzanıyorum ve halledilmemiş işler için endişelenip duruyorum,” diye devam etti. Gerçi ağır göz kapakları yüzünden sürekli uyuyormuş gibi görünüyordu.</p>

    <p>Kuşluğun altındaki esintili odadaydılar. Pycelle sıkıcı ilmi konuşmasını sürdürürken hizmetçisi kaynamış yumurta, erik ve yulaf lapası servis ediyordu. “Bu zor günlerde karnını doyuramayan pek çok insan var. Bu yüzden soframı mütevazı tutmamın uygun olacağını düşünüyorum.”</p>

    <p>“Takdire şayan bir düşünce,” dedi Tyrion. İri kahverengi yumurtanın kabuğunu kırarken üstadın yaşlılık lekeleriyle dolu kel kafasını düşünüyordu. “Benim bakış açım sizinkinden biraz farklı. Eğer yiyecek bir şey varsa yerim çünkü yarın olmayabilir.” Gülümsedi. “Söyleyin üstat, kuzgunlarınız da sizin kadar erken mi uyanır?”</p>

    <p>Pycelle göğsüne kadar inen kar beyazı sakallarını sıvazladı. “Elbette öyle. Yemeğimiz bittikten sonra mürekkep ve tüy kalem getirteyim mi?”</p>

    <p>“Gerek yok.” Tyrion mektupları yulaf lapasının yanına koydu. İkiz parşömenler sıkıca yuvarlanmış, uçları mühürlenmişti. “Hizmetçi kızı gönderin de rahat konuşalım.”</p>

    <p>“Bizi yalnız bırak çocuğum,” diye emretti Pycelle. Hizmetçi kız aceleyle odadan çıktı. “Bu mektuplar, şimdi...”</p>

    <p>“Dorne Prensi Doran Martell için yazıldı.” Tyrion yumurtasının kırık kabuğunu soyup bir ısırık aldı, tuz lazımdı. “İki nüsha halinde tek mektup. En hızlı kuşlarınızı gönderin. Mesele çok önemli.”</p>

    <p>“Kahvaltımız biter bitmez kuzgunları salarım.”</p>

    <p>“Şimdi salın. Kahvaltımız bekleyebilir ama diyar beklemez. Lord Renly’nin ordusu Gülyolu’nda ve Stannis’in Ejderha Kayası’ndan ne zaman yelken açacağını kimse bilemez.”</p>

    <p>Pycelle gözlerini kırpıştırdı. “Eğer lordum böyle istiyorsa...”</p>

    <p>“Böyle istiyor.”</p>

    <p>“Ben hizmet etmek için buradayım.” Üstat sandalyesinden ağır ağır kalktı. Boynundaki zincir yumuşak metalik sesler çıkarıyordu. Ağır bir takıydı, bir düzine üstat zinciri birbirine dolanmış ve değerli taşlarla süslenmişti. Altınlar, gümüşler ve platinler diğer metallerden çok daha fazlaymış gibi geliyordu Tyrion’a.</p>

    <p>Pycelle öyle ağır hareket ediyordu ki Tyrion kuzgun kanatlarının sesini duyduğunda yumurtasını bitirmiş, eriklerin –Tyrion’ın damak zevkine göre fazla kaynatılmıştı ve çok suluydu– tadına bakmıştı. Şafak semasında yükselen kuzgunu izledi. Daha sonra odanın diğer ucundaki raf dolu labirente gitti.</p>

    <p>Üstadın ilaçları etkileyici bir manzara oluşturuyordu: Ağızları mumla kapatılmış düzinelerce çanak, yüzlerce küçük şişe, sütcamından yapılmış bir o kadar kavanoz, kurutulmuş bitkilerle dolu sayısız kutu... Hepsi, Pycelle’in kusursuz el yazısıyla, özenle etiketlenmişti. <em>Düzen seven bir zihin,</em> diye düşündü Tyrion. İlaçların sıralanma formülünü çözmüştü ve her şeyin tam da olması gerektiği yerde durduğunu fark etmişti. <em>Çok ilginç şeyler.</em> Şeker uyku, gece gölgesi ve haşhaş sütünü gördü. Lys’in gözyaşları, gri kefen, kurt afeti, şeytan dansı, yılan zehri, kör göz, dul kanı...</p>

    <p>Ayak parmaklarının ucunda yükselip iyice yukarı uzandığında üst rafta duran küçük tozlu şişeye yetişti. Etiketi okuyunca gülümsedi ve şişeyi kolunun içine gizledi.</p>

    <p>Üstat Pycelle sürünerek kuşluğun merdivenlerinden inmeye başladığında Tyrion kahvaltı masasına dönmüş, ikinci yumurtasını soymaya başlamıştı. “Kuşlar yola çıktı lordum,” dedi Pycelle, masaya oturdu. “Böyle bir mesele... evet ivedilikle ilgilenilmesi gerekir... çok önemli demiştiniz?”</p>

    <p>“Ah, evet.” Yulaf lapası fazla katıydı. Tyrion’ın canı bal ve tereyağı istiyordu. Artık Kral Toprakları’nda bal ve tereyağı bulmak zordu ama Lord Gyles sayesinde kalede yeterince vardı. Son zamanlarda yedikleri yiyeceklerin çoğu Lord Gyles’ın ya da Leydi Tanda’nın topraklarından geliyordu. Savaş, şehrin kuzeyindeki Rosby ve Stokeworth’e sıçramamıştı henüz.</p>

    <p>“Dorne Prensi... Bir şey sorabilir miyim?”</p>

    <p>“Sormamanız daha iyi.”</p>

    <p>“Nasıl isterseniz.” Pycelle’in merakı öyle yoğundu ki Tyrion kokusunu alabiliyordu. “Belki... kral konseyinde...”</p>

    <p>Tyrion tahta kaşığını kâsesisin kenarına vurdu. “Konsey, krala <em>danışmanlık</em> etmek için var üstat.”</p>

    <p>“Aynen öyle,” dedi Pycelle. “Ve kral...”</p>

    <p>“...on üç yaşında bir çocuk. Ben onun sesiyle konuşuyorum.”</p>

    <p>“Evet. Gerçekten. Kral Eli’siniz. Buna rağmen... kıymetli ablanız, Vekil Kraliçe’miz...”</p>

    <p>“...narin beyaz omuzlarının üstünde çok fazla yük taşıyor. Ağırlığını daha da arttırmak istemem. Siz ister misiniz?” Tyrion başını yana eğip inceler gibi Pycelle’in yüzüne baktı.</p>

    <p>Pycelle bakışlarını yemeğine çevirdi. Tyrion’ın birbirinden farklı renklerdeki gözleri adamı huzursuz ediyordu ve Tyrion uyumsuz bakışlarını kullanmakta çok ustaydı. “Ah,” diye mırıldandı yaşlı adam eriklerine bakarak. “Çok haklısınız lordum. Ne kadar düşüncelisiniz. Ablanızı bu yükten sakınmanız...”</p>

    <p>“Ben böyle bir adamım işte,” dedi Tyrion, tatsız yulaf lapasını yemeye başladı. “Düşünceli davranmak zorundayım. Cersei benim öz ablam sonuçta.”</p>

    <p>“Ve bir kadın,” dedi Üstat Pycelle. “Olağanüstü bir kadın... cinsiyetin verdiği hassaslığa rağmen bütün diyarın işleriyle uğraşmak kolay şey değil...”</p>

    <p><em>Ah elbette, o narin bir güvercin, bunu bir de Eddard Stark’a sormak gerek.</em> “Benimle aynı fikirde olmanıza sevindim. Konukseverliğiniz için ayrıca teşekkür ederim. Artık kalkmalıyım. Uzun bir gün beni bekliyor.” Kısa bacaklarını sallayarak sandalyeden indi. “Dorne’dan cevap alır almaz bana haber verme nezaketini gösterir misiniz?”</p>

    <p>“Elbette lordum.”</p>

    <p><em>“Sadece bana.”</em></p>

    <p>“Ah... emin olabilirsiniz.” Pycelle’in karaciğer lekesi dolu elleri, boğulmak üzere olan bir adamın önündeki ipe tutunması gibi, sakallarına sıkı sıkı tutunuyordu. Bu görüntü Tyrion’ın kalbini sevinçle doldurdu. <em>Bir,</em> dedi içinden.</p>

    <p>Paytak adımlarıyla alt avluya indi. Basamaklar bacaklarına iyi gelmiyordu. Güneş iyice yükselmiş ve kale hareketlenmişti. Nöbetçiler duvarları arşınlıyor, şövalyeler ve askerler köreltilmiş kılıçlarla talim yapıyordu. Bronn bir kuyunun kenarında oturmuştu. Aralarında hasır bir sepet taşıyan iki alımlı hizmetçi kız salınarak adamın önünden geçti ama paralı asker başını çevirip kızlara bakmadı. “Bronn, senden utanıyorum,” dedi Tyrion kızları göstererek. “Önünde böyle tatlı bir manzara var ama sen manzarayı değil gürültücü öküzleri seyrediyorsun.”</p>

    <p>“Bu şehirde, bir bakır sikke karşılığında istediğim fahişeyi alabileceğim yüzden fazla genelev var,” dedi Bronn. “Ama bir gün sağ kalmam şu senin öküzleri ne kadar dikkatli izlediğime bağlı olabilir.” Ayağa kalktı. “Mavi damalı pelerin giyen delikanlı kim? Kalkanında üç göz olanı soruyorum.”</p>

    <p>“Adı sanı duyulmamış bir şövalye. Kendisine Tallad diyor. Neden sordun?”</p>

    <p>Bronn gözüne düşen bir tutam saçı geri itti. “İçlerinde en iyisi o. Ama izle, ritmine bak. Her saldırdığında aynı darbeleri aynı sırayla indiriyor.” Sırıttı. “Bir gün benimle dövüşmek zorunda kalırsa bu sıralı darbeleri yüzünden ölür.”</p>

    <p>“Joffrey’ye bağlılık yemini etti. Seninle dövüşmesi pek mümkün değil.” Avlunun diğer ucuna yürümeye başladılar. Bronn kendi uzun adımlarını Tyrion’ın kısa adımlarına uydurmaya çalışıyordu. Paralı asker son zamanlarda neredeyse saygın biri gibi görünüyordu. Koyu renk saçları temizdi, taranmıştı, tıraşlıydı. Şehir Muhafızları’nın siyah göğüs kalkanını giyiyordu. Omuzlarındaki Lannister kırmızısı ipek pelerinin üstünde altın el desenleri vardı. Pelerin, Tyrion’ın hediyesiydi, Bronn’u kişisel muhafız birliğinin kumandanı ilan ettiğinde vermişti. “Bugün derdinin dinlenmesini isteyen kaç kişi var?”</p>

    <p>“Otuz kadar,” dedi Bronn. “Çoğu bir şeylerden şikâyet ediyor. Geri kalanı da bir şeyler istiyor. Her zamanki gibi işte. Evcil hayvanın geldi.”</p>

    <p>Tyrion homurdandı. “Leydi Tanda mı?”</p>

    <p>“Uşağı. Leydi seni yine akşam yemeğine davet ediyormuş. Yemekte domuz budu, dut soslu ördek dolması ve...”</p>

    <p>“...kızı varmış,” diye tamamladı Tyrion yüzünü ekşiterek. Kızıl Kale’ye geldiği andan beri Leydi Tanda tarafından takip ediliyordu. Kadın silah olarak bofa balığı tartları, yaban domuzu kızartmaları, kremalı güveçler kullanıyordu. Nereden kapıldıysa, cüce bir lordun şişman, yumuşak ve geri zekâlı kızı Lollys için uygun bir koca olacağı fikrine kapılmıştı. Kızın otuz üç yaşında bir bakire olduğu söyleniyordu. “Özür dilediğimi söyle.”</p>

    <p>“Ördek dolması çekmiyor mu canın?” diyerek sırıttı Bronn.</p>

    <p>“Belki de ördeği sen yemelisin. Kızla da sen evlenirsin. Ya da daha iyisi, yemeğe Shaga’yı gönderelim.”</p>

    <p>“Shaga kızı yiyip ördekle evlenir,” dedi Bronn. “Lolly, Shaga’dan bile ağır.”</p>

    <p>“Öyle gerçekten,” diyerek onayladı Tyrion. İki kule arasındaki üstü kapalı yolda yürüyorlardı. “Başka kim beni istiyor?”</p>

    <p>Paralı asker ciddileşti. “Braavos’tan gelen bir tefeci var. Yanında havalı belgeler, kâğıtlar filan getirmiş. Bir borç ödemesiyle ilgili olarak kralla görüşmek istiyor.”</p>

    <p>“Joffrey yirmiye kadar saymayı biliyormuş gibi... Adamı Serçeparmak’a gönder. O bir yolunu bulup meseleyi çözer. Başka?”</p>

    <p>“Üç Dişli Mızrak’tan gelen bir lord kalesinin yakıldığını, karısına tecavüz edildiğini ve köylülerinin öldürüldüğünü söylüyor. Babanın adamları yapmış.”</p>

    <p>“Buna <em>savaş</em> dediklerinden eminim.” Tyrion bu işte Gregor Clegane kokusu olduğunu hissediyordu. Sör Amory Lorch da olabilirdi ya da babasının diğer köpeği Qohorik. “Joffrey’den ne istiyormuş?”</p>

    <p>“Yeni köylüler,” dedi Bronn. “Bu kadar yolu ne kadar sadık olduğunu söylemek ve mükâfat dilenmek için gelmiş.”</p>

    <p>“Yarın sabah biraz vakit ayırıp adamla görüşeceğim.” Gerçekten sadık ya da sadece yağcı olması bir şey değiştirmezdi. Bir nehir lordunun şikâyetleri dinlenmeliydi. “Rahat bir odaya yerleştirilsin ve sıcak yemek ikram edilsin. Bir çift iyi ve rahat çizme gönderilsin. Kral Joffrey’nin hediyesi olduğu söylensin.” Bir parça cömertlikten zarar gelmezdi.</p>

    <p>Bronn başıyla onayladı. “Şikâyetlerinin duyulmasını isteyen bir sürü fırıncı, kasap ve manav da var.”</p>

    <p>“Onlara geçen sefer de söyledim. Onlara verecek bir şeyim yok.” Kral Toprakları’na çok az miktarda yiyecek giriyordu. Çoğu, kale ve garnizon içindi. Sebze, meyve, kök ve un fiyatları mide bulandıracak ölçüde artmıştı. Tyrion, Bit Çukuru’ndaki güveççilerin kazanlarına ne çeşit etler attığını düşünmek bile istemiyordu. Balık olmasını umut etti. Deniz ve nehir hâlâ onlarındı... en azından Stannis gelene kadar.</p>

    <p>“Koruma istiyorlar. Geçen gece bir fırıncı kendi fırınında yakılmış. Ekmek için çok para istediğini söyleyip adamı kızartmışlar.”</p>

    <p>“Gerçekten çok mu istiyormuş?”</p>

    <p>“Bunu kendisine soramayız artık.”</p>

    <p>“Adamı yememişler, öyle değil mi?”</p>

    <p>“Bildiğim kadarıyla hayır.”</p>

    <p>“Bir dahaki sefere yiyecekler,” dedi Tyrion. “Onlara verebildiğim korumayı vereceğim. Şehir Muhafızları...”</p>

    <p>“Saldırganların arasında Şehir Muhafızları’ndan adamlar da olduğunu iddia ediyorlar. Bizzat kralla görüşmek istiyorlar.”</p>

    <p>“Aptallar.” Tyrion esnafı çok üzüldüğünü söyleyerek evlerine yollardı ama yeğeni kamçı ve mızrak kullanırdı. Belki de bunu hak ediyorlardı ama hayır, Tyrion buna cesaret edemezdi. Düşman er ya da geç Kral Toprakları’na girecekti ve o gün caddelerin krala düşman esnafla dolu olmaması gerekiyordu. “Kral Joffrey’nin çok üzgün olduğunu, onlar için elinden gelen her şeyi yapacağını söyleyin.”</p>

    <p>“Ekmek istiyorlar, vaat değil.”</p>

    <p>“Eğer bugün onlara ekmek verirsem, yarın sabah kapıda iki kat fazla insan buluruz. Başka?”</p>

    <p>“Sur’dan gelen bir kara kardeş var. Bir kavanozun içinde çürüyen kesik bir el getirmiş, kâhya söyledi.”</p>

    <p>Tyrion gülümsedi. “Eli kimsenin yememiş olmasına şaşırdım. Adamı görmeliyim sanırım. Yoren olabilir mi?”</p>

    <p>“Hayır, değil. Thorne isimli bir şövalye.”</p>

    <p>“Sör <em>Alliser</em> Thorne mu?” Tyrion’ın Sur’da tanıştığı onca kara kardeş arasında en az sevdiği adam Sör Alliser Thorne’du. Acımasız, kara ruhlu bir adamdı ve kendi değeriyle ilgili yanlış fikirlere sahipti. “Tekrar düşündüm de, Sör Alliser’ı şimdi görmesem de olur. Ona dar bir hücre bulun. Şiltesi en az bir yıldır değiştirilmemiş olsun. Bırakalım da getirdiği el, kavanozda biraz daha çürüsün.”</p>

    <p>Tyrion sarmal merdivenleri tırmanmaya başladığında Bronn güldü ve kendi yoluna gitti. Tyrion dış avluya vardığında kale kapısının yukarı kaldırılışını duydu. Ablası ve kalabalık bir grup ana kapıda bekliyordu.</p>

    <p>Beyaz atının sırtında Tyrion’a yukarıdan bakan Cersei yeşillere bürünmüş bir tanrıça gibi görünüyordu. “Kardeşim,” diye seslendi soğuk bir sesle. Janos Slynt meselesi kraliçeyi memnun etmemişti.</p>

    <p>“Majesteleri,” dedi Tyrion, nazikçe reverans yaptı. “Bu sabah çok güzel görünüyorsunuz.” Kraliçenin tacı altındı, pelerini sedeflerle süslenmişti. Maiyeti arkasında sıralanmıştı: Kral Muhafızları’ndan Sör Boros Blount beyaz pullu zırh gömleğini giymişti; Sör Balon Swann’ın yayı gümüş renkli eyerinden sarkıyordu; Lord Gyles Rosby’nin öksürüğü her zamankinden daha beterdi; Simyacılar Loncası’ndan Alev Kehanetçisi Hallyne ve kraliçenin yeni gözdesi, merhum kralın yaveri, dul kraliçenin ısrarlarıyla şövalye ilan edilen kuzen Lancel Lannister. Vylarr ve yirmi adam daha gruba eşlik ediyordu. “Bu sabah nereye gidiyorsunuz Majesteleri?” diye sordu Tyrion.</p>

    <p>“Yeni mancınıkları ve ateş toplarını denetlemek için şehir kapılarını gezeceğim. Şehir güvenliği konusunda hepimizin senin kadar duyarsız olduğunun düşünülmesini istemem.” Cersei, aşağılama doluyken bile muhteşem görünen yeşil gözlerini Tyrion’a dikti. “Renly Baratheon’ın Yüksek Bahçe’den yola çıktığı haberini aldım. Gülyolu’na ulaşmış. Ordusunun tamamı onunla birlikte.”</p>

    <p>“Varys aynı raporu bana da sundu.”</p>

    <p>“Dolunaya kadar burada olabilir.”</p>

    <p>“Şu anki keyfe keder temposuyla olamaz,” diye garanti verdi Tyrion. “Her gece ayrı bir kalede ziyafetlere katılıyor ve geçtiği her kasabada konsey düzenliyor.”</p>

    <p>“Ve her gün daha fazla adam onun sancağı altına giriyor. Ordusunun yüz bin askere ulaştığı söyleniyor.”</p>

    <p>“Biraz abartılmış gibi.”</p>

    <p>“Seni küçük aptal, Fırtına Burnu’nun ve Yüksek Bahçe’nin bütün kuvvetleri onun emrinde. Redwynelar haricindeki bütün Tyrell sancak beyleri de onun. Redwynelar için bana teşekkür borçlusun. Redwyne ikizleri benim elimde olduğu sürece Lord Paxter, Arbor’dan çıkmayacak ve savaşın dışında kaldığı için şükredecek.”</p>

    <p>“Çiçek Şövalyesi’ni güzel ellerinin arasından kaçırman büyük talihsizlik oldu. Neyse, Renly’nin bizden önce düşünmesi gereken sorunları var. Babamız Harrenhal’da. Robb Stark Nehirova’da. Onun yerinde olsam ben de aynı şekilde davranırdım. Ağır ilerlerdim, diyara güç gösterisi yapardım, izlerdim ve beklerdim. Ben tatlı tatlı vakit öldürürken düşmanlarım birbirleriyle savaşırdı. Eğer Stark bizi bozguna uğratırsa güney, Renly’nin kucağına düşecek. Tek bir adam kaybetmeden hem de. Tam tersi olur da biz Stark’ı bozguna uğratırsak, Renly en zayıf düştüğümüz anda üstümüze saldıracak.”</p>

    <p>Cersei rahatlamış görünmüyordu. “Babam, ordusunu Kral Toprakları’na getirmeli. Bunu yapmasını sağla.”</p>

    <p><em>Senin kendini güvende hissetmenden başka hiçbir şeye yaramaz.</em> “Ben ne zaman babamızın bir şey yapmasını sağlayabildim ki?”</p>

    <p>Cersei soruyu duymazdan geldi. “Jaime’yi ne zaman kurtarmayı düşünüyorsun? O, yüz Tyrion eder.”</p>

    <p>Tyrion şımarıkça kıkırdadı. “Bunu sakın Leydi Stark’a söyleme lütfen. Jaime’yle takas edecek yüz Tyrion daha yok.”</p>

    <p>“Babam çıldırmış olmalı ki seni buraya yolladı. Sen gereksiz bile değilsin.” Kraliçe dizginlerini çekip atını döndürdü. Ani bir tırısla kale kapısından çıktı. Sedefli pelerini arkasında uçuşuyordu. Maiyeti, kraliçeyi takip etti.</p>

    <p>Renly Baratheon, Tyrion’ı korkutmuyordu doğrusu. Onu asıl endişelendiren kişi Renly’nin ağabeyi Stannis’ti. Renly halk tarafından çok seviliyordu ama daha önce hiç savaşmamış, ordu yönetmemişti. Stannis tam tersine sertti, soğuktu, acımasızdı. Ejderha Kayası’nda neler olduğunu bir öğrenebilseydi... ama casus olarak Kaya’nın açıklarına yolladığı balıkçılardan hiçbiri geri dönmemişti. Varys’in hizmetkâr olarak Ejderha Kaya’sına sokabildiği muhbirlerden bile ses çıkmıyordu. <em>Eğer Stannis, kardeşi Renly kapılara saldırırken denizden çıkarma yaparsa Joffrey’nin başı kazığa geçer. Daha kötüsü benim başım da onunkinin yanında olur.</em> İç karartan bir düşünce. Shae’i güvenli bir şekilde şehirden çıkartabilmek için plan yapmalıydı. En kötü ihtimal, en yakın olan gibi görünüyordu.</p>

    <p>Podrick Payne, Tyrion’ın çalışma odasının kapısında durmuş yere bakıyordu. Tyrion’ın kemerine konuşarak, “Çalışma odanızda. Lordum, özür dilerim.”</p>

    <p>Tyrion içini çekti. “<em>Bana</em> bak Pod. İç çamaşırıma bakarak konuşman beni huzursuz ediyor. Hele iç çamaşırı giymemişsem. Çalışma odamdaki kim?”</p>

    <p>“Lord Serçeparmak.” Delikanlı bir an için Tyrion’ın yüzüne bakmayı başardı. “Lord Petyr demek istedim. Lord Baelish yani. Hazine başı.”</p>

    <p>“Lord bir kafileymiş gibi anlattın.” Delikanlı beline vurulmuş gibi aniden eğildi. Tyrion saçma bir şekilde kendini suçlu hissediyordu.</p>

    <p>Mor renkli takımı ve sarı saten peleriniyle çok şık görünen Lord Petyr pencere sekisine oturmuş, eldivenli elini zarifçe dizinin üstüne koymuştu. “Kral elinde bir yayla tavşanlarla dövüşüyor,” dedi. “Tavşanlar kazanıyor, gelip bakın.”</p>

    <p>Tyrion pencereden dışarı bakmak için ayak parmaklarının ucunda yükselmek zorunda kaldı. Yerde ölü bir tavşan yatıyordu. Bir diğeri karnına saplanan ok yüzünden ölmek üzereydi. Hedeflerine asla ulaşamamış oklar fırtınanın dağıttığı samanlar gibi toprak zemine saçılmıştı. “Şimdi!” diye bağırdı Joff. Avcılardan biri elinde tuttuğu yaban tavşanını saldı ve hayvan zıplayarak koşmaya başladı. Joffrey tetiği serbest bırakıp oku saldı ama ok tavşanın altmış santim açığından geçip gitti. Tavşan arka ayaklarının üstüne durdu, krala bakıp burnunu oynattı. Joff küfrederek yayın ipini tekrar germek için makarayı çevirdi ama tavşan çoktan uzaklaşmıştı. “Bir tane daha,” diye bağırdı kral. Avcı bir tavşan daha saldı. Hayvan koşmaya başladı. Joffrey’nin oku neredeyse Sör Preston’ın kasığına saplanacaktı.</p>

    <p>Serçeparmak döndü. “Çocuk, yaban tavşanlarını sever misin?” diye sordu Podrick’e.</p>

    <p>Podrick ziyaretçinin çizmelerine bakıyordu. Siyah iğne işleriyle süslenmiş kırmızı deriden, şık şeylerdi. “Yemek için mi lordum?”</p>

    <p>“Bir sürü çömlek al,” diye tavsiyede bulundu Serçeparmak. “Kısa zaman sonra bütün kaleyi tavşanlar saracak. Günde üç öğün tavşan yiyeceğiz.”</p>

    <p>“Şişte kızartılmış farelerden iyidir,” dedi Tyrion. “Pod, bizi yalnız bırak. Tabii lordumuz serinletici bir şeyler içmek istemiyorsa.”</p>

    <p>“Teşekkür ederim, istemiyorum.” Serçeparmak’ın yüzünde alaycı bir gülümseme vardı. “Cüceyle içki içersen Sur’da uyanırsın, diyorlar. Siyahlar beni solgun gösteriyor.”</p>

    <p><em>Korkmanıza gerek yok lordum,</em> dedi Tyrion içinden. <em>Sizin için düşündüğüm yer Sur değil.</em> Minderli yüksek koltuğa oturdu. “Bugün son derece şıksınız lordum,” dedi.</p>

    <p>“Sorunluyum, <em>her gün</em> şık görünmek için dayanılmaz bir istek duyuyorum.”</p>

    <p>“Takımınız yeni mi?”</p>

    <p>“Gerçekten öyle. Çok dikkatlisiniz.”</p>

    <p>“Mor ve sarı. Bunlar hanedanınızın renkleri mi?”</p>

    <p>“Hayır. İnsanın her gün aynı renkleri giymekten sıkıldığını fark ettim.”</p>

    <p>“Hançeriniz de oldukça göz alıcı.”</p>

    <p>“Öyle mi?” Serçeparmak’ın gözlerinde fesatlık vardı. Hançeri belinden aldı. Sanki daha önce hiç görmemiş gibi inceledi. “Valyria çeliğinden. Sapı da ejderha kemiğinden yapıldı. Yine de önemsiz bir şey. İsterseniz sizin olabilir.”</p>

    <p>“Benim mi?” Tyrion adamın yüzüne uzun uzun baktı. “Hayır, sanmıyorum. Asla benim olmadı.” <em>Biliyor,</em> diye düşündü Tyrion. <em>Aşağılık herif bildiğimi biliyor ve ona dokunamayacağımı düşünüyor.</em></p>

    <p>Kendisini altınla donatan asıl adam Petyr Baelish’ti, Jaime Lannister değil. Jaime’nin o meşhur altın zırhı, aslında altın suyuna batırılmış çelikten yapılmıştı ama Serçeparmak, ah... Tyrion tatlı Petyr hakkında birkaç şey öğrenmişti ve tiksintisi artmıştı.</p>

    <p>Jon Arryn on yıl önce Petyr’a gümrükte önemsiz bir memurluk vermişti. Petyr, diğer tahsilatçıların topladığının üç katını toplayarak kısa zamanda göze girmişti. Kral Robert son derece pahalı zevkleri olan bir adamdı ve Serçeparmak gibi iki altını birbirine sürtüp üçüncüsünü yaratabilen bir adam Kral Eli için çok değerliydi. Serçeparmak’ın yükselişi yaydan fırlayan ok kadar hızlı olmuştu. Saraya gelişinin daha üçüncü yılında hazine başı seçilmiş, küçük konseye alınmıştı. Bugün kraliyet geliri, eski hazine başının zamanında olduğundan on kat fazlaydı... ama kraliyet borçları da bir o kadar büyümüştü. Serçeparmak usta bir jonglördü.</p>

    <p>Ah, zekiydi. Altınları basitçe alıp bir kasaya kilitlemiyordu elbette. Kralın borçlarını takasla ödüyor ve kralın altınlarını kendi adına işletiyordu. Arabalar, dükkânlar, gemiler, evler satın alıyordu. Ucuzken un ambarlıyor, zamlandığında fahiş fiyatlara ekmek satıyordu. Kuzeyden yün, güneyden ipek, Lys’ten dantel getirtiyor, bunları boyuyor ve tekrar satıyordu. Altın ejderhalar yavrulayıp çoğalıyordu ve Serçeparmak onları borç olarak dağıtıp yeni yavrularıyla birlikte geri alıyordu.</p>

    <p>Yıllar içinde gerekli yerlere kendi adamlarını da yerleştirmişti. Anahtar Koruyucuları onun adamlarıydı, dördü birden. Kral Muhasebecisi ve Kral Terazi’si onun atadığı kişilerdi. Yani, hazineye bağlı çalışan üç kurumun başında da Serçeparmak’ın adamları vardı. Liman amirleri, mültezimler, gemi muhasebecileri, yün ve şarap simsarları, gümrük memurları; her on kişiden dokuzu Serçeparmak için çalışıyordu. Adamlar orta sınıftandı; tacirlerin oğulları, önemsiz lordlar, hatta bazen yabancılar. Ama ortadaki sonuca bakılacak olursa hepsi de asil kanlı seleflerinden daha akıllıydı.</p>

    <p>Serçeparmak’ın atamalarını sorgulamak kimsenin aklına gelmemişti. Neden sorgulayacaklardı ki? Serçeparmak kimse için bir tehdit oluşturmuyordu. Nazik, güleç yüzlü, akıllı bir adamdı. Herkesin arkadaşıydı. Kralın ya da El’in istediği altınları hemen buluyordu. Önemsiz bir hanedanın üyesi olarak doğmuş bu adamın nesinden korkulurdu? Yanına çağıracağı sancak beyleri, kuvvetli bir kalesi, sağlam bir evlilik yapma ihtimali yoktu.</p>

    <p><em>Bütün bunlara rağmen ona dokunmaya cesaret edebilir miyim?</em> diye düşündü Tyrion. <em>Bir vatan haini olsa bile, cesaret edebilir miyim?</em> Emin değildi. En azından şimdi, savaş iyice hararetlenmişken dokunmamalıydı. Zaman içinde Serçeparmak’ın kilit noktalara yerleştirdiği adamları kendi adamlarıyla değiştirebilirdi ama...</p>

    <p>Avludan bağrışmalar yükseldi. “Ah, Majesteleri bir tavşan vurdu,” dedi Lord Baelish.</p>

    <p>“Çok ağır hareket eden bir tavşan olduğuna şüphe yok,” dedi Tyrion. “Lordum, siz Nehirova’da himayeye alınmıştınız. Duyduğuma göre gençliğinizde Tullyler’le yakın ilişkileriniz varmış.”</p>

    <p>“Öyle denebilir. Özellikle kızlarıyla.”</p>

    <p>“Ne kadar yakındınız?”</p>

    <p>“Onların bekâretlerini ben aldım. Bu yakınlık yeterli mi?”</p>

    <p>Yalan –Tyrion bunun bir yalan olduğundan hemen hemen emindi– adamın ağzından öyle rahat ve kolaylıkla çıkıyordu ki duyanın inanmaması mümkün değildi. Yalan söyleyen Catelyn Stark olabilir miydi? Hem bekâret meselesinde hem de hançer hakkında yalan mı söylemişti? Tyrion yaş aldıkça hiçbir şeyin göründüğü kadar basit ve gerçek olmadığını öğrenmişti. “Lord Hoster’ın kızları tarafından pek sevilmediğimi itiraf etmeliyim,” dedi. “Benim yapacağım herhangi bir teklifi dinleyeceklerinden şüpheliyim. Ama aynı teklif sizin ağzınızdan çıktığında daha tatlı duyulabilir.”</p>

    <p>“Bu, teklifin ne olduğuna bağlı. Eğer Sansa karşılığında ağabeyiniz Jaime’yi isteyecekseniz başka birinin vaktini harcayın, benimkini değil. Joffrey oyuncağından vazgeçmez ve Leydi Catelyn de sümüklü bir kız karşılığında Kral Katili’ni vermez.”</p>

    <p>“Arya’yı da ele geçirmeyi planlıyorum. Adamlarım onu arıyor.”</p>

    <p>“Aramak bulmak anlamına gelmez.”</p>

    <p>“Bunu aklımda tutacağım lordum. Etkilemenizi istediğim asıl kişi Leydi Lysa. Onun için çok daha tatlı bir teklifim var.”</p>

    <p>“Lysa, Catelyn’den daha kolay etki altına alınabilir, bu doğru ama aynı zamanda Catelyn’den daha ürkektir ve anladığım kadarıyla sizden nefret ediyor.”</p>

    <p>“Benden nefret etmek için geçerli bir sebebi olduğunu düşünüyor. Onun kalesinde konuk edildiğimde kocasının katilinin ben olduğumu söyleyip durdu ve itirazlarıma kulak asmadı.” Öne eğildi. “Eğer ona Jon Arryn’in gerçek katilini verirsem beni bir parça sevebilir.”</p>

    <p>Duydukları Serçeparmak’ın ayağa kalkmasına sebep oldu. “Gerçek katil mi? Beni meraklandırdınız Tyrion. Kimden bahsediyorsunuz?”</p>

    <p>Gülümseme sırası Tyrion’daydı. “Ben dostlarıma karşılık beklemeden hediyeler veririm. Lysa Arryn bunu anlamalı.”</p>

    <p>“İstediğiniz Lysa’nın dostluğu mu, yoksa kılıçları mı?”</p>

    <p>“Her ikisi de.”</p>

    <p>Serçeparmak elini sakalına götürdü. “Lysa’nın kendine ait sıkıntıları var. Ay Dağları’nda yaşayan kabileler dağlardan inmeye başladı. Sayıları eskisinden daha fazla... ve daha iyi silahları var.”</p>

    <p>“Can sıkıcı,” dedi adamları bizzat silahlandıran Tyrion Lannister. “Ona bu konuda yardım edebilirim. Bir sözümle...”</p>

    <p>“Ve bu sözünüz ona neye mal olacak?”</p>

    <p>“Leydi Lysa ve oğlunun Joffrey’ye bağlılık yemini etmesini istiyorum. Ve...”</p>

    <p>“...Starklar’a ve Tullyler’e karşı savaşmasını mı?” Serçeparmak başını iki yana salladı. “Tatlınızın içinde böcek var lordum. Lysa şövalyelerini Nehirova’ya karşı savaşa sokmaz.”</p>

    <p>“Ben de bunu istemiyorum zaten. Düşman kıtlığı çekmiyoruz. Onun kuvvetini Lord Renly’ye ya da Ejderha Kayası’ndan ayrılmaya karar verirse Lord Stannis’e karşı kullanacağım. Karşılığında da Vadi’ye huzur, Jon Arryn meselesine adalet getireceğim. Hatta, şu çok sevimli oğlunu Batı Muhafızı ilan edeceğim. <em>Onu uçarken görmek istiyorum.</em> Çocuğun sesini hâlâ duyabiliyordu. “Ve anlaşma sağlayabilirsek oğluna yeğenimi vereceğim.”</p>

    <p>Serçeparmak’ın gri yeşil gözlerinde gerçek bir hayret ifadesi görmek Tyrion’ı sevindirmişti. “Myrcella mı?”</p>

    <p>“Uygun yaşa geldiğinde Lord Robert’la evlenebilir. O vakte kadar da Leydi Arryn’in himayesinde Kartal Yuvası’nda kalır.”</p>

    <p>“Peki bu planlarınız hakkında kraliçemiz ne düşünüyor?” Tyrion omuzlarını silkince Serçeparmak kahkaha attı. “Ben de böyle düşünmüştüm. Tehlikeli bir küçük adamsınız Lannister. Evet, Lysa’ya bu şarkıyı söyleyebilirim.” Aynı sinsi gülüş tekrar yüzüne kondu. “Tabii canım isterse.”</p>

    <p>Tyrion başıyla onayladı, bekledi. Serçeparmak’ın uzun suskunluklara dayanamadığını biliyordu.</p>

    <p>“Öyleyse,” diye devam etti Lord Petyr bir an durakladıktan sonra. “Bu işten ben ne kazanacağım?”</p>

    <p>“Harrenhal’u.”</p>

    <p>Adamın yüzünü izlemek eğlenceliydi. Lord Baelish’in babası küçük lordların en küçüğüydü. Büyükbabası arazisi olmayan önemsiz bir şövalyeydi. Serçeparmak’a miras yoluyla geçen tek varlık Parmaklar’ın rüzgârlı kıyısındaki küçücük verimsiz toprak parçasıydı. Öte yandan Harrenhal geniş ve verimli arazileriyle Yedi Krallık’taki en zengin topraklardan biriydi ve muazzam kalesi diyardaki en sağlam kaleydi... ve Nehirova, Harrenhal’un yanında cüce gibi kalıyordu. Serçeparmak Nehirova’da büyümüş, Lord Hoster’ın kızına göz koyunca aşağılayıcı bir şekilde sürgün edilmişti.</p>

    <p>Serçeparmak pelerininin kıvrımlarını sakince düzeltiyordu ama Tyrion adamın sinsi gözlerindeki aç ifadeyi görebiliyordu. <em>Onu ele geçirdim,</em> bunu biliyordu. “Harrenhal lanetli bir yer,” dedi Serçeparmak, sıkılmış gibi görünmeye çalışıyordu.</p>

    <p>“O zaman kaleyi yıkın ve kendinize arzu ettiğiniz gibi yeni bir kale yaptırın. Altın sıkıntısı çekmeyeceksiniz. Sizi Üç Dişli Mızrak’ın baş lordu yapmak niyetindeyim. Nehir Lordları güvenilir olmadıklarını kanıtladılar. Bırakın sizin için bağlılık yemini etsinler.”</p>

    <p>“Tullyler dahil mi?”</p>

    <p>“İşimiz bittiğinde Tully kalırsa, evet.”</p>

    <p>Serçeparmak bal peteğinden koca bir ısırık almış küçük bir oğlan çocuğu gibi görünüyordu. Arılara dikkat etmeye çalışıyordu ama bal çok tatlıydı. “Harrenhal, bütün toprakları ve bütün geliri,” dedi eğleniyormuş gibi. “Tek lafınızla beni diyarın en güçlü lordlarından biri yapıyorsunuz. Minnettar olmadığımı düşünmeyin lordum ama... neden?”</p>

    <p>“Taht konusunda ablama en çok yardım eden sizdiniz.”</p>

    <p>“Janos Slynt de yardım etti. Harrenhal kısa zaman önce ona bağışlanmıştı ama adam işe yaramaz olduğu anda geri alındı.”</p>

    <p>Tyrion kahkaha attı. “Beni köşeye sıkıştırdınız lordum. Ne diyebilirim? Leydi Lysa’yı ele geçirmek için size ihtiyacım var. Janos Slynt’e ihtiyacım yoktu.” Yine omuzlarını silkti. “Sizin Harrenhal’da oturmanızı, Renly’nin Demir Taht’ta oturmasına tercih ederim. Bu yeterince açıklayıcı oldu mu?”</p>

    <p>“Oldu gerçekten. Lysa’yı ikna edebilmek için onunla tekrar yatmam gerekebilir.”</p>

    <p>“Bu görevi başarıyla yerine getireceğinizden şüphem yok.”</p>

    <p>“Bir keresinde Ned Stark’a, çirkin bir kadınla yatağa girmek zorunda kalınca yapılacak en iyi şey gözlerini kapatıp işini görmektir demiştim.” Tyrion’ın birbirinden farklı renkteki gözlerinin içine baktı. “Bana on beş gün verin. İşlerimi yoluna koyup Martı Kasabası’na gidecek bir gemi ayarlayayım.”</p>

    <p>“Benim için gayet uygun.”</p>

    <p>Lord Baelish ayağa kalktı. “Bu epey güzel bir sabah oldu Lannister. Ve kârlı... her ikimiz için de.” Reverans yapıp kapıya yöneldi. Pelerini sarı bir girdap gibi görünüyordu.</p>

    <p><em>İki,</em> diye düşündü Tyrion.</p>

    <p>Varys’i beklemek için yatak odasına gitti. Akşama doğru diye tahmin etti. Belki de ay yükseldikten sonra. Öyle olmasını istemiyordu. Bu gece Shae’i ziyaret edebilmeyi umuyordu. Aradan bir saat geçmeden Taş Kargalar’dan Galt, unlu adamın geldiğini söylediğinde Tyrion tatlı bir şaşkınlık yaşadı. “Yüce Üstat’ı öyle kıvrandırdığınız için çok zalim bir adamsınız,” dedi hadım. “Yaşlı adam sırlara tahammül edemiyor.”</p>

    <p>“Bu duyduğum, bir kuzguna karasın diyen bir karganın sesi mi yoksa? Doran Martell’e ne önerdiğimi bilmek istemiyor musun?”</p>

    <p>Varys kıkırdadı. “Belki de kuşlarım çoktan söylemiştir bana.”</p>

    <p>“Öyle mi gerçekten?” Bunu duymak istiyordu. “Anlat bakalım.”</p>

    <p>“Dorne savaştan uzak kalmayı tercih etti. Doran Martell sancak beylerini çağırdı ama hepsi bu. Martell’in Lannisterlar’a karşı beslediği nefret herkesin malumudur ve Renly’ye yardım edeceği düşünülüyor. Siz de onu vazgeçirmek istiyorsunuz.”</p>

    <p>“Bu çok açık zaten.”</p>

    <p>“Asıl bilmece işbirliğinin karşılığında ona ne önerdiğiniz. Prens duygusal bir adam. Hâlâ kız kardeşi Elia ve bebeği için yas tutuyor.”</p>

    <p>“Bir lord, duygularının hırsını yok etmesine asla izin vermez, demişti babam bir keresinde... ve bizim konseyimizde boş bir sandalye var. Lord Janos siyahları kuşandı, biliyorsunuz.”</p>

    <p>“Konseyde bir sandalye hafife alınamaz, haklısınız,” dedi Varys. “Ama gururlu bir adama kız kardeşinin katlini unutturabilir mi?”</p>

    <p>“Neden unutsun?” Tyrion gülümsedi. “Kız kardeşinin katillerini ölü ya da diri ona teslim edeceğime dair söz verdim. Savaştan <em>sonra</em> elbette.”</p>

    <p>Varys zekâ dolu gözlerle Tyrion’a bakıyordu. “Kuşlarım, Prenses Elia’nın ölürken bir isim haykırdığını söyledi.”</p>

    <p>“Herkesin bildiği sır, sır mıdır? Casterly Kayası’ndaki herkes Prenses Elia’yı öldüren kişinin Gregor Clegane olduğunu biliyordu. Küçük bebeğin kanı ve beyin parçaları ellerindeyken prensese tecavüz etmişti.”</p>

    <p>“Bu sır babanızın yeminli adamı hakkında.”</p>

    <p>“Elli bin Dorne askerinin kuduz bir köpekten daha kıymetli olduğunu söyleyecek biridir babam.”</p>

    <p>Varys pudralı yanağını sıvazladı. “Peki, ya Prens Doran katilin yanı sıra emri veren lordu da isterse...”</p>

    <p>“İsyanı Robert Baratheon yönetiyordu. Sonuçta bütün emirler ona aitti.”</p>

    <p>“Robert, Kral Toprakları’nda değildi.”</p>

    <p>“Doran Martell de öyle.”</p>

    <p>“Gururu için kan, hırsı için makam vereceksiniz. Altın ve arazi. Tatlı bir teklif... ama tatlılar zehirli olabilir. Prensin yerinde olsaydım, bu bal peteğine uzanmadan önce başka şeyler de isterdim. Bir iyi niyet göstergesi, ihanet ihtimaline karşı bir güvence. Ona kimi vereceksiniz?”</p>

    <p>Tyrion içini çekti. “Zaten biliyorsun, öyle değil mi?”</p>

    <p>“Madem öyle dediniz, evet. Tommen. MYRCELLA’yı hem Leydi Arryn’e, hem de Doran Martell’e veremeyeceğinize göre.”</p>

    <p>“Bir dahaki sefere hatırlat da seninle tahmin etme oyunu oynamayayım. Hile yapıyorsun.”</p>

    <p>“Prens Tommen iyi bir çocuk.”</p>

    <p>“Eğer onu bu yaşında Cersei ve Joffrey’den ayırabilirsem, büyüdüğünde iyi bir adam bile olabilir.”</p>

    <p>“İyi bir kral olabilir mi?”</p>

    <p>“Kral Joffrey.”</p>

    <p>“Ve Tommen onun veliahtı. Kralımızın başına bir şey gelirse doğuştan iyi tabiatlı, sevimli, kolay işlenebilir Tommen...”</p>

    <p>“Çok şüpheci bir zihnin var Varys.”</p>

    <p>“Bunu iltifat kabul ediyorum lordum. Prens Dorren ona sunduğunuz büyük onur karşısında duyarsız kalmayacaktır, buna şüphe yok. Ustaca bir plan yapmışsınız... ama küçük bir açığı var.”</p>

    <p>Cüce kahkaha attı. “O açığın adı Cersei mi?”</p>

    <p>“Hangi devlet işi bir annenin rahminde büyüttüğü meyvelere duyduğu sevgiden büyük olabilir? Zafer ve hanedanın iyiliği için birini uzaklara yollamayı göze alabilir belki ama ikisini birden? Kesinlikle kabul etmez.”</p>

    <p>“Cersei’nin bilmediği şey bana zarar veremez.”</p>

    <p>“Ya kraliçe planınız hayata geçmeden önce niyetinizi öğrenirse?”</p>

    <p>“O zaman, en büyük düşmanımın ablam olmasını sağlayan adamın kim olduğunu bilirim.”</p>

    <p>Varys kıkırdadı. <em>Üç,</em> diye düşündü Tyrion.</p>
  </div>
</body>
</html>
