<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Janos Slynt bir kasabın oğluydu ve et kesen bir adam gibi gülüyordu. “Biraz daha şarap?” dedi Tyrion.</p>

    <p>“Hayır diyemem,” dedi Lord Janos kadehini uzatırken. Bir varil gibi yaratılmıştı ve yaradılışına uygun olarak içiyordu. “Harika bir kırmızı. Arbor şarabı mı?”</p>

    <p>“Dorne,” dedi Tyrion. Eliyle küçük bir hareket yaptı ve hizmetçi kadehleri şarapla doldurdu. Küçük Salon’da Lord Janos Slynt’le baş başalardı. Tek mumun aydınlattığı masada oturuyorlardı. “Güzel keşif. Genelde Dorne şarapları bu kadar zengin olmaz.”</p>

    <p>“Zengin,” dedi kurbağaya benzeyen adam. Bir dikişte kadehinin yarısını içti. Janos Slynt küçük ve zarif yudumlar alabilecek bir adam değildi. Tyrion adamın bu özelliğini zihnine not etti. “Evet, zengin. Aradığım kelime <em>tam</em> olarak buydu. Sizin kelimelerle aranız çok iyi Lord Tyrion. Ayrıca sizinle konuşmak da çok eğlenceli.”</p>

    <p>“Böyle düşünmenize sevindim... ama ben sizin gibi bir lord değilim. Bana sadece <em>Tyrion</em> demeniz yeter de artar bile.”</p>

    <p>“Nasıl isterseniz,” dedi Janos. Kadehi tekrar kafasına dikti. Çenesinden süzülen şarap siyah saten takımının yakasına damlıyordu. Takımının üstüne altın renkli kısa bir pelerin giymişti, pelerinin yakası minyatür bir mızrakla tutturulmuştu, mızrağın ucu koyu kırmızıydı. Ve adam iyice sarhoş olmuştu.</p>

    <p>Tyrion ağzını eliyle kapatıp nazikçe geğirdi. Lord Janos’un aksine ölçülü içmişti ama midesi tamamen dolmuştu. El Kulesi’ne taşındıktan sonra yaptığı ilk iş, şehirdeki en iyi aşçı kadını bulup hizmetine almak olmuştu. Bu akşam yemeğinde öküz kuyruğu çorbası, sote edilmiş yaz sebzeleri, yengeç turtası, baharatlı balkabağı ve tereyağında kızartılmış bıldırcın yemişlerdi. Her yemek kendine yakışan şarapla birlikte servis edilmişti. Lord Janos daha önce bu kadar iyi bir yemek yemediğini itiraf etti.</p>

    <p>“Harrenhal’a yerleştiğinizde çok daha iyilerini yiyeceğinize şüphe yok,” dedi Tyrion.</p>

    <p>“İşte bu doğru. Belki sizin aşçınızı hizmetime almalıyım. Ne dersiniz?”</p>

    <p>“Bundan çok daha küçük şeyler uğruna savaş çıktığını söyleyebilirim,” diye karşılık verdi Tyrion. Yüksek sesle güldüler. “Harrenhal’u kabul etmekle ne kadar cesur bir adam olduğunuzu kanıtladınız. Orası çok kasvetli bir kale ve çok büyük... bakımı çok pahalı. Lanetli olduğu da söylenir.”</p>

    <p>“Üst üste koyulmuş taşlardan mı korkacağım?” dedi Janos Slynt. “Cesur olduğumu söylüyorsunuz. Yükselmek için cesur olmak gerekir. Ben yükseldim. Bence siz de cesur bir adamsınız Tyrion. Kısa olabilirsiniz ama cesursunuz.”</p>

    <p>“Çok zarifsiniz. Biraz daha şarap?”</p>

    <p>“Hayır. Hayır. Aslında... neden olmasın? Cesur bir adam midesini iyice doldurmalı.”</p>

    <p>“İşte bu doğru,” dedi Tyrion. Adamın kadehini ağzına kadar doldurdu. “Sizin yerinize Şehir Muhafızları Kumandanı olmasını önerdiğiniz isimlere baktım.”</p>

    <p>“İyi adamlar. Önerdiğim altı isimden herhangi biri olabilir ama ben Allar Deem’i tercih ederdim. Sağ kolumdur. Sadıktır. Onu seçerseniz pişman olmazsınız. Kralımız da isterse elbette.”</p>

    <p>“Elbette.” Tyrion küçük bir yudum şarap aldı. “Ben, Sör Jacelyn Bywater’ı düşünüyordum. Üç yıldır Çamur Kapısı’nın kumandanı. Balon Greyjoy İsyanı sırasında kahramanca hizmet etmiş ve bu yüzden Kral Robert tarafından şövalye ilan edilmişti. Listenizde onun ismini göremedim.”</p>

    <p>“Bywater. Evet, cesur bir şövalye olduğuna şüphe yok ama... aynı zamanda dikkafalı. Tuhaf bir köpek. Diğer adamlar ondan hoşlanmıyor. Üstelik sakat. Tek elini Pyke’ta kaybetmiş. Ona şövalyeliği kazandıran da bu zaten. Bana sorarsanız kötü ticaret. Bir el karşılığında sör unvanı almak.” Güldü. “Sör Jacelyn kendini olduğundan büyük göstermeye meraklı ve gururuna çok düşkün. Onu olduğu yerde bırakmanız daha iyi olur Tyrion. Bana güvenin. Allar Deem bu iş için en doğru adam.”</p>

    <p>“Deem’in şehir halkı tarafından pek sevilmediğini duydum.”</p>

    <p>“Ondan korkuyorlar. Bu iyi.”</p>

    <p>“Hakkında anlatılan hikâye neydi? Durun hatırlayayım. Bir genelevde sorun mu çıkarmış? Öyle bir şey.”</p>

    <p>“Bu onun hatası değildi lor... Tyrion. Hayır. O kadını öldürmek istememişti. Tamamen kadının suçu. Deem, ona kenara çekilmesini ve görevini yapmasına izin vermesini söylemişti.”</p>

    <p>“Yine de... bir anne ve çocuğundan bahsediyoruz. Bir annenin bebeğini korumaya çalışacağını tahmin etmeliydi.” Tyrion gülümsedi. “Şu peynirden biraz alın. Şaraba çok yakışıyor. Söyleyin bana, o hüzünlü görev için neden Deem’i seçmiştiniz?”</p>

    <p>“İyi bir kumandan adamlarını tanır. Her adamın kendine has özellikleri vardır. Bir bebeğin işini bitirmek herkesin harcı değildir. Bebek, değersiz bir fahişenin eniği de olsa herkes yapamaz.”</p>

    <p>“Sanırım haklısınız,” dedi Tyrion. Adamın değersiz bir fahişe dediğini duymak Shae’i, yıllar öncesinde kalan Tysha’yı ve bunca zamandır hem altınlarını hem tohumlarını alan diğer bütün kadınları düşünmesine sebep olmuştu.</p>

    <p>Janos konuşmaya devam ediyordu. “Deem, zorlu görevleri yerine getirebilecek zorlu bir adamdır. Kendisine emredilen her şeyi yapar ve tek kelime etmez.” Bir dilim peynir aldı. “Gerçekten iyiymiş. Keskin bir tadı var. Bana keskin bir bıçak, biraz da keskin peynir versinler yeter. Mutlu bir adam olurum.”</p>

    <p>Tyrion omuzlarını silkti. “Bence tadını çıkarın. Daha sonra bu çeşit keyifler için zaman bulamayacaksınız. Nehir toprakları yanıyor. Yüksek Bahçe’de yeni bir kral var, Renly. Oralarda iyi peynire rastlamak biraz zor olacak. Sizi şu fahişenin doğurduğu piçin üstüne salan kimdi peki?”</p>

    <p>Lord Janos temkinli bakışlarla Tyrion’ı süzdükten sonra güldü. “Siz çok uyanık bir adamsınız Tyrion. Beni tuzağa düşürebileceğinizi düşünüyorsunuz, öyle değil mi? Ağzımdan laf alabilmek için şarap ve peynirden çok daha fazlası lazım. Bana görev verildiğinde soru sormam, görevimi yerine getirdikten sonra da tek kelime etmem. Bu özelliğimle gurur duyarım.”</p>

    <p>“Tıpkı Deem gibi.”</p>

    <p>“Aynen öyle. Ben Harrenhal’a gidince onu kumandan yapın. Pişman olmazsınız.”</p>

    <p>Tyrion bir parça peynir aldı. Tadı gerçekten keskindi ve şarapla küflendirilmişti; iyi tercih. “Kral kimi seçerse seçsin sizin yerinizi doldurmakta zorlanır, buna eminim. Lord Mormont da aynı sorunu yaşıyor.”</p>

    <p>Lord Janos kafası karışmış gibi görünüyordu. “Ben onun bir kadın olduğunu sanıyordum. Ayılarla yattığı söylenen leydi. Ondan mı bahsediyorsunuz?”</p>

    <p>“Hayır, onun ağabeyinden bahsediyorum. Jeor Mormont, Gece Nöbetçileri Kumandanı. Sur’a gittiğimde kendisiyle uzun uzun konuşmuştuk. Yerine geçecek iyi bir adam bulamamaktan şikâyetçiydi. Son yıllarda Sur’a iyi adamlar gönderilmiyor.” Tyrion sırıttı. “Eğer sizin gibi bir adamı olsaydı geceleri rahat uyurdu. Ya da şu sizin Allar Deem gibi.”</p>

    <p>Lord Janos kahkaha attı. “Hiç ihtimal yok!”</p>

    <p>“Belli olmaz,” dedi Tyrion. “Hayat insana tuhaf oyunlar oynuyor. Mesela Eddard Stark; hayatının Baleor Septi’nin merdivenlerinde son bulacağı aklına gelir miydi?”</p>

    <p>“Bu çok az insanın aklına gelirdi,” diyerek kıkırdadı Janos.</p>

    <p>Tyrion da güldü. “Orada olup görmek isterdim. Varys bile şaşırmış, öyle söylüyorlar.”</p>

    <p>Lord Janos gülmekten katılmıştı. “Örümcek,” dedi. “Her şeyi herkesten önce o bilir, derler ama <em>bunu</em> bilemedi işte.”</p>

    <p>“Nasıl bilebilirdi ki?” dedi Tyrion. “Stark’ın affedilmesi, siyahları kuşanıp Sur’a gönderilmesi için ablamı ikna eden kendisiydi.”</p>

    <p>“Yani?” Janos Slynt gözlerini belli belirsiz kırpıştırarak Tyrion’a baktı.</p>

    <p>“Ablam Cersei,” diye tekrar etti Tyrion, karşısındaki aptalın kimden bahsettiğini tam olarak kavraması için bir ton daha koyu bir sesle. “Vekil Kraliçe.”</p>

    <p>“Evet,” dedi Janos. “Ama emri bizzat kral verdi lordum.”</p>

    <p>“Kral on üç yaşında,” diye hatırlattı Tyrion.</p>

    <p>“Yaşı ne olursa olsun bizim kralımız o ve onun sözü geçer,” dedi Janos. Kaşlarını çattı, çenesi titriyordu. “Yedi Krallık Lordu.”</p>

    <p>“Krallardan biri,” dedi Tyrion alaycı bir gülümsemeyle. “Mızrağınıza bakabilir miyim?”</p>

    <p>“Mızrağım mı?”</p>

    <p>“Pelerininizdeki mızraktan bahsediyorum.”</p>

    <p>Lord Janos kafası karışık bir halde broşu çıkarıp Tyrion’a uzattı.</p>

    <p>“Lannis Limanı’nda çok daha iyi iş çıkarabilecek altın ustalarımız var,” dedi Tyrion. “Mızrağın ucundaki kan rengi birkaç ton açık olmalıydı. Söyleyin lordum, mızrağı adamın sırtına saplayan siz miydiniz? Yoksa siz sadece emir mi verdiniz?”</p>

    <p>“Emir verdim ve bugün olsa aynı şeyi yine yapardım. Lord Stark bir vatan hainiydi.” Slynt’in kafasının kel kısmı pancar gibi kızarmıştı, altın renkli pelerini omuzlarından kayıp yere düştü. “Beni satın almaya çalıştı.”</p>

    <p>“Ama siz kendinizi halihazırda başka birine satmıştınız.”</p>

    <p>Slynt şarap kadehini yere fırlattı. “Siz sarhoşsunuz. Burada oturup onuruma hakaret etmenize izin vereceğimi sanıyorsanız...”</p>

    <p>“Hangi onurdan bahsediyorsunuz? Tamam, Sör Jacelyn’den daha iyi bir tüccar olduğunuzu kabul ediyorum. Bir adamın sırtına saplanmış bir mızrak karşılığında lord unvanı ve koca bir kale aldınız. Üstelik mızrağı saplayan siz bile değildiniz.” Elindeki broşu Janos Slynt’e attı. Broş adamın göğsüne çarpıp yere düştü, lord ayağa kalktı.</p>

    <p>“Sesinin tonundan hiç hoşlanmadım lor... <em>İblis.</em> Ben Harrenhal Lordu ve konsey üyesiyim. Sen kim oluyorsun da benimle bu şekilde konuşabiliyorsun?”</p>

    <p>Tyrion başını yana eğerek adama baktı. “Benim kim olduğumu gayet iyi biliyorsun Janos. Kaç oğlun var?”</p>

    <p>“Benim oğullarımdan sana ne cüce?”</p>

    <p><em>“Cüce?”</em> Tyrion öfkelenmişti. “İblis iyiydi. Orada durmalıydın. Ben Lannister Hanedanı’ndan Tyrion’ım. Kuş kadar beynin varsa diz çöker, benimle konuştuğun için şükredersin, babamla konuşuyor da olabilirdin. <em>Şimdi söyle, kaç oğlun var?</em>”</p>

    <p>Tyrion, adamın gözlerindeki korkuyu görebiliyordu.</p>

    <p>“Üü-ç oğlum var lordum. Ve bir kızım. Lordum, lütfen...”</p>

    <p>“Yalvarmana gerek yok,” dedi Tyrion. Sandalyesinden aşağı kaydı. “Çocuklarına zarar gelmeyecek, söz veriyorum. Küçük oğlanlar yaver olarak himayeye gönderilecek. Eğer sadık bir şekilde hizmet verirlerse bir gün şövalye bile olabilirler. Lannister Hanedanı iyi hizmetkârlarını her zaman ödüllenmiştir. En büyük oğlun, Lord Slynt unvanını ve hanedan armanı devralacak.” Yerdeki minyatür mızrağı tekmeleyip salonun diğer ucuna fırlattı. “Kendisine arazi tahsis edeceğiz, böylece bir kale inşa ettirebilir. Harrenhal kadar olmayacak elbette ama ona yeter, kızına uygun bir eş bulmak da onun işi olacak.”</p>

    <p>Janos Slynt’in yüzü kırmızıdan beyaza döndü. “Ben... bana ne yapmayı?..”</p>

    <p>“Sana ne yapacağımı mı sormaya çalışıyorsun?” Tyrion cevap vermeden önce biraz oyalanıp adamın titremesini seyretti. “<em>Yaz Rüyası</em> isimli ticaret gemisi sabah erkenden yelken açacak. Geminin kaptanı Martı Kasabası’nda, Üç Kız Kardeş’te, Skagos Adası’nda ve Kıyıdaki Doğugözcüsü’nde demir atacaklarını söyledi. Lord Kumandan Mormont’u gördüğünde selamlarımı ilet. Gece Nöbetçileri’nin ihtiyaçlarını unutmadığımı söyle. Size uzun bir hayat ve başarılı nöbetler dilerim lordum.”</p>

    <p>Janos Slynt başına gelecekleri tam anlamıyla kavradığında yüzü tekrar kızardı. Çenesini dışarı çıkararak, “Göreceğiz İblis. <em>Cüce.</em> Belki de o gemiye sen binersin. Buna ne diyeceksin? Belki de Sur’a sen gidersin.” Sinirli bir kahkaha attı. “Sen ve tehditlerin. Pekâlâ, göreceğiz. Ben kralın arkadaşıyım, bunun farkında mısın? Bakalım Joffrey bu konuda ne diyecek? Serçeparmak’la kraliçeye de soralım. Ah evet. Janos Slynt’in önemli dostları var. Yarın sabah yelken açanın kim olacağını göreceğiz. Gerçekten göreceğiz.”</p>

    <p>Slynt, bir muhafız olmanın getirdiği alışkanlıkla topuğunun üstünde dönerek Küçük Salon’un kapısına doğru yürümeye başladı. Ayak sesleri mermer zeminde yankılanıyordu. Kapıya çıkan merdivenleri tırmandı, sertçe kapıyı açtı... ve uzun boylu, geniş çeneli, siyah göğüs zırhlı, altın pelerinli bir adamla yüz yüze geldi. Adamın yakasında demirden yapılmış bir el rozeti vardı. “Janos,” dedi adam. Gözleri kalın kaşlarının altında parlıyordu, saçları hafiften kırlaşmıştı. Adamın arkasında duran altı altın pelerinli ağır adımlarla Küçük Salon’a girdi. Janos Slynt geriledi.</p>

    <p>“Lord Slynt,” diye seslendi Tyrion. “Sör Jacelyn Bywater’ı tanıyorsunuz sanırım. Kendisi Şehir Muhafızları’nın yeni kumandanıdır.”</p>

    <p>“Size eşlik etmek için bekleyen bir muhafız grubu var lordum,” dedi Jacelyn. “Liman ıssız ve karanlık. Son zamanlarda caddeler de güvenli değil. Muhafızlar!”</p>

    <p>Altın pelerinliler bir zamanlar kumandanları olan adamı almak için harekete geçti. Tyrion, Sör Jacelyn’i yanına çağırdı ve dürülmüş bir parşömen uzattı. “Uzun bir yolculuk olacak. Lord Janos’un yalnız kalmasını istemem. Bu altı adamın da onunla birlikte <em>Yaz Rüyası</em>’na bindiğinden emin olun.”</p>

    <p>Bywater listedeki isimleri okuyunca gülümsedi. “Emredersiniz.”</p>

    <p>Tyrion sesini alçalttı. “Şu Deem denen adam. Kaptana söyleyin, eğer bu adam kazayla denize düşecek olursa kimse gemi mürettebatını sorumlu tutmaz.”</p>

    <p>“Kuzey sularının çok fırtınalı olduğunu duymuştum lordum.” Sör Jacelyn reverans yaparak selam verdi ve Slynt’in yerdeki altın pelerinine basarak kapıya doğru yürüdü.</p>

    <p>Tyrion tek başına masaya oturdu, kaliteli Dorne şarabından geri kalanı içmeye başladı. Hizmetçiler girip çıkıyor, masadaki tabakları kaldırıyordu. Onlara şaraba dokunmamalarını emretti. Hizmetçilerin işi bittiğinde salonun kapısında Varys göründü. Parfümüne uygun leylak rengi bir elbise giymişti. “Çok tatlı bir şekilde hallettiniz lordum.”</p>

    <p>“Öyleyse neden ağzımda acı bir tat var?” Parmaklarını şakaklarına koydu. “Allar Deem’i denize atmalarını söyledim. Aynı şeyi sana yapmak için can atıyorum.”</p>

    <p>“Sonuç sizi hayal kırıklığına uğratabilir,” dedi Varys. “Fırtınalar gelir gider, dalgalar vurur, büyük balık küçük balığı yutar ve ben kürek çekmeye devam ederim. Lord Slynt’in bayıldığı şarabın tadına bakabilir miyim?”</p>

    <p>Tyrion kaşlarını çattı, eliyle şarap sürahisini gösterdi.</p>

    <p>Varys kendine bir kadeh şarap doldurdu. “Ah! Yaz kadar tatlı.” Bir yudum daha içti. “Dilimin üstünde şarkı söyleyen üzümlerin sesini duyabiliyorum.”</p>

    <p>“Bu gürültü nereden geliyor diye merak ediyordum. Üzümlere susmalarını söyle. Kafam çatlamak üzere. Emri veren ablamdı. Çok sadık Janos Slynt’in söyleyemediği şey buydu. Altın pelerinlileri o geneleve <em>Cersei</em> yolladı.”</p>

    <p>Varys’in yüzünde sinsi bir gülümseme belirdi. Bunu en başından beri biliyor olmalıydı.</p>

    <p>“Bu kısmı anlatmayı unutmuşsunuz,” dedi Tyrion suçlayıcı bir ses tonuyla.</p>

    <p>“Sizin tatlı ablanız,” dedi Varys abartılı bir üzüntüyle. Dokunsalar ağlayacak gibi görünüyordu. “Söylemesi kolay bir şey değildi lordum. Ne tepki vereceğinizden de emin değildim. Beni bağışlayabilir misiniz?”</p>

    <p>“Hayır,” diye çıkıştı Tyrion. “Tanrılar seni kahretsin. Tanrılar <em>onu</em> da kahretsin.” Cersei’ye dokunamazdı, bunu biliyordu. Çok istediği halde yapmazdı. Henüz değil. Yoksa çoktan yapmış mıydı? Ablası zalim oyunlarını oynamaya devam ederken Janos Slynt ve Allar Deem gibi zavallıları cezalandırmak, bir soytarının sahnelediği komik bir adalet müsameresinden başka bir şey değildi. İçi içini yiyordu. “Bundan böyle bana bildiğiniz her şeyi anlatacaksınız Lord Varys. <em>Her şeyi.</em>”</p>

    <p>Hadım gülümsedi. “Bu epey vakit alır lordum. Çok fazla şey biliyorum.”</p>

    <p>“Küçücük bir bebeğin hayatını kurtarmaya yetecek kadar bilmiyormuşsunuz.”</p>

    <p>“Kahretsin ki hayır. Bir piç daha vardı. Bir delikanlı. Onun hayatını kurtarmak için gereken adımları attım ama itiraf ediyorum ki bebeğin tehlikede olabileceğini hiç düşünmedim. Henüz bir yaşına bile basmamış kız bebek. Annesi çocuk sayılabilecek bir fahişe. Bu iki zavallı nasıl bir tehdit oluşturabilirlerdi ki?”</p>

    <p>“Robert’ın kızıydı,” dedi Tyrion kederle. “Görünüşe göre bu Cersei için yeterliydi.”</p>

    <p>“Evet. Çok üzücü. Bebek ve annesinin ölümünden kendimi sorumlu tutuyorum. Kız çok gençti ve Robert’a âşıktı.”</p>

    <p>“Âşık mıydı?” Tyrion ölü kızı hiç görmemişti ama onun zihninde kız Shae’di, Tysha’ydı. “Bir fahişe bir erkeği bütün kalbiyle sevebilir mi? Merak ediyorum. Hayır, cevap verme. Bazı şeylerin cevabını bilmemeyi tercih ederim.” Shae’i taş ve ahşaptan inşa edilmiş, kendi ahırı ve kuyusu olan güzel bir eve yerleştirmişti. Bütün ihtiyaçlarının giderilmesi için hizmetçiler tutmuştu. Yaz Adaları’ndan getirilen beyaz bir kuş, kıza dostluk ediyordu. Onu ipekler, satenler, gümüşler ve değerli taşlarla şımartmıştı. Güvende olması için kapısına muhafızlar yerleştirmişti. Bütün bunlara rağmen Shae huzursuz görünüyordu. Tyrion’la daha fazla vakit geçirmek, ona hizmet etmek, yardımcı olmak istediğini söylüyordu. “Bana çarşafların arasında gayet iyi yardım ediyorsun,” demişti Tyrion bir gece. Sevişmeleri yeni bitmişti. Kafası Shae’in göğsündeydi, kasıklarında tatlı bir ağrı vardı. Shae cevap vermemişti ama kızın gözlerindeki bakış duymak istediği şeyin bu olmadığını söylüyordu.</p>

    <p>Tyrion içini çekerek şaraba uzandı ama aklına Lord Janos gelince sürahiyi geri itti. “Görünüşe göre ablam, Eddard Stark’ın ölümü hakkında yalan söylemiyormuş. Bu çılgınlık için biricik yeğenim Joffrey’ye teşekkür borçluyuz.”</p>

    <p>“Kral Joffrey emir verdi, Sör Ilyn Payne ve Janos Slynt bir an bile tereddüt etmeden emri yerine getirdiler...”</p>

    <p>“...emirden daha önce haberleri varmış gibi. Evet, bunu daha önce konuşmuştuk ama hiçbir şey bulamadık. Aptallık.”</p>

    <p>“Şehir Muhafızları artık sizin elinizde lordum. Bu sayede Majesteleri’nin daha fazla aptallık yapmasına engel olabilirsiniz. Yalnız, kraliçenin kendi muhafızları olduğunu da dikkate almak zorundayız...”</p>

    <p>“Kırmızı pelerinliler mi?” Tyrion omuz silkti. “Vylarr, Casterly Kayası için bağlılık yemini etti. Burada babamın yetkisiyle bulunduğumu biliyor. Cersei babamın adamlarını bana karşı kullanmayı göze alamaz... üstelik sadece yüz kişiler. Benim kendi adamlarımın sayısı bile onlardan fazla. Eğer Bywater sizin anlattığınız gibi bir adamsa, <em>altı bin</em> altın pelerinlimiz de var.”</p>

    <p>“Göreceksiniz; Sör Jacelyn cesur, onurlu, itaatkâr ve en önemlisi sadık bir adamdır.”</p>

    <p>“Kime sadık, merak ediyorum?” Tyrion, Varys’e güvenmiyordu ama hadımın değerli olduğunu kabul etmek zorundaydı. Etrafta olup biten her şeyden haberi vardı, çok şey biliyordu. “Bana neden yardım ediyorsunuz Lord Varys?” diye sordu. Adamın yumuşak ellerini, pudralı yüzünü, hesaplı gülümsemesini inceledi.</p>

    <p>“Siz El’siniz. Ben diyara, krala ve size hizmet ederim.”</p>

    <p>“Jon Arryn ve Eddard Stark’a hizmet ettiğin gibi mi?”</p>

    <p>“Lord Arryn ve Lord Stark’a elimden gelen en iyi şekilde hizmet etmeye çalıştım. Onların zamansız ölümleri beni gerçekten üzdü ve dehşete düşürdü.”</p>

    <p>“Bir de <em>benim</em> nasıl hissettiğimi tahmin etmeye çalış. Sırada ben varmışım gibi geliyor.”</p>

    <p>“Hiç sanmıyorum,” dedi Varys şarap kadehini çevirirken. “Güç dediğiniz tuhaf şeydir lordum. Handa sorduğum bilmeceyi düşünecek vaktiniz oldu mu?”</p>

    <p>“Birkaç kez aklıma geldi,” dedi Tyrion. “Kral, rahip, zengin adam... kim ölür, kim sağ kalır? Paralı asker kime itaat eder? Bu bilmecenin cevabı yok. Ya da birden fazla cevabı var. Her şey kılıcı tutan adama bağlı.”</p>

    <p>“Ve kılıcı tutan adam son derece önemsiz biri,” dedi Varys. “Ne başında tacı var ne de avucunda altınları. Tanrıların gücü de onun yanında değil. Bütün varlığı keskin bir çelik parçası.”</p>

    <p>“O çelik parçası yaşamla ölüm arasındaki çizgi.”</p>

    <p>“Aynen öyle. Peki, asıl hükümdarımız eli kılıç tutan adamsa neden bütün güç kralınmış gibi davranıyoruz? Eli kılıç tutan güçlü bir adam, <em>neden</em> Joffrey gibi bir çocuk krala ya da onun babası gibi sarhoş bir budalaya itaat etsin?”</p>

    <p>“Çünkü çocuk krallar ve sarhoş budalalar, eli kılıç tutan diğer güçlü adamları çağırabilir.”</p>

    <p>“O halde, bahsettiğiniz diğer güçlü ve kılıçlı adamlar gerçek gücün sahibi olurlar. Olurlar mı? Ellerinde keskin çelikleri varken neden birine itaat ederler?” Varys gülümsedi. “Bazıları bilginin gerçek güç olduğunu söyler. Bazıları gücün tanrılardan geldiğine, bazılarıysa kanundan aktığına inanır. Ama o gün Baelor Septi’nin merdivenlerinde hem Yüce Rahip, hem adaletli Vekil Kraliçe, hem de bilge üstat kalabalığın içindeki herhangi biri kadar güçsüzdü. Lord Eddard’ı gerçekte kim öldürdü sizce? Emri veren Joffrey mi? Kılıcı sallayan Sör Ilyn mi? Yoksa... başka biri mi?”</p>

    <p>Tyrion kafasını salladı. “Şu lanet bilmecenin cevabını verecek misin, yoksa sadece başımı daha beter ağrıtmaya mı çalışıyorsun?”</p>

    <p>Varys gülümsedi. “Güç, siz nerede olduğuna inanıyorsanız oradadır lordum. Ne eksik ne fazla.”</p>

    <p>“Yani, güç yanılsamadan başka bir şey değil midir?”</p>

    <p>“Duvara vuran gölgedir,” diye mırıldandı Varys. “Ama gölgeler öldürebilir. Ve bazen, küçük bir adamın çok büyük bir gölgesi olabilir.”</p>

    <p>Tyrion güldü. “Lord Varys, sizden tuhaf bir şekilde hoşlanmaya başlıyorum galiba. Sizi hâlâ öldürebilirim ama en azından üzülürüm.”</p>

    <p>“Bunu bir övgü olarak kabul edeceğim.”</p>

    <p>“Sen nesin Varys?” Tyrion gerçekten bilmek istiyordu. “Bir örümcek olduğunu söylüyorlar.”</p>

    <p>“Casuslar ve müzevirler pek sevilmez lordum. Ben diyarın sadık bir hizmetkârıyım sadece.”</p>

    <p>“Bir de hadımsın. Bunu unutmayalım.”</p>

    <p>“Aklımdan çıktığı vakitler azdır.”</p>

    <p>“İnsanlar bana yarımadam der ama yine de tanrıların bana daha iyi davrandığını düşünüyorum. Kısayım, bacaklarım çarpık, kadınların bana arzuyla baktığını söyleyemem... ama her şeye rağmen erkeğim. Yatağıma giren ilk kadın Shae değil. Bir gün evlenip baba olabilirim. Senin böyle umutların yok. Cüceler tanrıların şakasıdır ama hadımları insanlar yaratır. Seni kim kesti Varys? Ne zaman ve neden? Sen gerçekte kimsin?”</p>

    <p>Hadım gülümsemeye devam ediyordu ama gözlerindeki bakışta kahkahadan eser yoktu. “Merakınız beni onurlandırdı lordum ama benim hikâyem uzun ve hüzünlü. Konuşmamız gereken ihanet hikâyeleri var.” Elbisesinin kolundan bir parşömen çıkardı. “Kraliyet kadırgası <em>Beyaz Yürek</em>’in kaptanı, Lord Stannis’e kılıcını ve gemisini teklif etmekle suçlanıyor.”</p>

    <p>Tyrion içini çekti. “Sanırım bu adama kanlı bir ders vermemiz gerekecek.”</p>

    <p>“Sör Jacelyn adamı ortadan kaldırabilir ama kralın huzurunda yapılacak bir yargılama diğer kaptanların sadakatinden emin olmaya yarar.”</p>

    <p><em>Ve kral yeğenim de biraz oyalanmış olur.</em> “Dediğiniz gibi olsun. Bırakalım da Joffrey’nin adaletini tatsın.”</p>

    <p>Varys parşömenin üstüne işaret koydu. “Sör Horas ve Sör Hobber Redwyne yan kapılardan gizlice çıkmak için nöbetçilerden birine rüşvet vermişler. Pentos’tan gelen <em>Ay Yolcusu</em> isimli bir kadırgayla kaçmaları için gerekli ayarlamalar yapılmış. Gemiye kürekçi olarak bineceklermiş.”</p>

    <p>“Birkaç yıl kürekçi olarak çalışmalarına izin veremez miyiz? Bakalım yeni işlerini sevecekler mi?” Gülümsedi. “Olmaz. Sevgili ablam değerli konuklarını kaybederse çılgına döner. Sör Jacelyn’i bilgilendirin. Rüşvet alan adamı yakalayın ve kendisine Gece Nöbetçileri’nde hizmet vermenin ne kadar onurlu bir görev olduğunu anlatın. Limana adamlar yollamayı da ihmal etmeyin. Redwyne ikizleri sikke sıkıntısı çeken başka nöbetçiler bulabilir.”</p>

    <p>“Nasıl isterseniz.” Parşömene bir işaret daha koydu. “Adamınız Timett bu akşam Gümüş Caddesi’ndeki bir kumarhanede bir şarap tüccarının oğlunu öldürmüş. Çocuğun hile yaptığını söylemiş.”</p>

    <p>“Gerçekten yapıyor muymuş?”</p>

    <p>“Ah, hiç şüphe yok.”</p>

    <p>“O zaman bu şehrin dürüst insanları Timett’e teşekkür borçlu. Kralın da teşekkürlerini sunacağından eminim.”</p>

    <p>Hadım gergin bir şekilde gülümsedi ve bir işaret daha koydu. “Kutsal adam salgınımız var. Şu kuyruklu yıldız her köşe başında garip din adamları türemesine sebep oldu. Kendilerini rahip sananlar, peygamber ilan edenler, kâhinler... Şehirdeki dükkânların önünde dileniyorlar ve gelen geçen herkese korkunç kıyamet hikâyeleri anlatıyorlar.”</p>

    <p>Tyrion omuz silkti. “Aegon’ın karaya çıkışının üstünden üç yüz yıl geçti. Kuyruklu yıldızın böyle bir etki yaratması doğal. Bırakın atıp tutsunlar.”</p>

    <p>“Etrafa korku yayıyorlar lordum.”</p>

    <p>“Bunun senin işin olduğunu sanıyordum.”</p>

    <p>Varys eliyle ağzını kapattı. “Çok zalimsiniz. Son bir mesele daha var. Leydi Tanda dün akşam küçük bir ziyafet verdi. İncelemeniz için menüyü ve konuk listesini aldım. Şaraplar doldurulduğunda Lord Gyles ayağa kalktı ve kralın şerefine kadeh kaldıracağını söyledi. Balon Swann güldü ve, ‘Bunu yapmak için üç kadehe ihtiyacın var,’ dedi. Masadakilerin çoğu...”</p>

    <p>Tyrion elini kaldırarak hadımın konuşmasını böldü. “Yeter. Bir ziyafet masasındaki ihanet konuşmaları beni ilgilendirmiyor Lord Varys.”</p>

    <p>“Nazik olduğunuz kadar akıllısınız da lordum.” Parşömen hadımın kolunda kayboldu. “İkimizin de yapacak çok işi var. Sizi yalnız bırakayım.”</p>

    <p>Hadım salondan ayrıldı. Tyrion uzunca bir süre tek başına oturdu ve mum ışığını izledi. Janos Slynt’in ortadan kaybolmasına ablasının ne tepki vereceğini tahmin etmeye çalışıyordu. Bundan memnun olmayacaktı, buna şüphe yoktu ama Lord Tywin’e şikâyet dolu bir mektup yazmaktan öte ne yapabilirdi? Şehir Muhafızları artık Tyrion’a aitti. Bunun yanı sıra emrinde yüz elli dağ adamı vardı. Bronn paralı askerlerden oluşan yeni bir muhafız grubu kuruyordu. Tyrion gayet iyi korunuyormuş gibi görünüyordu.</p>

    <p><em>Eddard Stark da böyle düşünmüştür.</em></p>

    <p>Tyrion, Küçük Salon’dan ayrılırken Kızıl Kale karanlık ve sessizdi. El Kulesi’ndeki odasına gitti. Bronn onu bekliyordu. “Slynt?” diye sordu.</p>

    <p>“Lord Janos yarın sabah Sur’a doğru yelken açıyor. Varys, Joffrey’nin adamının yerine kendi adamımı koyduğumu düşünmemi istiyor. Aslında Serçeparmak’ın adamının yerine Varys’in adamını koydum. Bakalım neler olacak.”</p>

    <p>“Sen en iyisini bilirsin. Timett birini öldürmüş...”</p>

    <p>“Varys söyledi.”</p>

    <p>Paralı asker şaşırmış gibi görünmüyordu. “Aptal çocuk. Tek gözlü bir adama hile yapmanın kolay olacağını düşünmüş olmalı. Timett oğlanın elini hançeriyle masaya çakmış ve kafasını koparmış. Hem de çıplak elleriyle. Parmaklarını kasarak yaptığı bir...”</p>

    <p>“İğrenç detayları duymasam da olur. Akşam yediğim yemeği hâlâ hazmedemedim,” dedi Tyrion. “Adam toplama işi nasıl gidiyor?”</p>

    <p>“Gayet iyi. Bu akşam üç asker daha buldum.”</p>

    <p>“Hangilerini tutacağına nasıl karar veriyorsun?”</p>

    <p>“Onları alıyorum, sorguluyorum, nerelerde savaştıklarını ve iyi birer yalancı olup olmadıklarını öğreniyorum.” Bronn gülümsedi. “Daha sonra onlara beni öldürme fırsatı veriyorum, benim de eşit şansım oluyor elbette.”</p>

    <p>“Öldürdüğün oldu mu?”</p>

    <p>“İşimize yarayacak olanları değil.”</p>

    <p>“Ya biri seni öldürürse?”</p>

    <p>“İşte o adamı kesinlikle almalısın.”</p>

    <p>Tyrion biraz sarhoş, çokça yorgundu. “Söyle bana Bronn, eğer senden bir bebeği öldürmeni isteseydim, hâlâ annesinin memesini emen bir bebeği... yapar mıydın? Hiç soru sormadan?”</p>

    <p>“Soru sormadan mı? Hayır.” Paralı asker başparmağıyla işaret parmağını birbirine sürttü. “Ne kadar diye sorardım.”</p>

    <p><em>Senin sevgili Allar Deem’ine neden ihtiyacım olsun ki Lord Slynt? Bende ondan yüzlercesi var.</em> Gülmek istiyordu ve ağlamak ama en çok... Shae’i istiyordu.</p>
  </div>
</body>
</html>
