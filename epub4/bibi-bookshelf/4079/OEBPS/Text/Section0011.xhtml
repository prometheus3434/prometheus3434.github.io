<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Jon</h1>

    <p>“Sam,” diye seslendi Jon yumuşak bir sesle.</p>

    <p>Hava; kâğıt, toz ve mazi kokuyordu. Deri ciltli kitaplarla ve parşömenlerin saklandığı sepetlerle tıka basa dolu olan ahşap raflar tavana kadar uzanıyordu. Kitap yığınlarının arkasına gizlenmiş bir lambadan sarı, soluk bir ışık sızıyordu. Jon elindeki meşaleyi söndürdü. Çok eski ve kuru kâğıtlara ateşle yaklaşma riskini göze alamazdı. Işığı takip ederek ahşap kaplı tavanın altındaki dar koridorlarda ilerledi. Giydiği siyahlar onu gölgelerin arasındaki bir gölgeye dönüştürüyordu. Uzun suratlı, siyah saçlı, gri gözlü bir gölgeye. Köstebek derisinden yapılmış siyah eldivenler takmıştı. Sağ elinde bir eldiven vardı çünkü eli yanmıştı. Sol elinde bir eldiven vardı çünkü sadece tek eline eldiven taktığında kendisini aptal gibi hissediyordu.</p>

    <p>Samwell Tarly, taş duvara oyulmuş gömme odadaki çalışma masasında oturuyordu. Sarı ışık duvara asılmış lambadan geliyordu. Jon’un ayak seslerini duyunca başını kaldırdı.</p>

    <p>“Bütün gece burada mıydın?”</p>

    <p>“Burada mıydım?” Sam şaşkın görünüyordu.</p>

    <p>“Kahvaltıya gelmedin, yatağın da bozulmamış.” Rast, Sam’in kaçmış olabileceğini bile söylemişti ama Jon buna asla inanmazdı. Kaçmak bir çeşit cesaret gerektirirdi ve Sam cesur bir delikanlı sayılmazdı.</p>

    <p>“Sabah mı oldu? Buradayken anlamak mümkün değil.”</p>

    <p>“Sam, sen tatlı bir ahmaksın,” dedi Jon. “Sert ve soğuk zeminde yattığımız gecelerde o yatağı çok özleyeceksin.”</p>

    <p>Sam esnedi. “Üstat Aemon bazı haritalar bulmam için yollamıştı. Lord Kumandan’a lazımmış. Zaman mefhumunu... Jon, <em>kitaplara</em> bak. Daha önce böyle kitaplar gördün mü? <em>Binlercesi</em> var!”</p>

    <p>Jon etrafa bakındı. “Kışyarı’nın kütüphanesinde yüzlercesi var. Haritaları bulabildin mi?”</p>

    <p>“Ah, evet.” Sosis kalınlığındaki tombul parmağıyla masanın üstünü kaplayan kitapları, parşömenleri gösterdi. “En az bir düzine.” Kıvrılmış bir parşömeni açtı. “Boyalar solmuş ama haritacının işaretlediği yabanıl köylerini görebilirsin. Bir kitap daha var... nereye kayboldu bu? Az önce okuyordum.” Birkaç parşömeni kenara itince altta kalan deri ciltli, tozlu kitap ortaya çıktı. “İşte <em>bu,</em>” dedi saygı dolu bir ses tonuyla. “Bu kitap. Gölge Kule’den Donuk Kıyı’daki Issız Bölge’ye kadar yapılan bir keşfin kaydı. Redwyne isimli bir korucu tarafından yazılmış. Tarihler düşülmemiş ama Kuzey Kralı Dorren Stark’tan bahsediliyor. Yani Fetih’ten önce yazılmış olmalı. Jon, <em>devlerle</em> savaşmışlar! Hatta Redwyne ormanın çocuklarıyla pazarlık etmiş, her şey burada yazılı.” Olağanüstü bir özenle kitabın sayfalarını çevirmeye başladı. “Haritalar da çizmiş, bak...”</p>

    <p>“Belki sen de kendi keşif gezini kaleme almalısın Sam.”</p>

    <p>Jon cesaret verici bir tonla konuşmak istemişti ama buna rağmen yanlış şeyler söylemişti. Yarın sabah çıkacakları yolculuk Sam’in hatırlamak istediği son şey bile değildi. Parşömenleri rastgele karıştırmaya başladı. “Başka haritalar da var. İyice incelemek için yeterli vaktim olsaydı... her şey karmakarışık. Ben hepsini düzenleyebilirim, yapabileceğimi biliyorum ama zaman alır... doğrusunu söylemek gerekirse <em>yıllar</em> sürer.”</p>

    <p>“Mormont’un, haritaları daha erken isteyeceğinden eminim.” Jon sepetten bir rulo aldı, üzerindeki toz tabakasına üfledi. Ruloyu açarken kâğıt tomarının bir köşesi pul pul döküldü. Kaşlarını çatarak, “Baksana bu ufalanıyor,” dedi.</p>

    <p>“Biraz nazik ol.” Sam masanın arkasından dolanıp Jon’un yanına geldi. Yaralı bir hayvanı tutuyormuş gibi kâğıtları dikkatle elinden aldı. “Eskiden önemli kitapların nüshaları çıkarılırdı. İhtiyaç duyulduğu zaman kullanmak için. En eski olanların en az elli nüshası yazılmıştır.”</p>

    <p>“Bunun nüshasını çıkarmakla uğraşma bence. Yirmi üç kasa tuzlu balık, on sekiz kavanoz balık yağı, bir varil tuz...”</p>

    <p>“Envanter listesi,” dedi Sam. “Belki de bir satış faturası.”</p>

    <p>“Altı yüz yıl önce kaç kasa tuzlu balık yendiğini kim umursar ki?” diye sordu Jon.</p>

    <p>“Ben umursarım,” diyerek yanıt verdi Sam. Kâğıt tomarını özenle dürüp sepete geri koydu. “Bu çeşit kayıt defterlerinden çok fazla şey öğrenebilirsin. O zamanlar Nöbet’te kaç adam olduğunu anlayabilirsin mesela. Nasıl yaşadıklarını, ne yediklerini...”</p>

    <p>“Yemek yiyorlardı,” dedi Jon. “Ve tıpkı bizim gibi yaşıyorlardı.”</p>

    <p>“Çok şaşırabilirsin Jon. Bu kütüphane bir hazine sayılır.”</p>

    <p>“Eğer sen öyle diyorsan doğrudur,” dedi Jon ama şüpheliydi. Hazinede altın, gümüş ve değerli taşlar olurdu. Toz, örümcekler ve çürüyen deri ciltler değil.</p>

    <p>“Öyle diyorum,” diye parladı şişman çocuk. Jon’dan büyüktü. Kanunların gözünde yetişkin bir erkek sayılıyordu ama onu çocuktan başka bir şey olarak düşünmek imkânsızdı. “Büvet ağaçlarına oyulmuş yüzlerin resimlerini buldum. Ormanın çocuklarının konuştuğu dille ilgili bir kitap da var. Bu kütüphanedeki kitaplardan bazıları Hisar’da bile yoktur. Eski Valyria parşömenleri, binlerce yıl önceki üstatlar tarafından tutulmuş mevsim kayıtları...”</p>

    <p>“Kitaplar geri döndüğümüzde de burada olacaklar, bir yere gittikleri yok.”</p>

    <p>“<em>Eğer</em> geri dönersek...”</p>

    <p>“Yaşlı Ayı yanına tam iki yüz deneyimli adam alıyor, adamların dörtte üçü korucu. Qhorin Yarımel de Gölge Kule’den yüz adam getiriyor. Lord babanın Boynuz Tepe’deki kalesinde kalıyormuşsun gibi güvende olacaksın.”</p>

    <p>Samwell Tarly hafifçe gülümsemeyi başarabildi. “Babamın kalesinde de hiçbir zaman güvende değildim.”</p>

    <p><em>Tanrılar zalim şakalar yapıyor,</em> diye düşündü Jon. Büyük keşif gezisine çıkmak için can atan Pyp, Kurbağa ve daha pek çok kardeş Kara Kale’de kalıyordu ama korkaklığını itiraf etmiş, iğrenç şekilde şişman, çekingen, ata binmekten âciz, kılıç kullanamayan Samwell Tarly, Tekinsiz Orman’la yüzleşmek zorundaydı. Yaşlı Ayı yanına iki kafes kuzgun alıyordu, böylece Kara Kale’ye yolculuklarıyla ilgili haberler gönderebilecekti. Üstat Aemon kördü ve bu zorlu yolculuğa dayanamayacak kadar yaşlıydı, bu yüzden onun yerini kâhyası almalıydı. “Kuzgunlarla ancak sen ilgilenebilirsin Sam. Üstelik Grenn’e mukayyet olabilmek için yardımına ihtiyacım var.”</p>

    <p>Sam’in çenesi titredi. “Kuzgunlarla sen de ilgilenebilirsin. Grenn de ilgilenebilir, <em>herhangi</em> biri bu işi yapabilir,” dedi çaresiz, zayıf bir sesle. “Size ne yapmanız gerektiğini öğretirim. Sen de okuma yazma biliyorsun, Lord Mormont’un mesajlarını yazabilirsin.”</p>

    <p>“Ben Yaşlı Ayı’nın kâhyasıyım. Aynı zamanda yaveri de olmak zorundayım. Atıyla ilgileneceğim, çadırını kuracağım; kuzgunlarla uğraşacak vaktim olmayacak. Sam, sen yemin ettin. Gece Nöbetçileri’nin yeminli kardeşisin artık.”</p>

    <p>“Gece Nöbetçileri’nin yeminli bir kardeşi bu kadar korkmamalı.”</p>

    <p>“Hepimiz korkuyoruz. Korkmamak için aptal olmak gerek.” Geçen iki yıl içinde keşfe çıkan pek çok korucu kaybolmuştu. Hatta Jon’un amcası Benjen Stark bile geri dönemeyenler arasındaydı. Amcasının iki adamını ormanda ölü bulmuşlardı ama Kale’ye getirdikleri cesetler gecenin karanlığında canlanmıştı. O geceyi hatırlayınca yanık parmakları kasıldı. Masmavi yanan gözleri ve kapkara kesilmiş soğuk elleriyle ayağa kalkan ölü Othor, Jon’un rüyalarına giriyordu hâlâ ama bunu Sam’e hatırlatmak yapılacak en yanlış şey olacaktı. “Korkmak utanılacak bir şey değil. Babam hep bunu söylerdi. Önemli olan korkuyla nasıl baş ettiğimizdir. Hadi, sana yardım edeyim de haritaları toparlayalım.”</p>

    <p>Sam başıyla isteksizce onayladı. Kitaplıkların oluşturduğu koridorlar o kadar dardı ki kütüphaneden tek sıra halinde çıkmak zorunda kaldılar. Mahzenin kapısı, kardeşlerin solucan yolu dediği, Kara Kale’nin iç kalelerini ve kulelerini birbirine bağlayan rüzgârlı tünellerden birine çıkıyordu. Solucan yolları yaz mevsimi süresince nadiren kullanılırdı ama kış bambaşka bir meseleydi. Kar kalınlığı neredeyse on beş metreyi bulup kuzeyden esen buz rüzgârları uluyarak geldiğinde bu tüneller Kara Kale’yi bir arada tutardı.</p>

    <p><em>Çok yakında,</em> diye düşündü Jon merdivenleri tırmanırken. Üstat Aemon’a yaz mevsiminin bittiği haberini getiren ulağı görmüştü. Hisar’dan gönderilen kuzgun, Hayalet kadar beyaz ve sessizdi. Jon çok küçük bir çocukken kış görmüştü ama herkes o kışın çok kısa sürdüğünü ve çok hafif geçtiğini söylerdi. Bu kış farklı olacaktı. Bunu iliklerinde hissediyordu.</p>

    <p>Sonunda dışarı çıktıklarında Sam dik basamaklar yüzünden nefese nefese kalmıştı. Sert ve ani bir rüzgâr Jon’un pelerinini havalandırdı. Hayalet, tahıl ambarının önünde yatmış uyuyordu. Jon’un ayak seslerini duyar duymaz uyandı, beyaz kuyruğunu dikip yanına koştu.</p>

    <p>Sam kafasını kaldırıp Sur’a baktı. İki yüz metreden yüksek buzlu bir dağ gibi gökyüzüne çıkıyordu. Jon, Sur’un canlı olduğunu düşünürdü bazen, sanki kendisine ait ruh halleri vardı. Sur’un üstündeki buz tabakasının rengi ışıkla sürekli değişirdi. Bazen donmuş nehirler gibi mavi, bazen eski karlar gibi kirli beyaz, güneş bulutların arkasına saklandığında aşınmış taşlar gibi gri. Sur göz alabildiğince doğuya ve batıya uzanırdı. O kadar büyüktü ki kaleler ve uzun kuleler Sur’un yanında görünmez olurdu. Sur dünyanın sonuydu.</p>

    <p><em>Ve biz Sur’un ötesine gidiyoruz.</em></p>

    <p>Gökyüzü gri bulutlarla kaplıydı ama bulutların arkasındaki kızıl ışık hâlâ görülüyordu. Kara kardeşler kuyruklu yıldıza (yarı şakayla) Mormont’un Meşalesi diyordu. Yaşlı adamın Tekinsiz Orman’daki yolunu aydınlatmak için tanrılar tarafından gönderilmiş olmalıydı.</p>

    <p>“Kuyruklu yıldız iyice parlaklaştı, artık gündüzleri bile görülebiliyor,” dedi Sam gözlerini elindeki kitapla gölgeleyerek.</p>

    <p>“Kuyruklu yıldızı boş ver. Yaşlı Ayı haritaları istiyor.”</p>

    <p>Hayalet koşarak önlerine geçti. Kale bu sabah terk edilmiş gibi görünüyordu. Korucuların çoğu hazine kazısı yapmak ve devrilene kadar içmek için Köstebek Kasabası’na gitmişti. Grenn de gidenler arasındaydı. Pyp, Kurbağa ve Halder, delikanlının ilk keşif gezisi onuruna ona ilk kadınını ısmarlayacaktı. Jon ve Sam’in de onlarla gelmelerini istemişlerdi ama Sam fahişelerden Tekinsiz Orman’dan korktuğu kadar korkuyordu ve Jon’un da bu işlere bulaşmaya niyeti yoktu. “Siz ne isterseniz yapın,” demişti Kurbağa’ya. “Ben yeminime sadık kalacağım.”</p>

    <p>Septin yanından geçerken şarkı söyleyen sesler duydular. Koruculardan bazıları büyük mücadeleden önce fahişelerle birlikte olmak istemişti, bazıları da tanrılarla. Jon hangi adamların kendilerini daha iyi hissedeceklerini merak ediyordu. Tıpkı geneleve gitmediği gibi septe de gitmemişti. Onun tanrıları, kemik beyazı dallarını gökyüzüne doğru uzatan büvet ağaçlarının yaşadığı vahşi ormanlardaydı. <em>Yedi’nin gücü Sur’un ötesine geçmiyor,</em> diye düşündü. <em>Ama benim tanrılarım orada olacak.</em></p>

    <p>Sör Endrew Tarth cephaneliğin önünde acemilere talim yaptırıyordu. Acemiler dün gece, Yedi Krallık’ta dolaşıp Nöbet için adam arayan Conwy tarafından getirilmişti. Yeni grup; bastonuna dayanmış gri sakallı bir adam, kardeş gibi görünen iki sarışın oğlan, saten kıyafetleri lekelenmiş genç bir züppe, yere yamuk basan bir sefil ve kendisini şövalye zanneden bir ahmaktan oluşuyordu. Sör Endrew sözde savaşçıya ne kadar çok yanıldığını göstermekle meşguldü. Sör Alliser’dan çok daha yumuşak bir silah ustasıydı ama onun dersleri de morluklarla bitiyordu. Sam Tarly her kılıç darbesiyle irkiliyordu. Jon dövüşü yakından izliyordu.</p>

    <p>“Sence işe yararlar mı Kar?” diye sordu cephaneliğin kapısında duran Donal Noye. Önlüğünü çıplak göğsünün üstüne geçirmişti, kesik kolunun kökü ortadaydı. Varil gibi geniş göğsü, kocaman göbeği, yassı burnu ve büyük çenesiyle göze hitap ettiği söylenemezdi ama iyi bir dost olduğunu kanıtlamıştı.</p>

    <p>“Hepsi yaz kokuyor,” dedi Jon, Sör Endrew rakibini yere devirirken. “Conwy bunları nereden bulmuş?”</p>

    <p>“Bir lordun Martı Kasabası’nın yakınlarındaki zindanından,” diye cevap verdi demir ustası. “Bir haydut, bir berber, bir dilenci, iki öksüz ve bir erkek fahişe. Diyarı bu adamlarla koruyacağız.”</p>

    <p>“Öğrenecekler,” dedi Jon gülümseyerek. “Biz öğrendik.”</p>

    <p>Noye, Jon’u yakınına çekti. “Kardeşinden gelen haberleri duydun mu?”</p>

    <p>“Dün gece.” Conwy ve beraberindekiler kuzeye gelirken pek çok havadis de getirmişlerdi ve ortak salonda bu haberlerden başka bir şey konuşulmamıştı. Jon ne hissetmesi gerektiğini hâlâ bilmiyordu. Robb bir kral mı olmuştu? Birlikte oyunlar oynadığı, dövüştüğü, ilk şarabını paylaştığı kardeşi? <em>Ama bir annenin sütünü değil. Ben bir derenin kenarında diz çöküp avuçlarımla erimiş kar sularını içmeye çalışırken, Robb altın kadehinden yaz şarabı yudumlayacak.</em> “İyi bir kral olacak,” dedi bütün sadakatiyle.</p>

    <p>“Olacak mı gerçekten?” diye sordu demir ustası samimiyetle. “Umarım dediğin gibi olur evlat. Bir zamanlar Robert’ın da iyi bir kral olacağını düşünmüştüm ben.”</p>

    <p>“Robert’ın savaş baltasını senin dövdüğün söylenir,” dedi Jon duyduklarını hatırlayarak.</p>

    <p>“Evet. Onun adamıydım. Kolumu kaybedene kadar Fırtına Burnu’nun demircisi ve silah ustasıydım. Lord Steffon’a hizmet ettim, deniz onu almadan önce. Üç oğlunu da ilk isim günlerinden beri tanırım. Sana şunu söyleyebilirim evlat, Robert o tacı taktıktan sonra çok değişti. Bazı adamlar kılıçlara benzer, dövüşmek için yapılmışlardır. Duvara asılıp bırakılırlarsa paslanırlar.”</p>

    <p>“Ya kardeşleri?”</p>

    <p>Demir ustası bir an düşündü. “Robert gerçek çelikti. Stannis saf demire benzer. Kara, sert ve güçlüdür ama bükülmeden önce kırılır. Renly bakırdır. Parlak, bakması hoş ama satmaya kalksan para etmez.”</p>

    <p><em>Peki Robb hangi metal?</em> Jon bu soruyu soramadı. Noye, Baratheonlar’ın adamıydı. Büyük ihtimalle Joffrey’nin gerçek kral, Robb’un vatan haini olduğunu düşünüyordu. Kara kardeşler arasında bu konuları derinlemesine konuşmayı engelleyen sessiz bir anlaşma vardı. Sur’a, Yedi Krallık’ın dört bir yanından adamlar gelirdi ve ne kadar yemin edilirse edilsin eski sadakatler, eski bağlılıklar kolay unutulur şeyler değildi. Bunu Jon’dan daha iyi bilen biri olamazdı. Sam’in babası, Yüksek Bahçe’ye bağlılık yemini etmiş bir hanedanının lorduydu. Yüksek Bahçe Lordu Tyrell, Renly’nin krallığını destekliyordu. Bazı konuları konuşmamak daha iyiydi. Gece Nöbetçileri taraf tutmuyordu. “Lord Mormont bizi bekliyor,” dedi Jon.</p>

    <p>“Seni daha fazla tutmayayım. Yaşlı Ayı’yı bekletme,” dedi Noye. Jon’un omzuna vurarak gülümsedi. “Yarın sabah tanrılar sizinle olsun. Amcanı bul ve geri getir Kar, tamam mı?”</p>

    <p>“Getireceğiz,” diye söz verdi Jon.</p>

    <p>Lord Kumandan Mormont, odalarını harabeye çeviren yangından sonra Kral Kulesi’ne taşınmıştı. Hayalet’i kulenin kapısındaki nöbetçilerin yanında bıraktılar. “Yine merdivenler,” diye sızlandı Sam basamakları tırmanmaya başladıklarında. “Merdivenlerden nefret ediyorum.”</p>

    <p>“Ormanda hiç merdiven olmayacak,” dedi Jon.</p>

    <p>Lordun çalışma odasına girdiklerinde yaşlı adamın kuzgunu, <em>“Kar!”</em> diye ciyakladı. Mormont kuşun konuşmasını bölerek, “Haritaları bulman çok uzun sürdü,” dedi Sam’e. Kahvaltısından geri kalanları masanın diğer ucuna itip haritalar için yer açtı. “Şuraya bırak, daha sonra bakacağım.”</p>

    <p>Küçük ağzını ve daha küçük çenesini sakalının arkasında saklayan korucu Thoren Smallwood, Jon ve Sam’e soğuk bir bakış attı. Sör Alliser Thorne’un yandaşıydı, ikisinden de hoşlanmıyordu. “Lord Kumandan’ın yeri Kara Kale’dir,” dedi odaya girenleri hiç umursamadan. “Bana kalırsa...”</p>

    <p>Kuzgun kanatlarını çırpıp havalandı. <em>“Bana, bana, bana.”</em></p>

    <p>“Bir gün Lord Kumandan olursan canının istediğini yaparsın,” dedi Mormont. “Görüyorsun ki daha ölmedim. Bildiğim kadarıyla kardeşler tarafından yeni kumandan da ilan edilmedin.”</p>

    <p>“Ben artık baş korucuyum. Benjen Stark kayıp ve Sör Jaremy öldürüldü,” dedi Smallwood inatla. “Keşif kumandanı ben olmalıyım.”</p>

    <p>Mormont dinlemiyordu. “Önce Sör Waymar’ı, ardından Ben Stark’ı gönderdim. Şimdi de seni yollayıp ne zaman haber çıkar diye bekleyemem. Umudu kesip seni kayıp ilan edene kadar burada öylece oturamam.” Parmağını korucuya doğru uzattı. “Ayrıca, öldüğünden emin olana kadar Ben Stark baş korucudur. Eğer öldüyse, onun yerine gelecek adamı ben seçerim, sen değil. Daha fazla vaktimi harcama. Sabahın ilk ışığıyla yola çıkacağız, unuttun mu?”</p>

    <p>Smallwood ayaklarını birbirine vurdu. “Emredersiniz kumandanım.” Kapıdan çıkarken, sanki her şeyin suçlusu oymuş gibi, öfke dolu gözlerle Jon’a baktı.</p>

    <p>“Baş korucuymuş!” dedi Mormont, Sam’e bakarak. “Seni bile ondan daha önce baş korucu ilan ederim. Gelip yüzüme karşı keşfe çıkamayacak kadar yaşlı olduğumu söylüyor. Küstahlığa bak! Sana çok yaşlı gibi görünüyor muyum evlat?” Mormont’un karaciğer lekeleriyle dolu başından kaçan bütün saçlar, gri kümeler halinde çenesinde ve göğsünde toplanmış gibiydi. “<em>Narin</em> mi görünüyorum?”</p>

    <p>Sam ağzını açtı ama zayıf bir inleme sesinden başka bir şey çıkmadı. Yaşlı Ayı ödünü koparıyordu. “Hayır. Hayır lordum,” diye lafa karıştı Jon. “Siz şey kadar güçlü görünüyorsunuz. Şey...”</p>

    <p>“Beni kandırmaya çalışma Jon. Kanmam, biliyorsun. Şu haritalara bir bakalım.” Mormont hızlıca haritaları karıştırdı. “Bütün bulabildiğin bunlar mı?”</p>

    <p>“Lll-orr-dum... Ben...” diye kekelemeye başladı Sam. “Ddda-ha fazla... vardı aa-ma... dd-üzensiz...”</p>

    <p>“Bunlar çok eski,” diye şikâyet etti Mormont.</p>

    <p>“Köyler ve kasabalar değişmiş olabilir ama nehirler, tepeler hâlâ aynıdır,” dedi Jon.</p>

    <p>“Haklı olabilirsin,” diyerek onayladı Mormont. “Tarly, götüreceğimiz kuzgunları seçtin mi?”</p>

    <p>“Üss-tatt Aa-emon akk-şşam-üü-stü ssee-çecek.”</p>

    <p>“En iyi kuzgunları istiyorum. En zeki ve en güçlü olanları.”</p>

    <p><em>“Güçlü,”</em> diye bağırdı Mormont’un kuzgunu. <em>“Güçlü, güçlü, güçlü.”</em></p>

    <p>“Olur da ormanda katledilirsek, gelecek nesillerin nerede ve nasıl öldüğümüzü bilmelerini istiyorum.”</p>

    <p>Katliam lafı zaten kekeleyen Sam’i tamamen sözsüz bıraktı. Mormont öne doğru eğildi. “Tarly, ben daha senin yarı yaşında bir çocukken, ağzım açık durursam bir gelinciğin iniyle karıştırıp boğazıma ineceğini söylerdi annem. Eğer söyleyecek bir şeyin varsa söyle. Yoksa ağzını kapat da gelincikler girmesin.” Terslenerek elini salladı. “Hadi git. Böyle saçmalıklarla uğraşacak vaktim yok. Aemon seni bekliyordur.”</p>

    <p>Sam yutkundu. Geri geri yürüyerek odadan çıkmaya çalışırken yerdeki halıya takılıp tökezledi.</p>

    <p>“Bu oğlanın aptallığı da gövdesi kadar büyük mü?” diye sordu Lord Kumandan, Sam dışarı çıktığında. <em>“Aptal,”</em> diye öttü kuzgun. Yaşlı adam Jon’un cevap vermesi için beklemedi. “Lord babası, Kral Renly’nin konseyinde yüksek bir mevkiye getirilmiş. Sam’i elçi olarak yollamayı düşünüyordum ama... yollamasam daha iyi. Renly, kekeme ve şişman bir oğlanı dikkate almaz. Sör Arnell’i göndereceğim. Özgüveni var ve annesi Fossoweyler’den biri.”</p>

    <p>“Kral Renly’den ne isteyeceksiniz lordum?”</p>

    <p>“Diğerlerinden isteyeceklerimin aynısı. Adam, at, kılıç, zırh, tahıl, peynir, şarap, yün, çivi... Gece Nöbetçileri kibirli değildir. Bize verileni alırız.” Parmaklarını masaya vurdu. “Eğer rüzgâr iyi olursa Sör Alliser çok yakında Kral Toprakları’na varmış olur. Şu Joffrey denen çocuğun onu dinleyip dinlemeyeceğinden emin değilim gerçi. Lannister Hanedanı hiçbir zaman Nöbet’in dostu olmadı.”</p>

    <p>“Sör Alliser onlara yaratığın kesik elini gösterecek.”</p>

    <p>“Renly’ye gönderebileceğimiz bir el daha olsaydı keşke.”</p>

    <p>“Dywen, Sur’un ötesinde her şeyi bulabileceğimizi söylüyor.”</p>

    <p>“Ah, Dywen. Son orman keşfinden döndüğünde beş metre boyunda bir ayı gördüğünü de söylemişti,” diyerek güldü Mormont. “Kız kardeşimin bir ayıya âşık olduğunu söylemişlerdi. <em>Bu</em> masala bile beş metrelik ayılardan önce inanırım. Gerçi, ölülerin canlandığı bir dünyada yaşadığımızı düşünürsek... ah, bir adam sadece gördüklerine inanmalı. Ölülerin yürüdüğünü gördüm ama dev ayıları görmedim.” İnceleyen gözlerle uzun uzun Jon’a baktı. “Ellerden bahsediyorduk, senin elin nasıl?”</p>

    <p>“Daha iyi.” Jon köstebek derisi eldivenini çıkarıp elini gösterdi. Kolu, parmak uçlarından dirseğine kadar yanık izleriyle kaplıydı. Derisi hâlâ gergin ve hassastı ama iyileşiyordu. “Çok kaşınıyor. Üstat Aemon kaşıntının iyi olduğunu söyledi. Yanıma almam için bir merhem hazırladı.”</p>

    <p>“Uzunpençe’yi kullanabilecek misin?”</p>

    <p>“Kesinlikle.” Jon, Aemon’ın öğrettiği gibi açıp kapatarak parmaklarını esnetti. “Elimin eskisi kadar hareketli olabilmesi için parmaklarımı sürekli çalıştırmalıymışım.”</p>

    <p>“Aemon kör olabilir ama işinin ehlidir. Yirmi yıl daha yaşaması için tanrılara dua ediyorum. İsteseydi kral olabilirdi. Bunu biliyor muydun?”</p>

    <p>Jon şaşırmıştı. “Babasının kral olduğunu söylemişti ama... onun küçük erkek çocuk olduğunu düşünmüştüm.”</p>

    <p>“Öyleydi. Büyükbabası Dorne’u diyara katan İkinci Daeron Targaryen’dı. Yaptığı anlaşmanın şartları gereğince bir Dorne prensesiyle evlendi. Prenses ona dört erkek evlat verdi. En küçükleri Aemon’ın babası Maekar’dı. Aemon onun üçüncü oğluydu. Sana hatırlatırım. Bütün bunlar benim doğumumdan çok daha önce oldu. Smallwood beni sanki bunları görmüş kadar yaşlıymışım gibi göstermeye çalışıyor.”</p>

    <p>“Aemon’a Ejderha Şövalyesi’nin adı verilmiş.”</p>

    <p>“Evet öyle. Bazıları, Kral Daeron’ın gerçek babasının Değersiz Aegon değil, Prens Aemon olduğunu söyler. Bu doğru bile olsa. Bizim Aemon’da Ejderha Şövalyesi’nin savaşçı doğası yok. Üstat, yavaş bir kılıcı ama çok hızlı bir zekâsı olduğunu söylemekten hoşlanır. Dedesi onu paketleyip Hisar’a yollamış. Dokuz ya da on yaşındayken sanırım... Taht sırasında da dokuz ya da onuncuydu.”</p>

    <p>Üstat Aemon yüz yaşını geçmişti. Kırılgan, güçsüz, yaşlılıktan ufalmış kör adamın bir zamanlar küçük bir çocuk olduğunu hayal etmek zordu.</p>

    <p>Mormont devam etti. “İlk veliaht olan en büyük amcası bir turnuva kazasında can verdiğinde Aemon kitaplarıyla meşguldü. İlk veliaht arkasında iki erkek evlat bıraktı ama çok zaman geçmeden oğlanların ikisi de Büyük Bahar Salgını’nda öldüler. Aynı salgın Kral Dareon’ı da aldı. Böylece taht, kralın ikinci oğlu Aerys’e geçti.”</p>

    <p>“Deli Kral Aerys mi?” Jon’un kafası karışmıştı. Aerys, Robert’tan önceki kraldı, yakın zamandan bahsediyorlardı.</p>

    <p>“Hayır. Hanedanından Bu İsimle Anılan İlk Kral Aerys’ten bahsediyorum. Robert’ın tahttan indirdiği İkinci Aerys’ti.”</p>

    <p>“Kaç yıl önceydi?”</p>

    <p>“Seksen yıla yakın,” dedi Yaşlı Ayı. “Ve hayır, ben hâlâ doğmamıştım ama Aemon’ın üstat zincirinde bir düzineye yakın halka vardı. Aerys gelenekler gereği kendi kız kardeşiyle evlendi ve on küsur yıl tahtta kaldı. Bizim Aemon üstat yeminini etti ve bir lordun hizmetine girmek için Hisar’dan ayrıldı. Amcası, sebebi bulunamayan bir hastalık yüzünden aniden ölünce, Kral Dareon’ın dördüncü oğlu, yani Aemon’ın babası Maekar tahta geçti. Yeni kral bütün oğullarını yanına çağırdı, hepsinin konseyde görev almasını istiyordu ama Üstat Aemon teklifi reddetti. Yasalar gereği Yüce Üstat’a ait olması gereken mevkide oturmanın bir çeşit işgal sayılacağını söyledi ve en büyük ağabeyi Dareon’ın kalesinde göreve başladı. Dareon da öldü, bir fahişeden kaptığı frengi yüzünden galiba. Arkasında bıraktığı tek vâris yarım akıllı bir kız evlattı. Sıradaki veliaht Aerion’dı.”</p>

    <p>“Canavar Aerion mı?” Jon bu adı biliyordu. Ejderha Olduğunu Zanneden Prens, Yaşlı Dadı’nın en dehşet verici hikâyelerinden biriydi. Jon’un küçük kardeşi Bran bu hikâyeye bayılırdı.</p>

    <p>“Evet. Ama o kendisine Parlakalev Aerion denmesini tercih ediyordu. Dostlarıyla birlikte olduğu bir gece, ejderhaya dönüşeceğini söyleyerek bir kavanoz çılgınateş içti ama tanrılar merhametliydi, onu bir cesede dönüştürdüler. Henüz bir yıl bile geçmeden Kral Maekar bir ayaklanma sırasında öldürüldü.”</p>

    <p>Jon’un tarih bilgisi kötü sayılmazdı, kendi üstadı onu yeterince eğitmişti. “Büyük Konsey yılıydı,” dedi. “Lordlar, Prens Aerion’ın küçük oğlunu ve Prens Daeron’ın kızını yok sayarak tacı Aegon’a vermişlerdi.”</p>

    <p>“Evet ve hayır. Önce, tacı gizlice Aemon’a teklif ettiler. Aemon reddetti. Tanrıların onu hükmetmek için değil, hizmet etmek için yarattığını söyledi. Bir yemin etmişti ve yeminini bozmayacaktı. Yüce Rahip onu azat edeceğini söylemesine rağmen Aemon kararından dönmedi. Aklı başında hiçbir adam, Aerion’ın kanlı tahtında oturmak istemedi. Daeron’ın kızı, erkek olmamasının yanı sıra eksik akıllıydı. Böylece tacı Aemon’ın en küçük kardeşi Aegon’a vermekten başka seçenekleri kalmadı. Ona Benzersiz Aegon adını taktılar. Dördüncü erkek evlattan olma dördüncü erkek evlattı. Üstat Aemon, kardeşinin yönetimine karşı olanlar tarafından kullanılmak isteneceğini biliyordu, bu yüzden Sur’a geldi. Erkek kardeşi, yeğeni, yeğeninin oğlu sırayla tahta oturup, sırayla ölürlerken o burada kaldı. Ve Jaime Lannister, Ejderha Kralları’nın sonunu getirdi.”</p>

    <p><em>“Kral,”</em> dedi kuzgun. Uçup Mormont’un omzuna kondu. Tekrar, <em>“Kral,”</em> diye bağırdı kafasını ileri geri oynatırken.</p>

    <p>“Bu kelimeyi seviyor,” dedi Jon gülümseyerek.</p>

    <p>“Söylemesi kolay bir kelime, sevmesi de kolay.”</p>

    <p>“Bence sizin taç giymeniz gerektiğini düşünüyor lordum.”</p>

    <p>“Diyarda halihazırda üç kral var ve ikisinden hiç hoşlanmıyorum.” Mormont parmağıyla kuzgunun boynunu okşadı ama bakışlarını Jon Kar’ın üstünden ayırmadı.</p>

    <p>Jon kendini garip hissediyordu. “Lordum, bana Üstat Aemon’ın hikâyesini neden anlattınız?”</p>

    <p>“Bir sebep olmak zorunda mı?” diye sordu Mormont kaşlarını çatarak. “Kardeşin Robb, Kuzey Kralı ilan edildi. Üstat Aemon’la ortak bir yanınız var. İkinizin erkek kardeşi de kral.”</p>

    <p>“İkimiz de aynı yemini ettik, ortak noktamız bu.”</p>

    <p>Yaşlı Ayı yüksek sesle güldü. Kuzgun havalanıp odanın diğer ucuna uçtu. “Bozulduğuna şahit olduğum her yemin için bir adam verselerdi Sur asla savunmasız kalmazdı.”</p>

    <p>“Robb’un Kışyarı Lordu olacağını hep biliyordum.”</p>

    <p>Mormont ıslık çaldı, kuzgun geri dönüp tekrar adamın omzuna kondu. “Lord olmak başka, kral olmak başka.” Cebinden bir avuç mısır çıkarıp kuzguna uzattı. “Sen siyah zırhının içinde yaşayıp aynı zırhın içinde ölürken, Robb’u ipeklere, satenlere, kadifelere saracaklar. O bir prensesle evlenip baba olacak ama sen asla evlenmeyeceksin, asla çocuk sahibi olmayacaksın. Robb hükmederken sen hizmet edeceksin. Ona <em>Majesteleri</em> diyecekler, sana kara karga. Ozanlar onun adına şarkılar yazacaklar ama senin bütün kahramanlıkların unutulacak. Bana bütün bunlardan hiç rahatsız olmadığını söyle Jon... ve ben de sana yalancı olduğunu söyleyeyim. Gerçeği biliyorum.”</p>

    <p>Jon bir yay kadar gergin halde ayağa kalktı. “Bunlar beni rahatsız ediyor olsa bile ne değişir? Ben bir piçim.”</p>

    <p>“Bir piç olarak ne <em>yapacaksın</em> peki?”</p>

    <p>“Rahatsız olacağım,” dedi Jon. “Ve yeminime sadık kalacağım.”</p>
  </div>
</body>
</html>
