<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Kafalar, çürümeyi yavaşlatmak için katrana batırılmıştı. Arya her sabah, Roose Bolton’ın su çanağını doldurmak için kuyuya giderken onların önünden geçmek zorunda kalıyordu. Dışarı bakıyorlardı, bu yüzden yüzlerini hiç görmemişti ama içlerinden birinin Joffrey olduğunu düşünmek hoşuna gidiyordu. Onun yakışıklı yüzünün katrana bulandığında nasıl görüneceğini hayal etmeye çalıştı. <em>Bir karga olsaydım, kafasına konar, o aptal, dolgun dudaklarını gagalardım.</em></p>

    <p>Kafaların ziyaretçisi eksik olmuyordu. Leş kargaları gürültülü bir zalimlikle kapı kulübesinin etrafında dönüp duruyor ve siperlerin üstünde gözler için kavga ediyorlardı. Bağırarak birbirlerini gaklıyor, bir nöbetçi ne zaman siperlerdeki yürüme yolundan geçse havalanıyorlardı. Zaman zaman üstadın kuzgunları da ziyafete katılıyordu, geniş siyah kanatlarını açarak kuşluktan iniyorlardı. Kuzgunlar geldiğinde kargalar dağılıyordu, büyük kuşların gittiği anda geri dönmek üzere.</p>

    <p><em>Kuzgunlar, Üstat Tothmure’u hatırlıyor mudur?</em> diye merak etti Arya. <em>Onun için üzülüyorlar mıdır? Ona gakladıklarında neden cevap vermediğini merak ediyorlar mıdır?</em> Belki de ölüler, canlıların duyamayacağı gizli bir dilde konuşuyordu kuşlarla.</p>

    <p>Tothmure, Harrenhal’un düştüğü gece Casterly Kayası’na ve Kral Toprakları’na kuş yolladığı için baltaya gitmişti; Kâhya Harra, Leydi Whent’in maiyetine onlara hizmet etmelerini söylediği için; kale kâhyası, hazine odasının anahtarını Lord Tywin’e verdiği için. Aşçının canı bağışlanmıştı (bazıları gelincik çorbasını yaptığı için olduğunu söylüyordu) ama sevimli Pia ve Lannister askerlerinin yatağını paylaşan diğer kadınlar için karar verilmişti... İsteyen adamların özgürce kullanması için, çırılçıplak ve tıraş edilmiş bir halde orta avludaki ayı kafesinin yanına bırakılmışlardı.</p>

    <p>Arya o sabah kuyuya giderken, Freyler’in üç silahlı askeri kullanıyordu kadınları. Arya bakmamaya çalıştı ama adamların kahkahalarını duyabiliyordu. Kova, suyla dolduğunda çok ağır oluyordu. Kâhya Amabel kolundan yakaladığında Arya kovayı Kralateşi’ne götürüyordu. Amabel’in bacaklarının üzerine su döküldü. “Bunu bilerek yaptın,” diye cırladı kadın.</p>

    <p>“Ne istiyorsun?” Arya kadının elinden kurtulmak için kıvranıyordu. Amabel, Harra’nın kafasının kesildiği günden beri yarı delirmiş haldeydi.</p>

    <p>“Şunu görüyor musun?” Avlunun karşısındaki Pia’yı gösterdi. “Kuzeyli adamlar düştüğünde o kızın yerinde sen olacaksın.”</p>

    <p>“<em>Bırak</em> beni.” Kurtulmaya çalıştı ama Amabel parmaklarını daha da sıktı.</p>

    <p>“O adam da <em>düşecek,</em> Harrenhal eninde sonunda hepsini dibe çeker. Lord Tywin savaşı kazandı, bütün kuvvetiyle birlikte buraya dönecek ve ihanet edenleri cezalandırma sırası onun olacak. Senin yaptıklarını öğrenmeyeceğini düşünme sakın!” Yaşlı kadın güldü. “Seni ben bile becerebilirim. Harra’nın eski bir süpürgesi vardı. Onu senin için saklayacağım. Sapı çatlak ve kıymıklı...”</p>

    <p>Arya kovayı salladı, suyun ağırlığı yüzünden kova elinde döndü ve istediği gibi Amabel’in kafasına çarpmadı ama üstü başı sırılsıklam olan kadının onu serbest bırakmasını sağladı. “Bana bir daha <em>sakın</em> dokunma,” diye bağırdı Arya. “Yoksa seni <em>öldürürüm.</em> Benden uzak dur.”</p>

    <p>Üzerinden sular damlayan kadın işaret parmağını Arya’nın tuniğinin önündeki derisi yüzülmüş adama batırdı. “Göğsündeki bu kanlı adam sayesinde güvende olduğunu sanıyorsun ama değilsin! Lannisterlar geliyor. Buraya vardıklarında neler olacak göreceksin.”</p>

    <p>Kovadaki suyun dörtte üçü yere dökülmüştü, Arya tekrar kuyuya gitti. <em>Bu söylediklerini Lord Bolton’a anlatsam, daha akşam olmadan kafası Harra’nınkinin yanına asılır,</em> diye düşündü kovayı yukarı çekerken. Ama anlatmazdı.</p>

    <p>Bir keresinde, siperlerde şimdikinin yarısı kadar kafa varken, Arya’yı onlara bakarken yakalamıştı Gendry. “Marifetinle gurur mu duyuyorsun?” diye sordu.</p>

    <p>Gendry kızgındı çünkü Lucan’ı seviyordu. Arya bunu biliyordu ama Gendry’nin tavrı adil değildi yine de. “Çelikkanca Walton’ın marifetiydi,” diye savundu kendini. “Ve Oyuncular’ın, Lord Bolton’ın.”</p>

    <p>“Bizi kim onlara verdi peki? Sen ve gelincik çorban.”</p>

    <p>Arya delikanlının koluna vurdu. “Sadece sıcak çorbaydı. Sen de Sör Amory’den nefret ediyordun.”</p>

    <p>“Bu sürüden daha çok nefret ediyorum. Sör Amory lordu için savaşıyordu ama Oyuncular sadece paralı askerler ve dönekler. Yarısından çoğu Ortak Dil’i konuşamıyor bile. Rahip Utt küçük oğlanlardan hoşlanıyor, Qyburn kara büyü yapıyor ve dostun Isırık insan <em>yiyor.</em>”</p>

    <p>En kötüsü; Arya, Gendry’nin haksız olduğunu bile söyleyemezdi. Harrenhal’a yiyecek temin etmek için yapılan yağmaların çoğu Cesur Dostlar’ın işiydi ve Roose Bolton, Lannisterlar’ı yok etme görevini de onlara vermişti. Vargo Hoat, mümkün olduğunca fazla kasabayı basabilmek için adamlarını dört gruba ayırmıştı. En büyük grubu kendisi komuta ediyordu ve diğerlerini en güvendiği kumandanların emrine vermişti. Rorge, Lord Vargo’nun hainleri bulma yöntemine gülüyordu. Vargo’nun bütün yaptığı; Lord Tywin’in sancağı altındayken gittiği kasabaları tekrar ziyaret edip, o zamanlar kendisine yardım edenleri yakalamaktı. Çoğu, Lannister gümüşleriyle satın alınmıştı, bu yüzden Oyuncular çoğu zaman sikke dolu torbalarla geri dönüyordu, kafa dolu sepetlerin yanı sıra. “İşte size bir bilmece!” diye bağırıyordu Shagwell. “Eğer Lord Bolton’ın keçisi, Lannisterlar’ın keçisini besleyen adamları yerse, kaç keçi kalır?”</p>

    <p>“Bir,” demişti Arya, Shagwell bilmeceyi ona sorduğunda.</p>

    <p>“İşte, keçi kadar akıllı bir gelincik!” diye kıkırdamıştı soytarı.</p>

    <p>Rorge ve Isırık en az diğerleri kadar kötüydü. Lord Bolton’ın garnizonla birlikte yemek yediği zamanlarda Arya onları diğer adamların arasında görüyordu. Isırık bozuk peynir gibi kokuyordu, bu yüzden Cesur Dostlar adamı masanın en sonuna; kendi kendine homurdanıp tıslayabileceği, etini dişleriyle ve elleriyle parçalayabileceği bir yere oturtuyordu. Ne zaman yanından geçse Arya’yı kokluyordu adam ama Arya’yı asıl korkutan Rorge’tu. Rorge, Sadık Urswyck’in yanında oturuyordu ve Arya kendi işleriyle meşgul olurken Rorge’un gözlerinin üzerinde gezindiğini hissedebiliyordu.</p>

    <p>Jaqen H’ghar’la birlikte Dar Deniz’in karşısına gitmiş olmayı diliyordu bazen. Jaqen’ın verdiği aptal sikkeyi hâlâ saklıyordu; kenarları küflenmiş, metelikten daha büyük olmayan bir demir parçası. Bir yüzünde Arya’nın okuyamadığı tuhaf kelimeler yazıyordu. Diğer yüzünde bir adamın başı vardı ama o kadar çok aşınmıştı ki hatları silinmişti. <em>Jaqen bu sikkenin çok kıymetli olduğunu söyledi ama büyük ihtimalle bu da bir yalandı. Tıpkı adı, hatta suratı gibi.</em> Bunu düşünmek Arya’yı o kadar sinirlendiriyordu ki bir keresinde sikkeyi atmıştı ama bir saat sonra kendini kötü hissetmiş ve hiçbir değeri olmamasına rağmen gidip onu tekrar bulmuştu.</p>

    <p>Elindeki kovanın ağırlığıyla cebelleşerek Akantaş Avlusu’ndan geçerken sikkeyi düşünüyordu. “Nan,” diye bağırdı bir ses. “O kovayı bırak ve gelip bana yardım et.”</p>

    <p>Elmar Frey, Arya’dan daha büyük değildi ve yaşına göre kısaydı. Kum dolu bir fıçıyı avlunun engebeli zemininde yuvarlıyordu, yorgunluktan yüzü kızarmıştı. Arya çocuğa yardım etmeye gitti. Birlikte, fıçıyı önce duvara kadar yuvarladılar, sonra da geriye ve en sonunda da düzelttiler.</p>

    <p>Elmar fıçının kapağını levyeyle açıp içindeki örgü zırhı çıkarırken Ara kımıldayan kumların seslerini duyabiliyordu. “Sence yeterince temiz olmuş mu?” Elmar, Roose Bolton’ın yaveri olduğu için lordun zırhını temiz ve parlak tutmak onun göreviydi.</p>

    <p>“Kumu silkelemen gerek. Birkaç pas lekesi var hâlâ. Gördün mü?” Parmağıyla gösterdi. “Tekrar temizlesen iyi olur.”</p>

    <p>“Sen temizle.” Elmar, yardıma ihtiyaç duyduğunda arkadaşça davranabilirdi ama işi bittikten sonra kendisinin bir yaver, Arya’nınsa sadece hizmetçi bir kız olduğunu hatırlardı hep. Geçit Lordu’nun oğlu olduğunu söyleyip böbürlenmekten hoşlanıyordu; bir yeğen, bir piç ya da bir torun değildi, öz oğuldu ve bu yüzden bir prensesle evlenecekti.</p>

    <p>Çocuğun kıymetli prensesi Arya’nın umurunda değildi ve ondan emir almaktan hoşlanmıyordu. “Lordumun çanağı için su götürmek zorundayım. Odasında sülükleniyor. Sıradan, siyah sülükler değil, iri ve beyaz olanlardan.”</p>

    <p>Elmar’ın gözleri haşlanmış yumurta gibi büyüdü. Sülükler onu dehşete düşüyordu, özellikle de kanla dolana kadar jöle gibi görünen beyaz sülükler. “Unutmuşum, bu kadar ağır bir fıçıyı itemeyecek kadar sıskasın.”</p>

    <p>“Unutmuşum, aptalsın.” Arya kovasını aldı. “Belki senin de sülüklenmen gerekiyordur. Boğaz’da domuzlar kadar büyük sülükler var.” Çocuğu fıçıyla birlikte bırakıp gitti.</p>

    <p>Lordun yatak odası kalabalıktı. Bütün kardeşleri, üvey kardeşleri ve kuzenleriyle birlikte bir düzine Frey’in yanı sıra, baldır zırhı ve örgü zırh giyen suratsız Walton’la Qyburn da odadaydı. Roose Bolton çırılçıplak yatağa uzanmıştı. Sülükler, adamın kollarının ve bacaklarının içine, solgun göğsüne yapışmıştı, uzun ve şeffaf yaratıklar kan emdikçe pembeleşiyordu. Bolton, Arya’yı umursadığından fazla umursamıyordu onları.</p>

    <p>Arya su çanağını doldururken, “Lord Tywin’in bizi burada, Harrenhal’da kıstırmasına izin vermemeliyiz,” diyordu Sör Aenys Frey. Eğri büğrü elleri ve sulu, kırmızı gözleri vardı. Gri ve kambur bir deve benziyordu. Harrenhal’a bin beş yüz kılıç getirmişti ama kendi kardeşlerini bile komuta etmekten acizmiş gibi görünüyordu sık sık. “Kale o kadar büyük ki tutabilmek için bir ordu gerekir ve kuşatılırsak bir orduyu <em>besleyemeyiz.</em> Yeterince erzak bulma şansımız da yok; topraklar küle döndü, kasabaları kurtlar aldı, hasat yandı ya da çalındı. Sonbahar tepemizde ama ne ambarlarda ne de tarlalarda yiyecek var. Yağmalardan ele geçirdiklerimizle besleniyoruz ve Lannisterlar bunu yapmamızı da engellerse, bir ay içinde fareleri ve ayakkabı derilerini yemek zorunda kalırız.”</p>

    <p>“Burada kuşatılmaya niyetim yok.” Roose Bolton’ın sesi o kadar hafifti ki adamlar onu duyabilmek için öne eğilmek zorunda kalıyordu. Lordun odasında tuhaf bir sessizlik vardı her zaman.</p>

    <p>“O halde ne yapıyoruz?” diye sordu Sör Jared Frey; zayıf, hafifçe kelleşmiş, çiçek bozuğu bir adamdı. “Edmure Tully, Lord Tywin’le açık arazide savaşmayı düşünecek kadar zafer sarhoşu mu yoksa?”</p>

    <p><em>Savaşırsa onu yener,</em> diye düşündü Arya. <em>Onları tıpkı Kızıl Çatal’da ezdiği gibi ezer, görürsünüz.</em> Kimsenin dikkatini çekmeden gidip Qyburn’un yanında durdu.</p>

    <p>“Lord Tywin buradan fersahlarca uzakta,” dedi Bolton sakince. “Kral Toprakları’nda halletmesi gereken pek çok meselesi var. Bir süre daha Harrenhal’a yürüyemez.”</p>

    <p>Ser Aenys başını inatla salladı. “Siz, Lannisterlar’ı bizim kadar tanımıyorsunuz lordum. Kral Stannis de Lord Tywin’in fersahlarca uzakta olduğunu düşündü ve bu bitirdi onu.”</p>

    <p>Sülükler kanıyla beslenirken belli belirsiz gülümsedi yataktaki solgun adam. “Ben bitirilecek bir adam değilim sör.”</p>

    <p>“Nehirova bütün kuvvetini bir araya getirse ve Genç Kurt batıdan dönse bile, Lord Tywin’in üzerimize yollayacağı adamların sayısına denk olmayı nasıl umabiliriz? Yeşil Çatal’da komuta ettiği kuvvetin kat kat fazlasıyla gelecek buraya. Yüksek Bahçe, Joffrey’nin tarafına geçti, hatırlatırım!”</p>

    <p>“Unutmadım.”</p>

    <p>“Bir zamanlar Lord Tywin’in tutsağı oldum,” dedi Sör Hosteen; kare suratlı iri yarı adamın Freyler’in en güçlüsü olduğu söyleniyordu. “Lannisterlar’ın konukseverliğini tekrar tatmaya istekli değilim.”</p>

    <p>Anne tarafından Frey olan Sör Harys Haigh heyecanlı bir şekilde başıyla onayladı. “Lord Tywin, Stannis Baratheon gibi tecrübeli bir adamı bozuna uğrattıysa, bizim çocuk kralımızın onun karşısında ne şansı olur?” Destek bulabilmek için kardeşlerine ve kuzenlerine baktı, çoğu onaylar şekilde mırıldandı.</p>

    <p>“Biri bunu söylemeye cesaret etmeli,” dedi Sör Hosteen. “Bu savaşı kaybettik. Kral Robb, bunu görmeye zorlanmalı.”</p>

    <p>Roose Bolton solgun gözleriyle adamı inceledi. “Majesteleri, Lannisterlar’la yüzleştiği her mücadeleyi kazandı.”</p>

    <p>“Kuzeyi kaybetti,” diye ısrar etti Hosteen Frey. “Kışyarı’nı kaybetti! Kardeşleri öldü...”</p>

    <p>Arya bir an için nasıl nefes alındığı unuttu. <em>Ölü? Bran ve Rickon öldü mü? Ne demek istiyor? Kışyarı derken ne demek istedi? Joffrey, Kışyarı’nı asla alamaz, asla, Robb buna izin vermez.</em> Sonra, Robb’un Kışyarı’nda olmadığını hatırladı. Uzakta, batıdaydı o. Ve Bran sakattı, Rickon dört yaşındaydı. Sessiz ve sakin durabilmek için bütün gücünü kullanması gerekti, Syrio’dan öğrendiği gibi, bir eşya gibi öylece durmak için. Gözlerinin yaşlarla dolduğunu hissetti ve o yaşları geri gönderdi. <em>Bu doğru değil, doğru olamaz, bir Lannister yalanı sadece.</em></p>

    <p>“Stannis kazansaydı her şey farklı olabilirdi,” dedi Ronel Nehir kederle. Lord Walder’ın piçlerinden biriydi.</p>

    <p>“Stannis kaybetti,” dedi Sör Hosteen sertçe. “Tersini dilemek bunu değiştirmez. Kral Robb, Lannisterlar’la barış yapmalı. Tacını çıkarıp diz çökmeli, bundan hoşlansa da hoşlanmasa da.”</p>

    <p>“Peki bunu kim söyleyecek ona?” Roose Bolton gülümsedi. “Böyle zorlu bir zamanda bu kadar cesur kardeşlere sahip olmak iyi bir şey. Söylediklerinizi düşüneceğim.”</p>

    <p>Gülümsemesi, konuşmanın bittiği anlamına geliyordu. Freyler nazikçe selam verip dışarı çıktılar, odada sadece Qyburn, Çelikkanca Walton ve Arya kaldı. Lord Bolton Arya’yı yanına çağırdı. “Kâfi derecede kanadım. Nan, sülükleri çıkarabilirsin.”</p>

    <p>“Hemen lordum.” Lord Bolton’a bir şeyi iki kez söyletmemek en iyisiydi. Arya, Sör Hosteen’in Kışyarı’yla ilgili söylediği şeyleri sormak istedi ama cesaret edemedi. <em>Elmar’a sorarım,</em> diye düşündü. <em>Elmar bana anlatır.</em> Sülükleri dikkatlice lordun bedeninden çıkarırken hayvanlar Arya’nın elinde ağır ağır kıvranıyordu. Solgun bedenleri yumuşaktı ve kanla şişmişti. <em>Onlar sadece sülük,</em> diye hatırlattı kendine. <em>Ellerimi kapatırsam parmaklarımın arasında ezilirler.</em></p>

    <p>“Leydi karınızdan bir mektup var.” Qyburn kolunun içinden bir parşömen çıkardı. Üstat cübbesi giymesine rağmen boynunda zincir yoktu; ruh çağırma seansları yaptığı için zincirinin geri alındığı söyleniyordu.</p>

    <p>“Okuyabilirsin,” dedi Bolton.</p>

    <p>Leydi Walda hemen hemen her gün İkizler’den yazıyordu ama bütün mektuplar aynıydı. “Sabah, öğlen ve akşam sizin için dua ediyorum tatlı lordum,” yazıyordu, “ve tekrar yatağımı paylaşacağınız ana kadar günleri sayıyorum. Bir an önce bana dönün. Sevgili Domeric’inizin yerini dolduracak ve sizden sonra Dehşet Kalesi’ni yönetecek öz oğullar vereceğim size.” Bir beşikte yatan tombul ve pembe bir bebek hayal etti Arya, tombul ve pembe sülüklerle kaplanmış.</p>

    <p>Yumuşak ve tüysüz vücudunu silmesi için Lord Bolton’a nemli bir havlu verdi. “Ben de bir mektup göndereceğim,” dedi Bolton bir zamanlar üstat olan adama.</p>

    <p>“Leydi Walda’ya mı?”</p>

    <p>“Sör Helman Tallhart’a.”</p>

    <p>İki gün önce Sör Helman’dan bir süvari gelmişti. Tallhart adamları, Darryler’in kalesini almıştı, kısa bir kuşatmanın ardından Lannister garnizonunun teslimiyetini kabul etmişlerdi.</p>

    <p>“Tutsakları kılıçtan geçirmesini ve kaleyi ateşe vermesini söyle, kralın emriyle. Daha sonra kuvvetini Robett Glover’la birleştirsin ve doğuya, Gölgeli Vadi’ye doğru gitsin. Savaşın dokunmadığı zengin topraklar. Buraların tadına bakmalarının zamanı geldi. Glover bir kale kaybetti ve Tallhart bir oğul. Bırakalım intikamlarını Gölgeli Vadi’den alsınlar.”</p>

    <p>“Mektubu mühürlemeniz için hazırlayacağım lordum.”</p>

    <p>Arya, Darryler’in kalesinin yanacağını duyduğu için memnundu. Joffrey’yle kavga ettikten sonra Arya’yı oraya götürmüşlerdi. Kraliçe, Lord Eddard’ı Sansa’nın kurdunu öldürmeye orada mecbur etmişti. <em>Yanmayı hak ediyor.</em> Robett Glover ve Sör Helman Tallhart’ın Harrenhal’a dönmesini de isterdi aslında; kaleden çok çabuk ayrılmışlardı, Arya küçük sırrıyla ilgili onlara güvenip güvenemeyeceğine karar veremeden gitmişlerdi.</p>

    <p>Qyburn, kapitone yeleğini giymesine yardım ederken, “Bugün avlanacağım,” diye duyurdu Roose Bolton.</p>

    <p>“Güvenli olur mu lordum?” diye sordu Qyburn. “Rahip Utt’un adamları daha üç gün önce kurtların saldırısına uğradı. Hayvanlar doğrudan kampın içine girmiş, ateşten en fazla beş metre uzakta durmuşlar, iki at öldürmüşler.”</p>

    <p>“Kurtları avlamak niyetindeyim. Ulumaları yüzünden geceleri neredeyse hiç uyumuyorum.” Bolton kemerine eğilip kılıç ve hançer askısını ayarladı. “Ulu kurtların, bir zamanlar insanlardan ya da mamutlardan hiç korkmadan, yüzden fazla hayvandan oluşan büyük sürülerle kuzeyde dolaştığı söylenir. Ama bu çok uzun zaman önceydi ve başka bir topraktaydı. Sıradan kurtların güneyde böyle cesurca dolaştığını görmek tuhaf.”</p>

    <p>“Korkunç zamanlar korkunç şeyler doğurur lordum.”</p>

    <p>Bolton, gülümseme olabilecek bir hareketle dişlerini gösterdi. “Bunlar o kadar korkunç zamanlar mı üstat?”</p>

    <p>“Yaz bitti ve diyarda dört kral var.”</p>

    <p>“Bir kral korkunç olabilir ama dördü?” Omuz silkti. “Nan, kürk cübbem.” Arya cübbeyi getirdi. “Döndüğümde odam temiz ve düzenli olsun,” dedi Bolton, Arya cübbenin yakasını bağlarken. “Ve Leydi Walda’nın mektubuyla ilgilen.”</p>

    <p>“Emredersiniz lordum.”</p>

    <p>Lord ve üstat, Arya’ya gözlerinin ucuyla bile bakmadan odadan çıktılar. Adamlar gittiğinde Arya mektubu alıp şömineye attı, alevleri canlandırmak için kütükleri ateş demiriyle çevirdi. Kıvrılıp kararan ve sonunda tutuşan parşömeni izledi. <em>Lannisterlar, Bran’ı ve Rickon’ı incittiyse Robb herkesi öldürür. O asla diz çökmez, asla, asla, asla. O kimseden korkmaz.</em> Küller bacaya doğru yükseldi. Arya ateşin yanında çömelmişti, sıcak gözyaşlarından dokunmuş bir duvağın ardından alevleri izliyordu. <em>Eğer Kışyarı gerçekten gittiyse benim evim burası mı artık? Hâlâ Arya mıyım ben, yoksa hizmetçi kız Nan miyim yalnızca? Sonsuza kadar, sonsuza, sonsuza, sonsuza?</em></p>

    <p>Sonraki birkaç saati lordun yatak odasıyla ilgilenerek geçirdi. Eski hasırları çıkarıp yerlerine temiz, mis kokulu olanları serdi, şöminede yeni bir ateş yaktı, çarşafları değiştirip kuş tüyü yatağı kabarttı, lazımlıkları tuvalet çukuruna boşaltıp temizledi, bir kucak dolusu kirli kıyafeti çamaşırcı kadınlara götürdü ve mutfaktan bir kâse taze sonbahar armudu getirdi. Yatak odasıyla işi bitince yarım kat aşağıdaki büyük çalışma odasına indi, küçük bir kalenin salonu kadar geniş, cereyanlı bir odaydı. Mumlar köklerine kadar erimişti, Arya yenileriyle değiştirdi. Pencerelerin altında, lordun mektuplarını yazdığı büyük meşe masa vardı. Arya kitapları düzenledi, mumları değiştirdi; tüy kalemleri, mürekkepleri ve mühür mumlarını sıraya koydu.</p>

    <p>Kâğıtların üstüne, geniş ve yırtık pırtık bir koyun derisi atılmıştı. Renkler dikkatini çekince Arya deriyi açmaya başladı: Nehirlerin ve göllerin mavisi, kalelerin ve şehirlerin işaretlendiği kırmızı noktalar, ormanların yeşili. ÜÇ DİŞLİ MIZRAK ARAZİLERİ, diyordu haritanın altındaki süslü yazı. Harita, Boğaz’dan Karasu Nehri’ne kadar olan her şeyi gösteriyordu. <em>Büyük gölün tepesinde Harrenhal var,</em> diye fark etti, <em>ama Nehirova nerede?</em> Sonra gördü. <em>Çok uzakta değil...</em></p>

    <p>İşlerini bitirdiğinde öğlen vakti geçmemişti henüz, Arya tanrı korusuna gitti. Lord Bolton’ın kadeh taşıyıcısı olduğundan beri, görevleri Weese’in ya da Pembegöz’ün yanında çalıştığı, zamanlardakinden daha hafifti, gerçi bir uşak gibi giyinmesi ve hiç istemediği kadar çok yıkama işi yapması gerekiyordu. Lordun avdan dönmesi saatler sürecekti, yani İğne işiyle uğraşmak için biraz zamanı vardı.</p>

    <p>Kırık süpürge sopasının kıymıklı ucu yemyeşil ve yapış yapış olana kadar huş yapraklarına saldırdı. “Sör Gregor,” diye nefes aldı. “Dunsen, Polliver, Tatlı Raff.” Döndü, zıpladı, parmaklarının ucunda dengede durdu, orayı burayı hedef aldı, kozalakları havaya uçurdu. “Vadeci,” dedi bir kez, “Tazı,” dedi sonra. “Sör Ilyn, Sör Meryn, Kraliçe Cersei.” Bir meşe ağacının gövdesi önüne dikildi, kılıcının ucunu gövdeye saplamak için hamle yaptı, “Joffrey, Joffrey, Joffrey,” diye homurdanarak. Kolları ve bacakları güneş ışığıyla ve yaprakların gölgesiyle beneklenmişti. Durduğunda teni terle kaplıydı. Sağ ayağının topuğu sıyrıldığı yerden kanıyordu, yürek ağacının önünde tek ayak üstünde durup selam vererek kılıcını kaldırdı. <em>“Valar morghulis,”</em> dedi kuzeyin eski tanrılarına. Kelimeleri söylediğinde duyduğu tınıyı seviyordu.</p>

    <p>Hamamlara gitmek için avludan geçerken, kuşluğa doğru döne döne alçalan bir kuzgun gördü ve nereden geldiğini, ne mesaj getirdiğini merak etti. <em>Robb’dan olabilir, Bran ve Rickon hakkındaki haberlerin doğru olmadığını söylemek için gelmiştir.</em> Umutla dudağını ısırdı. <em>Kanatlarım olsaydı Kışyarı’na uçar kendim görürdüm. Ve eğer doğruysa sadece uzağa uçardım, ayı ve parlak yıldızları geçer, Yaşlı Dadı’nın hikâyelerindeki şeyleri görürdüm; ejderhaları, deniz canavarlarını ve Braavos Titanı’nı. Ve belki, canım istemedikçe geri dönmezdim.</em></p>

    <p>Av kafilesi dokuz ölü kurtla birlikte akşam vaktine yakın geri döndü. Kurtlardan yedisi yetişkindi; vahşi ve güçlü, gri kahverengi iri canavarlardı. Dudakları, ölürken gösterdikleri uzun sarı dişlerin üstüne çekilmişti. Ama diğer ikisi küçük yavrulardı sadece. Lord Bolton hayvanların derisinin yüzülmesini ve yatağı için battaniye yapılmasını emretti. “Yavru kurtların tüyleri hâlâ yumuşak,” dedi adamlarından biri. “Sıcak tutan güzel bir çift eldiven olur.”</p>

    <p>Bolton kapı kulübesinin kulelerinde dalgalanan sancaklara baktı. “Starklar’ın bize hatırlattığı gibi, kış geliyor. Yaptırın.” Arya’yı gördüğünde, “Nan, bir sürahi baharatlı sıcak şarap istiyorum. Ormanda üşüdüm. Şarap soğumasın. Bu akşam yalnız yiyeceğim. Arpa ekmeği, yağ ve yaban domuzu.”</p>

    <p>“Hemen lordum.” Söylenecek en iyi şey her zaman buydu.</p>

    <p>Arya mutfağa girdiğinde Al Turta yulaflı kek pişiriyordu. Diğer üç aşçı, balık ayıklıyordu; ızgaracı adam, alevlerin üstünde bir domuz çeviriyordu. “Lordum akşam yemeğini istiyor ve yanında baharatlı sıcak şarap,” dedi Arya. “Soğuk olmasını istemiyor.” Aşçılardan biri ellerini yıkadı, bir kazan aldı. Kazanın içini yoğun, tatlı kırmızıyla doldurdu. Al Turta’ya, şarap ısınırken içine baharatları ufalaması söylenmişti. Arya yardım etmek için çocuğun yanına gitti.</p>

    <p>“Kendim yapabilirim,” dedi Turta terslenerek. “Şarabın nasıl baharatlandığını senden öğrenecek değilim.”</p>

    <p><em>O da benden nefret ediyor ya da benden korkuyor.</em> Geri çekildi, kızgın değil üzgündü. Yemek hazır olduğunda aşçı yemeğin üstünü gümüş bir kapakla örttü ve şarap sürahisini soğumaması için kalın bir havluyla sardı. Dışarıda akşam çöküyordu. Kargalar, bir kralın etrafındaki nedimler gibi duvardaki başların etrafında dolanıyordu. Muhafızlardan biri Kralateşi’nin kapısında bekliyordu. “Umarım gelincik çorbası değildir bu,” diye şaka yaptı.</p>

    <p>Arya içeri girdiğinde Roose Bolton şöminenin yanına oturmuş deri ciltli kalın bir kitabı okuyordu. “Birkaç mum yak,” diye emretti sayfayı çevirirken. “Burası karanlık olmaya başladı.”</p>

    <p>Yemeği lordun yanına bıraktı ve kendisine emredileni yaptı. Oda titrek ışıklarla ve karanfil kokusuyla doldu. Bolton parmaklarıyla birkaç sayfa daha çevirdi, sonra kitabı kapattı ve dikkatlice alevlerin arasına yerleştirdi. Alevlerin kitabı yutmasını seyretti, solgun gözleri ışığı yansıtıyordu. Eski ve kuru deri ıslık çalarak tutuştu, sarı sayfalar kıvrılarak yanmaya başladı, bir hayalet tarafından okunuyorlardı sanki. “Bu gece sana daha fazla ihtiyacım olmayacak,” dedi lord, Arya’nın yüzüne hiç bakmadan.</p>

    <p>Bir fare kadar sessizce gitmeliydi ama bir şey onu durdurdu. “Lordum,” dedi, “Harrenhal’dan ayrılırken beni de alacak mısınız?”</p>

    <p>Lord, Arya’ya bakmak için döndü, yemeği az önce onunla konuşmuş gibi bir ifade vardı yüzünde.</p>

    <p>“Bana soru sorman için izin verdim mi Nan?”</p>

    <p>“Hayır lordum.” Gözlerini yere indirdi.</p>

    <p>“O halde konuşmamalıydın, öyle değil mi?”</p>

    <p>“Evet lordum.”</p>

    <p>Adam bir an için eğleniyormuş gibi göründü. “Sana bu seferlik cevap vereceğim. Kuzeye döndüğümde kaleyi Lord Vargo’ya bırakacağım. Sen burada, onunla birlikte kalacaksın.”</p>

    <p>“Ama ben...” diye başladı Arya.</p>

    <p>Lord, Arya’nın cümlesini kesti. “Hizmetkârlar tarafından sorgulanmak gibi bir alışkanlığım yok Nan. Yoksa dilini mi kesmeliyim?”</p>

    <p>Başka bir adamın bir köpeğe vurması kadar kolayca yapardı bunu, Arya biliyordu.</p>

    <p>“Hayır lordum.”</p>

    <p>“O halde git. Bu saygısızlığını unutacağım.”</p>

    <p>Arya gitti ama yatağına değil. Avlunun karanlığına çıktığında kapıdaki muhafız başını sallayıp, “Fırtına geliyor. Havayı koklayabiliyor musun?” dedi. Rüzgâr sert esiyordu. Kafalardan oluşan sıranın yanındaki duvarların üstüne yerleştirilmiş meşalelerin alevleri savruluyordu. Tanrı korusuna giderken, bir zamanlar Weese’in korkusuyla yaşadığı İnleyen Kule’nin önünden geçti. Harrenhal düştüğünden beri kule Freyler’indi. Arya bir pencereden süzülen öfkeli sesleri duyabiliyordu, bir sürü adam aynı anda konuşup tartışıyordu. Elmar, dışarıdaki basamaklarda tek başına oturuyordu.</p>

    <p>“Sorun nedir?” diye sordu Arya, çocuğun yanağından akan yaşları görünce.</p>

    <p>“Prensesim,” diye hıçkırdı Elmar. “Aenys onurumuza leke sürüldüğünü söylüyor. İkizler’den bir kuzgun geldi. Lord babam başka biriyle evlenmem gerektiğini söylüyor ya da rahip olacakmışım.”</p>

    <p><em>Aptal bir prenses,</em> diye düşündü Arya, <em>arkasından ağlanacak bir değil.</em> “Erkek kardeşlerim ölmüş olabilir,” diye itiraf etti.</p>

    <p>Elmar aşağılayan gözlerle Arya’ya baktı. “Bir hizmetçi kızın kardeşleri kimsenin umurunda değildir.”</p>

    <p>Arya çocuğa vurmamak için zor tutuyordu kendini. “Umarım prensesin ölür,” dedi ve çocuk onu yakalayamadan kaçtı.</p>

    <p>Tanrı korusunda, kılıcını bıraktığı yerde buldu ve yürek ağacına götürdü. Orada diz çöktü. Kırmızı yapraklar hışırdadı. Kırmızı gözler Arya’nın içine saplandı. <em>Tanrıların gözleri.</em> “Bana ne yapmam gerektiğini söyleyin tanrılar,” diye dua etti.</p>

    <p>Uzunca bir süre rüzgârdan, sudan ve dalların tıkırtısından başka ses yoktu. Ve sonra, çok, çok uzaktan; tanrı korusunun, tekinsiz kulelerin ve Harrenhal’un kalın duvarlarının ötesinden yalnız bir kurdun uluması duyuldu. Arya’nın tüyleri ürperdi ve bir an için başının döndüğünü hissetti. Sonra, belli belirsiz, babasının sesini duyar gibi oldu. “Kış geldiğinde ve kar düştüğünde yalnız kurt ölür ama sürü yaşamaya devam eder,” dedi ses.</p>

    <p>Arya, “Ama sürü yok,” diye fısıldadı büvet ağacına. Bran ve Rickon ölmüştü. Sansa, Lannisterlar’ın elindeydi. Jon, Sur’daydı. “Ben, ben bile değilim artık, ben Nan’im.”</p>

    <p>“Sen Kışyarı’nın Arya’sısın, kuzeyin kızısın. Güçlü olabileceğini söylemiştin bana. Senin damarlarında kurt kanı akıyor.”</p>

    <p>“Kurt kanı,” Arya şimdi hatırlıyordu. “Robb kadar güçlü olabilirim. Olacağımı söyledim.” Derin bir nefes aldı, sonra süpürge sapını iki eliyle birden kaldırıp dizine indirdi. Sopa büyük bir çatırtıyla kırıldı, parçalarını kenara fırlattı Arya. <em>Ben bir ulu kurdum ve tahta dişlerle işim kalmadı.</em></p>

    <p>O gece dar yatağında, kaşıntı veren samanların üstünde, yaşayanların ve ölülerin fısıltılı tartışmalarını dinleyerek ayın doğmasını bekledi. Güvendiği tek ses onlardı artık. Kendi nefesinin sesini duyabiliyordu, kurtları da; koca bir sürü olmuşlardı şimdi. <em>Tanrı korusunda duyduğum kurttan çok daha yakındalar,</em> diye düşündü Arya. <em>Bana sesleniyorlar.</em></p>

    <p>Sonunda battaniyenin altından çıktı, üstüne bir tunik geçirdi ve çıplak ayaklarıyla merdivenlerden indi. Roose Bolton tedbirli bir adamdı ve Kralateşi’nin girişi gece gündüz korunuyordu, bu yüzden dar bir kiler penceresinden dışarı çıkmak zorunda kaldı. Avlu sakindi, büyük kale tekinsiz rüyalarda kaybolmuştu. Yukarıda, İnleyen Kule’de ağladı rüzgâr.</p>

    <p>Dökümhaneye gittiğinde ateşlerin sönmüş, kapıların kapatılıp sürgülenmiş olduğunu gördü. Daha önce bir kez yaptığı gibi pencereden içeri süzüldü. Gendry, bir yatağı diğer iki demirci çırağıyla paylaşıyordu. Gözleri, yatağın ucundaki delikanlının Gendry olduğundan emin olacak kadar karanlığa alışana dek, çömelmiş halde tavan arasında uzunca bir süre bekledi. Daha sonra elini Gendry’nin ağzına kapatıp onu çimdikledi. Gendry gözlerini açtı. Çok derin uyumuyor olmalıydı. <em>“Lütfen,”</em> diye fısıldadı Arya. Elini delikanlının ağzından çekip parmağıyla gösterdi.</p>

    <p>Bir an, Gendry’nin anlamadığını düşündü ama sonra delikanlı battaniyenin altından çıktı. Çırılçıplak bir halde odanın karşısına gidip üzerine yün bir tunik geçirdi ve Arya’nın peşinden tavan arasından aşağı indi. Uyuyan çıraklar kıpırdamamıştı. “Yine ne istiyorsun?” diye sordu Gendry alçak, öfkeli bir sesle.</p>

    <p>“Bir kılıç.”</p>

    <p>“Karaparmak bütün bıçakları kilit altında tutuyor, bunu sana yüz defa söyledim. Lord Sülük için mi?”</p>

    <p>“Benim için. Kilidi çekicinle kır.”</p>

    <p>“Ellerimi kırarlar,” diye homurdandı Gendry. “Ya da daha kötüsünü yaparlar.”</p>

    <p>“Benimle birlikte kaçarsan yapamazlar.”</p>

    <p>“Kaç ve seni yakalayıp öldürsünler.”</p>

    <p>“Sana daha beterini yapacaklar. Lord Bolton, Harrenhal’u Kanlı Oyuncular’a veriyor, bana söyledi.”</p>

    <p>Gendry gözlerine düşen siyah saçlarını geri itti. “Yani?”</p>

    <p>Arya korkusuzca delikanlının yüzüne baktı. “Yani, Vargo Hoat lord olduğunda, kaçmalarını engellemek için bütün hizmetkârların ayaklarını kesecek. Demircilerin de.”</p>

    <p>“Bu sadece bir hikâye,” dedi Gendry küçümseyerek.</p>

    <p>“Hayır, bu doğru. Lord Vargo’nun kendi ağzıyla söylediğini duydum,” diye yalan söyledi Arya. “Herkesin tek ayağını kesecek. Sol ayaklarını. Mutfağa gidip Al Turta’yı uyandır, sen ne söylersen yapar o. Ekmeğe, yulaflı keklere ya da öyle bir şeylere ihtiyacımız olacak. Sen kılıçları al, ben atları halledeceğim. Doğu duvarındaki yan kapıda buluşalım, Hayalet Kulesi’nin arkasında. Oraya kimse uğramaz.”</p>

    <p>“O kapıyı biliyorum. Nöbetçiler var, diğerlerinde de olduğu gibi.”</p>

    <p>“Yani? Kılıçları unutmayacaksın değil mi?”</p>

    <p>“Geleceğimi söylemedim.”</p>

    <p>“Söylemedin. Ama gelirsen, kılıçları unutmazsın değil mi?”</p>

    <p>Gendry kaşlarını çattı. “Hayır,” dedi sonunda. “Unutmam sanırım.”</p>

    <p>Arya geldiği yoldan Kralateşi’ne döndü ve etraf dinleyerek sarmal merdivenleri tırmandı. Hücresine vardığında tamamen soyundu ve dikkatlice giyindi; iki kat iç çamaşırı, sıcak çoraplar ve en temiz tuniği. Lord Bolton’ın üniformasıydı, göğsüne onun arması işlenmişti; Dehşet Kalesi’nin derisi yüzülmüş adamı. Ayakkabılarını bağladı, sıska omuzlarının üstüne yün bir cübbe aldı ve yakasını boğazının altında birleştirdi. Bir gölge kadar sessiz hareket ederek merdivenlere döndü. Lordun çalışma odasının dışında bir an durup dinledi, sessizlikten başka bir şey duymayınca kapıyı yavaşça açtı.</p>

    <p>Koyun derisi, masanın üstünde, Lord Bolton’ın akşam yemeğinden kalanların yanındaydı. Arya haritayı sıkıca dürüp kemerine sıkıştırdı. Lord, hançerini de masada bırakmıştı, Arya onu da aldı, Gendry cesaretini kaybeder de gelmezse işe yarardı.</p>

    <p>Karanlık ahıra girdiğinde bir at hafifçe kişnedi. Seyislerin hepsi uykudaydı. Birini ayağının ucuyla dürtüp uyandırdı. “Eh? Ne?”</p>

    <p>“Lord Bolton eyerli ve yularlı üç at istiyor.”</p>

    <p>Ahırda çalışan çocuk, derisi yüzülmüş adama bakıyordu hâlâ. Ne anlama geldiğini biliyordu. “Üç mü dedin?”</p>

    <p>“Bir, iki, üç. Av atları. Hızlı ve dengeli.” Atların eyerlerini ve yularlarını takarken çocuğa yardım etti, böylece oğlan diğerlerini uyandırmak zorunda kalmayacaktı. O gittikten sonra çocuğa zarar vermemelerini diledi ama vereceklerini biliyordu.</p>

    <p>Atları kalenin içinden geçirmek işin en zor kısmıydı. Mümkün olduğunca, perde duvarların gölgesinde kalmaya çalıştı. Siperlerde yürüyen nöbetçilerin onu görebilmek için dimdik aşağı bakması gerekiyordu böylece. <em>Baksalar ne çıkar? Ben lordumun kadeh taşıyıcısıyım.</em> Soğuk ve rutubetli bir sonbahar gecesiydi. Bulutlar yıldızları gizleyerek batıdan geliyordu ve İnleyen Kule rüzgârın her esişinde yas dolu çığlıklar atıyordu. <em>Yağmur kokuyor.</em> Yağmurun, kaçışları için iyi mi kötü mü olacağını bilmiyordu Arya.</p>

    <p>Tanrı korusunun duvarının üstünde yürüyen beyaz gri kediden başka kimse onu görmedi, o da kimseyi. Kedi durup Arya’ya tısladı; Kızıl Kale, babası ve Syrio Forel’le ilgili anıları uyandırdı. Arya, “İsteseydim seni yakalayabilirdim,” dedi kediye, “ama gitmek zorundayım kedi.” Kedi tekrar tıslayıp kaçtı.</p>

    <p>Hayalet Kulesi, Harrenhal’un beş muazzam kulesinin en harap olanıydı. Üç yüz yıldır yalnızca farelerin dua etmeye gittiği yıkık septten kalanların arkasında karanlık ve viran bir halde dikiliyordu. Gelip gelmeyeceklerini merak ederek Gendry ve Al Turta’yı orada bekledi. Çok uzun zamandır bekliyormuş gibi hissediyordu. Bulutlar son yıldızları da yutmuştu, atlar taşların arasında büyüyen otları kemiriyordu. Arya kendini meşgul etmek için hançeri biliyordu, Syrio’nun öğrettiği gibi uzun, düzgün darbelerle. Çıkan ses onu sakinleştiriyordu.</p>

    <p>Geldiklerini görmeden önce seslerini duydu. Al Turta nefes nefeseydi, karanlıkta tökezleyip bileğini burktuğunda, Harrenhal’un yarısını uyandırmaya yetecek kadar yüksek sesle küfretti. Gendry daha sessizdi ama taşıdığı kılıçlar her adımında birbirine çarpıyordu. “Buradayım.” Arya ayağa kalktı. “Sessiz olun yoksa sizi duyacaklar.”</p>

    <p>İki delikanlı devrilmiş taşların üstünde yürüyerek Arya’ya doğru ilerledi. Gendry’nin pelerininin altında yağlanmış örgü zırh olduğunu gördü Arya. Al Turta’nın yuvarlak, kırmızı yüzü bir başlığın altına gizlenmişti. Sağ elinden ekmek dolu bir çuval sarkıyordu, sol kolunun altında bir tekerlek peynir taşıyordu. “Yan kapıda bir nöbetçi var,” dedi Gendry sessizce. “Olacağını söylemiştim sana.”</p>

    <p>“Siz burada atlarla kalın,” dedi Arya. “Ben ondan kurtulacağım, çağırdığımda hemen gelin.”</p>

    <p>Gendry başıyla onayladı. Al Turta, “Gelmemizi istediğinde baykuş gibi öt,” dedi.</p>

    <p>“Ben baykuş değilim,” dedi Arya. “Ben bir kurdum. Ulurum.”</p>

    <p>Hayalet Kulesi’nin gölgelerinden tek başına çıktı. Korkusunun önüne geçmek istiyormuşçasına hızlı yürüyordu ve Syrio Forel hemen yanındaydı sanki. Ve Yoren, Jaqen H’hgar, Jon Kar. Gendry’nin getirdiği kılıcı almamıştı, henüz değil. Bu iş için hançer daha iyiydi; usta işi ve keskindi. Yan kapı, Harrenhal’un kapılarının en önemsiziydi. Ağır meşeden yapılmış ve demir çivilerle güçlendirilmiş dar kapı, bir savunma kulesinin altındaki duvarın köşesine yerleştirilmişti. Kapıyı yalnızca bir adam koruyordu ama Arya kulede de nöbetçiler olduğunu biliyordu. Ne olursa olsun bir gölge kadar sessiz hareket etmeliydi. <em>Seslenmemeli.</em> Yağmur çiselemeye başlamıştı. Bir damlanın alnına düşüp burnundan aşağı ağır ağır süzüldüğünü hissetti.</p>

    <p>Saklanmak için gayret göstermek yerine nöbetçiye açıkça yaklaştı, onu Lord Bolton göndermiş gibi. Nöbetçi, Arya’nın gelişini izledi, bir hizmetçiyi gecenin bu saatinde neyin buraya getirdiğini merak ediyordu. Arya yaklaştığında nöbetçinin kuzeyli adamlardan biri olduğunu gördü, çok uzun ve zayıftı, eski püskü bir kürk cübbeye sarınmıştı. Bu kötüydü. Bir Frey’i ya da Cesur Dostlar’dan birini kandırabilirdi ama Dehşet Kalesi’nin adamları bütün hayatları boyunca Roose Bolton’a hizmet etmişlerdi ve onu Arya’dan çok daha iyi tanıyorlardı. <em>Ona Arya Stark olduğumu söyleyip kenara çekilmesini emretsem...</em> Hayır, buna cesaret edemezdi. Adam bir kuzeyliydi ama Kışyarı’ndan değildi. O, Roose Bolton’a bağlıydı.</p>

    <p>Nöbetçinin yanına vardığında, göğsündeki derisi yüzülmüş adamın görünmesi için cübbesinin yakasını açtı. “Beni Lord Bolton gönderdi.”</p>

    <p>“Bu saatte? Ne için?”</p>

    <p>Arya, adamın kürkünün altındaki çeliğin pırıltısını görebiliyordu ve hançerin ucunu örgü zırhın içine sokabilecek kadar güçlü olup olmadığını bilmiyordu. <em>Boğazı, boğazına sokmalıyım ama çok uzun, asla yetişemem.</em> Bir an için ne cevap vereceğini bilemedi. Bir an için küçük bir kız olmuştu yine, korkuyordu ve yüzüne düşen yağmur gözyaşlarına benziyordu.</p>

    <p>“Bütün muhafızlarına birer gümüş vermemi söyledi, iyi hizmetleri için.” Kelimeler hiç yoktan çıkıp gelmiş gibiydi.</p>

    <p>“Gümüş mü dedin?” Arya’ya inanmamıştı ama inanmak istiyordu. “Ver o zaman.”</p>

    <p>Arya’nın parmakları tuniğinin altına gitti ve Jaqen’ın verdiği sikkeyi buldu. Demir, bu karanlıkta mat gümüşle karıştırılabilirdi. Sikkeyi dışarı çıkardı... ve parmaklarının arasından yere düşmesine izin verdi.</p>

    <p>Nöbetçi, Arya’ya sessizce küfrederek, sikkeyi yerden almak için tek dizinin üstüne çöktü, boynu Arya’nın tam önündeydi işte. Arya hançerini çekip adamın boğazını kesti, yaz ipeği kadar yumuşak bir hareketle. Fışkıran sıcak kan, Arya’nın ellerini kapladı. Adam bağırmaya çalıştı ama ağzı kanla doluydu.</p>

    <p>Adam ölürken, <em>“Valar morghulis,”</em> diye fısıldadı Arya.</p>

    <p>Nöbetçi hareketsiz kalınca Arya sikkeyi yerden aldı. Harrenhal’un duvarlarının dışında bir kurt uludu, yüksek sesle ve uzunca. Arya sürgüyü kaldırdı, kenara attı ve ağır meşe kapıyı çekip açtı. Al Turta ve Gendry atlarla birlikte geldiklerinde yağmur şiddetli yağıyordu. “Onu <em>öldürdün!</em>” dedi Al Turta soluksuz bir halde.</p>

    <p>“Ne yapacağımı düşünmüştün?” Elleri kanla yapış yapıştı ve kan kokusu kısrağını huzursuz ediyordu. <em>Sorun değil,</em> diye düşündü eyerine binerken. <em>Yağmur ellerimi temizleyecek.</em></p>
  </div>
</body>
</html>
