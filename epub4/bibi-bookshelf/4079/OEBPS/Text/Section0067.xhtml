<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Sör Lancel Lannister kraliçeye mücadelenin kaybedildiğini söylediğinde kraliçe elindeki boş şarap kadehini çevirdi ve, “Kardeşime söyleyin sör,” dedi. Sesi mesafeliydi, sanki bu haberin onun için hiçbir önemi yoktu.</p>

    <p>“Kardeşiniz muhtemelen öldü.” Sör Lancel’ın pelerini omzunun altından akan kanla ıslanmıştı. Salona girdiği andaki görüntüsü konuklarının bazılarının çığlık atmasına sebep olmuştu. “Gemi köprüsü parçalandığında orada olduğunu düşünüyoruz. Büyük ihtimalle Sör Mandon da gitti. Tazı’yı bulamıyoruz. Tanrılar kahretsin Cersei, Joffrey’yi <em>neden</em> kaleye getirttin? Yüzlerce altın pelerinli mızraklarını bırakıp kaçıyor. Kralın ayrıldığını gördüklerinde bütün şevklerini kaybettiler. Karasu enkazlarla, alevlerle ve cesetlerle dolu ama dayanabilirdik, eğer...”</p>

    <p>Osney Karakazan şövalyeyi itip ön çıktı. “Şu anda nehrin her iki kıyısında da mücadele var Majesteleri. Stannis’in bazı lordları birbirleriyle savaşıyor olabilir, kimse emin değil, orada büyük bir karmaşa var. Tazı gitti, nereye, kimse bilmiyor, Sör Balon şehrin içine çekildi. Nehir kıyısı onların. Tekrar Kral Kapısı’na dayandılar. Ve Sör Lancel haklı, adamlarınız duvarları terk ediyor ve kendi kumandanlarına saldırıyorlar. Ayaktakımı, Demir Kapı’sında ve Tanrı Kapısı’nda yığıldı, dışarı çıkmak için dövüşüyorlar. Bit Çukuru’nda sarhoş isyanı var.”</p>

    <p><em>Tanrılar merhamet edin,</em> diye düşündü Sansa, <em>işte oluyor. Joffrey’nin kafası uçacak ve benimki de öyle.</em> Gözleri Sör Ilyn’i aradı ama Kral Adaleti ortalıkta görünmüyordu. <em>Ama onu hissedebiliyorum. Yakınlarda bir yerde. Ondan kaçamayacağım, kafamı kesecek.</em></p>

    <p>Kraliçe tuhaf bir sakinlikle Osney’nin ağabeyi Osfryd’e döndü. “Köprüyü kaldırın ve kapıları sürgüleyin. Benim iznim olmadan Maegor’a giriş ve Maegor’dan çıkış yapılmayacak.”</p>

    <p>“Dua etmeye giden kadınlar ne olacak?”</p>

    <p>“Benim sunduğum güvenliği bırakıp gitmeyi tercih ettiler. Bırakın dua etsinler, belki tanrılar onları savunur. Oğlum nerede?”</p>

    <p>“Kalenin kapı kulübesinde. Okçuları komuta etmek istedi. Kalenin dışında uluyan isyancılar var ve yarısı altın pelerinli, Çamur Kapısı’ndan ayrıldığımızda kralımızla birlikte gelenler.”</p>

    <p>“Kralı Maegor’a getirin, <em>şimdi.</em>”</p>

    <p><em>“Hayır!”</em> Lancel o kadar öfkeliydi ki alçak sesle konuşmayı unutmuştu. Bağırdığında insanların kafası onlara döndü. “Çamur Kapısı’nı geri alacağız. Bırak olduğu yerde kalsın, o <em>kral...</em>”</p>

    <p>“O benim oğlum.” Cersei Lannister ayağa kalktı. “Sen de bir Lannister olduğunu iddia ediyorsun kuzenim, kanıtla. Osfryd, neden burada dikiliyorsun? <em>Şimdi,</em> bugün demek.”</p>

    <p>Osfryd Karakazan kardeşiyle birlikte aceleyle salondan çıktı. Konukların çoğu da kapılara yönelmişti. Kadınlardan bazıları ağlıyor, bazıları dua ediyordu. Diğerleri masalarda oturmaya devam ediyor ve biraz daha şarap istiyordu. “Cersei,” diye yalvardı Sör Lancel, “eğer kale düğerse Joffrey öldürülecek zaten, bunu biliyorsun. Bırak kalsın, onu yanımdan ayırmayacağım, yemin ederim...”</p>

    <p>“Yolumdan çekil.” Cersei eliyle şövalyenin yarasına vurdu. Kraliçe odadan çıkarken Lancel acıyla inledi, neredeyse bayılıyordu. Cersei, Sansa’nın yüzüne bile bakmamıştı. <em>Beni unuttu. Sör Ilyn beni öldürecek ve kraliçe hiç umursamayacak.</em></p>

    <p>“Ah, tanrılar,” diye feryat etti yaşlı bir kadın. “Kaybettik, mücadeleyi kaybettik, kraliçe kaçıyor.” Pek çok çocuk ağlıyordu. <em>Korkunun kokusunu alabiliyorlar.</em> Sansa yüksek masada tek başına buldu kendini. Burada mı kalmalıydı yoksa kraliçenin peşinden koşup hayatı için yalvarmalı mıydı?</p>

    <p>Neden ayağa kalktığını bilmiyordu ama kalkmıştı. “Korkmayın,” dedi insanlara, yüksek sesle. “Kraliçe köprüyü kaldırttı. Şehirdeki en güvenli yer burası. Kalın duvarlar var, hendek, kazıklar...”</p>

    <p>“Neler oluyor?” diye sordu bir kadın talepkâr bir tonla. Sansa uzaktan tanıyordu kadını, önemsiz bir lordun karısıydı. “Osney kraliçeye ne söyledi? Kral yaralandı mı, şehir düştü mü?”</p>

    <p><em>“Söyleyin bize,”</em> diye bağırdı bir başkası. Bir kadın babasını sordu, bir diğeri oğlunu.</p>

    <p>Sansa sessizlik sağlamak için elini kaldırdı. “Joffrey kaleye geri döndü. Yaralı değil. Mücadele devam ediyor, bütün bildiğim bu. Kraliçe birazdan geri dönecek.” Son söylediği yalandı ama insanları sakinleştirmesi gerekiyordu. Mutfağın kapısında bekleyen soytarıları gördü. “Ay Oğlan, bizi güldür.”</p>

    <p>Ay Oğlan takla atıp bir masanın üstüne çıktı. Dört tane şarap kadehi alıp havada döndürmeye başladı. Kadehlerden biri habire düşüp kafasına çarpıyordu. Salonda birkaç tedirgin kahkaha yankılandı. Sansa, Sör Lancel’ın yanına gidip diz çöktü. Kraliçenin vurduğu yaradan taze kan akıyordu. “Çılgınlık,” diye mırıldandı şövalye. “Tanrılar, İblis haklıydı, haklıydı...”</p>

    <p>“Ona yardım edin,” diye emretti Sansa uşaklardan ikisine. Biri ona baktı ve elindeki sürahi ve her şeyle birlikte kaçtı. Öbür hizmetkârlar da salonu terk ediyordu ama Sansa’nın yapabileceği bir şey yoktu. Sansa ve diğer uşak, birlikte şövalyeyi ayağa kaldırdılar. “Onu Üstat Frenken’e götür.” Lancel <em>onlardan</em> biriydi ama Sansa onun ölmesini dilemeye zorlayamıyordu kendini. <em>Yumuşak, zayıf ve aptalım, tam da Joffrey’nin söylediği gibi. Onu öldürmem gerekirdi, ona yardım etmem değil.</em></p>

    <p>Meşaleler tükenmeye başlamıştı, birkaç tanesi titreyerek söndü. Kimse yenilerini getirmeye niyetlenmedi. Cersei geri dönmedi. Bütün gözler diğer soytarının üzerindeyken Sör Dontos yüksek masaya geldi. “Odanıza geri dönün tatlı Jonquil,” diye fısıldadı. “Kendinizi içeri kilitleyin, orada daha güvende olursunuz. Mücadele sona erdiğinde sizin için geleceğim.”</p>

    <p><em>Biri benim için gelecek,</em> diye düşündü Sansa, <em>ama gelen sen mi olacaksın yoksa Sör Ilyn mi?</em> Çılgın bir an boyunca Dontos’a onu koruması için yalvarmayı düşündü. Bir zamanlar Dontos da şövalyeydi, kılıç eğitimi almış, zayıfları korumak için yemin etmişti. <em>Hayır. Adamın ne gücü var ne de kabiliyeti. Onu da öldürmüş olurum sadece.</em> Tek isteği koşarak kaçmakken, Kraliçenin Balo Salonu’ndan ağır ağır yürüyerek çıkmak Sansa’nın bütün gücünü almıştı. Ama merdivenlere vardığında, soluksuz kalıp başı dönene kadar koştu. Merdivenlerde muhafızlardan biriyle çarpıştı. Mücevherlerle süslenmiş bir şarap kadehi ve iki gümüş şamdan sarıldıkları kırmızı pelerinden dökülüp basamaklara çarparak aşağı düştü. Muhafız aceleyle peşlerinden koşturdu; ganimetlerini almaya çalışmayacağını anladığında Sansa’yı boş vermişti.</p>

    <p>Yatak odası zifiri karanlıktı. Sansa kapıyı sürgüledi ve karanlıkta el yordamıyla pencereye gitti. Perdeleri açtığında nefesi boğazında tıkandı.</p>

    <p>Güney seması yanardöner renklerle doluydu; aşağıda yanan büyük ateşlerin yansıması. Uğursuz yeşil dalgalar bulutların karnında hareket ediyordu ve turuncu ışık gölleri cennetlere yayılmıştı. Sıradan alevlerin kırmızıları ve sarıları, çılgınateşin zümrütleriyle ve yeşimleriyle savaşıyordu. Renkler parıldıyor, bir an sonra ölecek olan kısa ömürlü bir gölge ordusu doğurup sönüyordu. Yeşil şafaklar göz açıp kapayana dek turuncu akşamlara dönüşüyordu. Havanın kendisi yanık kokuyordu, ateşte unutulan çorba dolu bir kazanın dibi tuttuğunda çıkan koku gibi. Havada uçuşan közler bir ateş böceği sürüsüne benziyordu.</p>

    <p>Sansa pencereden ayrıldı, güvenli yatağına doğru geriledi. <em>Uyuyacağım,</em> dedi kendine, <em>uyandığımda yeni bir gün doğacak ve gökyüzü tekrar mavi olacak. Mücadele bitecek ve biri gelip yaşayıp yaşamayacağımı söyleyecek bana.</em> “Leydi,” diye hıçkırdı hafifçe, öldüğünde kurduyla tekrar buluşup buluşmayacağını merak ederek.</p>

    <p>Sonra, arkasında bir şey hareket etti ve karanlığın içinden bir el çıkıp bileğini yakaladı.</p>

    <p>Sansa çığlık atmak için ağzını açtı ama başka bir el yüzüne kapandı, boğuluyordu. Adamın parmakları nasırlı ve sertti, kanla yapış yapıştı. “Küçük kuş. Geleceğini biliyordum.” Sarhoş bir gıcırtıydı sesi.</p>

    <p>Dışarıda, zümrüt ışıktan bir mızrak döne döne yıldızlara yükseldi, oda yeşil bir parıltıyla doldu. Sansa bir an için gördü adamı, tamamen siyah ve yeşildi. Yüzündeki kan, zift kadar karaydı. Gözleri bir köpeğinkiler gibi parlıyordu. Sonra ışık yok oldu ve adam lekeli beyaz pelerinin içindeki kocaman bir gölgeye dönüştü.</p>

    <p>“Bağırırsan seni öldürürüm. Bana inan.” Elini Sansa’nın ağzından çekti. Sansa nefes nefeseydi. Tazı, yatağın başındaki komodinin üstüne bir şarap sürahisi koymuştu. Büyük bir yudum aldı. “Kimin kazandığını öğrenmek istemiyor musun küçük kuş?”</p>

    <p>“Kim?” dedi Sansa, adama karşı gelmeye korkuyordu.</p>

    <p>Tazı güldü. “Sadece kimin kaybettiğini biliyorum. Ben.”</p>

    <p><em>Daha önce bu kadar sarhoş görmemiştim onu. Yatağımda uyuyordu. Burada ne işi var?</em> “Ne kaybettiniz?”</p>

    <p>“Her şeyi.” Yüzünün yanık yarısı kurumuş kandan bir maskeyle örtülmüştü. “Kahrolası cüce. Onu yıllar önce öldürmeliydim.”</p>

    <p>“Öldüğünü söylüyorlar.”</p>

    <p>“Ölmüş mü? Hayır. Kahretsin. Onun ölmesini istemiyorum.” Boş sürahiyi kenara fırlattı. “Onun yanmasını istiyorum. Eğer tanrılar merhametliyse onu yakarlar ama ben görmeyeceğim. Gidiyorum.”</p>

    <p>“Gitmek mi?” Kurtulmak için debelendi ama adamın parmakları demir gibiydi.</p>

    <p>“Küçük kuş duyduğu her şeyi tekrar ediyor. Evet, <em>gidiyorum.</em>”</p>

    <p>“Nereye gideceksiniz?”</p>

    <p>“Buradan uzağa. Alevlerden uzağa. Demir Kapı’dan çıkacağım sanırım. Kuzeye bir yere gideceğim, herhangi bir yere.”</p>

    <p>“Dışarı çıkamazsınız,” dedi Sansa. “Kraliçe, Maegor’ı kapattı, şehir kapıları da kapalı.”</p>

    <p>“Benim için değil. Benim beyaz pelerinim var. Ve bir de <em>bu.</em>” Kılıcının kabzasına vurdu. “Beni durdurmaya çalışan adam ölü adamdır. Tabii tutuşmadıysa.” Acı bir şekilde güldü.</p>

    <p>“Burayı neden geldiniz?”</p>

    <p>“Bana bir şarkı sözün vardı küçük kuş, unuttun mu?”</p>

    <p>Adamın ne demek istediğini anlamamıştı. Şimdi şarkı söyleyemezdi ona, burada, gökyüzü alevlerle doluyken ve yüzlerce, binlerce adam ölürken. “Söyleyemem,” dedi. “Bırakın, beni korkutuyorsunuz.”</p>

    <p>“Seni her şey korkutuyor. Bana bak. Bana <em>bak.</em>”</p>

    <p>Kan, yaralarının en kötülerini örtmüştü ama gözleri beyazdı, kocamandı ve dehşetle doluydu. Ağzının yanık köşesi seğirdi ve tekrar seğirdi. Sansa adamın kokusunu duyabiliyordu; ekşi ve tatlı şarap, bayat kusmuk ve hepsini bastıran leş kokulu kan, kan, kan.</p>

    <p>“Seni koruyabilirdim,” diye hırladı. “Hepsi korkuyor benden. Bir daha kimse incitemezdi seni, onları öldürürdüm.” Sansa’yı kendine çekti, bir an için adamın onu öpeceğini düşündü Sansa. Karşı koyamayacağı kadar güçlüydü. Bir an önce bitmesini isteyerek gözlerini kapadı ama hiçbir şey olmadı. “Hâlâ bakmaya dayanamıyorsun, değil mi?” dediğini duydu Tazı’nın. Adam kolunu sertçe büktü. “O şarkıyı istiyorum. Florin ve Jonquil demiştin.” Hançeri dışarıdaydı, Sansa’nın boğazında duruyordu. “Söyle küçük kuş. Küçük hayatın için söyle.”</p>

    <p>Sansa’nın boğazı kurumuştu ve korkuyla sıkışıyordu. Bildiği her şarkıyı unutmuştu. <em>Lütfen beni öldürme,</em> diye bağırmak istedi, <em>lütfen yapma.</em> Tekrar gözlerini kapayacakken hatırladı. Florian ve Jonquil’in şarkısı değildi ama şarkıydı. Kendi sesi incecik ve titrek geldi kulağına.</p>

    <blockquote class="siir">
      <p><em>Şefkatli Anne, merhamet pınarı,</em></p>

      <p><em>koru savaştan oğullarımızı,</em></p>

      <p><em>okları al ellerinden ve kılıçları,</em></p>

      <p><em>görsünler daha güzel yarınları.</em></p>

      <p><em>Şefkatli Anne, kadındaki kuvvet,</em></p>

      <p><em>kızlarımıza bu kavgada yardım et,</em></p>

      <p><em>dinsin gazap ve uysallaşsın hiddet,</em></p>

      <p><em>hepimize daha iyi yollar öğret.</em></p>
    </blockquote>

    <p>Diğer kıtaları unutmuştu. Şarkı bittiğinde adamın onu öldüreceğinden korktu ama Tazı bir süre sonra hançerini Sansa’nın boynundan çekti, hiç konuşmadı.</p>

    <p>Sansa tuhaf bir duyguyla elini kaldırıp parmaklarıyla adamın yanağına dokundu. Oda onu göremeyeceği kadar karanlıktı ama kanın yapışkanlığını hissedebiliyordu ve kan olmayan bir ıslaklığı. “Küçük kuş,” dedi adam bir kez daha. Sonra kalktı. Sansa kumaşın yırtıldığını duydu ve ardından, uzaklaşan adımların daha yumuşak sesini.</p>

    <p>Epey zaman sonra yataktan kalktığında yalnızdı. Tazı’nın pelerinini yerde buldu, sıkıca burulmuştu; beyaz yün, kan ve ateşle lekelenmişti. Gökyüzü daha karanlıktı artık, yıldızların arasında dans eden birkaç yeşil hayalet vardı sadece. Soğuk bir rüzgâr esiyordu, pencereler çarpıyordu. Sansa üşüdü. Yırtık pelerini açıp sırtına altı ve kambur halde yere oturdu, titriyordu.</p>

    <p>Orada ne kadar kaldığını bilmiyordu ama bir zaman sonra şehrin karşı tarafından gelen çan sesini duydu. Pes, bronz bir gümlemeydi bu, her çalışta biraz daha hızlanıyordu. Sansa ikinci çanı ve sonra üçüncüsünü duyduğunda ne anlama geldiklerini merak etti. Çan sesleri, tepelerden ve çukurlardan, sokaklardan ve kulelerden Kral Toprakları’nın dört bir yanına sesleniyordu. Pelerini bir kenara fırlatıp pencereye koştu.</p>

    <p>Şafağın ilk solgun işareti doğudaydı ve Kızıl Kale’nin çanları da çalıyordu şimdi. Yüce Baelor Septi’nin kristal kulelerinden akan kabarık ses nehrine katılıyordu çınlamalar. Çanların Kral Robert öldüğünde çaldığını hatırladı ama bu farklıydı, ağır ve kederli ölüm vuruşları değildi bunlar, neşeli bir gök gürültüsüne benziyorlardı. Caddelerde bağıran adamların seslerini de duyabiliyordu Sansa, bunlar sadece tezahürat olabilirdi.</p>

    <p>Haberleri Sör Dontos getirdi. Odanın açık kapısından içeri girdi, gevşek kollarını Sansa’ya doladı ve onu havaya kaldırıp döndürdü. Öyle tutarsızca haykırıyordu ki adamın söylediği tek kelimeyi anlayamıyordu Sansa. Tıpkı Tazı gibi sarhoştu adam ama mutlu, dans ettiren bir sarhoşluktu onunki. Dontos sonunda yere bıraktığında Sansa’nın başı dönüyordu. “Ne?” Yatak direğine tutundu. “Ne oldu? Anlat!”</p>

    <p>“Bitti! Bitti! Şehir kurtuldu. Lord Stannis öldü, Lord Stannis kaçtı, kimse bilmiyor, kimse umursamıyor, ordusu dağıldı, tehlike bitti. Katledildi, dağıtıldı, ezildi diyorlar. Ah, o parlak sancaklar. Sancaklar Jonquil, sancaklar! Şarabın var mı? Bugün içmeliyiz, evet. Anlamıyor musun? Bu güvende olduğun anlamına geliyor.”</p>

    <p><em>“Neler olduğunu anlat bana!”</em> Sansa adamı sarstı.</p>

    <p>Sör Dontos güldü ve bir ayağının üstünden diğerine sıçradı, neredeyse düşüyordu. “Nehir yanarken küllerin arasından çıkıp gelmişler. Nehir. Stannis boğazına kadar nehrin içindeymiş ve onu arkadan yakalamışlar. Ah, tekrar bir şövalye olmak, mücadelenin bir parçası olmak! Stannis’in adamlarının neredeyse dövüşmediğini söylüyorlar. Bazıları kaçmış ama çoğu diz çöküp taraf değiştirmiş, Lord Renly için bağırıyorlarmış! Stannis bunu duyduğunda neler düşünmüştür kim bilir. Osney Karakazan’dan duydum, o da Sör Osmund’dan duymuş. Sör Balon geri döndü ve onun adamları da aynı şeyi söylüyor, altın pelerinliler de. Başardık tatlım! Gül Yolu’ndan ve nehir kıyısından gelmişler, Stannis’in yaktığı arazilerden geçmişler, küller çizmelerinin altında uçuşmuş ve zırhlarını griye boyamış ama ah! <em>Sancaklar</em> parlaktı mutlaka, altın gül, altın aslan ve diğerleri, Marbrand’in ve Rowan’ın ağaçları, Tarly’nin avcısı, Redwyne’ın üzümleri ve Leydi Oakheart’ın yaprağı. Batılı adamların hepsi, Yüksek Bahçe’nin ve Casterly Kayası’nın bütün kuvveti! Stannis’in ordusunun sağ kanadını nehrin kuzeyinde bizzat Lord Tywin almış, Randyll Tarly merkezi komuta ediyormuş, Mace Tyrell de solu ama savaşı öncü kuvvet kazanmış. Bir kabağa saplanan mızrak gibi Stannis’e saplanmışlar, adamlar çelik giymiş şeytanlar gibi uluyormuş. Ve öncü kuvveti kim komuta ediyormuş biliyor musun? Biliyor musun? Biliyor musun? <em>Biliyor musun?</em>”</p>

    <p>“Robb mu?” Bu çok büyük bir umuttu ama...</p>

    <p>“<em>Lord Renly</em>’ymiş! Yeşil zırhının içindeki Lord Renly! Miğferinin altın boynuzlarında alevler parlayan Lord Renly! Elinde uzun mızrağıyla Lord Renly! Sör Guyard Morringen’i teke tek bir dövüşte kendi elleriyle öldürmüş, on kadar büyük şövalyeyi de. Renly’ymiş. Renly, Renly! Ah! Sancaklar, Sansa tatlım. Ah! Şövalye olmak!”</p>
  </div>
</body>
</html>
