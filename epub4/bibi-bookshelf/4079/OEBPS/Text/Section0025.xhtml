<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Sıcak tutacak bir şeyler giymesi gerektiğini söylemişlerdi ve Tyrion Lannister tavsiyeyi dinlemişti. Yünlü bir takım, kalın tozluklar ve Ay Dağları’nda ele geçirdiği gölgekedisi postundan yapılmış ağır pelerinini giymişti. Pelerin saçma bir şekilde uzundu, Tyrion’ın iki katı boyundaki bir adam için yapılmıştı. Atından indiğinde pelerini taşımanın tek yolu eteklerini birkaç kez bedenine dolamaktı. Tyrion o haldeyken kürkten yapılmış bir topa benziyordu.</p>

    <p>Buna rağmen tavsiyeyi kulak ardı etmediği için mutluydu. Rutubetli mahzenin soğuğu insanın kemiklerine kadar işliyordu. Timett aşağıdaki soğuğun tadına bakınca yukarıdaki kilere geri dönmeye karar vermişti. Rhaenys Tepesi’nin altında, Simyacılar Loncası’nın arkasında bir yerdeydiler. Nemli duvarlar güherçileyle kaplanmıştı. Mahzendeki tek ışık Alev Kehanetçisi Hallyne’in büyük dikkatle taşıdığı gaz lambasından geliyordu.</p>

    <p><em>Gerçekten tedbirli... ve bunlar da zencefil kavanozları olmalı.</em> Tyrion incelemek için kavanozlardan birini aldı. Yuvarlak ve kırmızıydı, şişman bir greyfurda benziyordu. Tyrion’ın elleri için biraz büyüktü ama normal boyutlardaki bir adam tarafından kolayca kavranabilirdi. Çömlek hayli inceydi. Son derece kırılgan olan kavanozla ilgili uyarılmıştı, fazla sıkmaması gerekiyordu. Yüzeyi pürüzlü kavanozların özellikle o şekilde üretildiğini söylemişti Hallyne. “Pürüzsüz bir kavanozun elden kayıp düşme ihtimali daha fazladır.”</p>

    <p>Tyrion hafifçe öne eğdiğinde çılgınateş ağır bir şekilde kavanozun ağzına yükseldi. Tyrion çılgınateşin çamur yeşili olduğunu biliyordu ama bu karanlıkta rengi doğrulamak mümkün değildi. “Oldukça yoğun,” dedi.</p>

    <p>“Soğuk yüzünden lordum,” diye açıkladı Hallyne. Yumuşak nemli elleri olan, silik ve dalkavuk tavırlı bir adamdı. Yakası samur kürküyle kaplı kırmızı siyah çizgili bir takım giymişti. Kürk yer yer dökülmüş gibi görünüyordu ve güvelerden nasibini aldığı belliydi. “Madde ısındıkça incelir ve daha kolay akar, kandil yağı gibi.”</p>

    <p><em>Madde,</em> alev kehanetçilerinin çılgınateşe verdiği isimdi. Birbirlerine de <em>bilge</em> diye sesleniyorlardı. Tyrion bu durumu, ilmin geniş ve gizli ardiyelerine vâkıf olduklarının düşünülmesi için sergiledikleri imalı tavırlar kadar rahatsız edici buluyordu. Bir zamanlar Simyacılar Loncası gerçekten güçlüydü ama son yüzyıllarda Hisar hemen hemen her yerde simyacıların yerini almıştı. Artık az sayıda simyacı vardı ve metalleri dönüştürebiliyormuş gibi davranmayı çoktan bırakmışlardı...</p>

    <p>...ama çılgınateş <em>yapabiliyorlardı.</em> “Suyun çılgınateşi söndüremediğini duymuştum.”</p>

    <p>“Doğru. Madde alev aldığında tükenene kadar yanar. Kumaş, ahşap, deri, hatta çeliği bile tutuşturur.”</p>

    <p>Tyrion, Myrli kırmızı rahip Thoros’u ve alevli kılıcını hatırladı. İncecik bir çılgınateş tabakası bile saatlerce sönmeden yanabilirdi. Thoros her müsabakadan sonra yeni bir kılıç isterdi. Robert, rahibe öyle hayrandı ki her seferinde istediği yeni kılıcı seve seve adama verirdi. “Kili neden geçemiyor?”</p>

    <p>“Ah, geçiyor lordum. Bu mahzenin altında, eski kavanozları sakladığımız bir mahzen daha var. Kral Aerys zamanından kalanlar. Kavanozları meyve şeklinde yapmak da onun fikriydi. Son derece tehlikeli meyveler lordum ve şimdi her zamankinden fazla, hımmm, <em>olgunlar,</em> ne demek istediğimi anlıyorsunuz. Eski kavanozların ağızlarını mumla kapatıp alt mahzeni suyla doldurduk ama yine de... kanunlara göre kavanozları imha etmemiz gerekirdi ama üstatlarımızın çoğu Kral Toprakları İşgali sırasında öldürüldü ve sağ kalanlar bu görevi yerine getirebilecek ehliyete sahip değildi. Aerys için hazırladığımız stokun çoğu kayboldu. Daha geçen yıl, Yüce Baelor Septi’nin altındaki bir kilerde iki yüz kavanoz bulduk. Kavanozların oraya nasıl gittiğini kimse hatırlamıyor ama Yüce Rahip’in korkuyla kendinden geçtiğini tahmin edebilirsiniz. Kavanozların güvenle septten çıkarılışına bizzat nezaret ettim. Septe kum dolu arabaları ve kalfalarımızın en iyilerini gönderdim. Yalnızca geceleri çalıştık ve...”</p>

    <p>“...harika bir iş çıkardığınızdan eminim.” Tyrion elindeki kavanozu diğerlerinin yanına koydu. Masanın üstünü örttüler. Dörtlü sıralar halinde mahzende ilerlemeye devam ettiler. Başka masalar da vardı, çok sayıda masa. “Şu, ah, merhum Kral Aerys’in <em>meyveleri,</em> onlar hâlâ kullanılabilir mi?”</p>

    <p>“Ah, kesinlikle evet... ama çok <em>dikkatli</em> olunmalı lordum. Madde yaşlandıkça, hımmm, kararsız, evet böyle diyebiliriz, kararsız olur. Küçücük bir alevle hatta minik bir kıvılcımla tutuşabilir. Isı biraz yükseldiğinde eski kavanozlar patlamaya başlar. Onları kısacık bir süre için bile olsa güneşin altında tutmamak gerekir. Isı arttıkça kavanozun içindeki madde hızla genleşir ve kavanozu zerrelere ayırır. Yanında başka kavanozlar varsa onlar da aynı şekilde patlar ve...”</p>

    <p>“Şu anda hazırda kaç kavanoz var?”</p>

    <p>“Bu sabah Bilge Munciter’dan aldığım bilgiye göre yedi bin sekiz yüz kırk kavanoz. Bu rakama Kral Aerys’in dört bin kavanozu da dahil elbette.”</p>

    <p>“Fazla olgunlaşmış meyvelerimiz mi?”</p>

    <p>Hallyne başıyla onayladı. “Bilge Munciter, kraliçeye söz verdiğimiz on bin kavanozu hazır edebileceğimize inanıyor. Ben de onunla aynı fikirdeyim.” Bu olasılık alev kehanetçisini çok memnun etmiş gibi görünüyordu.</p>

    <p><em>Düşmanlarımızın size vakit verdiğini varsayarsak.</em> Simyacılar Loncası çılgınateşin reçetesini sır olarak saklıyordu ama Tyrion maddenin yapımının ayrıntılı, tehlikeli ve zaman alan bir iş olduğunu biliyordu. On bin kavanoz çılgınateş sözü vermek abartılı bir kendini beğenmişlikti, lordu için on bin kılıç dizeceğine söz verip savaş meydanına yüz iki askerle gelen sancak beyi gibi. <em>Eğer gerçekten on bin kavanoz hazırlayabilirlerse...</em></p>

    <p>Memnun mu olmalıydı, dehşete mi düşmeliydi, karar veremiyordu. <em>Her ikisinden de bir parça belki.</em> “Lonca kardeşlerinizin yersiz bir aceleyle hareket etmediğine inanmak istiyorum, Bilge. On bin kavanoz hatalı madde istemiyoruz, bir kavanoz hatalı madde bile istemiyoruz... ve en önemlisi kaza istemiyoruz.”</p>

    <p>“Herhangi bir kaza olmayacak lord El. Madde eğitimli kalfalar tarafından taş hücrelerde üretiliyor ve her kavanoz hazır edilir edilmez bir çırak tarafından hücreden çıkarılıp buraya taşınıyor. Her hücrenin üstünde içi tamamen kumla doldurulmuş bir oda var. Odaların zemini, hımmm, güçlü bir tılsımla kaplı. Aşağıdaki hücrede parlayacak her ateş üst odanın zeminini çökertir ve odadaki kum alevleri hemen boğar.”</p>

    <p>“Dikkatsiz kalfalardan bahsetmeyelim bile,” dedi Tyrion. Adamın bahsettiği <em>tılsımın</em> zekice kurulmuş bir düzenek olduğunu anlamıştı. Tılsımın nasıl çalıştığını görmek için hileli tavanı olan hücrelerden birini incelemek isterdi ama şimdi vakti yoktu. Belki savaşı kazandıktan sonra yapardı.</p>

    <p>“Kardeşlerim asla dikkatsiz davranmaz,” dedi Hallyne ısrarla. “Hımmm, <em>dürüst</em> olmam gerekirse...”</p>

    <p>“Ah, lütfen olun.”</p>

    <p>“Madde bizim damarlarımızda akar ve her alev kehanetçisinin kalbinde yanar. Biz maddenin gücüne saygı duyarız. Ama sıradan askerler, hımmm, kraliçenin ateş topçularından biri mesela, savaşın keşmekeşi içinde en küçük bir hata yaparsa ortalık kıyamet yerine döner. Bu çok sık dile getirilmez. Babam Kral Aerys’e söylemişti ve <em>onun</em> babası da Kral Jaehearys’e.”</p>

    <p>“Uyarıyı dikkate almış olmalılar,” dedi Tyrion. “Şehri yaksalardı haberim olurdu. Yani bize vereceğiniz tek tavsiye dikkatli olmamız mı?”</p>

    <p>“<em>Çok</em> dikkatli olun,” dedi Hallyne. “<em>Çok, çok</em> dikkatli olun.”</p>

    <p>“Şu kil kavanozlar... bol stokunuz var mı?”</p>

    <p>“Var lordum. Sorduğunuz için teşekkür ederim.”</p>

    <p>“Birazını almama müsaade eder misiniz? Birkaç bin tanesini mesela.”</p>

    <p>“Birkaç <em>bin?</em>”</p>

    <p>“Üretime engel olmayacak kadarını diyelim. <em>Boş</em> kavanozlar istediğimi anlamışsınızdır. Onları şehir kapılarındaki kumandanlara gönderin.”</p>

    <p>“Gönderirim lordum... ama neden?”</p>

    <p>Tyrion gülümsedi. “Bana kalın giyinmemi söylüyorsun, kalın giyiniyorum. Dikkatli olmamı söylüyorsun... neyse.” Omuzlarını silkti. “Yeterince gördüm. Bana arabama kadar eşlik etme nezaketini gösterir misiniz?”</p>

    <p>“Benim için, hımmm, zevktir lordum.” Hallyne elindeki lambayı kaldırıp merdivenlere yöneldi. “Bizi ziyaret etmeniz incelikti, hımmm, büyük bir onur. Bir Kral Eli’nin bizi varlığıyla şereflendirmesinin üstünden çok uzun zaman geçmişti. Kral Aerys zamanındaki Lord Rossart’tan beri buraya gelen bir El görülmedi. Kral Aerys yaptığımız işlerle yakından ilgilenirdi.”</p>

    <p><em>Kral Aerys düşmanlarının etini kızartmaktan hoşlanırdı.</em> Ağabeyi Jaime, Deli Kral ve alev kehanetçisi dostlarıyla ilgili birkaç hikâye anlatmıştı. “Joffrey de ilgilenecektir, bundan eminim.” <em>İşte bu yüzden onu sizden uzak tutmak zorundayım.</em></p>

    <p>“Kralımızın loncamızı ziyaret etmesi en büyük umutlarımızdan biridir, soylu varlığı bizi onurlandırır. Bu konuyu soylu ablanızla da konuşmuştum. Büyük bir ziyafet...”</p>

    <p>Merdivenleri tırmandıkça hava ısınıyordu. “Majesteleri, savaş bitene kadar her tür ziyafeti yasakladı.” <em>Benim ısrarlarımla.</em> “İnsanlar açlıktan kırılırken ziyafet sofraları kurmanın çok uygunsuz olacağını düşünüyor.”</p>

    <p>“<em>Sevgi</em> dolu bir düşünce lordum. Belki birkaç kardeşimle birlikte biz Kızıl Kale’ye çağrılırız. Güçlerimizi sergiler, kralımızın bir gece olsun dertlerinden uzaklaşmasını sağlarız. Çılgınateş kadim mezhebimizin sırlarından sadece biri. Size gösterebileceğimiz pek çok harikulade şey var.”</p>

    <p>“Bunu ablamla konuşacağım.” Tyrion bir iki sihir hilesine hayır demezdi ama Joffrey’nin insanları ölümüne dövüştürmeye meraklı olması yeterince büyük bir dertti; oğlana, insanları canlı canlı yakmanın zevkini tattırmaya niyeti yoktu.</p>

    <p>Sonunda merdivenlerin tepesine vardıklarında Tyrion pelerinini çıkarıp kolunun altına aldı. Simyacılar Loncası, siyah taşlardan yapılmış gösterişli bir labirentti. Hallyne, Tyrion’a kıvrımlar ve dönemeçler boyunca yol gösterdi. Demir Meşaleler Dehlizi’ne vardılar. Yeşil alev sütunları, altı metre uzunluğundaki demir sütunların etrafında dans ediyordu. Hayalete benzeyen alevler siyah mermer duvarların ve zeminin üstünde parlıyor, uzun ve yankılı salonu zümrüt yeşili bir ışıltıyla yıkıyordu. Tyrion, dev demir meşalelerin sadece kendisini etkilemek için yakıldığını ve loncadan ayrıldığı anda söndürüleceğini bilmeseydi daha fazla etkilenebilirdi. Çılgınateş zevk için tüketilemeyecek kadar pahalıydı.</p>

    <p>Visenya Tepesi’nin yakınındaki Kız Kardeşler Caddesi’ne çıkan sarmal merdivenlerin sonunda Hallyne’le vedalaştılar. Timett oğlu Timett ve Yanık Adamlar’dan bir nöbetçi Tyrion’ı bekliyordu, Tyrion adamlara doğru yürümeye başladı. Bugün ziyaret ettiği yer düşünülürse gayet uygun bir nöbetçi seçtiği ortadaydı. Ayrıca, bu adamların yara izleri şehir halkının kalbine korku salıyordu. Son zamanlarda bu korku işe yarıyordu. Daha üç gece önce, yiyecek isteyen bir grup isyancı Kızıl Kale’nin kapısına dayanmıştı. Joffrey insanların üstüne ok yağdırmış, dördünü öldürmüş ve sonra kapıdaki insanlara bağırıp ölü arkadaşlarını yemeleri için izin verdiğini söylemişti. <em>Bize birkaç dost daha kazandırdı.</em></p>

    <p>Arabanın yanında Bronn’un da beklediğini görünce şaşırdı. “Senin burada ne işin var?”</p>

    <p>“Mesajlarını iletiyorum,” dedi Bronn. “Demiryumruk acilen Tanrı Kapısı’na gitmeni istiyor. Sebebini söylemedi. Ayrıca Maegor Hisarı’na, huzura çağrıldın.”</p>

    <p><em>“Huzura?”</em> Tyrion bu kelimeyi tercih ederek konuşacak tek kişi tanıyordu. “Cersei benden ne istiyormuş?”</p>

    <p>Bronn omuzlarını silkti. “Kraliçe hemen kaleye geri dönmeni ve odasına gitmeni emretti. Mesajı şu yeni yetme kuzenin getirdi. Dudağının üstünde iki tane tüy bitmiş ve kendini erkek sanıyor.”</p>

    <p>“İki tüy ve şövalyelik unvanı. O artık <em>Sör</em> Lancel, bunu unutma.” Tyrion acil bir mesele olmasa Sör Jacelyn’in kendisini çağırmayacağını biliyordu. “Bywater ne istiyormuş önce onu anlayalım. Ablama kaleye döner dönmez yanına gideceğimi söyle.”</p>

    <p>“Bundan hiç hoşlanmayacak,” diye uyardı Bronn.</p>

    <p>“İyi. Cersei bekledikçe öfkelenir ve öfkelendikçe aptallaşır. Öfkeli ve aptal olmasını aklı başında ve açıkgözlü olmasına tercih ederim.” Tyrion pelerinini arabanın içine attı ve Timett’in yardımıyla arabaya bindi.</p>

    <p>Tanrı Kapısı’nın içindeki pazar yeri normalde sebze satan çiftçilerle dolu olurdu ama Tyrion oraya vardığında terk edilmiş gibi görünüyordu. Sör Jacelyn, Tyrion’ı kapıda karşıladı, demir yumruğunu havaya kaldırarak selam verdi. “Lordum, kuzeniniz Cleos Frey burada. Robb Stark’ın barış sancağı altında Nehirova’dan gelmiş ve bir mektup getirmiş.”</p>

    <p>“Barış şartları mı?”</p>

    <p>“Öyle olduğunu söylüyor.”</p>

    <p>“Tatlı kuzenim. Beni onun yanına götür.”</p>

    <p>Altın pelerinliler Sör Cleos’u kapı kulübesindeki penceresiz bir odaya koymuştu. İçeri girdiklerinde adam ayağa kalktı. “Tyrion, seni görmek ne güzel.”</p>

    <p>“Bu sık duyduğum bir cümle değil kuzen.”</p>

    <p>“Cersei de seninle birlikte geldi mi?”</p>

    <p>“Ablam başka işlerle meşguldü. Bu Stark’ın mektubu mu?” Masanın üstündeki parşömeni aldı. “Sör Jacelyn, bizi yalnız bırakın.”</p>

    <p>Bywater reverans yapıp odadan çıktı. “Bu mektubu Vekil Kraliçe’ye vermem söylendi,” dedi Sör Cleos kapı kapandığında.</p>

    <p>“Veririz.” Tyrion, Robb Stark’ın mektupla birlikte gönderdiği haritaya baktı. “Biraz dinlen kuzenim. Çok zayıf ve bitkin görünüyorsun.” Adam çok daha kötü görünüyordu aslında.</p>

    <p>“Evet.” Sör Cleos bir sıranın üstüne çöker gibi oturdu. “Nehir topraklarında durum kötü Tyrion. Özellikle Tanrı Gözü civarında ve Kral Yolu’nda. Nehir Lordları, sırf bizi aç bırakmak için kendi tarlalarını, arazilerini yakıyor. Ve senin babanın atlıları köyleri ateşe verip insanları kılıçtan geçiriyor.”</p>

    <p>Savaş böyleydi. Soylu kan taşıyanlar fidye için tutsak alınır, sıradan halk katledilirdi. <em>Hatırlat da bir Lannister olarak doğduğum için tanrılara teşekkür edeyim.</em></p>

    <p>Sör Cleos eliyle kahverengi ince saçlarını düzeltti. “Barış sancağıyla yolculuk etmemize rağmen iki kez saldırıya uğradık. Zırh giyen kurtlar, kendilerinden zayıf herkesi katletmeye açlar. Savaşa kimin yanında girdiklerini yalnızca tanrılar bilir ama şimdi sadece kendi taraflarını tutuyorlar. Üç adam kaybettik ve altı adamımız ağır yaralandı.”</p>

    <p>“Düşmanımızdan ne haber?” Tyrion dikkatini tekrar Stark’ın şartlarına verdi. <em>Çocuk çok fazla şey istemiyor. Altı üstü diyarın yarısını, tutsakların serbest bırakılmasını, babasının kılıcını, ah evet... ve kız kardeşlerini.</em></p>

    <p>“Çocuk, Nehirova’da bir şey yapmadan oturuyor,” dedi Sör Cleos. “Sanırım arazide babanla yüzleşmekten korkuyor. Kuvveti her geçen gün azalıyor. Nehir lordları kendi topraklarını savunabilmek için Nehirova’dan ayrıldı.”</p>

    <p><em>Babamın amacı bu muydu?</em> Tyrion haritayı katladı. “Bu şartlar işe yaramaz.”</p>

    <p>“En azından, Stark kızlarıyla Tion ve Willem’i takas etmeyi düşünür müsün?” diye sordu Sör Cleos üzgün bir ses tonuyla.</p>

    <p>Tion Frey şövalyenin kardeşiydi, Tyrion hatırladı. “Hayır,” dedi nazikçe, “ama biz de kendi değiş tokuş önerimizi sunacağız. Bu konuyu Cersei ve konseyle konuşmama izin ver. Seni Nehirova’ya <em>bizim</em> şartlarımızla geri göndermeliyiz.”</p>

    <p>Cleous’un bu fikirden hoşnut olmadığı açıktı. “Lordum, Robb Stark’ın kolayca teslim olacağına inanmıyorum. Bu barışı isteyen Catelyn Stark, delikanlı değil.”</p>

    <p>“Leydi Catelyn kızlarını istiyor.” Tyrion sıradan kalktı, elinde mektup ve harita vardı. “Sör Jacelyn sana yemek getirtecek ve ateş yaktıracak. Çok uykusuz görünüyorsun kuzen. Yeni şeyler öğrendiğim zaman seni çağırtacağım.”</p>

    <p>Sör Jacelyn siper duvarının üstündeydi, arazide talim yapan yüzlerce acemiyi izliyordu. Kral Toprakları’nda sığınak arayan sayısız insan sayesinde, sadece tok bir karın ve kışlada saman dolu bir şilte karşılığında Şehir Muhafızları’na katılmak isteyen adam sıkıntısı çekmiyorlardı. Tyrion, iş savaşa varırsa bu hırpani muhafızların dövüşeceği hayaline kapılmıyordu.</p>

    <p>“Beni çağırmakla iyi ettin,” dedi. “Sör Cleos’u sana emanet ediyorum. Misafirperverlik görsün.”</p>

    <p>“Ya eşlikçileri?” diye sordu kumandan.</p>

    <p>“Onlara yemek ve temiz kıyafetler ver. Bir üstat da yaralarıyla ilgilensin. Şehre girmeleri kesinlikle yasak, anlaşıldı mı?” Kral Toprakları’nın gerçek durumunun Nehirova’daki Robb Stark’ın kulağına gitmesi iyi olmazdı.</p>

    <p>“Anlaşıldı lordum.”</p>

    <p>“Ah, bir şey daha. Simyacılar her şehir kapısına fazla miktarda kil kavanoz gönderecek. Kavanozları ateş topçularının eğitimi için kullanacaksın. Kavanozları yeşil boyayla doldur, adamlar yükleme ve fırlatma talimi yapsın. Bir damla bile dökeni başka biriyle değiştir. Boya kavanozlarında ustalaştıklarında boya yerine kandil yağı kullan. Adamlara kavanozu yakmayı ve yanar haldeyken fırlatmayı öğret. Bunları kendilerini yakmadan yapabildiklerinde çılgınateş için hazır sayılırlar.”</p>

    <p>Sör Jacelyn demir eliyle yanağını kaşıdı. “Çok zekice önlemler. Buna rağmen şu simyacı sidiğini sevdiğimi söyleyemem.”</p>

    <p>“Ben de söyleyemem ama bana verileni kullanırım.”</p>

    <p>Tyrion Lannister tekrar arabasına bindiğinde perdeleri örttü ve dirseğinin altına bir minder koydu. Cersei, Robb Stark’ın mektubunu Tyrion’ın almasından hoşlanmayacaktı ama babaları Tyrion’ı şehri yönetmesi için yollamıştı, Cersei’yi mutlu etmesi için değil.</p>

    <p>Robb Stark, Tyrion’a altın bir fırsat vermişti aslında. Delikanlı, Nehirova’da kolay barış hayalleri kurarak istediği kadar vakit harcayabilirdi. Tyrion çocuğun şartlarını kendi şartlarıyla cevaplayacaktı. Kuzey Kralı’nı umutlu tutmaya yetecek kadarını vererek. Sör Cleos kemikli Frey poposuyla atına binip elinde teklifler ve karşılıklarıyla Nehirova ve Kral Toprakları arasında mekik dokurken Sör Stafford, Casterly Kayası’nda kurduğu yeni orduyu eğitecek, silahlandıracaktı. Ordu hazır olduğunda Tully ve Starklar, Sör Stafford ve Lord Tywin’in orduları arasında kalıp ezilecekti.</p>

    <p><em>Keşke Robert’ın erkek kardeşleri de bu kadar uyumlu olsaydı.</em> Sürünerek ilerlemesine rağmen Renly Baratheon muazzam güneyli ordusuyla batıya ve kuzeye yayılmaya devam ediyordu. Tyrion’ın, Stannis donanmasının Karasu Nehri’nde yüzdüğü haberiyle uyandırılmaktan korkmadığı bir gece bile geçmiyordu. <em>Yeterince çılgınateşim var ama yine de...</em></p>

    <p>Sokaktan duyulan velvele Tyrion’ın endişe dolu düşüncelerini böldü. Temkinli bir şekilde perdeleri araladı. Lostracılar Meydanı’ndan geçiyorlardı. Hatırı sayılır bir kalabalık meydanda toplanmış, bir kâhinin saçmalıklarını dinliyordu. Adamın giydiği boyasız yün elbise ve beline bağladığı urgandan yalvaran kardeşlerden biri olduğu anlaşılıyordu.</p>

    <p><em>“Çürüme!”</em> diye haykırdı kâhin. “İşte uyarı! Baba’nın kamçısına bakın!” Elini gökyüzündeki kızıl yaraya doğru kaldırdı. Bu açıdan bakınca, Yüksek Aegon Tepesi’ndeki Kızıl Kale, kâhinin tam arkasında kalıyordu ve kuyruklu yıldız kulelerinin üstüne serilmiş gibi görünüyordu. <em>Çok akıllıca seçilmiş bir sahne,</em> diye düşündü Tyrion. “Şiştik, kabardık, çürük kokuyoruz. Ablayla erkek kardeş kralın yatağında zina yapıyor ve ensestlerinin meyvesi, çarpık küçük maymun şeytanın çaldığı boruyla sarayda hoplayıp zıplıyor! Soylu leydiler, yarım akıllı soytarılarla yatağa girip canavarlar doğuruyor! Yüce Rahip bile tanrıları unutuyor! Mis kokulu sularda yıkanıyor ve halk açlıktan kırılırken av kuşları ve bofa balığı yiyerek yağ bağlıyor! Kibir, duadan önce geliyor. Kalelerimizi solucanlar yönetiyor. Altın, her şey demek... <em>artık değil!</em> Bu Çürük Yaz bitiyor! Zampara Kral adalet neymiş gördü. Yaban domuzu karnını deştiğinde binlerce yılan tıslayıp ısırarak dışarı çıktı ve cennete doğru iğrenç bir koku yükseldi!” Eliyle tekrar kaleyi ve kuyruklu yıldızı gösterdi. “İşte Müjdeci geldi! Artık temizlenin, dedi tanrılar. Dürüstlüğün şarabında temizlenin yoksa ateş banyolarında yıkanacaksınız! <em>Ateşte!</em>”</p>

    <p><em>“Ateşte!”</em> diye yankılandı sesler ama kâhinle alay eden insanların sayısı da az değildi ve onların sesi diğerlerini bastırmıştı. Bu durum Tyrion’ı avutmaya yetti. Yola devam emri verdi. Yanık Adamlar yolu açarken araba, zorlu denizde sarsılarak ilerleyen bir gemi gibi hareket etmeye başladı. <em>Çarpık küçük maymun şeytan, gerçekten.</em> Sefil herifin Yüce Rahip hakkında söyledikleri doğruydu aslında. Ay Oğlan’ın geçenlerde rahiple ilgili yaptığı şaka neydi? <em>Dindar rahibimiz Yedi’yi o kadar yürekten sevip tapıyor ki, her sofraya oturuşunda her biri için ayrı ayrı yemek yiyor.</em> Soytarının yaptığı şakayı hatırlamak Tyrion’ı gülümsetti.</p>

    <p>Başka bir olayla daha karşılaşmadan Kızıl Kale’ye dönebildiğine sevinmişti. Odasına çıkan merdivenleri tırmanırken kendini şafak vaktindeki haline kıyasla daha umutlu hissediyordu. <em>Zaman. Bütün parçaları bir araya getirmek için sadece zamana ihtiyacım var. Zincir hazır olduğunda...</em> Çalışma odasının kapısını açtı.</p>

    <p>Pencerenin önünde bekleyen Cersei yüzünü döndü. “Hangi cesaretle emirlerimi duymazdan geliyorsun?”</p>

    <p>“Kuleme girmene kim izin verdi?”</p>

    <p>“<em>Senin</em> kulen mi? Burası soylu oğlumun kalesi.”</p>

    <p>“Ya, öyle olduğunu söylüyorlar.” Tyrion durumdan hoşnut değildi. Crawn daha da mutsuz olacaktı; bugünkü nöbet sırası Ay Kardeşleri’ndeydi. “Sana gelmek üzereydim.”</p>

    <p>“Öyle mi?”</p>

    <p>Tyrion kapıyı çarparak kapattı. “Benden şüphe mi ediyorsun?”</p>

    <p>“Her zaman ve haklı sebeplerle.”</p>

    <p>“Kalbimi kırıyorsun.” Tyrion bir kadeh şarap almak için içki dolabına gitti. Cersei’yle konuşmak her insanı ölümüne susatırdı, bunu biliyordu. “Seni darıltacak bir şey yaptıysam bilmek isterim.”</p>

    <p>“Sen mide bulandırıcı küçük bir solucansın. Myrcella benim tek kızım. Onu bir çuval yulaf gibi satmana izin vereceğimi mi düşünüyorsun?”</p>

    <p><em>Myrcella,</em> diye düşündü Tyrion. <em>Tavuk yumurtladı, bakalım civciv ne renk çıkacak?</em> “Myrcella bir çuval yulaf değil, o bir prenses. Bazıları onun bir prenses olmak için doğduğunu bile söyler. Yoksa onu Tommen’la evlendirmeyi mi düşünüyordun?”</p>

    <p>Kraliçenin eli sertçe şarap kadehine indi, şarap yere döküldü. “Kardeşim olduğunu unutup bunu söylediğin için dilini kestirmeliyim. Joffrey’nin vekili <em>benim,</em> sen değilsin ve ben diyorum ki Myrcella bir gemiye bindirilip, benim Robert Baratheon’a postalandığını gibi o Dorneluya postalanmayacak.”</p>

    <p>Tyrion elindeki şarap damlalarını silkeledi, içini çekti. “Neden olmasın? Dorne buradan çok daha güvenli, Myrcella orada tehlikeden uzak olacak.”</p>

    <p>“Zırcahil misin sen, yoksa sadece umursamaz mısın? Marteller’in bizi sevmek için en ufak sebepleri yok. Bunu sen de biliyorsun.”</p>

    <p>“Marteller’in bizden nefret etmek için her sebebi var. Buna rağmen uzlaşmalarını bekliyorum. Prens Doran’ın Lannisterlar’a olan nefreti sadece bir nesil öncesine dayanıyor ama Dorne neredeyse bin yıldır Fırtına Burnu ve Yüksek Bahçe’yle savaşıyor. Renly, Dorne’un kendisiyle işbirliğini yapacağını varsayıyor. Myrcella dokuz yaşında, Trystane Martell on bir. Myrcella’nın on dördüncü isim gününde evlenmelerini önerdim. O zamana kadar Güneş Mızrağı’nda onur konuğu olarak Prens Doran’ın koruması altında yaşayacak.”</p>

    <p>“Bir esir olarak yaşayacak,” dedi Cersei dişlerini sıkarak.</p>

    <p>“Onur konuğu olarak,” diye ısrar etti Tyrion. “Ve Martell’in Myrcella’ya, Joffrey’nin Sansa Stark’a davrandığından daha nazik davranacağına eminim. Sör Arys Oakheart’ı onunla birlikte göndermeyi düşünüyorum. Kral Muhafızları’ndan bir şövalye yeminli kalkanı olduğu sürece Myrcella’nın kim ve ne olduğunu kimse unutmaz.”</p>

    <p>“Doran Martell kız kardeşinin kanına karşılık Myrcella’yı öldürmeye karar verirse iyi kalpli Sör Arys’in varlığı işe yaramaz.”</p>

    <p>“Martell dokuz yaşında bir kızın canını almayacak kadar onurlu bir adam. Myrcella onun yanında olduğu sürece bizim de kendi payımıza düşeni yaptığımızdan emin olacak. Ona sunduğum teklif göz ardı edilemeyecek kadar iyi. Myrcella teklifimin en küçük parçası. Ona, kız kardeşinin katilini, konseyde bir sandalye ve Hudutlar’da kaleler vadettim...”</p>

    <p>“Çok fazla.” Cersei odanın içinde yürümeye başladı, dişi bir aslan kadar huzursuzdu, etekleri dönüyordu. “Çok fazla taviz vermişsin ve bunu bana danışmadan, benim onayım olmadan yapmışsın.”</p>

    <p>“Dorne Prensi’nden bahsediyoruz. Daha azını önerseydim yüzüme tükürürdü.”</p>

    <p><em>“Çok fazla dedim!”</em></p>

    <p>“Adama sen ne önerirdin peki? Bacaklarının arasındaki deliği mi?” Tyrion’ın öfkesi artıyordu.</p>

    <p>Bu sefer tokadın geldiğini gördü. Kafası tokadın şiddetiyle yana dönerken boynu <em>çatırdadı.</em> “Tatlı, tatlı ablacığım,” dedi, “seni temin ederim ki bu bana attığın son tokattı.”</p>

    <p>Cersei güldü. “Beni tehdit etme küçük adam. Babamın mektubunun seni güvende tuttuğunu mu zannediyorsun? O sadece bir kâğıt parçası. Eddard Stark’ın elinde de bir kâğıt parçası vardı. Pek işe yaramadı.”</p>

    <p><em>Eddard Stark, Şehir Muhafızları’na sahip değildi,</em> diye düşündü Tyrion. <em>Benim dağ adamlarıma, Bronn’un bulduğu paralı askerlere de sahip değildi. Ben sahibim.</em> Ya da böyle olduğunu umuyordu. Varys’e, Bywater’a, Bronn’a güvenmek. Lord Stark’ın da kendine ait delilikleri olmalıydı.</p>

    <p>Aklından geçenleri söylemedi. Akıllı bir adam sobaya çılgınateş dökmezdi. Yeni bir kadeh şarap aldı. “Kral Toprakları düşerse Myrcella’nın burada güvende olacağını mı sanıyorsun? Renly ve Stannis kızın kafasını kazığa geçirip seninkinin yanına koyar.”</p>

    <p>Ve Cersei ağlamaya başladı.</p>

    <p>Fatih Aegon bir ejderhanın sırtında odaya girip limon tartlarıyla jonglörlük yapsa Tyrion bu kadar şaşıramazdı. Ablasının ağladığını en son Casterly Kayası’nda küçük bir çocukken görmüştü. Kraliçeye doğru tedirgin bir adım attı. Ablanız ağladığında onu teselli etmeniz gerekirdi ama... bu <em>Cersei</em>’ydi. Elini çekingen bir şekilde ablasının omzuna götürdü.</p>

    <p>“Bana <em>dokunma!</em>” diye bağırdı Cersei omzunu hızla geri çekerken. Bu hareketin Tyrion’ı incitmemesi gerekirdi ama incitmişti, bütün tokatlardan daha fazla. Kadının yüzü kıpkırmızı kesilmişti, acı çektiği kadar öfkeliydi, nefes almakta zorlanıyordu. “Bakma. Beni bu halde görme... <em>sen</em> görme.”</p>

    <p>Tyrion nazikçe arkasını döndü. “Seni korkutmak istememiştim. Myrcella’ya hiçbir şey olmayacak. Sana söz veriyorum.”</p>

    <p>“Yalancı,” dedi Cersei. “Boş vaatlerle sakinleştirilecek bir çocuk değilim ben. Jaime’yi kurtaracağına da söz vermiştin. Hani, Jaime nerede?”</p>

    <p>“Nehirova’da olduğunu sanıyorum. Ben onu kurtarmanın bir yolunu bulana kadar tutsak ama güvende.”</p>

    <p>Cersei burnunu çekti. “Ben erkek olarak doğmalıymışım. O zaman sana ihtiyacım olmazdı. Bunların hiçbirinin olmasına izin vermezdim. Jaime bir <em>çocuk</em> tarafından nasıl esir alındı? Ve babam, ona güvenmiştim, ne büyük aptalmışım. Ona ihtiyacım varken babam nerede? <em>Ne yapıyor?</em>”</p>

    <p>“Savaşıyor.”</p>

    <p>“Harrenhal’un duvarlarının arkasından mı?” dedi küçümseyerek. “Savaşmak için enteresan bir yol. Daha çok saklanmak gibi geliyor kulağa.”</p>

    <p>“Daha dikkatli dinle.”</p>

    <p>“Sen buna savaş mı diyorsun? Babam bir kalede oturup bekliyor, Robb Stark başka bir kalede ve kimse hiçbir şey <em>yapmıyor.</em>”</p>

    <p>“Oturmak var, oturmak var,” dedi Tyrion. “İkisi de diğerinin ilk hareketi yapmasını bekliyor. Ama aslan sakin, duruşunu almış, kuyruğunu kaldırmış. Geyik yavrusuysa korkudan hareket edemiyor, bağırsakları yağ kaplamış. Nasıl hareket ederse etsin aslan tarafından parçalanacak, bunu biliyor.”</p>

    <p>“Bu hikâyedeki aslanın babamız olduğundan <em>emin</em> misin?”</p>

    <p>Tyrion güldü. “Sancağımız öyle diyor.”</p>

    <p>Cersei espriyi duymazdan geldi. “Tutsak alınan babam olsaydı Jaime böyle hiçbir şey yapmadan oturmazdı.”</p>

    <p><em>Jaime, ordusunu Nehirova duvarlarının dibine yığıp kanlı ısırıklar almaya çalışırdı ve o sırada Ötekiler şanslarını denerdi. Jaime asla sabır sahibi bir adam olmadı sevgili ablacığım, tıpkı senin gibi.</em> “Herkes Jaime kadar gözü kara olamaz ama bir savaşı kazanmanın başka yolları da vardır. Harrenhal kuvvetli bir kale ve çok iyi bir konumda.”</p>

    <p>“Ama Kral Toprakları <em>değil,</em> bunu sen de gayet iyi biliyorsun. Babam Stark oğlanıyla aslanlar ve geyikler oyunu oynarken Renly, Gülyolu’nda ilerliyor. Kapılarımıza dayanması an meselesi!”</p>

    <p>“Şehir bir günde düşmez. Harrenhal’dan buraya dümdüz inen Kral Yolu var. Renly kuşatma makinelerini kuramadan babamın ordusu onu arkadan yakalar. Renly’nin ordusu çekiç, şehir duvarları örs olacak. Güzel bir manzara.”</p>

    <p>Cersei’nin yeşil gözleri Tyrion’ı delip geçiyordu. Bakışı temkinliydi, bir güvence için yalvarıyordu. “Ya Robb Stark şehre gelirse?”</p>

    <p>“Harrenhal, Üç Dişli Mızrak geçitlerine yakın, yani Roose Bolton kuzey ayağını karşıya geçirip ordusunu Genç Kurt’un kuvvetine dahil edemez. Robb Stark, Harrenhal’u düşürmeden Kral Toprakları’na yürüyemez ve Bolton’la birleşse bile bunu yapacak kadar kuvvetli değil.” Tyrion mümkün olan en güven verici şekilde gülümsemeye çalıştı. “Bu esnada babamız nehir topraklarının nimetlerinden besleniyor ve Stafford, Kaya’ya yeni askerler yığıyor.”</p>

    <p>Cersei merakla Tyrion’a bakıyordu. “Bütün bunları nasıl bilebilirsin? Babam seni buraya yollarken planlarından da bahsetti mi?”</p>

    <p>“Hayır, bir harita gördüm.”</p>

    <p>Cersei’nin bakışlarındaki merak aşağılamaya dönüştü. “Söylediklerinin hepsi o grotesk kafanın içinde yarattığın saçmalıklar, öyle değil mi İblis?”</p>

    <p>Tyrion <em>tıs</em>ladı. “Tatlı ablacığım, sorarım sana; eğer kaybediyor olsaydık Robb Stark barış talep eder miydi?” Sör Cleos Frey’in getirdiği mektubu çıkardı. “Genç Kurt bize bir teklif yollamış. Kabul edilemez şartlar ama bu bir başlangıç. Bir göz atmak ister misin?”</p>

    <p>“Evet.” Göz açıp kapayana kadar kraliçe olmuştu yine. “Mektup neden sende? Bana getirilmiş olmalıydı.”</p>

    <p>“Bir El, sana elden bilgiler getirmeyecekse ne işe yarar?” Tyrion mektubu kraliçeye uzattı. Yediği tokat yüzünden yanağı hâlâ sızlıyordu. <em>Yüzümün yarısını haşlamasına izin verebilirim. Dorne evliliği için ödenecek küçük bir bedel olur.</em> Başarmaya yakındı, hissediyordu.</p>

    <p><em>Ve</em> bir muhbirin varlığından emindi... pudingine katılmış bir erikti bu.</p>
  </div>
</body>
</html>
