<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Gri karlar gibi düşüyordu küller.</p>

    <p>Kuru çam iğnelerine ve kahverengi yapraklara basarak ormanın kenarına, çamların seyreldiği yere doğru yürüdü. Açık arazilerin ötesinde, alevlere karşı çırılçıplak duran büyük yapıları görebiliyordu. Kan ve yanık et kokan rüzgâr sıcak esiyordu. Koku öyle keskindi ki ağzından salya akmaya başlamıştı.</p>

    <p>Ama bir koku onları kendine çekerken, diğer kokular uzak durmaları için uyarıyordu. Yükselen dumanı kokladı. <em>İnsanlar, çok fazla insan, atlar ve ateş, ateş, ateş.</em> Başka hiçbir koku bu kadar tehlikeli değildi, demirin sert ve soğuk kokusu bile; insan pençesinin ve sert derinin hülasası. Küller ve duman gözlerini bulanıklaştırıyordu. Kuyruğu bir ateş nehrinden vücut bulan, kanatlı ve kocaman bir yılan gördü gökyüzünde. Hırladı ama yılan gitmişti. Tepelerin arkasındaki yüksek alevler yıldızları yiyordu.</p>

    <p>Ateş bütün gece boyunca çıtırdadı. Bir kez, ayağının altındaki toprağı sarsan bir gümbürtü ve çöküş sesi duydu. Köpekler havlayıp inledi, atlar dehşet dolu çığlıklar attı. Uluma sesleri geceyi titretti; insan sürüsünün ulumaları, korku dolu feryatlar ve vahşi haykırışlar, kahkahalar ve çığlıklar. Hiçbir canavar insanlar kadar gürültülü değildi. Kulaklarını dikip dinledi, kardeşi duyduğu her sese hırlıyordu. Çam kokulu rüzgâr, külleri ve közleri gökyüzüne savururken ağaçların altında yürüdüler. Alevler zamanla küçüldü ve sonunda yok oldu. O sabah güneş gri ve dumanlı doğdu.</p>

    <p>Ancak o zaman ayrıldı ağaçlardan, ağır adımlarla araziyi geçti. Kardeşi onunla birlikte yürüdü, kanın ve ölümün kokusuna çekiliyordu. İnsanların ağaçlardan, otlardan ve çamurdan yaptığı inlerin arasında sessizce adım attılar. Pek çoğu yanmış ve pek çoğu yıkılmıştı; diğerleri eskiden olduğu gibi duruyordu. Ne canlı insan gördüler, ne de kokusunu aldılar. Kargalar bedenlerin üstünü örtmüştü, o ve kardeşi yanlarından geçerken çığlık atarak havalanıyorlardı. Vahşi köpekler onları gördüklerinde sessizce kenara çekiliyordu.</p>

    <p>Büyük, gri uçurumların altında, bir at haykırarak ölüyordu, kırık bacağının üstüne kalkmaya çalışıyor, düştüğünde çığlıklar atıyordu. Kardeşi atın çevresinde döndü ve sonra boğazını parçaladı. At güçsüzce tekmeler atıp gözlerini yuvarladı. Leşe yaklaştığında kardeşi ona hırladı ve kulaklarını geri yatırdı, ön peçesiyle saldırıp bacağını ısırdı. Ölü atın yanında; otların, toprağın ve küllerin ortasında dövüştüler. Kardeşi sonunda kuyruğunu indirerek teslim oldu ve yana yuvarlandı. Atın boğazından bir ısırık daha aldı, doymuştu, kardeşinin yemesine izin verdi ve siyah kürkündeki kanı yaladı.</p>

    <p>Kara yer onu kendine çekiyordu; bütün insanların kör olduğu fısıltılı ev. Soğuk parmakların ona dokunduğunu hissedebiliyordu. Taş kokusu burnundaydı. Çekime karşı koymaya çalıştı. Karanlığı sevmiyordu. O bir kurttu. Avcıydı, iz sürendi, katildi. O, kardeşleriyle birlikte derin ormanlara aitti, yıldızların altında özgürce koşmalıydı. Arka ayaklarının üstüne oturdu, başını kaldırdı ve uludu. <em>Gitmeyeceğim,</em> diye bağırdı. <em>Ben bir kurdum, gitmeyeceğim.</em> Ama karanlık koyulaştı, gözlerini ve burnunu doldurdu, kulaklarını tıkadı; ne görüyor, ne duyuyor, ne kokluyor, ne de kaçabiliyordu. Gri uçurumlar gitmişti, ölü at gitmişti, kardeşi gitmişti; her şey siyahtı, hareketsizdi, siyahtı, soğuktu, siyahtı, ölüydü, siyahtı...</p>

    <p><em>“Bran,”</em> diye fısıldadı bir ses hafifçe. <em>“Bran, geri dön. Şimdi geri dön, Bran, Bran...”</em></p>

    <p>Üçüncü gözünü kapadı ve diğer ikisini açtı, kör olanları. Bu karanlık yerde bütün insanlar kördü. Ama biri onu tutuyordu. Ona sarılan kolları, yakınındaki bedenin sıcaklığını hissediyordu. Hodor’un kendi kendine şarkı mırıldandığını duyabiliyordu, “Hodor, hodor, hodor.”</p>

    <p>“Bran?” Bu Meera’nın sesiydi. “Çırpınıyordun, korkunç sesler çıkarıyordun. Ne gördün?”</p>

    <p>“Kışyarı.” Dili ağzının içinde kalınlaşmış gibiydi, tuhaftı. <em>Bir gün geri döndüğümde konuşmayı unutmuş olacağım.</em> “Kışyarı’nı gördüm. Yanıyordu. At kokusu vardı ve çelik ve kan. Herkesi öldürdüler Meera.”</p>

    <p>Kızın elini yüzünde hissetti, saçlarını geri itiyordu. “Ter içinde kaldın,” dedi Meera. “Su ister misin?”</p>

    <p>“Su,” dedi. Meera dudaklarına bir matara götürdü ve Bran hızla içmeye başladı. Su ağzının kenarlarından akıyordu. Geri döndüğünde çok susamış oluyordu hep. Ve aç. Ölü atı hatırladı, ağzındaki kan tadını, sabah havasına karışan yanık et kokusunu. “Ne kadar zaman oldu?”</p>

    <p>“Üç gün,” dedi Jojen. Çocuk çok sessiz adımlarla gelmiş olmalıydı ya da hep oradaydı; bu kör ve karanlık dünyada bilemezdi Bran. “Senin için endişelendik.”</p>

    <p>“Yaz’la birlikteydim,” dedi Bran.</p>

    <p>“Çok uzun. Açlıktan öleceksin. Meera boğazına su damlattı, ağzına bal sürdük ama yeterli değil.”</p>

    <p>“Yedim,” dedi Bran. “Bir geyik avladık ve onu çalmaya kalkışan bir ağaç kedisini kovaladık.” Kedi kahverengiydi, ulu kurtların yarısı kadardı ama cesurdu. Hayvanın miske benzer kokusunu ve bir meşe ağacının dalından onlara kükreyişini hatırladı.</p>

    <p>“Kurt yedi,” dedi Jojen. “Sen değil. Dikkatli ol Bran. Kim olduğunu unutma.”</p>

    <p>Bran kim olduğunu gayet iyi hatırlıyordu; Çocuk Bran, Kırık Bran. <em>Daha iyisi Canavar Bran.</em> Yaz rüyalarını, kurt rüyalarını görmek istemesinin şaşılacak bir yanı var mıydı? Ne zaman istese Yaz’a ulaşabiliyordu ve bir seferinde Hayalet’e bile ulaşmış, Jon’la konuşmuştu. Belki de sadece düşlemişti bunu. Jojen’in onu neden sürekli geri çağırdığını anlamıyordu. Oturur hale gelmek için kollarının gücünü kullandı. “Gördüklerimi Osha’ya anlatmalıyım. Burada mı? Nereye gitti?”</p>

    <p>Yabanıl kadın cevap verdi. “Hiçbir yere lordum, karanlıkta yeterince sakarlık ettim.” Taşa sürünen ayak sesleri duydu, başını sese doğru çevirdi ama hiçbir şey görmedi. Kadını koklayabileceğini düşündü ama emin değildi. Hepsi birbirinin aynısı kokuyordu ve Bran’da Yaz’ın burnu yoktu, ayırt edemiyordu. “Dün gece bir kralın ayağına işedim,” diye devam etti Osha. “Belki de sabahtı kim bilir. Uyuyordum ama şimdi uyanığım.” Hepsi çok fazla uyuyordu, sadece Bran değil. Yapacak başka bir şey yoktu. Uyu, ye, tekrar uyu, bazen biraz konuşuyorlardı... ama çok değil ve sadece fısıltıyla, güvende olmak için. Hiç konuşmasalar Osha daha mutlu olurdu ama Rickon’ı sessiz tutmak, Hodor’un kendi kendine, “Hodor, hodor, hodor,” diye mırıldanmasına engel olmak mümkün değildi.</p>

    <p>“Osha,” dedi Bran, “Kışyarı’nı gördüm. Yanıyordu.” Sol tarafında Rickon’ın hafifçe nefes alıp verdiğini duyuyordu.</p>

    <p>“Bir rüya,” dedi Osha.</p>

    <p>“Bir kurt rüyası,” dedi Bran. “<em>Kokladım</em> da. Hiçbir şey ateş ya da kan gibi kokmaz.”</p>

    <p>“Kimin kanı?”</p>

    <p>“İnsanların, atların, köpeklerin, herkesin. Gidip bakmalıyız.”</p>

    <p>“Bu cılız derimden başka derim yok,” dedi Osha. “O kalamar prensi beni yakalarsa derimi kamçıyla yüzer.”</p>

    <p>Meera’nın eli karanlıkta Bran’ın elini buldu. “Korkuyorsan ben gelirim.”</p>

    <p>Bran, deriyi yoklayan parmakları duydu, sonra çakmaktaşına sürtülen çeliğin sesi geldi. Sonra bir daha. Bir kıvılcım çıktı, tutuştu. Osha hafifçe üfledi. Uzun ve solgun bir alev uyandı, parmaklarının ucunda yükselen bir kız gibi yukarı uzandı. Osha’nın yüzü alevin üstünde yüzüyordu. Kadın bir meşalenin başıyla aleve dokundu. Fitil, dünyayı turuncu bir parlaklıkla doldurarak yanmaya başladığında Bran gözlerini kısmak zorunda kaldı. Işık, Rickon’ı uyandırmıştı; çocuk esneyerek oturdu.</p>

    <p>Gölgeler hareket edince ölüler de uyanmış gibi göründü bir an. Lyanna ve Brandon, babaları Lord Rickard Stark, onun babası Lord Edwyle, Lord Willam ve kardeşi Acımasız Artos, Lord Donnor, Lord Beron ve Lord Rodwell, tek gözlü Lord Jonnel, Lord Barth ve Lord Brandon, Ejderha Şövalyesi’yle dövüşen Lord Cregan. Ayaklarının dibindeki kurtlarıyla beraber taştan tahtlarında oturuyorlardı. Bedenlerindeki sıcaklık uçup gittiğinde geldikleri yerdi burası; burası ölülerin karanlık salonuydu, yaşayanların adımlamaktan korktuğu koridor.</p>

    <p>Lord Eddard Stark’ı bekleyen boş lahdin ağzında, lordun granit benzerinin altında; ekmek, su ve kurutulmuş etten oluşan küçük hazinelerinin başında toplanmıştı altı kaçak. “Çok az kaldı,” diye mırıldandı Osha erzaklarına bakarken. “Bu yakınlarda yukarı çıkıp yiyecek çalmalıyım, yoksa Hodor’u yemek zorunda kalırız.”</p>

    <p>“Hodor,” dedi Hodor kadına, sırıtarak.</p>

    <p>“Yukarıda gündüz mü, gece mi acaba?” diye merak etti Osha. “Artık takip edemiyorum.”</p>

    <p>“Gündüz,” dedi Bran, “ama duman yüzünden karanlık.”</p>

    <p>“Lordum emin mi?”</p>

    <p>Kırık vücudunu hiç kıpırdatmıyordu ama hareket edebiliyormuş gibi dışarı çıktı ve artık çift görüyordu. İşte; Meera, Jojen, Hodor ve meşaleyi tutan Osha oradaydı. Çift sıralı yüksek sütunlar ve onların arkasındaki ölü lordlar karanlığın içine doğru uzayıp gidiyordu... ama duman yüzünden grileşmiş Kışyarı’nı da görüyordu. Büyük meşe kapılar kömürleşmiş, devrilmişti. Açılır kapanır köprünün kalasları kırılmıştı; köprü bir zincir düğümün içine düşmüştü. Hendekte bedenler yüzüyordu. Cesetler karga adalarına dönüşmüştü.</p>

    <p>“Eminim,” dedi Bran.</p>

    <p>Osha bir an düşündü. “O zaman gidip bakacağım. Sizler yanımdan ayrılmayın. Meera, Bran’ın sepetini al.”</p>

    <p>“Eve mi gidiyoruz?” diye sordu Rickon heyecanla. “Atımı istiyorum. Elmalı kek, yağ ve bal istiyorum. Tüylüköpek’i de. Tüylüköpek’in yanına mı gidiyoruz?”</p>

    <p>“Evet,” diye söz verdi Bran, “ama sessiz olmalısın.”</p>

    <p>Meera, sepeti Hodor’un sırtına bağladı ve işe yaramaz bacaklarını deliklere sokarak Bran’ın sepete girmesine yardım etti. Bran’ın karnında tuhaf bir his vardı. Onları yukarıda neyin beklediğini biliyordu ama korkusunu azaltmıyordu bu. Dönüp son bir kez babasına baktı, Lord Eddard’ın gözlerinde hüzün varmış gibi geldi Bran’a, gitmelerini istemiyordu sanki. <em>Mecburuz,</em> diye düşündü. <em>Vakit geldi.</em></p>

    <p>Osha’nın bir elinde uzun meşe mızrağı, diğer elinde meşale vardı. Sırtından çıplak bir kılıç sarkıyordu; Mikken’ın mührünü taşıyan son kılıçlardan biriydi. Lord Eddard’ın lahdi için dövmüştü onu, ruhu huzurlu olsun diye. Ama Mikken ölmüştü ve cephaneliğin kapısında demiradamlar vardı, iyi çeliğe karşı koymak zordu; bu mezar soygunculuğu demek olsa bile. Meera, Lord Rickard’ın kılıcını istemişti, ağırlığından şikâyetçiydi gerçi. Brandon adaşınınkini almıştı; hiç tanımadığı amcası için yapılan kılıcı. Bir dövüş sırasında pek faydalı olamayacağını biliyordu ama çeliğe dokunmak kendini iyi hissettiriyordu.</p>

    <p>Ama bu bir oyundu sadece, Bran biliyordu.</p>

    <p>Ayak sesleri karanlık mahzen mezarda yankılandı. Arkalarındaki gölgeler babasını yutarken, önlerindeki gölgeler diğer heykelleri göstermek için geri çekiliyordu; önemsiz lordlar değildi bunlar, eski Kuzey Kralları’ydı. Alınlarında taştan taçlar vardı. Torrhen Stark, Diz Çöken Kral. Bahar Kralı Edwyn. Theon Stark, Aç Kurt. Yangın Brandon ve Gemici Brandon. Jorah ve Jonos. Habis Brandon. Ay Kralı Walton. Damat Edderion. Eyron. Tatlı Benjen. Acı Benjen. Kral Edrick Karsakal. Yüzleri sert ve güçlüydü. Bazıları gerçekten korkunç şeyler yapmıştı ama hepsi Stark’tı. Bran onların bütün hikâyelerini biliyordu. Mahzen mezardan hiçbir zaman korkmamıştı; bu mezar, evinin ve kendi varlığının bir parçasıydı. Bir gün kendisinin de burada yatacağını her zaman biliyordu.</p>

    <p>Ama şimdi o kadar emin değildi. <em>Yukarı çıkarsam, aşağı geri dönebilecek miyim? Öldüğümde nereye gideceğim?</em></p>

    <p>“Bekleyin,” dedi Osha, yeryüzüne çıkan ve daha eski kralların hâlâ karanlık tahtlarında oturduğu alt katlara inen sarmal merdivenlerin başına geldiğinde. Meşaleyi Meera’ya verdi. “Yukarı el yordamıyla çıkacağım.” Bir süre kadının yumuşak ayak seslerini duydular ama sesler gittikçe azaldı ve sonunda tamamen yok oldu. “Hodor,” dedi Hodor endişeyle.</p>

    <p>Bran defalarca, karanlıkta saklanmaktan ne kadar nefret ettiğini, güneşi tekrar görmeyi ne çok istediğini, atını yağmurun ve rüzgârın üstüne sürmeyi nasıl özlediğini söylemişti kendine. Ama şimdi vakit gelmişti ve Bran korkuyordu. Karanlıkta kendini güvende hissediyordu; yüzünün önündeki kendi elini sen bile bulamıyorken, düşmanların da seni bulamayacağına inanmak kolaydı. Ve taş lordlar ona cesaret veriyordu. Onları göremediği zamanlarda bile orada olduklarını biliyordu Bran.</p>

    <p>Tekrar bir ses duyduklarında aradan çok uzun vakit geçmiş gibiydi. Bran, Osha’ya bir şey olduğundan korkmaya başlamıştı. Rickon huzursuzca kıpırdanıp duruyordu. “Eve <em>gitmek istiyorum!</em>” dedi bağırarak. Hodor başını oynatıp, “Hodor,” dedi. Sonra yine ayak seslerini duydular, giderek yükseliyordu ses. Bir süre sonra Osha göründü. “Bir şey kapıyı tutuyor. Hareket ettiremiyorum.”</p>

    <p>“Hodor her şeyi hareket ettirebilir,” dedi Bran.</p>

    <p>Osha tartan gözlerle dev adama baktı. “Belki işe yarar. Gel o zaman.”</p>

    <p>Basamaklar dardı, tek sıra halinde tırmanmak zorundaydılar. Osha önden gitti. Hodor arkasındaydı, Bran kafasını tavana çarpmamak için başını iyice aşağı eğdi. Meera meşaleyle onları takip ediyordu. En arkada Jojen vardı, Rickon’ın elini tutuyordu. Döne döne tırmandılar, yukarı ve daha yukarı. Bran dumanın kokusunu alabildiğini düşündü, belki de sadece meşalenin kokusuydu.</p>

    <p>Mahzen mezarın kapısı demir ağacından yapılmıştı. Eski ve ağırdı, yere doğru eğimliydi. Kapıya bir kerede sadece tek kişi yaklaşabilirdi. Osha vardığında bir kez daha açmayı denedi ama Bran kapının kımıldamadığını görüyordu. “Bırak Hodor denesin.”</p>

    <p>Önce, sıkışmaması için Bran’ı sepetten çıkarmak zorunda kaldılar. Osha ve Meera yer değiştirirken Meera basamağa, Bran’ın yanına çömeldi ve korumak istermiş gibi kolunu omzuna doladı. “Hodor, kapıyı aç,” dedi Bran.</p>

    <p>Dev adam iki elini birden kapının üstüne koydu ve homurdanarak itti. “Hodor?” Ahşabı yumrukladı ama kapı titremekten başka bir şey yapmadı. “Hodor.”</p>

    <p>“Sırtını kullan,” dedi Bran. “Ve bacaklarını.”</p>

    <p>Hodor döndü, sırtını kapıya dayayıp itti. Tekrar. Tekrar. “Hodor!” Bir ayağını daha yüksek bir basamağa koydu, eğimli kapının altında iki büklümdü. Kaldırmayı denedi. Kapı bu defa çatırdadı. <em>“Hodor!”</em> Diğer ayağını da basamağa koydu, bacaklarını ayırdı, kapıya yüklendi, doğruldu. Yüzü kıpkırmızı kesilmişti, sırtındaki ağırlığı yukarı itmeye çalışırken boynundaki bağlar dışarı fırlamıştı, Bran görüyordu. <em>“Hodor hodor hodor hodor hodor HODOR!”</em> Dışarıdan mat bir gümbürtü geldi. Sonra kapı aniden bir parça yukarı kalktı ve Bran’ın yüzüne gün ışığı vurdu. Bir an için körleşti Bran. Hodor tekrar kapıya yüklendi ve yuvarlanan bir kayanın sesi duyuldu, yol açılmıştı. Osha mızrağını boşluktan geçirdi, ardından kendisi dışarı kaydı. Rickon, Osha’nın arkasından gitmek için Meera’nın bacaklarının arasından geçti. Hodor kapıyı ardına kadar itip yeryüzüne çıktı. Son birkaç basamakta Bran’ı Reedler taşımak zorunda kaldı.</p>

    <p>Gökyüzü griydi, dumanlar döne döne gökyüzüne yükseliyordu. İlk Kule’nin gölgesinde durdular ya da ondan geriye kalanların gölgesinde. Kulenin bütün bir yanı göçmüştü, taşlar ve kırık gargoyleler avluya saçılmıştı. <em>Benim düştüğüm yere düşmüşler,</em> diye düşündü Bran yaratık heykellerini gördüğünde. Gargoylelerden bazıları öyle küçük parçalara ayrılmıştı ki Bran nasıl hayatta kalabildiğini merak etti. Kargalar, devrilen taşların altında kalan bir cesedi gagalıyordu. Yüzüstü yatan adamın kim olduğunu söyleyemezdi Bran.</p>

    <p>İlk Kule yüzyıllardır kullanılmıyordu ve şimdi her zamankinden fazla haraptı. Bütün katları ve kolonları yanmıştı. Yıkılan duvarların içinden odaları, hatta tuvaletleri görebiliyorlardı. Ama arkadaki yıkık kule ayaktaydı, eskiden olduğu kadar yanıktı. Jojen Reed duman yüzünden öksürüyordu. <em>“Beni eve götür!”</em> dedi Rickon talepkâr bir sesle. <em>“Eve gitmek istiyorum!”</em> Hodor ağır ağır yürüyerek çemberler çiziyordu. “Hodor,” diye inledi hafifçe. Enkazın ve ölümün ortasında birbirlerine yanaştılar.</p>

    <p>“Bir ejderhayı uyandırmaya yetecek kadar gürültü yaptık,” dedi Osha, “ama kimse gelmedi. Kale yanmış, ölü, tıpkı Bran’ın rüyasında gördüğü gibi. En iyisi...” Arkalarından gelen bir ses Osha’yı susturdu. Osha aynı anda mızrağıyla birlikte arkaya döndü.</p>

    <p>Kırık kulenin arkasından çıkan iki güçlü şekil yıkıntıların arasında ilerlemeye başladı. Rickon mutlulukla bağırdı, <em>“Tüylü!”</em> ve siyah ulu kurt zıplayarak Rickon’a doğru koştu. Yaz, daha ağır yaklaştı, başını Bran’ın koluna sürttü, yüzünü yaladı.</p>

    <p>“Gitmeliyiz,” dedi Jojen. “Bunca ölüm, Yaz ve Tüylüköpek’ten başka kurtlar da getirir ve hepsi dört ayaklı olmaz.”</p>

    <p>“Evet, yakında gideceğiz,” diye onayladı Osha, “ama yiyeceğe ihtiyacımız var ve bütün bunların içinden sağ kurtulmuş insanlar olabilir. Birbirinizden ayrılmayın. Meera, kalkanını yukarıda tut ve arkamızı kolla.”</p>

    <p>Kalenin etrafını dolaşmak bütün sabahlarını aldı. Büyük granit duvarlar duruyordu, bazı yerleri kararmıştı ama bunun dışında hasarları yoktu. Fakat duvarların içi yıkımdan ve ölümden ibaretti. Büyük Salon’un kapıları kömürleşmişti ve için için yanıyordu. Salonun kirişleri çökmüş, bütün tavan yere inmişti. Cam bahçelerin yeşil ve sarı pencereleri parçalara ayrılmıştı. Ağaçlar, meyveler ve çiçekler sökülmüş, açıkta ölüme terk edilmişlerdi. Ahşap ve sazdan yapılmış ahırlardan geriye; küllerden, közlerden ve ölü atlardan başka bir şey kalmamıştı. Bran, Dansçı’yı düşündü, ağlamak istedi. Kütüphane Kulesi’nin arkasında dumanlı bir göl vardı, gölün içindeki çatlaktan kaynar su fışkırıyordu. Çan Kulesi’yle kuşluğu birbirine bağlayan köprü avluya düşmüştü. Üstat Luwin’in küçük, yuvarlak kulesi de yoktu artık. Büyük Kule’nin zemin katındaki dar bir kiler penceresinden kızıl bir pırıltı görünüyordu ve ikinci bir yangın ambarlardan birini hâlâ yakıyordu.</p>

    <p>Osha, tüten dumanların içinde ilerlerken hafifçe sesleniyordu ama kimse cevap vermiyordu. Bir cesetle uğraşan bir köpek gördüler ama hayvan, ulu kurtların kokusunu alınca hızla uzaklaştı; diğer köpekler barınakta katledilmişti. Üstadın kuzgunları cesetlerin bazılarına nezaket ziyaretinde bulunurken, kırık kulenin kargaları da diğer ölülerle ilgileniyordu. Bran Tıfıl Tym’i tanıdı; yüzünün yarısı bir baltayla biçilmiş olmasına rağmen. Leydi Catelyn’in küle dönmüş septinin önünde, kömürleşmiş bir ceset, simsiyah yumruklarını yüzünün önüne kaldırmış halde oturuyordu, kendisine yanaşmaya cesaret edecekleri yumruklamaya hazırlanmıştı sanki. “Eğer tanrılar adaletliyse,” dedi Osha öfkeli bir sesle, “bunu yapanları Ötekiler alır.”</p>

    <p>“Bunu yapan Theon’dı,” dedi Bran kederle.</p>

    <p>“Hayır. Bak.” Osha mızrağının ucuyla avlunun karşısını gösterdi. “Bu, Theon’ın demiradamlarından biri. Şuraya bak. Greyjoy’un savaş atı değil mi o? Bedenine ok saplanmış olan, siyah at, gördün mü?” Kaşlarını çatarak ölülerin arasında yürüdü. “İşte, Kara Lorren.” Adam öyle kötü bıçaklanıp kesilmişti ki, sakalı kahverengimsi bir kırmızıydı şimdi. “Yanında birkaç kişiyi götürmüş.” Osha başka bir ölüyü ayağıyla yuvarladı. “Üstünde arma var. Kıpkırmızı bir adam.”</p>

    <p>“Dehşet Kalesi’nin derisi yüzülmüş adamı,” dedi Bran.</p>

    <p>Yaz, uludu ve hızla koşmaya başladı.</p>

    <p>“Tanrı korusu.” Meera Reed ulu kurdun arkasından koştu, kalkanı ve kurbağa mızrağı elindeydi. Diğerleri de devrik taşların ve dumanın arasından yürüyerek kızın peşine düştü. Hava, ağaçların altında daha tatlıydı. Korunun kenarındaki çam ağaçları kavrulmuştu ama içerilerdeki nemli toprak ve yeşil ağaçlar alevlerin üstesinden gelmişti. “Canlı ağaçlarda kudret vardır,” dedi Jojen Reed, Bran’ın aklından geçenleri biliyormuş gibi, “Ateş kadar şiddetli bir kudret.”</p>

    <p>Büvet ağacının gölgesindeki siyah gölün kenarında, Üstat Luwin yüzüstü yatıyordu. Yerdeki ıslak yaprakların üstünde kan izleri vardı; üstat, ağaçların arasından gölün kenarına kadar sürünmüştü. Yaz, yaşlı adamın yanında durdu, Bran önce üstadın öldüğünü düşündü ama Meera boğazına dokunduğunda adam inledi. “Hodor?” dedi Hodor kederle.</p>

    <p>Luwin’i yavaşça sırtüstü döndürdüler. Gözleri ve saçları griydi, bir zamanlar cübbesi de griydi ama şimdi kan yüzünden daha koyuydular. “Bran,” dedi üstat hafifçe, Hodor’un sırtındaki çocuğu gördüğünde. “Ve Rickon.” Gülümsedi. “Tanrılar merhametli. Biliyordum...”</p>

    <p>“Biliyor muydunuz?” diye sordu Bran şaşkınlıkla.</p>

    <p>“Bacaklar, anlamıştım... kıyafetler üstüne olmuştu ama bacak kasları... zavallı çocuk...” Öksürdü, ağzından kan geldi. “Yok oldunuz... ormanda... ama nasıl?”</p>

    <p>“Hiç gitmedik,” dedi Bran. “Aslında sadece ormanın kenarına kadar gittik ve aynı yoldan geri döndük. Kurtları iz bırakmaları için gönderdim, biz babamın lahdinde saklandık.”</p>

    <p>“Mahzen mezar,” diye kıkırdadı Luwin, dudağının kenarında kan köpürdü. Hareket etmeye çalıştığında acıyla inledi.</p>

    <p>Bran’ın gözleri yaşlarla doldu. Bir insan yaralandığında onu üstada götürürdün ama üstadın yaraladığında ne yapabilirdin ki?</p>

    <p>“Onu taşımak için bir sedye yapmamız gerek,” dedi Osha.</p>

    <p>“İşe yaramaz,” dedi Luwin. “Ben ölüyorum kadın.”</p>

    <p><em>“Ölemezsin,”</em> dedi Rickon öfkeyle. <em>“Hayır ölemezsin.”</em> Rickon’ın yanındaki Tüylüköpek dişlerini gösterip hırladı.</p>

    <p>Üstat gülümsedi. “Sessiz ol çocuk. Ben senden çok yaşlıyım, istediğim gibi... ölebilirim.”</p>

    <p>“Hodor, aşağı,” dedi Bran. Hodor üstadın yanında dizlerinin üzerine çöktü.</p>

    <p>“Dinle,” dedi üstat, Osha’ya. “Prensler... Robb’un veliahtları... birlikte... olmamalı... anladın mı?”</p>

    <p>Yabanıl kadın mızrağına yaslandı. “Evet. Ayrı yerlerde olmaları daha güvenli. Ama onları nereye götüreceğim? Cerwynler’e götürebileceğimi düşünmüştüm.”</p>

    <p>Üstat Luwin başını iki yana salladı, bu çabanın adama neye mal olduğu kolayca anlaşılıyordu. “Cerwyn’in oğlu öldü. Sör Rodrik, Leobald Tallhart, Leydi Hornwood... hepsi katledildi. Derinorman düştü, Moat Cailin de. Yakında Torrhen Kalesi de düşer. Demiradamlar, Taşlı Kıyı’da. Bolton’ın piçi doğuda.”</p>

    <p>“O zaman nereye?”</p>

    <p>“Beyaz Liman... Umberlar... bilmiyorum... savaş her yerde... komşular birbirlerine karşı savaşıyor ve kış geliyor... bu saçmalık, kara ve çılgın bir saçmalık...” Üstat Luwin uzandı ve Bran’ın kolunu tuttu. Yaşlı adamın parmakları umutsuz bir güçle kapandı. “Şimdi güçlü olmalısın. <em>Güçlü.</em>”</p>

    <p>“Olacağım,” dedi Bran ama zordu. <em>Sör Rodrik öldürülmüş, Üstat Luwin ölüyor, herkes, herkes...</em></p>

    <p>“Güzel,” dedi üstat. “İyi bir çocuksun... babanın oğlusun Bran. Şimdi gidin.”</p>

    <p>Osha, büvet ağacına ve solgun gövdesine oyulmuş kırmızı yüze baktı. “Ve seni tanrılara mı bırakalım?”</p>

    <p>“Su...” Üstat yutkundu. “Biraz su istiyorum... bir iyilik daha. Eğer yaparsan...”</p>

    <p>“Tamam,” dedi Osha, Meera’ya döndü. “Çocukları götür.”</p>

    <p>Jojen ve Meera, Rickon’ı aralarına alıp korunun dışına doğru yürümeye başladılar. Hodor onları takip etti. Ağaçların arasından geçerlerken dallar Bran’ın yüzüne çarpıyordu, yapraklar gözyaşlarını sildi. Osha birkaç dakika sonra avluda onlara katıldı. Üstat Luwin’le ilgili hiçbir şey söylemedi. “Hodor, Bran’la kalmalı; onun bacakları olmalı,” dedi yabanıl kadın sertçe. “Rickon’ı ben alacağım.”</p>

    <p>“Biz Bran’la gideceğiz,” dedi Jojen Reed.</p>

    <p>“Ben de öyle düşünmüştüm,” dedi Osha. “Sanırım Doğu Kapısı’nı deneyeceğim ve Kral Yolu’nu takip edeceğim.”</p>

    <p>“Biz Avcı Kapısı’ndan çıkacağız,” dedi Meera.</p>

    <p>“Hodor,” dedi Hodor.</p>

    <p>Önce mutfaklarda durdular. Osha, hâlâ yenebilecek durumda olan yanık ekmek somunları ve hatta kızarmış bir ördek buldu, bulduklarını ikiye ayırdı. Meera bir çömlek bal ve bir çuval elmayı topraktan çıkardı. Avluda vedalaştılar. Rickon hıçkırarak Hodor’un bacağına yapıştı; Osha mızrağının sapıyla çocuğa vurmak zorunda kaldı. Rickon, ancak o zaman, aceleyle kadını takip etmeye başladı. Tüylüköpek peşlerinden gidiyordu. Ulu kurdun kuyruğunun, Kırık Kule’nin arkasında kayboluşu, Bran’ın onlara dair gördüğü son şeydi.</p>

    <p>Avcı Kapısı denen demirden yapılma yivli kapı, ısı yüzünden öyle kötü bükülmüştü ki otuz santimden daha yukarı kalkmıyordu. Kapının kazıklarının arasından sürünerek, teker teker dışarı çıktılar.</p>

    <p>“Bozsu Gözcüsü’ne, Lord babanıza mı gideceğiz?” diye sordu Bran duvarların arasındaki köprüden geçerlerken.</p>

    <p>Meera sorunun cevabı için kardeşine baktı. “Bizim yolumuz kuzeyde,” dedi Jojen.</p>

    <p>Bran, tanrı korusunun kenarında, bütün hayatı demek olan kaleye son bir kez bakmak için sepetinde döndü. Duman demetleri, gri gökyüzüne yükseliyordu hâlâ ama soğuk bir sonbahar akşamında Kışyarı’nın bacalarından tütenden fazlası değildi. Okçu pencereleri isle kararmıştı. Perde duvarın orasında burasında eksik korkuluklar ve çatlaklar vardı ama bu mesafeden önemsiz görünüyorlardı. Duvarların ötesinde, kalelerin ve kulelerin tepeleri asırlardır durdukları gibi duruyorlardı; kalenin yakıldığını, yağmalandığını anlamak zordu. <em>Taşlar güçlü,</em> dedi Bran kendine, <em>ağaçların kökleri çok derine iniyor ve Kış Kralları yeraltında tahtlarında oturuyor.</em> Bunlar var olduğu sürece Kışyarı var olacaktı. Ölmemişti, sadece kırıktı. <em>Benim gibi,</em> diye düşündü Bran. <em>Ben de ölmedim.</em></p>
  </div>
</body>
</html>
