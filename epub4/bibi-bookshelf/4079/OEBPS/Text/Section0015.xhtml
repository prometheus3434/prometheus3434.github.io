<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Davos</h1>

    <p>Sabah havası tanrılardan yükselen dumanla kararmıştı.</p>

    <p>Hepsi alevler içindeydi şimdi. Bakire ve Anne, Savaşçı ve Demirci, inci gözlü Yaşlı Hatun, altın sakallı Baba ve insandan çok hayvana benzetilerek oyulmuş Yabancı. Yaşlı ve kuru ahşap, kat kat boya ve cila, acımasız bir kıvılcımla tutuşmuştu. Isı titreyerek serin havada yükseliyordu. Kale duvarlarındaki gargoyleler ve taştan canavarlar bulanıklaşmıştı. Gözyaşlarından dokunmuş bir duvağın ardından bakıyormuş gibiydi Davos. <em>Ya da canavarlar titriyor, kıvrılıyor gibi...</em></p>

    <p>“Bu çok hastalıklı bir şey,” dedi Allard. Alçak sesle konuşmayı akıl edebilmişti en azından. Dale mırıldanarak bu fikre katıldığını belli etti.</p>

    <p>“Sessiz olun,” dedi Davos. “Nerede olduğunuzu unutmayın.” Oğulları iyi çocuklardı ama gençlerdi. Özellikle Allard fazla heyecanlı, fazla atılgandı. <em>Bir kaçakçı olarak kalsaydım Allard hayatını Sur’da geçirirdi. Onu bu kaderden Stannis kurtardı. Ona borçlu olduğum bir şey daha...</em></p>

    <p>Yüzlerce insan Yedi’nin yakılışına şahit olmak için kale kapısında toplanmıştı. Havayı saran koku mide bulandırıcıydı. Bütün hayatları boyunca taptıkları tanrıların yakılışını görmek en cesur askerleri bile huzursuz etmişti.</p>

    <p>Kırmızı kadın ateşin çevresinde üç kez dolaştı. İlkinde Asshai dilinde dualar okudu, ikicisinde Valyria dilinde, üçüncüsünde Ortak Dil’de. Davos sadece son duaları anlayabildi. “R’hllor, karanlığımıza gel,” dedi kadın. “Işık Tanrısı, bu sahte tanrıları sana kurban ediyoruz. Yedi tanrıyı, düşmanı sana veriyoruz. Onları al ve ışığını üstümüzden esirgeme, gece karanlık ve dehşet dolu.” Kraliçe Selyse kadının söylediklerini tekrarladı. Stannis olanları ifadesiz bir yüzle seyrediyordu. Siyah mavi bir gölgeye benzeyen kısa sakallarının altındaki çenesi sert ve gergindi. Sept için her zaman giydiklerinden daha gösterişli kıyafetler seçmişti.</p>

    <p>Fatih Aegon yelken açmadan bir gece önce, bu septin olduğu yerde diz çöküp dua etmişti ama bu kutsal hatıra septi kraliçenin adamlarından koruyamamıştı. Mihrapları devirdiler, heykelleri parçaladılar, vitraylı camları savaş baltalarıyla kırıp döktüler. Rahip Barre’nin elinden lanetler okumaktan başka bir şey gelmemişti ama Sör Hubard Rambton tanrılarını savunmak için üç oğlunu da septe göndermişti. Delikanlılar yakalanmadan önce kraliçenin dört adamını kılıçtan geçirmeyi başarmıştı. Lordların en ılımlısı ve en sofusu olan Guncer Sunglass artık onu destekleyemeyeceğini söylemişti Stannis’e, şimdi rahip ve Sör Hubard’ın sağ kalan iki oğluyla aynı hücreyi paylaşıyordu. Diğer lordlar derslerini çabuk öğrenmişlerdi.</p>

    <p>Pek çok adam gibi Davos da bir mücadeleden önce Savaşçı’ya, yelken açmadan önce Demirci’ye, karısının karnında bir çocuk varken Anne’ye gidip dua ederdi ama tanrılar onun için hiçbir zaman çok şey ifade etmemişti. Şimdi onların yanışını seyrederken midesi bulanıyordu ve bu bulantının sebebi duman değildi.</p>

    <p><em>Üstat Cressen bu çılgınlığı durdurabilirdi.</em> Yaşlı adam, Işık Tanrısı’na karşı gelmiş ve bu saygısızlığı yüzünden cezalandırılmıştı. Halk arasında dolaşan dedikodu buydu. Davos gerçeği biliyordu. Üstat Cressen’in o şarap kadehine bir şey attığını görmüştü. Zehir. <em>Başka ne olabilir ki? Stannis’i Melisandre’den kurtarmak için bir kadeh ölüm içti ama kadın kendi tanrısı tarafından bir şekilde korundu.</em> Davos kırmızı kadını memnuniyetle öldürebilirdi ama bir Hisar üstadının bile başaramadığı şeyi o nasıl yapacaktı? Davos yükselmeyi becermiş eski bir kaçakçıydı sadece. Bit Çukuru’nun Davos’u. Soğan Şövalyesi.</p>

    <p>Kırmızı, turuncu ve sarı alevlerden yapılmış elbiseler giyen tanrılar hoş bir ışık saçıyordu. Ahşap tanrı heykellerinin, Targaryenlar’ı Valyria’dan getiren geminin gövdesinden oyulduğunu söylemişti Rahip Barre, Davos’a. Asırlar boyunca defalarca boyanmış, cilalanmış, altınlarla, gümüşlerle, mücevherlerle süslenmişlerdi. “Bu güzellik onları R’hllor için daha cazip kılacak,” demişti kırmızı kadın, Stannis’e onları indirip şehir kapılarından sürükleyip atmasını söylerken.</p>

    <p>Bakire, Savaşçı’nın altında yatıyordu. Kolları ona sarılmak istiyormuş gibi iki yana açıktı. Alevlerin yüzünü yaladığı Anne’nin bedeni parçalara ayrılmak üzereydi, tam kalbine bir kılıç saplanmıştı. Yere ilk düşen Baba en alttaydı. Davos, Savaşçı’nın bükülüp kıvrılan ellerini ve kararıp teker teker düşen, birer parça köze dönüşen parmaklarını seyretti. Alevlerin yakınındaki Lord Celtigar kesik kesik öksürdü, yengeç desenli mendiliyle buruşuk yüzünü kapattı. Myr’den gelen adamlar yanan ateşle ısınırken kendi aralarında şakalaşıyorlardı. Lord Bar Emmon’ın yüzü yeşile dönmüştü ve Lord Velaryon yanan tanrıları değil, kralı seyrediyordu.</p>

    <p>Davos, adamın aklından geçenleri öğrenebilmek için çok şey verirdi ama Velaryon hissettiklerini onunla paylaşacak bir adam değildi. Dalgalar Lordu eski Valyria kanı taşıyordu, hanedanında Targaryen prensleriyle evlenmiş olan üç kadın vardı. Davos Seaworth balık ve soğan kokuyordu. Diğer lordlar için de durum aynıydı. Davos hiçbirine güvenemezdi ve onlar da Davos’u asla aralarına kabul etmeyeceklerdi. Oğullarını da küçümsüyorlardı. <em>Gün gelecek torunlarım onların torunlarıyla mızrak müsabakası yapacak, onların kanıyla benim kanım evlenecek, sancağım Velaryon’ın denizatı ve Celtigar’ın kırmızı yengeci kadar yüksekte dalgalanacak.</em></p>

    <p><em>Eğer Stannis tahtı kazanırsa. Kaybederse...</em></p>

    <p><em>Sahip olduğum her şeyi ona borçluyum.</em> Onu şövalyelik mertebesine yükselten Stannis’ti. Masasında itibarlı bir sandalye ve eskiden sahip olduğu küçük kaçakçı teknesinin yerine bir savaş kadırgası vermişti. Dale ve Allard da kadırga kaptanı olmuşlardı. Maric, <em>Hiddet</em>’in kürekçi başıydı. Matthos, <em>Kara Hayat</em>’ta babasına hizmet ediyordu ve Devan kralın sadık yaveriydi, bir gün şövalye ilan edilecekti. Diğer iki delikanlı da öyle. Marya, Gazap Burnu’ndaki küçük kalenin hanımıydı, etrafı ona <em>leydim</em> diyen hizmetkârlarla doluydu ve Davos kendi ormanında kızıl geyik avına çıkabiliyordu. Bütün bunları birkaç parmak ucu karşılığında Stannis Baratheon’dan almıştı. <em>Bana yaptığı şey adaletliydi. Bütün hayatım boyunca kralın yasalarına karşı geldim. Stannis benim sadakatimi kazandı.</em> Davos boynuna astığı küçük keseye dokundu. Parmakları onun şansıydı ve şimdi şansa ihtiyacı vardı. <em>Hepimizin şansa ihtiyacı var. En çok da Stannis’in.</em></p>

    <p>Solgun alevler gri gökyüzünü yalıyordu. Siyah duman kıvrılarak yükseliyordu. Rüzgâr yön değiştirip dumanı kalabalığın üstüne savurunca adamlar sulanan gözlerini ovuşturdu. Allard öksürüp küfrederek başını diğer yöne çevirdi. <em>Karşılaşacağımız şeylerin tadı böyle olacak,</em> diye düşündü Davos. Bu savaş bitmeden önce daha pek çok şey yanıp küle dönecekti.</p>

    <p>Melisandre tepeden tırnağa kızıl satenlere, kan rengi kadifelere bürünmüştü. Gözleri, boynunda alev almış gibi parlayan büyük yakut kadar kırmızıydı. “Asshai’nin eski kitapları uzun yaz mevsiminin ardından gelecek olan günü anlatır. O gün yıldızlar kanayacak ve soğuğun ağır nefesi dünyanın üstüne çökecek. O dehşet dolu gün geldiğinde, bir savaşçı alevlerin arasındaki kılıcı çekecek. O kılıç Işık Getiren’dir. Kahramanların Kızıl Kılıcı’nı tutan adam, Azor Ahai’nin yeniden hayata gelişi olacak ve karanlık onun ardında kalacak.” Kırmızı kadın sesini iyice yükseltti. <em>“R’hllor’un kıymetlisi Azor Ahai! Savaşçı lşık, Ateşin Oğlu! Kılıcın seni bekliyor! Öne çık ve kılıcını al!”</em></p>

    <p>Stannis Baratheon savaşa yürüyen bir asker edasıyla öne çıktı. Yaverleri iki yanında sıralandı. Davos, oğlu Devan’ın kralın sağ eline uzun ve kalın bir eldiven giydirişini izledi. Oğlunun üstünde, yakasına kırmızı bir kalp işlenmiş beyaz takım vardı. Majesteleri’nin omzuna deri bir pelerin örten Bryen Farring de aynı şekilde giyinmişti. Davos uzaktan gelen çan şıngırtılarını duydu. “Denizin altında duman baloncuk gibi tüter. Alevler yeşil olur, mavi olur, siyah olur.” Yamalı bir yerlerde şarkı söylüyordu. “Ben bilirim, ben bilirim, oh, oh, oh.”</p>

    <p>Kral dişlerini sıkarak alevlerin içine daldı. Deri pelerinini alevlerden korunmak için kendine siper etmişti. Doğrudan Anne’ye gitti, eldivenli eliyle heykelin kalbine saplanan kılıcın kabzasını tuttu, kılıcı sert bir çekişle yanan ahşaptan söktü, havaya kaldırarak alevlerin arasından çıktı. Korlaşmış çeliğin üstünde yeşil alevler dans ediyordu. Nöbetçiler koşarak kralın pelerinine yapışan küçük köz parçalarını silkeledi.</p>

    <p><em>“Ateşin kılıcı!”</em> diye bağırdı Kraliçe Selyse. Sör Axell Florent ve kraliçenin diğer adamları da çığlığa eşlik ettiler. <em>“Ateşin kılıcı! Yanıyor! Yanıyor! Ateşin kılıcı!”</em></p>

    <p>Melisandre kollarını başının üstüne kaldırdı. <em>“Bakın! Bir alamet söz verilmişti. İşte göründü! Işık Getiren’e bakın! Azor Ahai yeniden doğdu! Işık Savaşçısı’nı selamlayın! Ateşin Oğlu’nu selamlayın!”</em></p>

    <p>Kırmızı kadının söyledikleri bir çığlık dalgasıyla yanıt bulurken Stannis’in eldiveni içten içe yanmaya başlamıştı. Kral küfrederek kılıcın ucunu toprağa sapladı, bacağındaki alevleri söndürdü.</p>

    <p>“Lordum, ışığınız üstümüze doğsun!” dedi Melisandre.</p>

    <p>“Gece karanlık ve dehşet dolu,” diye ekledi Selyse ve adamları. <em>Ben de tekrar etmeli miyim?</em> diye düşündü Davos. <em>Bu alevli tanrıyı kabul etti mi gerçekten?</em> Kesik parmakları seğirdi.</p>

    <p>Stannis eldiveni çıkarıp yere attı. Alevlerin içindeki tanrılar tanınmaz hale gelmişti. Demirci’nin başı yere düşüp küle ve köze dönüştü. Melisandre, Asshai dilinde bir şarkı söylemeye başladı. Sesi dalgalar gibi yükselip alçalıyordu. Stannis deri pelerinini çıkardı, şarkıyı sessizce dinledi. Toprağa saplanmış halde duran Işık Getiren hâlâ kıpkırmızıydı ama kenarlarındaki alevler sönüp gitmişti.</p>

    <p>Melisandre’nin şarkısı bittiğinde tanrılardan geriye kömürleşmiş odunlardan başka bir şey kalmamıştı ve kralın sabrı da tükenmek üzereydi. Kraliçenin kolunu tuttu ve Ejderha Kayası’na doğru yürümeye başladı. Işık Getiren’i olduğu yerde bırakmıştı. Kırmızı kadın durdu, kararmış kılıcı kralın deri peleriniyle tutarak topraktan çıkaran Devan ve Bryen’ı izledi. <em>Kahramanların Kızıl Kılıcı hurdaya benziyor,</em> diye düşündü Davos.</p>

    <p>Ateşin çevresinde oyalanan lordlar seslerini iyice alçaltmış konuşuyorlardı. Davos’un kendilerini izlediğini görünce sustular. <em>Stannis devrilecek olursa hiç vakit kaybetmeden benden kurtulurlar.</em> Davos, Leydi Selyse’in <em>–hayır, kraliçe, o artık Kraliçe Selyse, unuttun mu?–</em> dalkavuk şövalyelerinden ya da kadının onayını kazanmak için hiç tereddüt etmeden Işık Tanrısı’na tapan ihtiraslı lordlardan biri değildi.</p>

    <p>Melisandre ve yaverler o çok kıymetli kılıçla birlikte gittiklerinde ateş sönmek üzereydi. Davos ve oğulları kıyıda demir atmış gemilere doğru ilerleyen kalabalığa katıldı. “Devan kendisini kanıtladı,” dedi Davos yürürken.</p>

    <p>“Eldiveni düşürmeden tutmayı başardı, evet,” diye karşılık verdi Dale.</p>

    <p>Allard başını salladı. “Devan’ın takımındaki kalp neyin nesiydi? Baratheon Hanedanı’nın arması taçlı erkek geyiktir.”</p>

    <p>“Bir lord birden fazla arma seçebilir,” diye cevap verdi Davos.</p>

    <p>Dale gülümsedi. “Siyah bir gemi ve soğan gibi mi baba?”</p>

    <p>Allard yerdeki bir taşa tekme attı. “Soğanımızı Ötekiler alsın... ve şu kırmızı kalbi de. Yedi’yi yakmak çok yanlıştı.”</p>

    <p>“Sen ne zamandan beri böyle dindarsın?” diye sordu Davos. “Bir kaçakçının oğlu tanrılar hakkında ne bilir?”</p>

    <p>“Ben bir şövalyenin oğluyum baba. Bir şövalye olduğunu sen bile hatırlamıyorsan onlar nasıl hatırlasın?”</p>

    <p>“Bir şövalyenin oğlusun belki ama bir şövalye değilsin,” dedi Davos. “Ve seni ilgilendirmeyen konulara burnunu sokmaya devam edersen asla olamazsın. Stannis bizim kralımız. Kararlarını sorgulamak bize düşmez. Biz onun gemilerini yüzdürür, emirlerini yerine getiririz, hepsi bu.”</p>

    <p>“Konu açılmışken,” dedi Dale, “<em>Hortlak</em> için getirdikleri yeni küreklerden memnun değilim baba. Yeşil çamdan yapılmışlar. Uzun ya da kısa herhangi bir yolculukta hemen şişecekler.”</p>

    <p>“<em>Leydi Marya</em>’da da aynı sorun var,” dedi Allard. “Kraliçenin adamları iyi ağaçları kendileri için ayırdı.”</p>

    <p>“Bu konuyu kralla konuşacağım,” diye söz verdi Davos. Allard yerine Davos’tan duyması daha uygun olurdu. Oğulları iyi birer savaşçı ve daha da iyi denizciydiler ama lordlarla nasıl konuşulacağını bilmiyorlardı. <em>Onlar da tıpkı benim gibi aşağı tabakanın kanını taşıyorlar fakat bunu hatırlamaktan hoşlanmıyorlar. Sancağıma baktıklarında tek gördükleri o siyah gemi, gözlerini soğana kapatıyorlar.</em></p>

    <p>Liman, Davos’un daha önce hiç görmediği kadar kalabalıktı. Bütün iskeleler gemilere erzak taşıyan denizcilerle ve bütün hanlar içki içen, kumar oynayan ya da fahişe arayan askerlerle doluydu... boşuna arıyorlardı çünkü Stannis, adasına tek bir fahişenin bile çıkmasına müsaade etmezdi. Gemiler inci gibi yan yana dizilmişti; savaş kadırgaları, balıkçı tekneleri, dev karaklar ve şişman gökeler. En iyi palamar yerleri en büyük gemilere ayrılmıştı; <em>Lord Steffon</em>’la <em>Deniz Boynuzu</em>’nun arasında çalkalanan <em>Hiddet,</em> Lord Velaryon’un gümüş gövdeli <em>Akıntıtaşı Gururu</em> ve onun üç kız kardeşi, Lord Celtigar’ın süslü <em>Kızıl Pençe</em>’si ve uzun demir pruvalı, hantal <em>Kılıç Balığı.</em> Salladhor Saan’ın devasa <em>Valyrian</em>’ı, gövdeleri şeritli, daha küçük iki düzine Lys kadırgasıyla birlikte açık denizde demir atmıştı.</p>

    <p><em>Kara Hayat, Hortlak</em> ve <em>Leydi Marya,</em> dalgakıranın sonundaki salaş hanın yanında, yüz ya da daha az kürekli kadırgalar için ayrılmış palamar yerindeydi. Davos susamıştı. Oğullarından ayrılıp hana gitti. Hanın kapı duvarında rüzgârdan ve tuzdan iyice aşınmış, hemen hemen bütün hatları eriyip kaybolmuş bel yüksekliğinde bir gargoyleye vardı. Davos’la eski arkadaş sayılırlardı. Elini hafifçe heykelin kafasına vurup içeri girdi. “Şans,” diye mırıldandı.</p>

    <p>Salladhor Saan gürültülü ortak salonun arka tarafında oturmuş ahşap bir kâsenin içinden üzüm yiyordu. Davos’u gördüğünde bir el işareti yaparak, “Sör, yanıma gel, üzüm ye,” diye seslendi. Parlak ve sürekli gülümseyen bu Lysli adamın görkemi Dar Deniz’in her iki yakasında da dillere destandı. Bugün gümüş renkli göz alıcı bir takım giymişti. Tuniğinin kolları yere değecek kadar uzundu, düğmeleri yeşim taşından maymun şeklinde oyulmuştu. Lüleli beyaz saçlarının üstüne tavus kuşu tüyleriyle süslenmiş, pek neşeli yeşil bir şapka kondurmuştu.</p>

    <p>Davos kalabalık masaların arasından geçerek adamın karşısındaki sandalyeye oturdu. Kaçakçılık yaptığı günlerde Salladhor Saan’dan sık sık yük alırdı. Tüccar, tefeci ve meşhur bir korsan olmasının yanı sıra Salladhor da kaçakçıydı. Dar Deniz Prensi olarak anılıyordu. <em>Yeterince zengin bir korsan ol ve seni prens ilan etsinler.</em> Lys’e yelken açıp bu yaşlı sahtekârı Stannis’e yardım etmeye ikna eden kişi Davos’tu.</p>

    <p>“Tanrıların yakılışını izlemediniz lordum,” dedi Davos.</p>

    <p>“Lys’te kırmızı rahiplerin kocaman bir tapınağı var. Sevgili R’hllor için sürekli bir şeyler yakıp duruyorlar. Onların alevleri beni ziyadesiyle sıktı, çok yakında Kral Stannis de sıkılır.” Bu söylediklerini birilerinin duyması hiç umurunda değilmiş gibi rahatça üzümleri yiyor, çekirdekleri dudaklarının arasında geveleyip yere tükürüyordu. “<em>Bin Renkli Kuş</em>’um dün geldi sör. Bir savaş kadırgası değil ticaret gemisi, Kral Toprakları’ndaydı. Biraz üzüm istemediğinden emin misin? Şehir açlıktan kırılıyormuş, öyle söyleniyor.” Üzüm salkımını kaldırıp Davos’un yüzüne salladı ve gülümsedi.</p>

    <p>“Biraya ihtiyacım var ve havadise.”</p>

    <p>“Batıdiyarlı adamlar çok aceleci oluyor,” diye şikâyet etti Salladhor Saan. “Ne işe yarıyor ki? Hayatı aceleyle yaşayan mezara da aceleyle gider.” Geğirdi. “Casterly Kayası Lordu, cüce oğlunu Kral Toprakları’nın başına göndermiş. O çirkin suratıyla düşmanları korkutacağını sanmıştır belki, ne dersin? Belki de İblis’i savaş alanında gördüğümüzde gülmekten öleceğimizi düşünmüştür. Cüce, altın pelerinlilerin başındaki ahmağı sepetleyip yerine demir elli bir şövalye getirmiş.” Bir üzüm tanesini alıp parmaklarının arasında ezdi.</p>

    <p>Hizmetçi kız kendisine uzanan ellere vurarak masaların arasında dolaşıyordu. Davos bir kupa bira istedi. Saan’a dönüp, “Şehir iyi korunuyor mu?” diye sordu.</p>

    <p>Adam omuz silkti. “Duvarlar yüksek ve sağlam ama duvarları kim koruyacak? Evet, mancınıklar ve alev topları kuruyor ancak altın pelerinlilerin sayısı az, üstelik çok yeşiller. Tavşana saldıran şahin kadar hızlı hücum edebilirsek büyük şehir bizimdir. Yelkenlerimizi şişirecek rüzgârlar için dua et ve sevgili kralın yarın sabah Demir Taht’a kurulsun. Cüceye soytarı kıyafetleri giydirir, yanaklarını mızrak uçlarımızla dürtüp dans ettiririz. Belki merhametli kralımız, Kraliçe Cersei’yi bana hediye eder de yatağım bir güzel ısınır. Ona hizmet edeceğim derken karılarımdan ayrı kaldım.”</p>

    <p>“Korsan,” dedi Davos, “sizin karılarınız yok, sadece kapatmalarınız var. Hizmet ederek geçirdiğiniz her günün ve gemilerinizin karşılığını da fazlasıyla alıyorsunuz.”</p>

    <p>“Ben sadece söz aldım,” dedi Saan hüzünlenmiş gibi. “Sör, ben altın isterim, kâğıtlara yazılmış sözler değil.”</p>

    <p>“Kral Toprakları’ndaki hazineyi ele geçirdiğimizde altınlarınızı da alacaksınız. Yedi Krallık’ta Stannis Baratheon’dan daha onurlu tek adam bulamazsınız. Sözünü tutacaktır.” <em>Dünya ne tuhaf yer,</em> diye düşünüyordu Davos konuşurken. <em>Öyle bir dünya ki, bir kaçakçı bir kralın onuru için kefil arıyor.</em></p>

    <p>“Kral konuşuyor, konuşuyor, konuşuyor. Ben de konuşuyorum, bıraksın da şu işi bitirelim artık. Şu üzümler bile o şehirden daha sağlamdır eski dostum.”</p>

    <p>Hizmetçi kız birayı getirdi. Davos kıza bir bakır sikke verdi. “Kral Toprakları’nı söylediğiniz gibi alabiliriz,” dedi kupayı ağzına götürürken. “Peki ne kadar elimizde tutabiliriz? Lord Tywin’in büyük bir orduyla beraber Harrenhal’da olduğunu biliyoruz ve Lord Renly...”</p>

    <p>“Ah evet. Küçük kardeş,” dedi, Salladhor Saan. “İşte bu pek iyi değil dostum. Kral Renly harekete geçmek üzere. Pardon, buralarda ona hâlâ <em>Lord</em> Renly diyorduk. Çok fazla kral var, bu kelime dilimi yormaya başladı. Renly; genç kraliçesi, çiçekli şövalyeleri ve kudretli ordusuyla birlikte Yüksek Bahçe’den ayrıldı. Gülyolu üzerinden bahsettiğimiz büyük şehre doğru yürüyor.”</p>

    <p>“<em>Kraliçesiyle</em> birlikte mi dediniz?”</p>

    <p>Saan omuz silkti. “Sebebini bilmiyorum. Belki kızın bacaklarının arasındaki sıcak çukurdan bir gece bile ayrı kalamıyordur. Belki de zafer kazanacağından emindir.”</p>

    <p>“Kralı haberdar etmeliyiz.”</p>

    <p>“Kral beni her gördüğünde kaşlarını çatıp titrememe sebep oluyor ama anlatmaya niyetliydim sör. At kılından dokunmuş bir gömlek giyip hiç gülümsemesem benden hoşlanmaya başlar mı sence? Neyse, bunları yapmayacağım zaten. Ben dürüst bir adamım. Beni istiyorsa ipeklerime ve satenlerime katlanmak zorunda. Olmadı gemilerimi sevildiğim bir yerlere doğru yüzdürürüm. O kılıç, Işık Getiren değildi eski dostum.”</p>

    <p>Konunun aniden değişmesi Davos’u huzursuz etmişti. “Kılıç?”</p>

    <p>“Alevlerin arasından bir kılıç çekildi, evet. Adamlar bana bazı şeyler anlattı, gülümsememin güzelliğinden olmalı. Yanmış bir kılıç Stannis’in ne işine yarayacak?”</p>

    <p>“<em>Yanan</em> bir kılıç,” diye düzeltti Davos.</p>

    <p>“Yanmış,” dedi Salladhor. “Ve bu yüzden şükretmelisin dostum. Işık Getiren’in nasıl dövüldüğünü anlatan hikâyeyi bilir misin? Ben sana anlatayım. Dünyanın karanlığa gömüldüğü zamanlardı. Karanlığın karşısına dikilecek kahramanın daha önce hiç görülmemiş emsalsiz bir kılıcı olmalıydı. Azor Ahai otuz gün otuz gece hiç uyumadan tapınakta kaldı ve kutsal ateşte bir kılıç dövdü. Erit, döv, katla. Erit, döv, katla. Kılıç tamam olana kadar. Ama soğutmak için suya soktuğunda çelik parçalara ayrıldı.</p>

    <p>O bir kahramandı, vazgeçip şu yediklerim kadar harika üzümler aramak ona göre değildi, baştan başladı. Bu sefer tam elli gün, elli gece tapınakta kaldı ve dövdüğü kılıç ilkinden daha iyi görünüyordu. Azor Ahai bir aslan yakaladı, çeliği hayvanın kalbinde soğutacaktı ama kılıç canavarın kalbine değer değmez yine parçalara bölündü. Azor Ahai’nin kederi büyüktü, ne yapması gerektiğini bilmiyordu.</p>

    <p>Üçüncü kılıç için yüz gün, yüz gece çalıştı. Kılıç kutsal beyaz alevler içinde parlarken karısını çağırdı. ‘Nissa Nissa,’ diye seslendi kadına, karısının adı buydu. ‘Göğsünü aç ve seni bu dünyadaki her şeyden daha fazla sevdiğimi unutma.’ Kadın, adamın dediğini yaptı, neden yaptığını sorma, bilmiyorum ve Azor Ahai sıcak çeliği karısının kalbine sapladı. Kadının acı dolu çığlığının ay yüzeyini çatlattığı söylenir. Kadının içindeki bütün kan, bütün cesaret, bütün güç çeliğe aktı. İşte, Kahramanların Kızıl Kılıcı Işık Getiren’in hikâyesi budur.</p>

    <p>Ne söylemeye çalıştığımı anlayabiliyor musun eski dostum? Bugün gördüğün kılıcın yanık bir kılıçtan başka bir şey olmadığına sevinmelisin. Aşırı parlak ışık gözleri kör eder dostum ve ateş yakar.” Salladhor Saan son üzüm tanesini de ağzına attı. “Kral ne zaman yelken açmamızı emredecek?”</p>

    <p>“Çok yakında,” dedi Davos. “Tanrısı izin verirse.”</p>

    <p>“<em>Onun</em> tanrısı mı? Senin değil mi? Soğan şövalyesi, Davos Seaworth’ün tanrısı nerede?”</p>

    <p>Davos zaman kazanmak için birasını yudumladı. <em>Han çok kalabalık ve sen Salladhor Saan değilsin. Ne cevap vereceğini iyi düşün,</em> diye hatırlattı kendine. “Benim tanrım Kral Stannis’tir. Beni yarattı ve güveniyle kutsadı.”</p>

    <p>“Bunu hatırlayacağım,” dedi Salladhor ayağa kalkarken. “İznini istiyorum. Üzümler beni acıktırdı ve akşam ziyafetim beni <em>Valyrian</em>’da bekliyor. Biberli kuzu, yanında mantar, soğan ve rezeneyle kızartılmış martı. Umarım en kısa zamanda Kral Toprakları’nda beraber yemek yeriz. Cüce bizim için şarkılar söylerken Kızıl Kale’de ziyafetler veririz. Kral Stannis’i gördüğünde, kara ayda denize açılmak zorunda kaldığım için bana otuz bin ejderha daha borçlandığını söyle lütfen. O tanrıları bana verseydi keşke, yakılmayacak kadar güzeldiler ve Pentos ya da Myr’de iyi para ederlerdi. Bana Kraliçe Cersei’yi verirse onu affedebilirim.” Lysli adam, Davos’un sırtına vurup hanın kapısına doğru yürüdü.</p>

    <p>Sör Davos birasını yudumlayarak uzunca bir süre düşündü. Bir yıl önce, Kral Robert’ın oğlu Joffrey’nin isim günü için düzenlenen turnuvada Stannis’le birlikte Kral Toprakları’ndaydı. Myrli Thoros’u ve alevli kılıcını hatırladı. Adam meydan dövüşünde, kırmızı elbisesi ve kılıcının kenarlarında dans eden soluk yeşil alevlerle izlemeye değer bir manzara oluşturmuştu ama bunun bir sihir işi olmadığını herkes biliyordu, sonunda kılıç sönmüş ve Bronz Yohn Royce, Thoros’u sıradan gürzüyle yere devirmişti.</p>

    <p><em>Şimdi gerçek bir ateş kılıcı var, gözlerimizin önünde bir mucize ama bedeli çok yüksek...</em> Nissa Nissa’yı düşününce aklına kendi karısı Marya geldi; iyi huylu, tombul, sarkık göğüslü, şefkatli, güler yüzlü Marya dünyanın en güzel, en iyi kadınıydı. Karısının göğsüne bir kılıç sapladığını hayal etmeye çalıştı ve titredi. <em>Ben kahramanların hamurundan yoğrulmamışım,</em> dedi kendine. Eğer sihirli bir kılıcın fiyatı buysa, Davos’un ödemek istemeyeceği kadar yüksekti.</p>

    <p>Birasını bitirdi, maşrapayı ileri itti ve handan ayrıldı. Kapıdaki gargoylenin başına vurup, “Şans,” dedi. Şans hepsine lazım olacaktı.</p>

    <p>Devan, kar beyazı bir binek atıyla birlikte <em>Kara Hayat</em>’a geldiğinde hava çoktan kararmıştı. “Majesteleri acilen Boyalı Masa Odası’na gidip kendisine katılmanızı emretti. At sürüp bir an önce orada olmalısınız.”</p>

    <p>Yaver kıyafetleri içinde parıldayan Devan’ı görmek güzeldi ama acil çağrılar Davos’u tedirgin ediyordu. <em>Yelken açmamızı mı emredecek?</em> diye merak etti. Bir an önce Kral Toprakları’na çıkmak isteyen tek kaptan Salladhor Saan değildi ama bir kaçakçı sabırlı olmayı öğrenmek zorundaydı. <em>Zafer umudumuz yok. Ejderha Kayası’na döndüğüm gün Üstat Cressen’e de söylemiştim. O günden beri hiçbir şey değişmedi. Sayımız az, düşmanımız çok kalabalık. Küreklerimizi suya değdirdiğimiz anda ölü sayılırız.</em> Aklından geçenlere rağmen ata bindi.</p>

    <p>Taş Davul’a vardığında on kadar soylu şövalye ve sancak beyi kaleden ayrılıyordu. Lord Celtigar ve Velaryon küçük bir baş selamı vermekle yetinirken diğer adamlar Davos’u tamamen görmezden geldiler ama Sör Axell Florent bir iki kelime etmek için durdu.</p>

    <p>Kraliçe Selyse’in ağabeyi kalın kolları ve bacaklarıyla fıçı gibi bir adamdı. Florentler’e özgü büyük kulakları yeğeninkilerden bile genişti. Kulaklarının içinden fışkıran kalın tüyler kalede olup bitenleri duymasına engel olmazdı. Stannis’in Kral Toprakları’nda geçirdiği on yıl boyunca Kale Kumandanı olarak görev yapmıştı. Son zamanlarda kraliçenin en önemli adamlarından biri olmuştu. “Sör Davos, sizi gördüğüme memnun oldum,” dedi.</p>

    <p>“Ben de sizi gördüğüme lordum.”</p>

    <p>“Bu sabah da görmüştüm sizi. O sahte tanrıların alevleri mutlu bir ışık yaydı, öyle değil mi?”</p>

    <p>“Gayet parlaktı,” diye karşılık verdi Davos. Bu adama güvenmiyordu. Florent Hanedanı, Renly’yi desteklediğini açıklamıştı.</p>

    <p>“Işık Tanrısı sadık kullarına alevlerin arasından geleceği gösterirmiş bazen. Leydi Melisandre söyledi. Ben bu sabah alevlerin arasında bir düzine güzel dansçı gördüm. Sarı ipekli elbiseler giymiş genç bakireler yüce kral için dans ediyordu. Gördüklerim gerçekti sör. Majesteleri’ni bekleyen zaferin ve yasaların gözünde zaten onun olan Demir Taht’ın habercisiydi.”</p>

    <p><em>Stannis dans eden bakirelerden hoşlanmaz,</em> diye düşündü Davos ama kraliçenin amcasını gücendirmeyi göze alamadı. “Ben sadece ateş gördüm,” dedi. “Duman gözlerimi yaşartıyordu, o yüzdendir belki. İzninizi rica ediyorum lordum, kral beni bekliyor.” Sör Axell’in neden onunla konuşma zahmetine girdiğini merak ederek adamın yanından ayrıldı. Axell kraliçenin adamıydı, Davos’sa kralın.</p>

    <p>Stannis, Boyalı Masa’nın başında oturuyordu. Üstat Pylos yanındaydı. Masa karmakarışık kâğıt yığınlarıyla doluydu. Davos içeri girdiğinde, “Sör, gelip şu mektuba bir bakın,” dedi kral.</p>

    <p>Davos kralına itaat ederek masaya yaklaştı ve gelişigüzel seçtiği bir kâğıdı aldı. “Yeterince iyi görünüyor Majesteleri ama maalesef harfleri okuyamıyorum.” Davos haritaları ve krokileri kolaylıkla çözebilirdi ama harfler onu aşıyordu. <em>Ama Devan okumayı öğrendi. Küçük Steffon ve Stannis de öyle.</em></p>

    <p>“Unutmuşum,” dedi kral kaşlarını çatarak. “Pylos sen oku.”</p>

    <p>“Majesteleri.” Üstat, masadaki yığının arasından bir kâğıt alıp boğazını temizledi. <em>“Ben, Fırtına Burnu Lordu Steffon Baratheon’dan olma, Estermont Hanedanı’ndan Leydi Cassana’dan doğma Stannis Baratheon’ım. Hanedanımın onuru adına, sevgili ağabeyim merhum Kral Robert Baratheon’ın, ardında meşru bir evlat bırakmadığını bildiririm. Oğlan Joffrey, oğlan Tommen ve kız Myrcella; Cersei ve kardeşi Kral Katili Jaime’nin ensest ilişkilerinin zelil ürünleridir. Doğumumun ve kanımın bana verdiği hakla, bugün itibarıyla Demir Taht’ın ve Batıdiyar’ın Yedi Krallık’ının hâkimiyetini alıyorum. Bütün doğru adamlar bağlılıklarını bildirsin. Işık Tanrısı infaz etti, Rhoynarlar’ın, Andallar’ın ve İlk İnsanlar’ın Kralı, Yedi Krallık Lordu, Baratheon Hanedanı’ndan Bu İsimle Anılan İlk Kral Stannis Baratheon tarafından imzalanıp mühürlendi.”</em></p>

    <p>“Kral Katili <em>Sör</em> Jaime olarak değiştir,” dedi Stannis. “Adam ne olursa olsun hâlâ bir şövalye. <em>Sevgili</em> ağabeyim demem gerekir mi emin değilim. Beni mecburiyetin ötesinde sevmezdi, ben de onu sevmezdim.”</p>

    <p>“Zararsız bir nezaket Majesteleri,” dedi Pylos.</p>

    <p>“Bir yalan. O kelimeyi çıkart,” diye karşılık verdi Stannis, Davos’a döndü. “Üstat yüz on yedi kuzgunumuz olduğunu söylüyor. Hepsini kullanmak niyetindeyim. Yüz on yedi kuzgun yüz on yedi mektubu Sur’dan Arbor’a kadar diyarın dört bir yanına uçuracak. Belki ancak yüz tanesi rüzgâra, şahinlere ve oklara karşı direnebilecek. Böyle olursa tam yüz üstat, mektubumu bir o kadar lorda okuyacak... lordlar mektupları ateşe atıp dudaklarını sessizlikle mühürleyecek. Bu soylu lordlar Joffrey’yi, Renly’yi, Robb Stark’ı seviyor. Onların gerçek kralı olmama rağmen beni reddetmek isteyecekler. Yani sana ihtiyacım var.”</p>

    <p>“Ben her zaman olduğum gibi emrinizdeyim Majesteleri.”</p>

    <p>Stannis başıyla onayladı. “<em>Kara Hayat</em>’la yelken açıp kuzeye gitmeni istiyorum. Martı Kasabası’na, Parmaklar’a, Üç Kız Kardeş’e ve hatta Beyaz Liman’a. Oğlun Dale, <em>Hortlak</em>’la güneye gidecek, Gazap Burnu’ndan Kırık Kol’a, Dorne kıyılarından Arbor’a kadar. İkiniz de birer sandık dolusu mektup taşıyacaksınız ve her limana, her karakola, her balıkçı kasabasına birer nüsha ulaştıracaksınız. Septlerin ve hanların kapılarına mektubumu asacaksınız. Okuma yazma bilen herkes bu mektubu okuyacak.”</p>

    <p>“Okuma bilenlerin sayısı fazla değil.”</p>

    <p>“Sör Davos doğru söylüyor Majesteleri. Bu mektubu insanlara yüksek sesle okumak çok daha faydalı olur.”</p>

    <p>“Ama çok daha tehlikeli olur,” dedi Stannis. “Bu cümleler her yerde hoşgörüyle karşılanmayacak.”</p>

    <p>“Yanıma şövalyeler verin. Mektubu onlara okuturum,” dedi Davos. “Şövalyeler benim söyleyeceğim her şeyden daha etkili olur.”</p>

    <p>Stannis bu fikirden hoşlanmış gibi görünüyordu. “Evet bunu yapabilirim. Sana, savaşmak yerine okuyacak yüz şövalye vereceğim. Gerektiği zaman açıkça ortalarda ol, gerektiği zaman saklanmasını bil. Onca yıl içinde öğrendiğin bütün kaçakçı hilelerini kullan. Gece yolculuğu, gizli koylar, ne yapman gerekirse yap. Eğer mektuplar biterse birkaç rahip kirala ve daha fazla nüsha çıkarttır. İkinci oğlundan da yararlanmayı düşünüyorum. <em>Leydi Marya</em>’yla Dar Deniz’e açılacak ve Özgür Şehirler’i dolaşacak. Oradaki nüfuz sahibi insanlara mesajımı iletecek. Bütün dünya benim hâkimiyetimden ve Cersei’nin haysiyetsizliğinden haberdar olacak.”</p>

    <p><em>Herkese anlatabilirsiniz,</em> diye düşündü Davos, <em>ama anlattıklarınıza inanacaklar mı?</em> Düşünceli gözlerle Üstat Pylos’a baktı. Kral, bakışını yakalamıştı. “Üstat, siz yazma işine geri dönseniz iyi olacak. Daha pek çok nüsha çıkarmalısınız ve az vakit var.”</p>

    <p>“Nasıl emrederseniz,” dedi Pylos, eğilerek selam verdi ve odadan çıktı.</p>

    <p>“Majesteleri, Pylos iyi bir genç ama boynundaki zincire her bakışımda Üstat Cressen için yas tutuyorum.”</p>

    <p>“Yaşlı adamın ölümünden o sorumlu değil.” Stannis şöminedeki alevlere baktı. “Cressen’in o ziyafete gelmesini istememiştim. Evet ona kızgındım, bana kötü fikirler veriyordu ama ölmesini asla istemedim. Ömrünün geri kalan üç beş yılını huzurla ve dinlenerek geçirmesini umuyordum, bunu hak etmişti ama –dişlerini sıktı– öldü. Pylos bana gayet iyi hizmet ediyor.”</p>

    <p>“Pylos sorunlarımızın en küçüğü. Mektup... Lordlarınızın mektupla ilgili ne düşündüğünü merak ediyorum?”</p>

    <p>Stannis homurdandı. “Celtigar hayranlık verici olduğunu söyledi. Pisliğimi gösterseydim onu da hayranlık verici bulurdu. Diğerleri, kafalarını ördek gibi aşağı yukarı sallayıp durdular, Velaryon hariç hepsi. Velaryon bu meselenin kâğıtlara yazılmış kelimelerle değil kılıçla çözüleceğini söyledi. Sanki ben bunu bilmiyormuşum gibi. Lordlarımı Ötekiler alsın. Ben senin ne düşündüğünü öğrenmek istiyorum.”</p>

    <p>“Sözleriniz cesur ve güçlü.”</p>

    <p>“Ve gerçek.”</p>

    <p>“Ve gerçek. Buna rağmen kanıtınız yok. Bu ensesti kanıtlamak için bir yıl öncekinden fazla delile sahip değilsiniz.”</p>

    <p>“Kanıt, Fırtına Burnu’nda. Robert’ın piçi. Benim düğün gecemde, gelinim için hazırlanmış yatakta peydahladığı oğlan. Delena, bir Florent’ti ve Robert’la yattığı gece bakireydi. Robert bu yüzden bebeği kabul etti. Adı Edric Fırtına’ymış, ağabeyimin yüzünü aldığını söylüyorlar. İnsanlar oğlanı gördüklerinde önce ona, sonra Joffrey’ye ve Tommen’a bakacaklar. Şüphelenmeyecek tek kişi bile olacağını sanmıyorum.”</p>

    <p>“İnsanlar Fırtına Burnu’ndaki bir çocuğu nasıl görecek?”</p>

    <p>Stannis parmaklarını Boyalı Masa’ya vurdu. “Bu ciddi bir zorluk. Onca zorluktan sadece biri.” Gözlerini kaldırdı. “Mektupla ilgili söyleyecek başka şeylerin de var. Söyle de kurtul. Seni gereksiz nezaket cümleleri kur diye yanımda tutmuyorum. O işi lordlarım yapıyor zaten. Aklından ne geçiyorsa söyle Davos.”</p>

    <p>Davos başını öne eğdi. “Mektubun sonunda bir cümle vardı. Nasıldı? <em>Işık Tanrısı infaz etti...</em>”</p>

    <p>“Evet?” Kralın yüzü gerilmişti.</p>

    <p>“Halkınız bu cümleden hoşlanmayacak.”</p>

    <p>“Senin hoşlanmadığın gibi mi?” diye sordu Stannis sert bir sesle.</p>

    <p>“Bu cümle yerine, <em>tanrıların ve insanların şahitliğinde</em> ya da <em>eski ve yeni tanrıların huzurunda</em> yazabilirdiniz.”</p>

    <p>“Birdenbire dindar mı kesildin kaçakçı?”</p>

    <p>“Bu soruyu ben size soracaktım Majesteleri.”</p>

    <p>“Öyle mi? Görünüşe bakılırsa yeni tanrımı, yeni üstadımdan fazla sevmiyorsun.”</p>

    <p>“Yeni tanrınızı tanımıyorum,” diye itiraf etti Davos. “Ama bu sabah yaktığınız tanrıları tanıyordum. Demirci, gemilerimin güvende olmasını sağladı. Anne, bana yedi güçlü oğul verdi.”</p>

    <p>“Yedi oğlunu da karın verdi sana. Ona da tapıyor musun? Bu sabah yaktıklarımız eski odunlardan başka bir şey değildi.”</p>

    <p>“Belki öyledir Majesteleri,” dedi Davos. “Ama Bit Çukuru’nda yaşayan aç bir çocukken karnımı rahipler doyuruyordu.”</p>

    <p>“Şimdi <em>ben</em> doyuruyorum.”</p>

    <p>“Bana masanızda itibarlı bir yer verdiniz. Ben de bunun karşılığında size gerçekleri veriyorum. İnsanlarınızın elinden nesillerdir taptıkları tanrıları alıp adını bile telaffuz edemedikleri yeni bir tanrı verirseniz sizi sevmezler.”</p>

    <p>Stannis öfkeyle ayağa kalktı. “<em>R’hllor.</em> Çok mu zor? Beni sevmeyeceklerini söylüyorsun. Ne zaman sevdiler ki? Hiç sahip olmadığım bir şeyi nasıl kaybedebilirim?” Güney penceresine gidip ay ışığının aydınlattığı denize baktı. “<em>Gururlu Rüzgâr</em>’ın paramparça oluşunu seyrettiğim gün tanrılara inanmaktan vazgeçtim ben. Annemi ve babamı zalimce öldüren tanrılara asla tapmayacağıma dair yemin ettim. Kral Toprakları’ndaki Yüce Rahip, Yedi’nin adaletinden ve iyiliğinden bahseder dururdu ama ikisi de insan elinden çıkar aslında.”</p>

    <p>“Eğer tanrılara inanmıyorsanız...”</p>

    <p>“...bu yeni tanrıyla ne işim var?” diyerek Davos’un sözünü kesti. “Bunu ben de kendime sordum. Tanrılar hakkında çok az şey bilirim ve bildiğimden azını umursarım ama kırmızı rahiplerin güçleri var.”</p>

    <p><em>Evet ama ne çeşit güçler?</em> “Cressen’in irfanı vardı.”</p>

    <p>“Yıllarca onun irfanını, senin kurnazlığını dinledim. Peki bana ne faydanız oldu kaçakçı? Fırtına lordları seni paketleyip geri yolladı. Bir dilenci gibi ayaklarına gidip gülünecek duruma düştüm. Artık dilencilik de yok, kahkahalar da. Demir Taht’ın sahibi benim. Ama onu nasıl ele geçireceğim? Diyarda dört kral var. Diğer üçü benden çok adama ve altına sahip. Benim gemilerim var... ve kırmızı kadına sahibim. Şövalyelerimin yarısı onun adını söylemekten bile korkuyor, bunu biliyor muydun? Başka hiçbir şey yapmasa da, kudretli adamları böylesine dehşete düşürebilen bir büyücü yabana atılamaz. Korkan adam mağlup adamdır. Ve belki de, kırmızı kadının yapabildiği <em>başka şeyler</em> de vardır. Öğreneceğim.</p>

    <p>Gençliğimde yaralı bir atmaca bulmuştum ve onu iyileştirmiştim. Adını <em>Gururlukanat</em> koymuştum. Omzuma tüner, kanat çırpıp oda oda peşimde dolaşır, yemini elimden yerdi ama asla bir atmaca gibi gökyüzüne dikilmezdi. Onu açık araziye götürür uçururdum, en fazla ağaçların tepesine kadar yükselip geri dönerdi. Robert ona <em>Zayıfkanat</em> derdi. Robert’ın bir şahini vardı; Yıldırım, avını asla ıskalamazdı. Bir gün büyük amcamız Sör Harbert bana başka bir kuş denememi söyledi. ‘Gururlukanat’la dolaşarak kendini aptal durumuna düşürüyorsun,’ dedi. Haklıydı.” Stannis Baratheon pencereye ve güney denizinde yüzen hayaletlere sırtını döndü. “Yedi’nin tanrıları bana sadece serçe getirdi. Yeni bir kuş denemenin vakti geldi Davos. <em>Kırmızı</em> bir şahin uçurmanın vakti geldi.”</p>
  </div>
</body>
</html>
