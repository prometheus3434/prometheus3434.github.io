<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Gökyüzü bir kasvet bulutuydu. Orman ölü ve donuktu. Theon koşarken kökler ayağına dolanıyor, çıplak dallar yüzünü kamçılayıp yanaklarında ince kan şeritleri bırakıyordu. Umursamadan, nefes nefese atıldı, buz saçakları parçalara ayrılıp önünde uçuştu. <em>Merhamet,</em> diye hıçkırdı. Kanını donduran, tüyler ürpertici bir uluma sesi geliyordu arkasından. <em>Merhamet, merhamet.</em> Omzunun üstünden arkasına bakınca yaklaştıklarını gördü; at büyüklüğünde devasa kurtlardı, başları küçük çocukların başlarıydı. <em>Ah, merhamet, merhamet.</em> Ağızlarından damlayan zift kadar kara kan, düştüğü karlı zeminde delikler açıyordu. Her adımda biraz daha yaklaşıyorlardı. Theon daha hızlı koşmaya çalıştı ama bacakları ona itaat etmiyordu. Bütün ağaçların yüzleri vardı, ona gülüyorlardı. Uluma tekrar duyuldu. Arkasındaki canavarların sıcak nefeslerinin kokusunu alabiliyordu, kükürt ve çürüme kokusuydu. <em>Onlar öldü, öldü, onların öldüğünü gördüm,</em> diye bağırmaya çalıştı. <em>Kafalarının katrana batırıldığını gördüm,</em> ama ağzını açtığında bir inleme çıktı yalnızca ve sonra bir şey ona dokundu, döndü, bağırdı...</p>

    <p>...yatağının başındaki hançeri almak için debelendi ama sadece yere düşürmeyi başarabildi. Wex kenara kaçtı. Leş, dilsizin arkasında duruyordu, yüzü elindeki mumun ışığıyla aydınlanmıştı. “Ne?” Theon çığlık attı. <em>Merhamet.</em> “Ne istiyorsun? Neden odamdasın? <em>Neden?</em>”</p>

    <p>“Lord prensim,” dedi Leş, “ablanız Kışyarı’na geldi. Varır varmaz haber verilmesini istemiştiniz.”</p>

    <p>“Geç bile kaldı,” diye mırıldandı Theon parmaklarını saçlarının arasından geçirirken. Asha’nın onu kaderiyle baş başa bırakmaya niyetli olduğundan korkmaya başlamıştı. <em>Merhamet.</em> Pencereden dışarı baktı, şafağın ilk solgun ışıkları Kışyarı’nın kulelerine dokunmaya başlamıştı. “Nerede?”</p>

    <p>“Lorren, onu ve adamlarını kahvaltı etmeleri için Büyük Salon’a götürdü. Ablanızı şimdi mi göreceksiniz?”</p>

    <p>“Evet.” Theon battaniyeleri attı. Ateş köze dönüşmüştü. “Wex, sıcak su.” Asha’nın onu böyle darmadağın ve ter içinde görmesine izin veremezdi. <em>Çocuk yüzlü kurtlar...</em> Titredi. “Panjurları kapatın.” Yatak odası, rüyasındaki orman kadar soğuktu.</p>

    <p>Son zamanlarda bütün rüyaları soğuktu ve her biri, bir öncekinden daha korkunçtu. Geçen gece rüyasında o değirmendeydi yine, dizlerinin üstüne çökmüş ölüleri giydiriyordu. Cesetlerin kolları ve bacakları çoktan katılaşmıştı, Theon yarı donmuş parmaklarıyla pantolonlarını çekiştirip bağcıklarını bağlarken, kürk kaplı çizmelerini bükülmeyen ayaklarına giydirmeye çalışırken ve bir karış bellerine kemerlerini takarken huysuzca direniyor gibiydiler. “İstediğim bu değildi,” dedi onlara, işini yaparken. “Bana başka seçenek bırakmadılar.” Cesetler cevap vermedi, sadece daha da soğuyup ağırlaştılar.</p>

    <p>Bir önceki gece değirmencinin karısı vardı rüyasında. Theon kadının adını unutmuştu ama vücudunu hatırladı; yumuşak yastık gibi göğüslerini, karnındaki çatlaklarını, onu becerirken Theon’ın sırtına geçirdiği tırnaklarını. Geçen gece rüyasında bir kez daha o kadınla yataktaydı ama bu sefer hem yukarıda hem <em>aşağıda</em> dişleri vardı kadının, Theon’ın boğazını parçalarken, aynı anda erkekliğini kemiriyordu. Çılgınlıktı. Onun da öldüğünü görmüştü Theon. Merhamet için Theon’a yalvarırken Gelmarr tek balta darbesiyle kesmişti kadını. <em>Beni rahat bırak kadın. Seni öldüren Gelmarr’dı, ben değil. Ve o da öldü.</em> Gelmarr, Theon’ın uykularına dadanmıyordu en azından.</p>

    <p>Wex suyu getirdiğinde rüya geri çekildi. Theon teri ve uykuyu vücudundan temizleyip, oyalana oyalana giyinmeye başladı. Asha onu yeterince bekletmişti; şimdi bekleme sırası ondaydı. Siyah ve altın çizgili ipek bir tunik ve gümüş düğmeli bir deri yelek seçti... ama sonra, sefil ablasının güzellikten çok bıçaklardan etkilendiğini hatırladı. Küfrederek kıyafetlerini yırtarcasına çıkarıp baştan giyindi; keçeli siyah yün ve örgü zırh. Babasının sofrasında ablası tarafından küçük düşürüldüğü geceyi düşünürken kemerine bir kılıç ve bir hançer astı. <em>Daha emzikteki bebeği, evet. Pekâlâ, benim de bir bıçağım var ve onu kullanmayı biliyorum.</em></p>

    <p>En son tacını taktı; kara elmas parçaları ve altın yumrularıyla süslenmiş, parmak kadar ince, soğuk, demir bir çember. Şekilsiz ve çirkindi ama yapacak bir şey yoktu. Mikken mezara gömülmüş yatıyordu ve yeni demir ustası ancak nallarla ve çivilerle uğraşacak kadar yetenekliydi. Theon, bunun sadece bir prens tacı olduğunu hatırlayarak kendini avuttu. Kral olduğu zaman çok daha güzel bir taç takacaktı.</p>

    <p>Leş, Urzen ve Kromm’la birlikte kapının dışında bekliyordu. Theon onlarla beraber yola koyuldu. Son günlerde her yere muhafızlarıyla gidiyordu, tuvalete bile. Kışyarı onun ölmesini istiyordu. Pelit Suyu’ndan döndükleri gece, Gaddar Gelmarr merdivenlerden yuvarlanmış ve boynunu kırmıştı. Ertesi gün Aggar, boğazı bir kulağından ötekine kadar kesilmiş halde bulunmuştu. Gynir Kırmızıburun öyle korkuyordu ki şarap içmez olmuştu, zırhını, boyunluğunu, miğferini giyip uyuyordu. Barınaktaki en gürültücü köpeği, uyuduğu yere yaklaşan biri olursa havlayarak uyarması için sahiplenmişti. Bir sabah bütün kale küçük köpeğin çılgın havlamalarıyla uyandı. Hayvan kuyunun etrafında dönüp duruyordu. Kırmızıburun kuyuda yüzüyordu, boğulmuştu.</p>

    <p>Theon bu cinayetlerin cezasız kalmasına izin veremezdi. Farlen herkes kadar şüpheliydi, Theon kararını verdi, onu suçlu ilan etti ve ölüme mahkûm etti. Bu bile ters gitmişti. Farlen kütüğün önünde diz çökerken, “Benim lordum Eddard cezayı her zaman kendi eliyle infaz ederdi,” dedi. Theon ya baltayı alacaktı ya da zayıf görünecekti. Elleri terliyordu, baltanın sapı avuçlarının içinde kaydı ve ilk darbesi Farlen’ın omuzlarının arasına indi. Bütün kasları ve kemiği geçip başı vücuttan ayırmak için üç darbe daha gerekmişti, iş bittikten sonra kendini hasta hissediyordu Theon. Farlen’la birlikte şarap içip tazılardan ve avdan bahsettikleri bütün o vakitleri hatırlamıştı. <em>Başka seçeneğim yoktu,</em> diye bağırmak istedi cesede. <em>Demirdoğumlular sır tutmayı bilmez, ölmek zorundaydılar ve biri suçu üstlenmeliydi.</em> Adamı daha temiz bir şekilde öldürmüş olmayı dilerdi. Bir adamın başını uçurmak için tek darbeden fazlasına asla ihtiyaç duymazdı Ned Stark.</p>

    <p>Farlen’ın ölümünden sonra cinayetler durmuştu ama buna rağmen Theon’ın adamları huzursuz ve kaygılıydı. “Bir mücadele sırasında korku nedir bilmezler,” dedi Kara Lorren, “ama çamaşırcı kadının seni öpmeye mi yoksa öldürmeye mi niyetli olduğunu, biracı çocuğun kupana bira mı zehir mi koyduğunu bilemeden düşmanın içinde yaşamak başka bir mesele. Buradan gitsek iyi olur.”</p>

    <p>“Ben Kışyarı Prensi’yim!” diye bağırdı Theon. “Burası benim makamım, beni hiçbir adam buradan kaçıramaz. Hayır. Ve hiçbir kadın!”</p>

    <p><em>Asha. Bu onun işiydi. Benim tatlı, öz ablam, Ötekiler onu bir kılıçla becersin.</em> Theon’ın ölmesini istiyordu. Böylece babalarının veliahtı olmak için kardeşinin yerini çalabilecekti. Theon’ın gönderdiği bütün acil emirleri bu yüzden duymazdan gelmiş, onu burada çürümeye bırakmıştı.</p>

    <p>Theon ablasını Starklar’ın yüksek koltuğunda, bir horozu elleriyle parçalarken buldu. Salon, Asha’nın adamlarının sesleriyle çınlıyordu, Theon’ın adamlarıyla birlikte içerken hikâyeler anlatıyorlardı. O kadar fazla gürültü yapıyorlardı ki Theon’ın girişi kimsenin dikkatini çekmedi. “Diğerleri nerede?” diye sordu Leş’e. Masalarda elliden fazla adam yoktu ve çoğu Theon’ın adamlarıydı. Kışyarı’nın Büyük Salon’unda bu sayının on katı oturabilirdi.</p>

    <p>“Bütün adamları bu kadar lord prensim.”</p>

    <p>“<em>Bütün...</em> kaç kişi getirmiş?”</p>

    <p>“Saydığım kadarıyla yirmi.”</p>

    <p>Theon Greyjoy ablasının yayıldığı yere doğru yürüdü. Asha adamlarından birinin anlattığı bir şeye gülüyordu ama kardeşinin geldiğini görünce sustu. “İşte Kışyarı Prensi.” Salonda gezinen köpeklerden birine bir kemik attı. Şahin burnunun altındaki ağzı alaycı bir sırıtmayla çarpılmıştı. “Yoksa Aptallar Prensi mı?”</p>

    <p>“Kıskançlık bir kadını hasta eder.”</p>

    <p>Asha parmaklarındaki yağı emdi. Bir tutam siyah saç gözlerinin üstüne düştü. Adamları bira ve et için bağırıyordu. O kadar az olmalarına rağmen epey gürültü çıkarıyorlardı. “Kıskançlık mı Theon?”</p>

    <p>“Buna başka ne isim verebilirsin? Kışyarı’nı otuz adamla bir gecede ele geçirdim. Senin Derinorman Kalesi’ni alabilmen için bin adam ve bir ay dönümü gerekti.”</p>

    <p>“Evet, ben senin kadar büyük bir savaşçı değilim kardeşim.” Kupasındaki biranın yarısını bir dikişte içti ve elinin tersiyle ağzını sildi. “Kapıların üstündeki kafaları gördüm. Bana doğruyu söyle, en korkunç dövüşü hangisiyle yaptın, sakatla mı bebekle mi?”</p>

    <p>Theon kanının yüzüne yürüdüğünü hissedebiliyordu. O kafalar onu mutlu etmiyordu, çocukların başsız bedenlerini kalenin önünde sergilemek de etmemişti. Yaşlı Dadı, dişsiz ve yumuşak ağzını hiç ses çıkarmadan açıp kapamıştı, Farlen tazıları gibi hırlayarak Theon’ın üstüne atılmıştı, Urzen ve Cadwyl mızraklarının sapıyla adamı şuursuzca dövmek zorunda kalmışlardı. Sineklerle dolu cesetlere bakarken, <em>Buraya nasıl geldim ben?</em> diye düşündüğünü hatırladı Theon.</p>

    <p>Sadece Üstat Luwin cesetlere yaklaşacak gücü bulmuştu. Taş yüzlü, küçük, gri adam, çocukların başlarını bedenlerine dikmesine izin vermesi için Theon’a yalvarmıştı. Böylece diğer ölü Starklar’la birlikte mahzen mezarlarda yatabilirlerdi.</p>

    <p>“Hayır,” dedi Theon. “Mahzen mezar olmaz.”</p>

    <p>“Ama neden lordum? Size zarar veremeyecekleri ortada. Oraya aitler. Bütün Stark kemikleri...”</p>

    <p>“<em>Hayır,</em> dedim.” Kafaları duvardaki kazıklara geçirmesi gerekiyordu ama başsız bedenleri daha o gün yaktı, güzel giysileriyle beraber. Daha sonra erimiş gümüş cürufunu ve çatlak oltu taşını almak için küllerin ve kemiklerin yanına diz çöktü; bir zamanlar Bran’a ait olan kurt başı şeklindeki broştan geri kalanlar hâlâ Theon’daydı.</p>

    <p>“Bran ve Rickon’a cömert davrandım,” dedi ablasına. “Kendi kaderlerini kendileri yazdılar.”</p>

    <p>“Hepimiz gibi küçük kardeşim.”</p>

    <p>Theon’ın sabrı tükenmişti. “Bana sadece yirmi adam getirmişken Kışyarı’nı nasıl elimde tutmamı bekliyorsun?”</p>

    <p>“On,” diye düzeltti Asha. “Diğerleri benimle birlikte geri dönüyor. Öz ablanın, ormanın tehlikelerini muhafızsız bir halde göğüslemesini istemezsin, öyle değil mi? Karanlıkta dolaşan ulu kurtlar var.” Büyük taş koltuktan ayrılıp ayağa kalktı. “Gel, özel olarak konuşabileceğimiz bir yere gidelim.”</p>

    <p>Haklıydı, Theon bunu biliyordu ama bu kararı onun vermesine öfkelenmişti. <em>Salona hiç gelmemeliydim,</em> diye düşündü. <em>Onu huzuruma çağırtmalıydım.</em></p>

    <p>Bunun için geçti artık. Asha’yı Ned Stark’ın çalışma odasına götürmekten başka seçeneği yoktu. Odada, sönmüş ateşin küllerinin önünde patladı, “Dagmer, Torrhen Kalesi’ndeki mücadeleyi kaybetti...”</p>

    <p>“Yaşlı kale kumandanı Dagmer’ın kalkan duvarını kırdı, evet,” dedi Asha sakince. “Ne bekliyordun? Şu Sör Rodrik, Yarıkçene’nin aksine araziyi avucunun içi gibi biliyordu ve kuzeyli adamların çoğu atlıydı. Demirdoğumlular, zırhlı atların hücumu karşısında duracak disipline sahip değildir. Dagmer yaşıyor, bunun için şükret. Sağ kalanları Taşlı Kıyı’ya götürüyor.”</p>

    <p><em>Benden çok şey biliyor,</em> diye düşündü Theon. Bu onu daha fazla öfkelendirdi. “Zafer, duvarlarının arkasından çıkıp Sör Rodrik’e katılma cesaretini gösteren Leobald Tallhart’ın oldu. Lord Manderly’nin; şövalyeler, savaş atları ve kuşatma makineleriyle dolu bir düzine mavnayı nehrin yukarısına yolladığına dair bir rapor aldım. Umberlar da Son Nehir’in arkasında yığılıyor. Daha ay bitmeden kapılarıma bir ordu dayanacak ve sen bana sadece on adam mı getiriyorsun?”</p>

    <p>“Sana hiç adam getirmek zorunda değildim.”</p>

    <p>“Sana emir vermiştim...”</p>

    <p>“<em>Babam</em> bana Derinorman Kalesi’ni almamı emretti,” diye parladı Asha. “Küçük kardeşimi kurtarmak zorunda olduğuma dair bir şey söylemedi.”</p>

    <p>“Derinorman’ı becereyim,” dedi Theon. “Bir tepenin üstündeki ahşap bir sidik kovasından başka bir şey değil. Bu toprakların kalbi Kışyarı’dır ama bir garnizonum olmadan burayı nasıl tutabilirim?”</p>

    <p>“Kaleyi almadan önce düşünecektin bunu. Ah, çok zekiceydi, hakkını teslim etmeliyim. Keşke kaleyi yerle bir edip iki küçük prensi rehine olarak Pyke’a götürmeyi de akıl edebilseydin, savaşı tek darbede kazanmış olurdun.”</p>

    <p>“Bu hoşuna giderdi, değil mi? Ödülümün enkaza ve küllere dönüşmesini izlemek.”</p>

    <p>“Senin ödülün kendi felaketin olacak. Deniz canavarları denizden çıkar Theon, yoksa kurtlarla birlikte geçirdiğin onca yılda unuttun mu bunu? Bizim kuvvetimiz dargemilerimizdir. Benim ahşap sidik kovam, ihtiyacım olduğunda malzeme ve yeni adamların hemen varabileceği kadar denize yakın. Ama Kışyarı fersahlarca içeride; ormanlarla, tepelerle, düşman karakollarla ve kalelerle çevrili. Binlerce fersah alandaki her adam senin düşmanın artık, sakın hata yapma. O kafaları kapı kulübesindeki kazıklara geçirdiğin anda bunu kaçınılmaz hale getirdin.” Asha başını salladı. “Nasıl bu kadar aptal olabildin? O <em>çocuklar...</em>”</p>

    <p><em>“Bana meydan okudular!”</em> diye bağırdı Theon ablasının yüzüne. “Üstelik, kana karşı kandı bu, Rodrik ve Maron’a karşılık Lord Eddard’ın iki oğlu.” Kelimeler ağzından düşünmeden çıkmıştı ama söylediği anda babasının bundan hoşlanacağını biliyordu Theon. “Ağabeylerimin ruhlarını huzura kavuşturdum.”</p>

    <p><em>“Ağabeylerimiz,”</em> diye düzeltti Asha, dudağındaki yarım gülümseme kardeşinin intikam konuşmasını iyi baharatlanmış bulduğunu gösteriyordu. “Onların ruhlarını Pyke’tan mı getirttin kardeşim? Ben de onların sadece babamıza dadandığını sanıyordum.”</p>

    <p>“Bir kadın intikamdan ne anlar?” Babası, Kışyarı’nı ele geçirmesini takdir etmese bile, ağabeylerinin intikamını almasını onaylamak <em>zorundaydı!</em></p>

    <p>Asha bir kahkahayla cevap verdi. “Şu Sör Rodrik de aynı erkeksi ihtiyacı hissediyor olmalı, bunu düşündün mü? Senin kanın benim kanımdır Theon, ne olursan ol. İkimizi de doğuran annemizin hatırına benimle birlikte Derinorman Kalesi’ne gel. Kışyarı’nı ateşe ver ve hâlâ fırsatın varken buradan ayrıl.”</p>

    <p>“Hayır.” Theon tacını düzeltti. “Bu kaleyi aldım ve elimde tutmaya niyetliyim.”</p>

    <p>Ablası uzunca bir süre ona baktı. “O halde tutmalısın,” dedi, “hayatının geri kalanı boyunca.” İçini çekti. “Yaptığın aptallık kokuyor derim ama utangaç bir bakire böyle işlerden ne anlar?” Kapıya vardığında döndü ve son bir alaycı gülümsemeyle kardeşine baktı. “Bilmelisin ki gördüğüm en çirkin taç bu. Kendin mi yaptın?”</p>

    <p>Theon’ı üstünden dumanlar tüter halde bıraktı ve atlarını besleyip su içirmeye yetecek zamandan daha uzun oyalanmadı. Getirdiği adamların yarısı, söylediği gibi onunla birlikte geri döndü, Bran ve Rickon’ın kaçmak için kullandığı Avcı Kapısı’ndan çıkıp gittiler.</p>

    <p>Theon onların gidişini duvarın tepesinden izledi. Asha, Kral Ormanı’nın sisleri içinde gözden kaybolurken, neden söz dinleyip onunla birlikte gitmediğini düşündü Theon.</p>

    <p>“Gitti ha?” Leş yanındaydı.</p>

    <p>Theon adamın ne geldiğini duymuştu ne de kokusunu almıştı. Daha az görmek istediği başka biri gelmiyordu aklına. Bu adamın bildiklerini düşününce, onu nefes alıp verirken ve ortalıkta dolaşırken görmek Theon’ı huzursuz ediyordu. <em>İş bittikten sonra onu da diğerleriyle birlikte öldürmeliydim,</em> diye düşündü ama bu fikir onu endişelendirdi. Çok tuhaftı ama Leş okuma yazma biliyordu ve yaptıkları şeye dair gizli bir belgeye sahip olacak kadar da kurnazdı.</p>

    <p>“Lord prensim, bunu söylediğim için beni affedin ama sizi böyle terk etmesi doğru değildi. Ve on adam, bu hiçbir şey.”</p>

    <p>“Bunun gayet farkındayım,” dedi Theon. <em>Asha da farkında.</em></p>

    <p>“Pekâlâ, size yardım edebilirim belki,” dedi Leş. “Bana bir at ve bir torba sikke verin, size bazı iyi adamlar bulabilirim.”</p>

    <p>Theon gözlerini kıstı. “Kaç tane?”</p>

    <p>“Yüz olabilir. İki yüz. Belki daha fazla.” Gülümsedi, gözleri parlıyordu. “Ben burada, kuzeyde doğdum. Pek çok adam tanıyorum. Pek çok adam da Leş’i tanıyor.”</p>

    <p>İki yüz adam bir ordu sayılmazdı ama Kışyarı kadar sağlam bir kaleyi elde tutmak için binlerce adama ihtiyaç da yoktu. Mızrağın hangi ucunun öldürdüğünü öğrenebildikleri sürece gerekli farkı yaratabilirlerdi. “Söylediğini yaparsan vefasız olmadığımı göreceksin. Kendi ödülünü kendin seçebilirsin.”</p>

    <p>“Lordum, Lord Ramsay’nin yanından ayrıldığımdan beri kadınım olmadı,” dedi Leş. “Palla’ya göz koydum ve duydum ki ona çoktan... yani...”</p>

    <p>Geri dönemeyeceği kadar ileri gitmişti Leş’le. “İki yüz adam ve kız senindir. Ama bir adam bile eksik olursa domuzları düzmeye devam edersin.”</p>

    <p>Leş, güneş batmadan önce gitti, yanında bir torba Stark gümüşü ve Theon’ın umutları vardı. <em>Bu sefili bir daha görmeyeceğim muhtemelen,</em> diye düşündü Theon acıyla. Buna rağmen şansını denemek zorundaydı.</p>

    <p>O gece rüyasında; Kral Robert, Kışyarı’nı ziyaret ettiğinde Ned Stark’ın verdiği ziyafeti gördü. Dışarıda soğuk rüzgârlar esmesine rağmen salon müzik ve kahkahalarla çınlıyordu. Önce her şey şaraptan ve kızarmış etten ibaretti. Theon şakalar yapıyor, hizmetçi kızları süzüyor, iyi vakit geçiriyordu... salonun gittikçe karanlıklaştığını fark edene kadar. Müzik o kadar neşeli gelmemeye başladı sonra; ahenksiz akorlar ve tuhaf sessizlikler duyuyordu ve havada asılı notalar kanıyordu. Ağzındaki şarap birdenbire acılaştı, kafasını kadehten kaldırıp baktığında sofrada cesetlerle birlikte oturuyordu.</p>

    <p>Kral Robert’ın bağırsakları, midesindeki büyük yarıktan dökülüp masanın üstüne yayılmıştı ve kralın yanında oturan Lord Eddard başsızdı. Cesetler aşağıdaki sıralara yan yana dizilmişti, kupalarını havaya kaldırırken kemiklerinden yeşil kahverengi et parçaları dökülüyordu, bir vakitler gözlerinin olduğu boşluklarda kurtçuklar kıvranıyordu. Theon onları tanıyordu, hepsini; Jory Cassel, Şişman Tom, Porther, Cayn, seyis başı Hullen ve güneye at sürüp asla geri dönmemek üzere Kral Toprakları’na giden diğerleri. Mikken ve Chayle birlikte oturuyordu; birinden kan, diğerinden su damlıyordu. Benfred Tallhart ve Vahşi Tavşanlar’ı bir masanın hemen hemen tamamını doldurmuştu. Değirmencinin karısı da oradaydı, Farlen da öyle, hatta Theon’ın Kurt Ormanı’nda Bran’ı kurtarmak için öldürdüğü yabanıl bile.</p>

    <p>Ama hayatı boyunca hiç tanışmadığı başka yüzler de vardı, sadece taşlarda gördüğü yüzler. Solgun mavi güllerden yapılmış bir taç takan, beyaz elbisesi kanla lekelenmiş ince ve hüzünlü kız Lyanna’dan başkası olamazdı. Ağabeyi Brandon yanında duruyordu ve babası Lord Rickard hemen arkasında. Gölgelerin arasından zar zor görünen, uzun yüzleri hüzünle dolu hayaletler duvarlarda hareket ediyordu. Görüntüleri Theon’ın içine bıçak kadar keskin bir korku soktu. Sonra yüksek kapılar bir çatırtıyla açıldı, salon boyunca dondurucu bir rüzgâr esti ve Robb gecenin içinden çıkıp yürümeye başladı. Boz Rüzgâr yanındaydı, gözleri yanıyordu, hem adamın hem de kurdun bedenindeki onlarca vahşi yaradan kan sızıyordu.</p>

    <p>Theon çığlık atarak uyandı, Wex öyle korkmuştu ki odadan çırılçıplak kaçtı. Muhafızlar kılıçlarını çekmiş halde odaya daldığında Theon üstadı getirmelerini emretti. Üstat Luwin darmadağın ve uykulu bir şekilde geldiğinde Theon’ın içtiği şarap ellerinin titremesini geçirmişti ve az önceki korkusu yüzünden utanıyordu. “Bir rüya,” diye mırıldandı, “hepsi buydu, hiçbir anlamı yoktu.”</p>

    <p>“Yoktu,” diye onayladı Luwin ciddi bir sesle. Giderken bir uyku ilacı bıraktı ama üstat odadan çıkar çıkmaz Theon ilacı tuvalete döktü. Luwin, üstat olduğu kadar adamdı ve o adamın Theon’a karşısı hiç sevgisi yoktu. <em>Uyumamı istiyor, evet... uyumamı ve asla uyanmamamı. Bunu en az Asha kadar istiyor.</em></p>

    <p>Kyra’yı çağırttı, kapıyı tekmeleyerek kapattı ve kızın üstüne çıktı, sahip olduğunu hiç fark etmediği bir öfkeyle becerdi fahişeyi. İşini bitirdiğinde kız hıçkırıyordu, boynu ve göğüsleri ısırık izleriyle, çürüklerle doluydu. Kızı yataktan aşağı itti, bir battaniye fırlattı. “Defol.”</p>

    <p>Ama ondan sonra da uyuyamadı.</p>

    <p>Şafak geldi, Theon giyindi ve dış duvarları yürümek için dışarı çıktı. Sert sonbahar rüzgârı siperlerin arasında dönerek esiyordu. Yanakları kızardı, gözleri batıyordu. Güneş ışığı sessiz ağaçların arasına sızarken griden yeşile dönen ormanı izledi. Solunda, iç duvarın üzerine çıkan kulelerin tepelerini görüyordu, çatıları doğan güneşle parlıyordu. Büvet ağacının kırmızı yaprakları, yeşilliğin arasında yanan alevler gibi görünüyordu. <em>Ned Stark’ın ağacı,</em> diye düşündü, <em>Starklar’ın ormanı, Starklar’ın kalesi, Starklar’ın kılıcı, Starklar’ın tanrıları. Burası onların yeri, benim değil. Ben Pyke’ın Greyjoy’uyum, kalkanımın üstüne bir deniz canavarı boyamak ve büyük tuzlu denize açılmak için doğdum. Asha’yla birlikte gitmeliydim.</em></p>

    <p>Kapı kulübesinin üstündeki demir kazıklara geçirilmiş kafalar bekliyordu.</p>

    <p>Theon sessizce onlara baktı. Rüzgâr küçük, hayalet elleriyle pelerinini çekiştiriyordu. Değirmencinin oğulları Bran ve Rickon’la yaşıttı, cüsseleri ve renkleri de aynıydı. Leş, suratlarını yüzüp başlarını katrana buladığında, çürük etlerin üstündeki şekilsiz yumrularda tanıdık hatlar görmek zor olmamıştı. İnsanlar nasıl da aptaldı. <em>Onların koç kafaları olduğunu söyleseydik boynuzları göreceklerdi.</em></p>
  </div>
</body>
</html>
