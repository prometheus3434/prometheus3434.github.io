<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Catelyn</h1>

    <p>Dalgalı çimenlerin arasında uzanmış uyurken rüya görüyordu Catelyn: Bran sakat değildi. Arya ve Sansa el ele tutuşmuştu. Rickon hâlâ göğsünden süt emiyordu. Robb’un başında taç yoktu, ahşap kılıcıyla avluda oyun oynuyordu. Bütün çocukları huzurla uykuya daldıktan odasına gitti. Ned yatakta onu bekliyordu, gülümsüyordu.</p>

    <p>Güzeldi. Güzeldi ve çok çabuk bitmişti. Şafak, ışıktan yapılmış bir hançer gibi zalimce geldi. Tek başına, ağrılar içinde ve yorgun bir halde uyandı. At sürmekten yorulmuştu, ağrı çekmekten yorulmuştu, sorumluluklarından yorulmuştu. <em>Ağlamak istiyorum,</em> diye düşündü. <em>Teselli edilmek istiyorum. Güçlü olmaktan yoruldum. Bir kez olsun aptalca davranmak, korkmak istiyorum. Kısacık bir zaman için, hepsi bu... bir gün... bir saat...</em></p>

    <p>Çadırın dışından ayaklanan adamların sesleri geliyordu. Atların kişnemelerini, Shadd’in tutulan sırtından şikâyet ettiğini, Sör Wendel’ın yayını istediğini duydu. Catelyn hepsinin uzaklara gitmesini isterdi. İyi ve sadık adamlardı ama Catelyn hepsinden bıkmıştı. Çocuklarının hasretini çekiyordu. Bir gün, daha az güçlü olmak için izin verecekti kendine.</p>

    <p>Ama bugün değil. Bugün olamazdı.</p>

    <p>Elbisesini düzeltmeye çalışırken ellerinin her zamankinden daha beceriksiz olduğunu fark etti. Ellerini hâlâ kullanabildiği için şükretmeliydi aslında. Hançer Valyria çeliğinden yapılmıştı. Valyria çeliği derin ve zalim keserdi. Bunu hatırlamak için ellerine bakması yeterliydi.</p>

    <p>Dışarıda, Shadd bir kazanın içine yulaf dolduruyordu. Sör Wender Manderly yayını geriyordu. Çadırdan çıkan Catelyn’i görünce, “Leydim,” dedi. “Bu çimenlikte kuşlar yaşıyor. Bu sabah kahvaltıda kızarmış bıldırcın yemek ister misiniz?”</p>

    <p>“Yulaf ve ekmek kâfi... hepimiz için öyle sanırım. Önümüzde hâlâ çok uzun bir yol var Sör Wendel.”</p>

    <p>“Nasıl isterseniz leydim.” Şövalyenin ay gibi yusyuvarlak yüzü mahzunlaştı, mors balığınınkilere benzeyen bıyıklarının ucu hayal kırıklığıyla titriyordu. “Ekmek ve yulaf. Bundan daha iyi bir şey olabilir mi?” Catelyn’in gördüğü en şişman adamlardan biriydi. Yemeyi ne kadar seviyor olursa olsun gururunu daha fazla sevdiği ortadaydı.</p>

    <p>“Biraz ısırgan otu buldum ve çay demledim. Leydim bir fincan içmek ister mi?” diye sordu Shadd.</p>

    <p>“Evet, teşekkür ederim.”</p>

    <p>Fincanı yaralı ellerinin arasına aldı ve biraz soğutmak için üfledi. Shadd, Kışyarı’nın adamlarından biriydi. Robb, en iyi yirmi adamını Renly’ye giderken Catelyn’e muhafızlık etmeleri için seçmişti. Aralarında beş lord vardı. İsimleri ve soylu kanları Catelyn’in görevine ağırlık ve resmiyet katacaktı. Kasabalardan ve köylerden uzak durmaya dikkat ederek güneye doğru yol alıyorlardı. Buna rağmen birkaç kez zırhlı adamlara rastlamışlar, doğu ufkundan tüten dumanlar görmüşlerdi ama kimse kafileyi taciz etmeye yeltenmemişti. Tehdit olamayacak kadar zayıf, kolay bir av gibi görünmeyecek kadar kalabalıklardı. Karasu Nehri’ni geçtiklerinde yolun en zor kısmını arkalarında bırakmışlardı. Son dört gündür karşılarına savaşla ilgili bir şey çıkmıyordu.</p>

    <p>Catelyn bunu hiç istememişti. İstemediğini Nehirova’dayken Robb’a da söylemişti. “Renly’yi son gördüğümde Bran yaşlarında bir çocuktu. Onu tanımıyorum, başka birini gönder. Benim yerim burası, babamın yanında olmalıyım, ne kadar vakti kaldığını bile bilmiyorum.”</p>

    <p>Oğlu mutsuz gözlerle Catelyn’e bakmıştı. “Başka biri yok. Ben gidemem. Büyükbabam senin de dediğin gibi çok hasta. Karabalık benim hem gözüm hem kulağım. Onu kaybetmeyi göze alamam. Ağabeyin burada kalıp ben harekete geçtiğimde Nehirova’yı...”</p>

    <p>“Hareket?” Ordunun Nehirova’dan ayrılacağını kimse Catelyn’e söylememişti.</p>

    <p>“Nehirova’da oturup barış olmasını bekleyemem. Tekrar araziye çıkmaktan korktuğumu düşünecekler. Dövüşecek bir mücadele olmadığı zaman askerler evlerini ve hasatlarını düşünmeye başlar, bunu babam söylemişti. Kuzeyli askerlerim bile huzursuzlanmaya başladı.”</p>

    <p><em>Kuzeyli askerlerim,</em> diye düşünmüştü Catelyn. <em>Bir kral gibi konuşmaya başladı bile.</em> “Bugüne kadar kimse huzursuzluktan ölmedi ama acele hareket etmek insanı öldürebilir. Tohumları ektik. Büyümelerini beklemeliyiz.”</p>

    <p>Robb başını inatla iki yana salladı. “Rüzgâra birkaç tohum serptik sadece. Kız kardeşin Lysa yardımımıza gelecek olsaydı şimdiye kadar haberini alırdık. Kartal Yuvası’na kaç kuzgun gönderdik, dört mü? Ben de barış olsun istiyorum ama bütün yaptığım burada böylece oturup ordumun kar gibi erimesini seyretmekken Lannister bana neden <em>herhangi bir şey</em> versin?”</p>

    <p>“Yani, korkak gibi görünmek yerine Lord Tywin’in çaldığı boruyla dans edeceksin. Tam olarak bunu yapmanı istiyor amacı seni Harrenhal’a çekmek. Brynden amcama sor, eğer...”</p>

    <p>“Harrenhal’a yürüyeceğimi söylemedim,” dedi Robb. “Şimdi, benim adıma Renly’ye gidecek misin yoksa İri Jon’u mu göndereyim?”</p>

    <p>Bütün bunları hatırlamak Catelyn’in dudağına hüzünlü bir gülümseme kondurdu. Son derece açık bir kandırmaca ama on beş yaşında bir çocuktan beklenmeyecek kadar kurnazca. Robb, İri Jon Umber’la Renly Baratheon’ı yan yana getirmenin atılacak en yanlış adım olduğunu biliyordu ve annesinin de bunu bildiğinin farkındaydı. Robb’un verdiği görevi kabul etmekten ve dönüşüne kadar babasının sağ kalması için tanrılara yalvarmaktan başka ne yapabilirdi? Lord Hoster sağlıklı olsaydı kendisi giderdi, bunu biliyordu. Buna rağmen babasından ayrılmak çok zor olmuştu. Vedalaşmak için yanına gittiğinde babası onun kim olduğunu bile hatırlamamıştı, “Minisa,” demişti Catelyn’e. “Çocuklar nerede? Küçük Cat, tatlı Lysa...” Catelyn babasını alnından öpmüş, bebeklerin iyi olduğunu söylemişti. “Beni bekleyin lordum,” demişti babası gözlerini kapatırken. “Ben sizi bekledim, defalarca. Şimdi de siz beni beklemek zorundasınız.”</p>

    <p><em>Kader beni yine güneye çağırıyor,</em> diye düşündü Catelyn çayını yudumlarken. <em>Halbuki kuzeye gitmem gerek, evime.</em> Nehirova’daki son gecesinde Bran ve Rickon’a mektup yazmıştı. <em>Sizi unuttuğumu düşünmeyin tatlı yavrularım. Ağabeyinizin bana ihtiyacı var...</em></p>

    <p>“Bugün yukarı Mander’da oluruz leydim,” dedi Sör Wendel. Shadd yulaf lapasını getirdi. “Eğer duyduklarımız doğruysa Renly de fazla uzakta olmayacak.”</p>

    <p><em>Ve onu bulduğumuzda ona ne söyleyeceğim? Oğlumun onu gerçek kral saymadığını mı?</em> Dört gözle beklediği bir karşılaşma değildi bu. Daha fazla düşmana değil, dostlara ihtiyaçları vardı. Ama Robb’un, taht üstünde hakları olmadığını düşündüğü adamların önünde diz çökmeye niyeti yoktu.</p>

    <p>Yulafın tadına baktığını bile hatırlamıyordu; boşalmış kâsesini kenara bıraktı. “Yola çıkma vakti geldi.” Renly’yle ne kadar çabuk buluşursa evine o kadar erken dönerdi. Atına ilk binen Catelyn oldu, kafilenin önüne geçip sürüş ritmini belirledi. Stark sancağını taşıyan Hal Mollen, Catelyn’in yanında at sürüyordu.</p>

    <p>Yakalandıklarında Renly’nin kampına yarım gün uzaklıktaydılar. Robin Flint etrafı kolaçan etmek için keşif grubuyla birlikte kafilenin önüne geçmişti ve kısa bir zaman sonra geri dönüp bir rüzgâr değirmenin tepesinde gözcüler gördüğünü haber vermişti. Catelyn’in kafilesi değirmene vardığında gözcüler çoktan gitmişti. Atlarını dörtnala koşturarak yaklaşık bir mil yol almışlardı ki Renly’nin keşif süvarilerine yakalandılar. Atlı ve silahlı yirmi adamın başında, mavi karga desenli bir pelerin giymiş gri sakallı bir şövalye vardı. “Leydim,” diye seslendi. “Ben, Yeşilhavuzlar’dan Sör Colen. Tehlikeli topraklardan geçiyorsunuz.”</p>

    <p>“İşimiz acele,” diye karşılık verdi Catelyn. “Kuzey Kralı oğlum Robb Stark’ın elçisi olarak geldim. Güney Kralı Renly Baratheon’la görüşmek isterim.”</p>

    <p>“Kral Renly <em>bütün</em> Yedi Krallık’ın taç giymiş ve kutsanmış lordudur leydim,” dedi Sör Colen, yeterince nazikti. “Majesteleri, Gülyolu’yla Mander’ın kesiştiği Acı Köprü yakınlarında kamp kurdu. Kampa kadar size eşlik etmek benim için şereftir.” Şövalye çelik eldivenli yumruğunu havaya kaldırdı ve süvariler iki gruba ayrılıp Catelyn ve adamlarını aralarına alacak şekilde sıralandılar. <em>Misafiriniz miyim yoksa esiriniz mi?</em> diye merak etti Catelyn. Sör Colen’in ve Renly’nin onuruna güvenmekten başka yapacak bir şeyi yoktu.</p>

    <p>Nehre bir saat uzaklıktayken kamptan yükselen dumanı gördüler. Ardından sesler geldi ve yaklaştıkça daha kolay işitilir oldu. Mander’ın güneşle parıldayan çamurlu suları görüş alanına girdiğinde çelik şıngırtıları, at kişnemeleri ve insan konuşmaları net bir şekilde duyuluyordu. Ama ne sesler, ne de duman ordunun görüntüsüne hazır olmalarını sağlayabilirdi.</p>

    <p>Binlerce yemek ateşi havayı dumanlı bir pusla doldurmuştu. Sadece atların oluşturduğu sıralar bile arazide fersahlarca uzanıyordu. Sancakları taşıyan uzun direkler kendi ormanlarını oluşturmuş gibiydi. Gülyolu’nun çimenlik arazileri kuşatma makineleriyle doluydu. At sırtındaki bir adamdan daha yüksek olan tekerleklerin taşıdığı sayısız mancınığın görüntüsü ürkütücüydü. Mızrak uçları güneş ışığıyla kıpkırmızı parlıyordu, sanki şimdiden kana bulanmışlardı. Soylu lordların ve şövalyelerin çadırları, çimenlerin üstüne yayılmış ipekten mantarlar gibi görünüyordu. Catelyn kılıçlı adamlar gördü, mızraklı adamlar ve çelik çizmeli, örgü zırhlı adamlar... bütün cazibelerini kullanan kamp takipçisi kızlar, oklarını yağlayan okçular, at arabalarının başında bekleyen sürücüler, domuz sürülerini otlatan çobanlar, mesaj getirip götüren uşaklar, atlarla ilgilenen seyisler. “Bu çok korkutucu bir kalabalık,” dedi manzarayı izleyen Sör Wendel, Acı Köprü’ye adını veren eski taş köprüyü geçiyorlardı.</p>

    <p>“Öyle,” diye onayladı Catelyn.</p>

    <p>Görünüşe göre güneyin bütün kahramanları Renly’nin çağrısına uyup gelmişti. Yüksek Bahçe’nin altın gülü her yerdeydi: Hizmetkârların ve silahlardan sorumlu adamların sağ göğsüne işlenmişti, mızrakların ucunu süsleyen küçük yeşil flamaların üstünde dalgalanıyordu, Tyrell Hanedanı’nın erkeklerine ait çadırların önünde duran kalkanlara boyanmıştı. Catelyn diğer hanedanların armalarını da gördü: Florentler’in tilki ve çiçekleri, Fossowayler’in kırmızı ve yeşil elmaları, Lord Tarly’nin avcısı, Oakheartlar’in meşe yaprağı, Craneler’in turnası, Mullendorelar’ın siyah turuncu kelebekleri.</p>

    <p>Mander’ın karşısında fırtına lordlarının sancakları dalgalanıyordu. Bu hanedanlar Fırtına Burnu’na ve Baratheon Hanedanı’na bağlılık yemini etmişti. Lordlar Renly’nin kendi sancak beyleriydi. Catelyn, Bryce Caron’ın bülbülünü, Penrose’un kuş tüylerini ve Lord Estermont’un deniz kaplumbağasını tanıyordu. Gözüne aşina olan her sancağa karşılık on yabancı sancak vardı: Sancak beylerine bağlı küçük ve önemsiz lordların, isimsiz şövalyelerin ve isim kazanmaya çalışan hürsüvarilerin armalarıyla süslenmişlerdi.</p>

    <p>Renly’nin kendi sancağı hepsinin üstündeydi. En yüksek kuşatma kulesinin tepesinde, dev tekerleklerin üstüne yerleştirilmiş ağaç gövdesi kalınlığındaki ham deri kaplı uzun direğin ucunda, Catelyn’in o güne kadar gördüğü en büyük sancak dalgalanıyordu. Baratheonlar’ın taç takmış siyah erkek geyiği birkaç salonu örtebilecek kadar geniş, altın kumaşın üstünde gururla yürüyordu.</p>

    <p>“Leydim, şu sesi duyuyor musunuz?” diye sordu Hallis Mollen atını Catelyn’in yanına sürüp. “Nedir bu?”</p>

    <p>Catelyn dinledi. Bağrışmalar, at kişnemeleri, çelik sesleri ve... “Tezahürat,” dedi. Hafif bir yokuşu tırmanıyorlardı, sağlarında ve sollarında rengârenk çadırlar sıralanmıştı. Çadırların arasında ilerledikçe tezahüratlar şiddetlendi ve yokuşun tepesine vardıklarında seslerin sebebini öğrendiler.</p>

    <p>Aşağıda, küçük bir kalenin taş ve ahşaptan inşa edilmiş siper duvarlarının altında bir meydan dövüşü yapılıyordu.</p>

    <p>Çitler, sıralar, engeller kenara kaldırılmış, arazi temizlenmişti. Yüzlerce, belki de binlerce insan müsabakayı izlemek için toplanmıştı. Paralanmış çamurlu zemine yayılan kırık oklara ve kalkanlara bakılacak olursa müsabaka bir ya da iki gündür devam ediyordu ama sonu yaklaşmıştı. Hâlâ at üstünde olan yirmiden az şövalye vardı. İzleyicilerin ve atlarından düşen diğer yarışmacıların çığlıkları arasında dövüşmeye devam ediyorlardı. Baştan aşağı zırhlı iki at birbirine çarpıp et ve çelikten oluşan bir yumak halinde yere düştü. “Bir turnuva,” dedi Hal Mollen, zaten ortada olan şeyleri yüksek sesle göstermek gibi bir huyu vardı.</p>

    <p>Gökkuşağı çizgili bir pelerin giyen şövalye, elindeki uzun saplı savaş baltasını sertçe savurup rakibini atıyla birlikte devirdiğinde, “Ah, harika,” dedi Sör Wendel.</p>

    <p>Önlerindeki kalabalık yola devam etmelerini güçleştiriyordu. “Leydi Stark, adamlarınız burada bekleme nezaketini gösterirse sizi kralımıza götürebilirim.”</p>

    <p>“Dediğiniz gibi olsun,” diye karşılık verdi Catelyn. Kalabalığın gürültüsünde sesini duyurabilmek için bağırarak durma emri verdi. Sör Colen, Catelyn’in atını izdihamın içinde ağır ağır yürütmeye başladı. Kalkanında griffon kabartması olan kızıl sakallı miğfersiz bir adam mavi zırhlı bir şövalye tarafından atından düşürüldüğünde izleyiciler çılgınca bağırmaya başladı. Mavili şövalyenin zırhı kobalt rengi çelikten yapılmıştı, ölümcül şekilde savurduğu gürzü bile aynı renkteydi. Atının sırtındaki örtüye Tarth Hanedanı’nın arması işlenmişti; dörde bölünmüş zemin üzerinde güneş ve ay.</p>

    <p>“Kırmızı Ronnet atından düştü, kahretsin,” diye bağırdı bir adam.</p>

    <p>“Loras o mavilinin işini...” diye cümlesine başlayan başka bir adamın sesi izleyicilerin yeni çığlıkları arasında kayboldu. Catelyn cevabın devamını duyamadı.</p>

    <p>Bir adam daha düşmüştü, üstüne devrilen atının altında sıkışmıştı. Hem at, hem sürücüsü acıyla bağırıyordu. Yaverler yardım etmek için alana koşuyordu.</p>

    <p><em>Bu çılgınlık,</em> diye düşündü Catelyn. <em>Her yer gerçek düşmanlarla dolu, diyarın yarısı yanıyor ve Renly, ahşap kılıcıyla dövüş oyunu oynayan küçük bir çocuk gibi oturmuş savaş oyunu oynuyor.</em></p>

    <p>Sekilikte müsabakayı izleyen lordlar ve leydiler en az dövüş alanındaki adamlar kadar heyecanlıydı. Catelyn bu insanlardan bazılarını iyi tanıyordu. Babası, güneyli lordlarla sık görüşürdü ve bu soyluların çoğu Nehirova’da konuk edilmişti. Her zamankinden daha süslü ve daha tıknaz görünen Lord Mathis Rowan seyircilerin arasındaydı. Hanedanının arması olan altın ağaç beyaz takımının göğsüne işlenmişti. Lordun hemen altındaki sırada ince ve narin Leydi Oakheart oturuyordu. Onun hemen yanındaki adam Boynuz Tepe’den Lord Randyll Tarly’ydi. Büyükkılıcı Yürekfelaketi’ni oturduğu sıranın arkasına dayamıştı. Catelyn diğer soyluların bir kısmını armalarından tanıyordu ama çoğunu daha önce hiç görmemişti.</p>

    <p>Tam ortalarında, gencecik kraliçesiyle birlikte müsabakayı izleyip gülümseyen altın taçlı bir hayalet oturuyordu.</p>

    <p><em>Lordların büyük bir hevesle onun etrafında toplandıklarına şaşmamak gerek. Robert yeniden doğmuş sanki.</em> Renly, Robert’ın gençliğinde olduğu kadar yakışıklıydı; uzun boy ve geniş omuzlar, aynı siyah saçlar, aynı derin ve mavi gözler, aynı yürek ısıtan gülümseme. Kaşlarının üstündeki ince çember ona yakışmıştı. Saf altına kusursuzca işlenmiş güllerden oluşan halkanın önünde, koyu yeşil yeşim taşından oyulmuş bir erkek geyik kafası vardı, geyiğin gözleri ve boynuzları da altındandı.</p>

    <p>Kralın giydiği yeşil kadife tuniğin üstünde de taçlı erkek geyik motifi vardı, altın iplikle işlenmişti; Yüksek Bahçe’nin renginin üstünde Baratheon arması. Yüksek koltuğu kralla paylaşan genç kız da Yüksek Bahçe’dendi: Renly’nin kraliçesi, Margaery, Lord Mace Tyrell’in kızı. Catelyn, güney birliğinin bu evlilik sayesinde gerçekleştiğini biliyordu. Renly yirmi bir yaşındaydı, kraliçesi Robb’dan büyük olamazdı. Güvercin gözlü güzel kızın kahverengi lüle lüle saçları omuzlarına dökülüyordu. Gülümsemesi tatlı ve utangaçtı.</p>

    <p>Dövüş alanında bir adam daha gökkuşağı pelerinli şövalye tarafından atından düşürüldü ve izleyicilerin tezahüratlarına kral da katıldı. <em>“Loras!”</em> diye bağırdı Renly. <em>“Loras! Yüksek Bahçe!”</em> Kraliçe heyecanla alkışlıyordu.</p>

    <p>Catelyn müsabakanın sonunu görmek için alana baktı. Dövüşte sadece dört adam kalmıştı. Kralın ve izleyicilerin favorisinin kim olduğu açıktı. Catelyn, Sör Loras Tyrell’le tanışmamıştı ama genç Çiçek Şövalyesi’nin şöhreti kuzeye kadar ulaşmıştı. Sör Loras, gümüş zırh giydirilmiş beyaz bir aygırın sırtındaydı. Uzun saplı bir baltayla dövüşüyordu. Miğferinden aşağı altın güllerden yapılmış bir püskül sarkıyordu.</p>

    <p>Meydandaki dört şövalyeden ikisi işbirliği yapıp atlarını karşıt yönlerden mavi zırhlı şövalyenin üstüne sürdüler. İyice yaklaştıkları sırada, mavili şövalye atının dizginlerini sertçe çekip kalkanını adamlardan birinin yüzüne indirdi, aynı esnada şövalyenin siyah aygırı şaha kalkıp çelik nalli ayaklarını diğer adamın göğsüne vurdu. Göz açıp kapayıncaya kadar işbirliği yapan şövalyelerden biri yerdeydi, diğeri geri çekiliyordu. Mavili şövalye kolunu serbest bırakmak için kırık kalkanını yere attı ve Çiçek Şövalyesi kalkan yere düşmeden adamın tepesine bindi. Giydiği ağır zırh hareketlerinin çabukluğuna ve zarafetine engel olmuyordu. Gökkuşağı pelerini arkasında dalgalanıyordu.</p>

    <p>Siyah at ve beyaz at, hasat festivalinde dans eden âşıklar gibi birbirlerinin etrafında dönmeye başladı. Hayvanların sırtındakiler öpücük yerine çelik darbeler saçıyordu. Uzunbalta havaya kalktı ve gürz çemberler çizdi. İkisi de köreltilmiş turnuva silahıydı. Buna rağmen korkunç sesler çıkarıyorlardı. Kalkansız kalan mavili şövalye şiddetli darbeler alıyordu. Sör Loras’ın savaş baltası, <em>“Yüksek Bahçe!”</em> çığlıklarının eşliğinde mavilinin kafasına ve omuzlarına yağıyordu. Mavili şövalye gürzüyle cevap veriyordu ama çelik top ezici gücüyle ne zaman yaklaşsa Loras altın güllü yeşil kalkanını doğru pozisyona getirmeyi başarıyordu. Uzunbalta mavili şövalyenin elini yakaladı. Gürz adamın elinden kurtulup havaya uçtuğunda izleyiciler çıldırmış canavarlar gibi bağırmaya başladı. Çiçek Şövalyesi baltasını son darbe için havaya kaldırdı.</p>

    <p>Mavili şövalye darbenin üstüne gitti. İki aygır çarpıştı. Baltanın kör bıçağı ezilmiş mavi göğüs kalkanına indi... ama anlaşılmaz bir şekilde, mavili şövalyenin çelik eldivenli eli baltayı yakaladı ve Sör Loras’ın elinden almayı başardı. Bir an sonra iki şövalye atlarının üstünde birbirlerine dolanmıştı ve daha kısa bir anın ardından ikisi de düşüyordu. Atlar birbirinden ayrıldı. İki şövalye kemiklerini kıracak kadar sert bir şekilde yere çarptı. Asıl darbeyi altta kalan Sör Loras Tyrell almıştı. Mavili şövalye uzun bir kama çıkardı ve Tyrell’in miğfer siperini kaldırdı. Kalabalıktan yükselen çığlık o kadar şiddetliydi ki Catelyn, Çiçek Şövalyesi’nin ne söylediğini duyamıyordu. Ama kanlı dudaklarının hareketini okudu. <em>Teslim oluyorum.</em></p>

    <p>Mavili şövalye sallanarak ayağa kalktı, Renly Baratheon’a dönüp kamasını havaya kaldırdı; şampiyon, kralı selamlıyordu. Yaverler hâlâ yerde yatan Çiçek Şövalyesi’ni ayağa kaldırmak için alana koştu. Loras’ın miğferini çıkardıklarında Catelyn şövalyenin ne kadar genç olduğunu gördü. Robb’dan bir iki yaş büyüktü, daha fazla olamazdı. Delikanlı da en az kız kardeşi kadar alımlı olmalıydı ama patlamış dudağı, kanla ıslanmış saçları, sallanan bedeni emin olmayı güçleştiriyordu.</p>

    <p>“Yaklaş,” dedi Kral Renly şampiyona.</p>

    <p>Mavili şövalye topallayarak sekiliğe yürüdü. Yakından bakıldığında mavi zırhı o kadar da göz kamaştırıcı görünmüyordu; gürz ve savaş baltası izleriyle, derin kılıç oyuklarıyla, eziklerle doluydu. Miğferinde ve mineli göğüs kalkanında çentikler vardı. Pelerini paçavraya dönmüştü. Zırhın içindeki adamın daha az hasarlı olmadığı yürüyüşünden belliydi. Kalabalığın içindeki birkaç ses, <em>“Tarth!”</em> diye bağırıyordu ve birkaçı da tuhaf bir şekilde, <em>“Güzellik! Güzellik!”</em> diye, izleyicilerin geri kalanı suskundu. Mavili şövalye kralın önünde diz çöktü. “Majesteleri,” dedi, sesi çelik miğferinin içinde boğuluyordu.</p>

    <p>“Lord babanın seninle ilgili söylediği her şey doğruymuş.” Renly’nin sesi alanda yankılanıyordu. “Sör Loras’ın atından düşürüldüğüne daha önce de birkaç kez şahit oldum ama böylesini görmedim.”</p>

    <p>“Bu kabul edilebilir bir dövüş değildi,” dedi sarhoş bir okçu. Yeleğinde Tyrell arması vardı. “Çirkin bir hileydi, delikanlıyı atından çekerek düşürdü.”</p>

    <p>Kalabalık dağılmaya başlamıştı. “Sör Colen,” dedi Catelyn refakatçisine, “bu adam kim? Neden ondan hoşlanmıyorlar?”</p>

    <p>Sör Colen kaşlarını çattı. “Çünkü o bir adam değil leydim. Kendisi Brienne Tarth. Akşamyıldızı Lord Selwyn’in kızı.”</p>

    <p><em>“Kızı mı?”</em> Catelyn dehşete düşmüştü.</p>

    <p>“Ona Brienne Güzellik diyorlar... yüzüne karşı değil elbette. Bu kelimeleri onun yüzüne söyleyen, ağzından çıkanı bedeniyle savunmak zorunda kalır.”</p>

    <p>Kral Renly, Leydi Brienne’i Acı Köprü turnuvası şampiyonu ilan etti. Yüz on altı şövalye arasında atının üstünde kalan son kişiydi. “Turnuva şampiyonu olarak benden istediğini dilemekte özgürsün. Eğer gücüm yapmaya yeterse, dilediğin şey senindir.”</p>

    <p>“Majesteleri,” dedi Brienne. “Yedi şövalyenizden biri olmak, hayatımı size adamak, nereye giderseniz gelmek, sizi tehlikeden ve zarardan korumak istiyorum.”</p>

    <p>“Kabul edildi,” dedi Renly. “Ayağa kalk ve miğferini çıkar.” Kız kendisine emredileni yaptı. Ve Catelyn, Sör Colen’in ne demek istediğini anladı.</p>

    <p>Ona Güzellik adını takmışlardı... alay etmek için. Saçları kirli bir kuş yuvasını andırıyordu ve yüzü... Brienne’in kocaman mavi gözleri vardı, bir genç kızın masum ve riyasız gözleri ama yüzünün geri kalanı... yüz hatları geniş ve kabaydı, dişleri çarpıktı, ağzı çok büyüktü, dudakları öyle kalındı ki şişmiş gibi görünüyordu. Binlerce çil alnına yanaklarına dağılmıştı ve burnunun bir kereden fazla kırıldığı belliydi. Catelyn’in kalbi acıma hissiyle doldu. <em>Bu dünyada çirkin bir kadından daha talihsiz bir insan var mıdır?</em></p>

    <p>Buna rağmen, Renly kızın parçalanmış pelerinini çıkarıp yerine gökkuşağı renklerindeki pelerinlerden birini giydirdiğinde Brienne o kadar talihsiz görünmüyordu artık, “Hayatım sizindir Majesteleri,” derken sesi güçlüydü ve gurur doluydu.</p>

    <p>“Majesteleri.” Sör Colen atından inip sekiliğe yaklaştı, diz çöktü. “Yüksek müsaadelerinizle size Leydi Catelyn’i takdim etmek isterim. Kendisi, Kışyarı Lordu Robb Stark’ın elçisi sıfatıyla burada.”</p>

    <p>“Kışyarı Lordu ve Kuzey Kralı,” diye düzeltti Catelyn. Atından inip Sör Colen’in yanına gitti.</p>

    <p>Kral Renly şaşkın görünüyordu. “Leydi Catelyn? Bizi memnun ettiniz.” Genç kraliçeye döndü. “Margaery, tatlım, Kışyarı’ndan Leydi Catelyn Stark’la tanış.”</p>

    <p>“Hoş geldiniz Leydi Stark,” dedi kız. “Kaybınız için çok üzgünüm.”</p>

    <p>“Çok naziksiniz,” dedi Catelyn.</p>

    <p>“Leydim, Lannisterlar’dan kocanızın hesabını soracağıma emin olabilirsiniz. Kral Toprakları’nı aldığımda size Cersei’nin başını göndereceğim.”</p>

    <p><em>Ve bu, Ned’i bana geri getirecek mi?</em> “Adaletin yerine geldiğini bilmek benim için yeterli olacaktır lordum.”</p>

    <p><em>“Majesteleri,”</em> diye düzeltti Brienne sert bir ses tonuyla. “Ve kralla konuşurken diz çökmelisiniz.”</p>

    <p>“<em>Lord</em> ile <em>majesteleri</em> arasındaki mesafe çok kısadır leydim,” dedi Catelyn. “Lord Renly de tıpkı oğlum gibi bir taç takıyor. Arzu ederseniz bütün gün burada, çamurun içinde dikilir, hangi rütbenin hangisinden daha önemli olduğunu tartışır dururuz ama bana sorarsanız konuşmamız gereken çok daha önemli meseleler var.”</p>

    <p>Sekilikte oturan lordlardan bazıları Catelyn’in sözlerine karşılık homurdanmaya başlamıştı fakat Renly güldü. “Doğru söylüyorsunuz leydim. Savaş bittikten sonra rütbeleri tartışacak bol vaktimiz olacak. Söyleyin, oğlunuz ne zaman Harrenhal’a yürüyecek?”</p>

    <p>Catelyn, bu kralın dost mu düşman mı olduğunu anlaya kadar oğlunun planlarından bahsetmeye niyetli değildi. “Oğlumun savaş konseyinde yer almıyorum lordum.”</p>

    <p>“Benim için birkaç Lannister bırakırsa şikâyetçi olmam. Kral Katili’ne ne yaptı?”</p>

    <p>“Jaime Lannister, Nehirova’da tutsak.”</p>

    <p>“Hâlâ yaşıyor mu?” Lord Mathis Rowan korkmuş gibi görünüyordu.</p>

    <p>“Görünüşe göre ulu kurt, aslandan daha merhametli,” dedi Renly. Şaşkındı.</p>

    <p>“Lannisterlar’dan daha merhametli olmak denizden daha kuru olmaya benzer,” dedi Leydi Oakheart hüzünlü bir gülümsemeyle.</p>

    <p>“Ben buna zayıflık derim.” Lord Randyll Tarly’nin kısa gri sakalları vardı ve lafını sakınmaz oluşuyla ünlüydü. “Size saygısızlık ettiğimi düşünmeyin Leydi Stark ama oğlunuz Lord Robb’un buraya bizzat gelip kralımıza bağlılığını ilan etmesi, annesinin eteklerinin altına saklanmasından daha uygun olurdu.”</p>

    <p>“<em>Kral</em> Robb savaşta lordum,” diye karşılık verdi Catelyn buz gibi bir nezaketle. “Bir turnuvada oyun oynamıyor.”</p>

    <p>Renly sırıttı. “Yavaş olun Lord Randyll, korkarım altından kalkamayacağınız bir cevap aldınız.” Fırtına Burnu armalı uşak kıyafeti giyen bir yavere seslendi. “Leydi Catelyn’in eşlikçileri için kalacak yer bulun ve her tür rahatlığa sahip olduklarından emin olun. Leydi bizzat benim çadırımda kalmalı. Lord Caswell şatosunu bana tahsis edecek kadar nazik davrandığı için çadıra ihtiyacım yok zaten. Leydim, iyice dinlenin. Lord Caswell bu gece bizim için bir ziyafet düzenliyor, etimizi ve şarabımızı paylaşırsanız bizi onurlandırırsınız. Bir veda ziyafeti. Lord buradan gittiğimizi görmek için sabırsızlanıyor korkarım.”</p>

    <p>“Bu doğru değil,” diye karşılık verdi ufak tefek genç bir adam, Caswell olmalıydı. “Benim neyim varsa sizindir.”</p>

    <p>“Ağabeyim Robert ne zaman böyle sözler duysa ciddiye alırdı,” dedi Renly. “Kızınız var mı lordum?”</p>

    <p>“Evet Majesteleri. İki kızım var.”</p>

    <p>“Öyleyse Robert olmadığım için tanrılara şükredin. Bu dünyada arzuladığım tek kadın, benim güzel kraliçem.” Renly, Margaery’nin elini tutup kızı ayağa kaldırdı. “Dinlenip kendinize geldiğinizde tekrar konuşuruz Leydi Catelyn.”</p>

    <p>Renly ve kraliçesi şatoya giderken Renly’nin yaveri Catelyn’i kalacağı çadıra götürdü. “Bir şeye ihtiyacınız olursa emredin leydim.”</p>

    <p>Catelyn daha başka neye ihtiyaç duyabileceğini düşünemiyordu. Kendisine tahsis edilen çadır bir hanın ortak salonundan daha büyüktü ve insanı rahat ettirecek her şey vardı: Kuş tüyü şilteler, kürklü uyku tulumları, iki kişinin rahatça sığabileceği bronz bir banyo teknesi, gece soğuğundan korunmak için maltızlar, deri kamp sandalyeleri, çalışma masası, mürekkep ve tüy kalemler... şeftali, erik ve kayısıyla dolu kâseler... şarap sürahileri, gümüş kadehler, Renly’nin kıyafetleriyle dolu sandıklar, kitaplar, haritalar, oyun tahtaları, ayaklı arp, bir yay ve ok kılıfı, kırmızı kuyruklu iki savaş şahini, iyi silahlarla dolu bir dolap. <em>Kendisini hiçbir şeyden mahrum bırakmamış,</em> diye düşündü Catelyn. <em>Bu kadar ağır yol almasına şaşırmamak gerek.</em></p>

    <p>Kralın çelik zırhı çadırın girişinde bir nöbetçi gibi ayakta duruyordu; orman yeşili göğüs kalkanı, altın kaplamalı eklem bağlantıları, altın geyik boynuzlarıyla süslenmiş büyük miğfer. Çelik öyle fazla parlatılmıştı ki Catelyn göğüs kalkanın üstünde kendi yansımasını görebiliyordu. Kendi yüzüne derin ve yeşil bir gölün dibinden bakıyor gibiydi. <em>Boğulmuş bir kadının yüzü,</em> diye düşündü. <em>Acıların içinde boğulabilir mi insan?</em> Sert bir hareketle zırha arkasını döndü. Kendi kırılganlığına sinirlenmişti. Kendine acımak gibi bir lüksü ve buna ayıracak vakti yoktu. Hemen yıkanıp temizlenmeli ve kralın ziyafeti için daha uygun bir kıyafet giymeliydi.</p>

    <p>Sör Wendel Manderly, Lucas Blackwood, Sör Perwyn Frey ve diğer soylu eşlikçileriyle birlikte şatoya gitti. Lord Caswell’in kalesinin büyük salonunun sadece adı büyüktü. Catelyn’in refakatçileri için Renly’nin şövalyelerinin yanında yer açıldı. Catelyn yüksek masaya, kırmızı suratlı Lord Mathis Rowan ve Fossowayler’in yeşil elmasından güler yüzlü Sör Jon Fossoway’in arasına oturtuldu. Sör Jon, Catelyn’i karşılamak için zarif jestler yaparken Lord Mathis babasının, ağabeyinin ve çocuklarının sağlıklarını sordu.</p>

    <p>Brienne Tarth yüksek masanın en sonunda yer almıştı. Bir leydi gibi giyinmek yerine şık şövalye kıyafetleri giymeyi tercih etmişti. Kadife takımı, gökyüzü mavisi ve gül kırmızısı rengiydi. Tozluk ve çizme giymişti ve beline kılıç kemeri takmıştı. Yeni gökkuşağı pelerini omuzlarından sarkıyordu. Ama hiçbir kıyafet yüzünün genişliğini, lekeli büyük ellerini, çarpık dişlerini gizlemeye yetmezdi. Üzerinde zırhı yokken bedeninin orantısızlığı da göze çarpıyordu; kalçaları geniş, bacakları inceydi. Kolları kaslı ve kalındı ama göğüsleri yok gibiydi. Brienne’in bu orantısızlığın farkında olduğu ve bundan rahatsızlık duyduğu her hareketinden anlaşılıyordu. Kendisine soru sorulmadan konuşmuyor, gözlerini önündeki tabaktan kaldırmıyordu.</p>

    <p>Ziyafet sofrasında çeşit çeşit ve bol yemek vardı. Savaş, Yüksek Bahçe’nin meşhur cömertliğini etkilememişti. Şarkıcılar şarkı söyleyip taklacılar takla atarken ziyafet şarapla pişirilmiş armutla başladı; soğan ve mantarla doldurulmuş horoz, baharatlı çıtır balıkla devam etti. Masalar esmer ekmek somunlarıyla, turp, bezelye, tatlı mısır ve fasulye kâseleriyle, iri domuz butları ve kızarmış ördeklerle, bira ve arpayla kaynatılmış geyik etiyle doluydu. Sıra tatlıya geldiğinde Lord Caswell’in hizmetçileri kale mutfağından envaiçeşit hamur işleriyle dolu tepsiler getirdi; gül şeklinde pişirilmiş limonlu kekler, ballı bisküviler, böğürtlen turtaları, elma çıtırları ve yağlı peynir tekerlekleri.</p>

    <p>Ziyafet sofrasının zenginliği Catelyn’in midesini bulandırıyordu ama bunca mesele onun ne kadar güçlü durduğuna bağlıyken zayıflık gösteremezdi. Önüne konulan yemeklerden azar azar yerken kralı izliyordu. Renly’nin solunda genç kadını, sağında kadının kardeşi oturuyordu. Sör Loras’ın alnındaki ipek sargı olmasa, gün içinde bir talihsizlik yaşadığını anlamak mümkün olmazdı. Catelyn’in tahmin ettiği kadar göz alıcıydı. Bakışları hayat ve zekâ doluydu. Kahverengi lüleli saçlarını genç kızlar bile kıskanabilirdi. Turnuva sırasında paralanan pelerinini yenisiyle değiştirmişti. Renly’nin Gökkuşağı Muhafızları’na ait rengârenk pelerinin yakasını Yüksek Bahçe’nin altın gülü kapatıyordu.</p>

    <p>Renly zaman zaman hançerinin ucuyla aldığı bir parça meyveyle genç karısını besliyor ya da hafifçe eğilip kızın alnına zarif bir öpücük konduruyordu ama Renly’nin iltifatlarından asıl payı alan Sör Loras’tı. Kral’ın yemeklerden ve şaraptan keyif aldığı ortadaydı, eğleniyordu ama obur ya da sarhoş değildi. Sık sık kahkaha atıyor, soylu lordlarla ve aşağı tabakadan hizmetçilerle aynı nezaketle konuşuyordu.</p>

    <p>Kralın bazı konukları kral kadar edepli değildi. Çok fazla içiyor ve son derece gürültülü konuşuyorlardı. Lord Willum’un oğulları Josua ve Elyas ateşli bir şekilde Kral Toprakları’nın duvarlarına ilk kimin çıkacağını tartışıyordu. Lord Varner servis yapan kızlardan birini kucağına oturtmuştu; burnunu kızın boynuna sürterken elleri daha aşağıları araştırmakla meşguldü. İyi bir şarkıcı olduğunu iddia eden Yeşil Guyard arpın tellerine dokundu ve kuyruğu düğümlenen bir aslanla ilgili şarkısından bir bölüm söyledi. Şarkının bazı dizelerinde kafiye bile vardı. Sör Mark Mullendore yanında siyah beyaz bir maymun getirmişti, hayvanı kendi tabağından besliyordu. Kırmızı elmalı Fossowayler’den Sör Tanton bir masanın üstüne çıktı ve Sandor Clegane’le tek başına dövüşüp onu katledeceğine dair yemin etti. Adamın ayaklarından biri yemek tabağının içine girmeseydi yemini daha inandırıcı olabilirdi.</p>

    <p>Salondaki taşkınlık, önündeki cüceyi kovalayarak içeri giren soytarının gelişiyle zirveye çıktı. Soytarının göğsündeki teneke kalkanın üstüne bir aslan başı boyanmıştı, masaların arasında koşuşturup cüceyle alay ediyor, başına vuruyordu. Sonunda Kral Renly, Jaime rolü oynayan soytarıya kardeşini neden dövdüğünü sordu. “Neden olmasın Majesteleri? Ben Kral Tatili’yim.”</p>

    <p>“O <em>Kral Katili</em> aptalların aptalı,” dedi Renly ve bütün salon kahkahaya boğuldu.</p>

    <p>Catelyn’in yanına oturan Lord Rowan kahkahalara katılmamıştı, bu maskaralıktan keyif almıyor gibi görünüyordu. “Henüz hepsi çok genç,” dedi.</p>

    <p>Bu doğruydu. Robert, Üç Dişli Mızrak’ta Prens Rhaegar’ı öldürürken Çiçek Şövalyesi daha ikinci isim gününe bile varmamıştı. Salondakilerin pek çoğu Kral Toprakları’nın işgali sırasında yeni doğmuş bebeklerdi. Balon Greyjoy isyanı zamanında ilk adımlarını atmaya başlamışlardı. <em>Onların ellerine hiç kan bulanmadı,</em> diye düşündü Catelyn. <em>Bütün bunlar onlar için sadece bir oyun, kocaman bir turnuva. Zafer ve şan ihtimalinden başka bir şey görmüyorlar. Masallarla ve şarkılarla sarhoş olmuş çocuklar bunlar. Bütün çocuklar gibi ölümsüz olduklarını sanıyorlar.</em></p>

    <p>“Savaş onları yaşlandıracak,” dedi Catelyn. “Tıpkı bizi yaşlandırdığı gibi.” Robert, Ned ve Jon Arryn sancaklarını Aerys Targaryen’a karşı açtıklarında Catelyn küçük bir kızdı ve savaş bittiğinde bir kadın olmuştu. “Onlar için üzülüyorum.”</p>

    <p>“Neden?” diye sordu Lord Rowan. “Şunlara bir bakın. Gençler, güçlüler, hayat ve neşe dolular. Ve şehvet, evet, bu gece pek çok piçin tohumu atılacak. Neden üzülüyorsunuz?”</p>

    <p>“Çünkü hepsi geçici,” dedi Catelyn hüzünle. “Çünkü onlar yaz şövalyeleri ve kış geliyor.”</p>

    <p>“Yanılıyorsunuz Leydi Catelyn.” Brienne, zırhı kadar mavi gözleriyle Catelyn’e bakıyordu. “Bizim gibiler için kış asla gelmez. Savaşta ölürsek adımız şarkılarda geçecek. Şarkılarda mevsim hep yazdır. Şarkılarda bütün şövalyeler kahramandır. Bütün kızlar güzeldir ve güneş hep parlar.”</p>

    <p><em>Kış hepimiz için gelecek,</em> diye düşündü Catelyn. <em>Benim için Ned öldüğünde geldi. Senin için de gelecek çocuğum, düşündüğünden çok daha çabuk gelecek.</em> Aklından geçenleri yüksek sesle söylemeye kalbi izin vermiyordu.</p>

    <p>Catelyn’i kral kurtardı. “Leydi Catelyn, biraz hava almaya ihtiyacım var, benimle birlikte yürür müsünüz?”</p>

    <p>Catelyn hemen ayağa kalktı. “Onur duyarım.”</p>

    <p>Brienne de ayaklanmıştı. “Majesteleri, bana zırhımı giymek için bir dakika bahşedin. Dışarı korumasız çıkmamalısınız.”</p>

    <p>Kral Renly gülümsedi. “Burada, Lord Caswell’in kalesinde, etrafım kendi ordumla çevriliyken güvende değilsem, tek kılıçla korunamayacak kadar zor durumdayım demektir. O tek kılıç seninki olsa bile. Otur ve eğlen Brienne. İhtiyaç duyarsam seni çağırtırım.”</p>

    <p>Kralın sözleri kıza turnuvadaki bütün darbelerden daha sert çarpmış gibiydi. “Emrederseniz Majesteleri.” Brienne oturdu, başını önüne eğdi. Renly, Catelyn’in kolunu tuttu ve salonun kapısına yürüdüler. Kapıdaki nöbetçi aceleyle duruşunu düzeltmeye çalışırken kalkanını düşürdü. Renly utanan adamın omzuna hafifçe vurup gülümsedi.</p>

    <p>“Buradan leydim.” Kral, Catelyn’i kule merdivenlerine açılan alçak bir kapıdan geçirdi. Merdivenleri çıkmaya başladıklarında, “Sör Selmy Barristan oğlunuzla birlikte Nehirova’da olabilir mi?” diye sordu.</p>

    <p>“Hayır,” diye cevap verdi Catelyn. Kafası karışmıştı. “Kendisi Joffrey’yle birlikte değil mi? Kral Muhafızları’nın kumandanıydı.”</p>

    <p>Renly başını salladı. “Lannisterlar onun artık çok yaşlı olduğunu söyleyip pelerinini Tazı’ya verdi. Kral Toprakları’ndan ayrıldığı ve gerçek krala hizmet edeceğine dair yemin ettiği söyleniyor. Bugün Brienne’e verdiğim pelerini Barristan için saklıyordum. Kılıcını bana önereceğini ummuştum. Yüksek Bahçe’ye gelmeyince, Nehirova’ya, oğlunuzun yanına gittiğini düşündüm.”</p>

    <p>“Onu hiç görmedik.”</p>

    <p>“Evet yaşlıydı ama en iyi adam hâlâ oydu. Umarım başına bir şey gelmemiştir. Lannisterlar büyük aptallık etti.” Birkaç merdiven daha çıktılar. “Robert’ın öldüğü gece kocanıza yüz kılıç önerdim ve Joffrey’yi ele geçirmesi için ısrar ettim. Eğer beni dinleseydi bugün vekil oydu. Benim de taht üstünde hak iddia etmek için bir sebebim olmayacaktı.”</p>

    <p>“Ned teklifinizi reddetti.” Catelyn’in bunu başkasından duymaya ihtiyacı yoktu.</p>

    <p>“Robert’ın çocuklarını koruyacağına dair yemin etmişti,” dedi Renly. “Tek başıma hareket edecek kadar güçlü değildim. Lord Eddard teklifimi reddedince Kral Toprakları’ndan ayrıldım. Kalsaydım; kraliçenin, ağabeyimden uzun yaşamama izin vermeyeceğini biliyordum.”</p>

    <p><em>Kalsaydın ve Ned’e yardım etseydin o hâlâ hayatta olabilirdi,</em> diye düşündü Catelyn.</p>

    <p>“Kocanızı severdim leydim. Robert’ın en iyi, en sadık dostuydu, biliyorum... ama dinlemiyordu ve asla eğilmiyordu. Size bir şey göstermek istiyorum.” Merdivenlerin sonuna vardılar. Renly ahşap kapıyı itti ve kulenin çatısına çıktılar.</p>

    <p>Lord Caswell’in kulesi kule denecek uzunlukta değildi ama etraftaki alan engebesizdi, fersahlarca alan rahatlıkla görülebiliyordu. Catelyn’in baktığı her yerde kamp ateşleri vardı. Ateşler yeryüzüne düşmüş yıldızlar gibiydi ve yıldızlar kadar çoktu.</p>

    <p>“İsterseniz sayın leydim,” dedi Renly. “Ama şafak söktüğünde hâlâ sayıyor olursunuz. Bu gece Nehirova’da kaç ateş var merak ediyorum.”</p>

    <p>Catelyn, Büyük Salon’dan gelen belli belirsiz müziği duyabiliyordu. Yıldızları saymaya cesaret edemedi.</p>

    <p>“Oğlunuzun yirmi bin askerle Boğaz’ı geçtiğini duydum,” diye devam etti Renly. “Artık Üç Dişli Mızrak lordları da ona katıldığına göre asker sayısı kırk bine ulaşmış olmalı.”</p>

    <p><em>Hayır,</em> dedi Catelyn içinden. <em>Yanına bile yaklaşamadınız. Savaşta çok adam kaybettik ve bir o kadarı da hasada gitti.</em></p>

    <p>“Burada o sayının iki katı var,” dedi Renly. “Ve bu, kuvvetimin sadece bir bölümü. Yüksek Bahçe’de Mace Tyrell kumandasında on bin askerim daha var. Fırtına Burnu’nda bekleyen sağlam bir garnizonum var ve çok yakında Dorne bütün gücüyle bana katılacak. Ejderha Kayası’ndaki ağabeyim Stannis’i de unutmayın. Dar Deniz lordları onun emrinde.”</p>

    <p>“Stannis’i unutan kişi sizmişsiniz gibi geliyor bana,” dedi Catelyn. Sesi istediğinde çok daha sert çıkmıştı.</p>

    <p>“Tahtta hak iddia etmesinden mi bahsediyorsunuz?” Renly güldü. “Karşılıklı açıksözlü olalım leydim. Stannis’ten kral olmaz. İnsanlar ona saygı duyuyor, hatta ondan korkuyorlar ama onu sevmiyorlar.”</p>

    <p>“O hâlâ sizin büyük ağabeyiniz. İkinizden biri tahta çıkacaksa, kanunlar gereği o Stannis olmalı.”</p>

    <p>Renly omuz silkti. “Söyleyin leydim, ağabeyim Robert hangi kanuna dayanarak tahta çıktı?” Bir cevap almak için beklemeden devam etti. “Ah, Baratheonlar ve Targaryenlar arasında asırlar önce gerçekleşmiş evliliklerden doğan bir kan bağı olduğundan bahsedilir ama bu durum üstatlardan başka kimsenin umurunda değildir. Robert tahtı kanunla değil savaş baltasıyla kazandı.” Elini kaldırıp ufuk çizgisini bir uçtan diğer uca kaplayan kamp ateşlerini gösterdi. “İşte benim iddiam bu, en az Robert’ınki kadar geçerli. Eğer oğlunuz, eşinizin Robert’ı desteklediği gibi beni desteklerse son derece cömert davranırım. Bütün rütbeleri, sıfatları, arazileri elinde kalır ve Kışyarı’nı dilediği gibi yönetir. Eğer Kuzey Kralı olarak anılmak istiyorsa anılır ama Yedi Krallık’ın Kralı olarak benim önümde diz çökmesi ve bana bağlılık yemini etmesi gerekir. <em>Kral</em> dediğiniz sadece bir kelime ama bağlılık, sadakat, hizmet... bunlara sahip olmak zorundayım.”</p>

    <p>“Ve eğer olmazsanız lordum?”</p>

    <p>“Kral olmaya niyetliyim leydim ve bölünmüş bir krallığın kralı değil. Bunu daha açık ifade edemem. Üç yüz yıl önce bir Stark kralı Ejderha Aegon’ın önünde diz çökmüştü çünkü önünde diz çöktüğü adamın bileğini bükemeyeceğini biliyordu. Oğlunuz da bu kadar akıllı davranmalı. Bana katıldığı anda bu savaş bitmiş demektir. Biz...” Renly konuşmayı kesti, dikkati dağılmıştı. “Neler oluyor?”</p>

    <p>Yivli kapıyı yukarı kaldıran zincirlerin sesi duyuluyordu. Aşağıdaki avluda, zırhlı bir ata binen miğferli bir süvari belirdi. “Kralı çağırın,” diye bağırdı.</p>

    <p>Renly çatının korkuluğundan eğilip seslendi, “Buradayım Sör.”</p>

    <p>“Majesteleri,” dedi süvari atını kulenin dibine sürerken. “Mümkün olduğunca hızlı geldim. Fırtına Burnu’ndan. Kuşatma altındayız Majesteleri. Sör Cortnay direniyor ama...”</p>

    <p>“Bu imkânsız. Lord Tywin, Harrenhal’dan ayrılsaydı haberim olurdu.”</p>

    <p>“Lannisterlar değil Majesteleri. Lord Stannis. Kendisine <em>Kral</em> Stannis diyor şimdi.”</p>
  </div>
</body>
</html>
