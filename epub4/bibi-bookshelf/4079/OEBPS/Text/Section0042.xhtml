<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Theon yanağındaki tükürüğü elinin tersiyle sildi. “Robb senin bağırsaklarını dökecek Greyjoy,” diye bağırdı Benfred Tallhart. “Döneklerinin kalbini kurduna yedirecek, seni koyun boku seni.”</p>

    <p>Aeron Buharsaçlı’nın sesi peynir kesen bir kılıç gibi hakaretleri kesti. “Şimdi onu öldürmelisin.”</p>

    <p>“Önce ona sorulacak sorularım var,” dedi Theon.</p>

    <p>“Soruları boş ver.” Benfred kanamalı ve çaresiz bir halde Stygg ve Werlag’ın arasında duruyordu. “Benden herhangi bir cevap alamadan sorularında boğulursun korkak. Dönek.”</p>

    <p>Aeron acımasızdı. “Senin yüzüne tükürdüğünde hepimizin yüzüne tükürmüş oluyor. Boğulmuş Tanrı’ya tükürüyor. Ölmeli.”</p>

    <p>“Babam komutayı <em>bana</em> verdi amca.”</p>

    <p>“Beni de sana akıl vermem için gönderdi.”</p>

    <p><em>Ve beni gözlemen için.</em> Theon amcasıyla arasındaki tartışmayı uzatmayı göze alamazdı. Komuta kendisindeydi, evet, fakat emrindeki adamlar ona değil Boğulmuş Tanrı’ya inanıyordu ve Aeron Buharsaçlı’dan ölümüne korkuyorlardı. <em>Onları suçlayamam.</em></p>

    <p>“Bu yaptıklarını başınla ödeyeceksin Greyjoy. Kargalar gözlerini yiyecek.” Benfred tekrar tükürmeye çalıştı ama ağzından sadece bir parça kan çıktı. “Senin ıslak tanrını Ötekiler becersin.”</p>

    <p><em>Tallhart, az önce tükürdüğün hayatındı,</em> diye düşündü Theon. “Stygg, sustur şunu,” dedi.</p>

    <p>Benfred’i zorla dizlerinin üstüne çöktürdüler. Werlag tavşan derisi kemerini çıkarıp sesini kesmek için delikanlının dişlerinin arasına soktu. Stygg baltasını çıkardı.</p>

    <p>“Hayır,” dedi Aeron Buharsaçlı. “Tanrıya verilmeli. Eski usul.”</p>

    <p><em>Ne fark eder? Ölü ölüdür.</em> “Alın o halde.”</p>

    <p>“Sen de geleceksin. Kumandan sensin. Hediye senden gitmeli.”</p>

    <p>Bu, Theon’ın kaldırabileceğinden fazlaydı. “Rahip olan sensin amca. Tanrı işlerini sana bırakıyorum. Sen de aynı nezaketi göster ve savaş işlerini bana bırak.” Elini salladı, Werlag ve Stygg tutsağı kıyıya doğru sürüklemeye başladılar. Aeron Buharsaçlı kınayan gözlerle yeğenine baktı ve adamları takip etti. Benfred Tallhart’ı tuzlu suda boğmak için çakıl taşı dolu sahile gidiyorlardı. Eski usul.</p>

    <p><em>Bu bir iyiliktir belki,</em> diye düşündü Theon ters yöne doğru yürürken. Stygg deneyimli bir cellat sayılmazdı ve Benfred’in yağlı ve kaslı boynu bir öküzünki kadar kalındı. <em>Eskiden bu yüzden onunla dalga geçerdim, onu ne kadar kızdırabileceğimi görmek için,</em> hatırlıyordu. Ne kadar önceydi, üç yıl mı? Ned Stark, Sör Helman’ı görmek için Torrhen Kalesi’ne gitmişti, Theon da ona eşlik etmiş ve orada Benfred’le birlikte on beş gün geçirmişti.</p>

    <p>Mücadelenin gerçekleştiği yoldaki dönemeçten gelen kaba zafer çığlıklarını duyuyordu... tabii buna bir mücadele denebilirse. <em>Dürüst olmak gerekirse daha çok koyun kesmeye benziyor. Yünleri çelikten koyunlar ama sonuçta koyunlar işte.</em></p>

    <p>Theon üst üste yığılmış kayaların tepesine çıkarak ölü adamlara ve ölmek üzere olan atlara baktı. Atlar daha iyisini hak ediyordu. Tymor ve kardeşleri, mücadeleden zarar görmeden çıkan atları toplamaya gitmişti. Urzen ve Kara Lorren kurtarılamayacak kadar ağır yaralanmış hayvanları susturuyorlardı. Diğer adamlar cesetleri yağmalamakla meşguldü. Gevin Harlaw bir cesedin göğsüne oturmuştu, yüzüğünü çıkarmak için ölü adamın parmağını kesiyordu. <em>Demirle ödemek. Lord babam bunu onaylar işte.</em> Theon öldürdüğü iki adamın üstünde almaya değer bir mücevher olup olmadığına bakmayı düşündü ama bu fikir ağzında acı bir tat bırakıyordu. Eddard Stark’ın ne diyeceğini hayal edebiliyordu. Ama bu düşünce de öfkelenmesine sebep oluyordu. <em>Stark artık ölü ve çürüyor, benim için bir anlamı yok,</em> diye hatırlattı kendine.</p>

    <p>Lakabı Balıkbıyıklı olan yaşlı Botley, ganimetlerinden oluşan ve üç oğlunun getirdikleriyle büyümeye devam eden yığının başında oturuyordu. Oğullarından biri, Todric isimli şişman bir adamla cesetlerin arasında itişiyordu. Todric bir elinde bira kupası, diğer elinde bir balta olduğu halde cesetlerin arasında sendeliyordu. Sırtındaki beyaz tilki kürkü bir önceki sahibinin kanıyla hafifçe lekelenmişti. <em>Sarhoş,</em> diye düşündü adamın böğürmesini izleyen Theon. Eski demiradamların savaş sırasında kan sarhoşu olduğu, o çılgınlıkla hiç acı hissetmedikleri ve düşmanlarından korkmadıkları söylenirdi ama bu adamınki sıradan bira sarhoşluğuydu.</p>

    <p>“Wex, yayım ve ok kılıfım.” Çocuk koşup istenilen şeyleri getirdi. Theon yayı esnetti ve sicimi gererek çentiklere yerleştirdi. Todric, Botley’nin oğlunu yere devirmiş gözlerine bira döküyordu. Balıkbıyıklı küfrederek yerinden kalktı ama Theon daha hızlıydı. Bira kupasını tutan eli hedef alarak oku yaydan fırlattı, adamların günlerce konuşacağı bir atış yapmak istemişti fakat Todric ok yaydan çıktığı anda yana doğru sendeleyerek her şeyi mahvetti. Ok şişman adamın karnına saplandı.</p>

    <p>Yağmacılar şaşkınlıkla bakakaldı. Theon yayını indirdi. “Yağma sırasında ayyaşlık ve arbede yok demiştim.” Dizlerinin üstüne düşen Todric gürültülü bir şekilde ölüyordu. “Botley, sustur şunu.” Balıkbıyıklı ve oğulları emri yerine getirmek için hiç oyalanmadı. Güçsüz tekmeler atan Todric’in boğazını kestiler, kürkünü ve yüzüklerini adam daha can vermeden aldılar.</p>

    <p><em>Söylediğim şeylerde ciddi olduğumu anlamışlardır artık.</em> Lord Balon komutayı oğluna vermiş olabilirdi ama Theon adamların ona baktığında yeşil topraklardan gelen yumuşak bir çocuk gördüklerini biliyordu. “Başka susayan var mı?” diye sordu. Kimse cevap vermedi. “Güzel.” Benfred’in, ölü yaveriyle birlikte yere düşen sancağını tekmeledi. Sancağın hemen altına tavşan postu bağlanmıştı. <em>Neden tavşan postu?</em> diye sormak niyetindeydi ama yüzüne tükürülmesi sorularını unutmasına sebep olmuştu. Yayını Wex’e verip yürümeye başladı. Fısıltılı Orman’daki mücadelenin ardından hissettiği sevinci hatırlıyordu ve bu zaferin neden aynı tadı vermediğini merak ediyordu. <em>Tallhart, seni kahrolası kibirli aptal, keşif grubu yollamayı bile akıl edememişsin.</em></p>

    <p>Yaklaşırken şakalaşıyor hatta şarkı söylüyorlardı, Tallhartlar’ın üç ağaçlı sancağı başlarının üstünde dalgalanırken mızraklarının ucunda o aptal tavşan postları sallanıyordu. Katırtırnağı öbeklerinin arkasında gizlenen okçular gelenlerin şarkısını ok yağmuruyla kesti ve Theon’ın komuta ettiği askerler; hançerler, baltalar ve savaş çekiçleriyle katliam işini halletti. Theon düşman grubun liderinin sorgu için sağ bırakılmasını emretmişti.</p>

    <p>Ama o liderin Benfred Tallhart olacağı aklına gelmemişti.</p>

    <p>Theon <em>Deniz Fahişesi</em>’ne döndüğünde Benfred’in cansız bedeni köpüklerde sürükleniyordu. Dargemilerinin direkleri, çakıl taşlarıyla dolu sahil boyunca devam eden gökyüzüne çizilmiş çizgiler gibi dikiliyordu. Balıkçı kasabasından geriye yağmurla ıslanıp kokmaya başlayan soğuk küllerden başka bir şey kalmamıştı. Erkekler kılıçtan geçirilmişti. Theon, Torrhen Kalesi’ne gidip burada olanları anlatacak bir avuç adamın kaçmasına izin vermişti. Adamların karıları ve kızlarından yeterince genç ve güzel olanlar tuz karıları olarak alındı. Kocakarılar ve çirkinler tecavüz edildikten sonra öldürüldü ya da işe yarar yetenekleri olanlar ve sorun çıkarmayacak gibi görünenler köle olarak ayrıldı.</p>

    <p>Theon bu saldırıyı da planlamıştı, gemilerini şafaktan önce karanlıkta kıyıya yanaştırmış, elinde bir savaş baltası, adamlarıyla birlikte pruvadan atlayıp uyuyan kasabanın üstüne yürümüştü. Bu yaptığının tadından hoşlanmamıştı ama başka ne seçeneği vardı?</p>

    <p>Üç kere lanet olası kız kardeşi şu anda gemisi <em>Kara Rüzgâr</em>’la kuzeye doğru yol alıyordu, kendisi için bir kale alacaktı. Lord Balon, Demir Adaları’ndan ordusuyla ilgili tek kelime sızmasına izin vermemişti ve Theon’ın Taşlı Kıyı boyunca yaptığı kanlı iş, bir avuç deniz yağmacısının talanı gibi görünecekti. Kuzeyliler, Derinorman Kalesi ve Moat Cailin saldırıya uğramadan önce bu talanın gerçek amacını anlayamayacaktı. <em>Ve her şey bitip zafer kazanıldıktan sonra fahişe Asha için şarkılar yazacaklar, benim burada olduğumu hatırlamayacaklar bile.</em> Eğer izin verirse aynen böyle olacaktı.</p>

    <p>Dagmer Yarıkçene, <em>Köpükiçen</em> isimli dargemisinin yüksek pruvasında bekliyordu. Theon, Dagmer Yarıkçene’yi gemileri korumakla görevlendirmişti; böyle yapmasaydı diğer akıllı adamlar bugünkü zaferin Theon’a değil Yarıkçene’ye ait olduğunu söylerdi. Daha huysuz bir adam bunu hakaret olarak kabul ederdi ama Yarıkçene sadece gülmüştü.</p>

    <p>“Zafer günü,” diye seslendi Dagmer. “Buna rağmen gülümsemiyorsun evlat. Yaşayanlar gülümsemeli çünkü ölüler bunu yapamaz.” Nasıl yapıldığını öğretmek istiyormuş gibi gülümsedi, ortaya çıkan manzara berbattı. Adamın kar beyazı sakallarının altında Theon’ın gördüğü en mide bulandırıcı yara vardı, Dagmer henüz delikanlıyken onu neredeyse öldüren bir savaş baltasının hatırasıydı. Balta darbesi çenesini ikiye ayırmış, ön dişlerini parçalamış ve Dagmer’ı dört dudaklı bir adam haline getirmişti. Kabarık sakalı yanaklarını ve boğazını örtüyordu ama yaranın üstünde tüy çıkmıyordu. Parlak bir dikiş izi ve kıvrılmış deri parçaları, bir kar tarlasının ortasındaki buzul yarığı gibi suratını ikiye bölüyordu. “Söyledikleri şarkıyı duyduk,” dedi yaşlı savaşçı. “Güzel bir şarkıydı ve cesurca söylediler.”</p>

    <p>“Şarkı söyledikleri kadar iyi dövüşemediler. Arpları mızraklarından daha fazla işlerine yarardı.”</p>

    <p>“Kaç adam öldü?”</p>

    <p>“Bizimkilerden mi?” Theon omuz silkti. “Todric. Sarhoş olup ganimet kavgası yaptığı için onu ben öldürdüm.”</p>

    <p>“Bazı adamlar öldürülmek için doğuyor.” Daha önemsiz bir adam Dagmer’ınki kadar korkunç bir gülümsemeyi gözler önüne sermekten çekinirdi ama Çukurçene sık sık gülerdi, Lord Balon’ın asla gülmediği bir şekilde.</p>

    <p>Ne kadar çirkin olursa olsun bu gülümseme yüzlerce anıyı canlandırıyordu. Theon küçük bir çocukken sık sık görürdü bu gülümsemeyi; yosunlu bir duvarın üstünden atına atlarken, baltasını fırlatıp hedefi ikiye ayırırken. Dagmer’ın kılıç darbesini karşılarken görürdü, bir martının kanadına ok fırlatırken, eliyle dümen yekesini tutup bir dargemiyi köpüklü kayalıkların arasından güvenle geçirirken. <em>Babamdan ve Eddard Stark’tan gördüğüm gülümsemelerin toplamından fazla gülümseme verdi bana. Hatta Robb’dan...</em> Bran’ı yabanılların elinden kurtardığı gün bir gülümseme kazanmalıydı ama yahniyi yakmış bir aşçı gibi azarlanmıştı.</p>

    <p>“Seninle konuşmalıyız amca,” dedi Theon. Dagmer gerçek amcası değildi, damarında dört beş nesil öncesinden gelen küçük bir damla Greyjoy kanı dolaşan yeminli bir adamdı ama o damla da çarşafın yanlış tarafından geliyordu. Buna rağmen Theon ona her zaman amca demişti.</p>

    <p>“Güverteme gel o halde.” Dagmer’ın ağzında <em>lordum</em> diye bir kelime yoktu, kendi güvertesinde dururken asla. Demir Adaları’nda her kaptan kendi gemisinin kralıydı.</p>

    <p>Dört uzun adımda iskele tahtasını tırmanarak <em>Köpükiçen</em>’in güvertesine çıktı. Dagmer’la birlikte geminin kıç tarafındaki dar kamaraya gittiler. Yaşlı adam kendisine bir kupa ekşi bira doldurdu ve Theon’a da teklif etti, Theon istemedi.</p>

    <p>“Yeterince at ele geçiremedik. Birkaç tane ama... neyse, elimdekilerle idare edeceğim sanırım. Daha az adam daha büyük zafer demek.”</p>

    <p>“Atlara ne ihtiyacımız var ki?” Demirdamların çoğu gibi Dagmer da ayaklarının üstünde ya da gemisinin güvertesinde savaşmayı tercih ediyordu. “Atlar sadece güvertelerimize pisler ve ayağımıza dolaşır.”</p>

    <p>“Denizdeysek evet,” dedi Theon. “Başka bir planım var.” Yaşlı adamın ne tepki vereceğini anlamak için dikkatle yüzüne baktı. Yarıkçene olmadan zafer kazanmayı umamazdı. Kumandan ya da değil, hem Dagmer hem Aeron karşısında olursa askerler Theon’ı asla takip etmezdi ve ekşi suratlı rahibi kazanmak adına hiç umudu yoktu.</p>

    <p>“Lord baban bize kıyıyı yağmalama emri verdi, hepsi bu.” Deniz köpüğü kadar açık renk gözler, kalın beyaz kaşların altından Theon’ı izliyordu. Bu gözlerde kınama mı vardı yoksa ilgi kıvılcımı mı? İkincisi olduğunu düşündü Theon... umdu...</p>

    <p>“Sen babamın adamısın.”</p>

    <p>“Onun <em>en iyi</em> adamıyım. Hep öyle oldum.”</p>

    <p><em>Gurur,</em> diye düşündü Theon. <em>Gururlu bir adam, bunu kullanmalıyım, gururu anahtar olacak.</em> “Demir Adaları’nda senin yarın kadar iyi kılıç ya da mızrak kullanan bir adam yok.”</p>

    <p>“Çok uzun zamandır uzaklardaydın evlat. Sen buralardan ayrıldığında durum söylediğin gibiydi ama Lord Greyjoy’a hizmet ederken yaşlandım. Ozanlar en iyi savaşçının Andrik olduğunu söylüyor artık. Gülümsemez Andrik diyorlar ona. Dev gibi bir adam. Eski Wyk lordu Lord Drumm’a hizmet ediyor. Kara Lorren ve Bakir Qarl da en az onun kadar ürkütücü.”</p>

    <p>“Şu Andrik denen adam büyük bir savaşçı olabilir ama insanlar senden korktukları gibi korkmuyor ondan.”</p>

    <p>“Evet, orası öyle,” dedi Dagmer. Safir, ejderhacamı ve lal taşlarıyla bezenmiş; altın, gümüş ve bronz yüzüklerle dolu parmakları bira kupasını sıkı sıkı kavradı. Yüzüklerin her biri demirle satın alınmıştı, Theon biliyordu.</p>

    <p>“Senin gibi bir adam benim hizmetimde olsaydı, onu böyle yakıp yıkmak ve yağmalamak gibi çocuk işlerinde kullanarak harcamazdım. Lord Balon’ın en iyi adamına göre işler değil bunlar...”</p>

    <p>Dagmer’ın gülümsemesi dudaklarını ayırdı ve dişlerinin kahverengi kıymıklarını ortaya çıkardı. “Ne de öz oğluna göre?” Islık çaldı. “Seni çok iyi tanıyorum Theon. Attığın ilk adımı gördüm, ilk yayını bükmene yardım ettim. Kendini harcanmış hisseden ben değilim.”</p>

    <p>“Kanunlara göre kız kardeşimin yetkisi bende olmalıydı,” diyerek kabullendi Theon, söylediklerinin kulağa ne kadar alınganca geldiği fark edip rahatsız olmuştu.</p>

    <p>“Bu meseleyi fazla ciddiye alıyorsun evlat. Baban seni tanımıyor, hepsi bu. Ağabeylerin ölünce ve sen kurtlar tarafından alınıp uzaklara götürülünce babanın tek tesellisi kız kardeşin oldu. Ona güvenmeyi öğrendi ve kız kardeşin de onu asla hayal kırıklığına uğratmadı.”</p>

    <p>“Ben de uğratmadım. Starklar benim değerimin farkındaydı. Brynden Karabalık’ın seçilmiş keşifçilerinden biriydim, Fısıltılı Orman’da ilk dalgayla birlikte saldırdım. Kral Katili’yle bire bir dövüşmeye <em>bu kadar</em> yakındım.” Theon ellerini birbirinden altmış santim kadar ayırdı. “Daryn Hornwood aramıza girdi ve bu yüzden öldü.”</p>

    <p>“Bana bunları neden anlatıyorsun?” diye sordu Dagmer. “Eline ilk kılıcını veren bendim. Senin bir korkak olmadığını biliyorum.”</p>

    <p>“Babam biliyor mu?”</p>

    <p>Kır saçlı yaşlı savaşçı tadını sevmediği bir şeyi ısırmış gibi görünüyordu. “Sadece... Theon, Genç Kurt senin arkadaşın ve sen on yıl boyunca Starklar’ın yanındaydın.”</p>

    <p>“Ben Stark değilim.” <em>Lord Eddard olmamamı sağladı.</em> “Ben bir Greyjoy’um ve babamın veliahtı olmaya niyetliyim. Önemli bir başarı sahibi olmadan kendimi nasıl kanıtlayabilirim?”</p>

    <p>“Gençsin. Başka savaşlar da olacak ve sen büyük zaferler kazanacaksın. Ama şimdi, Taşlı Kıyı’yı yağmalama emri aldık.”</p>

    <p>“Bırakalım bu işi Aeron amcam yapsın. Ona altı gemi veririm, <em>Köpükiçen</em> ve <em>Deniz Fahişesi</em> dışındaki bütün gemileri. İstediği gibi yakıp yıkar ve tanrısının midesini tıka basa doldurur.”</p>

    <p>“Emir sana verildi, Aeron Buharsaçlı’ya değil.”</p>

    <p>“Talan gerçekleştirildiği sürece ne fark eder? Benim yapacağım ve senden yapmanı istediğim şeyi hiçbir rahip yapamaz. Sadece Dagmer Yarıkçene’nin başarabileceği bir işten bahsediyorum.”</p>

    <p>Dagmer büyük bir yudum bira içti. “Anlat.”</p>

    <p><em>İlgisini çektim,</em> diye düşündü Theon. <em>Bu yağma işinden en az benim kadar hoşlanmıyor.</em> “Eğer kız kardeşim bir kale alabiliyorsa ben de alabilirim.”</p>

    <p>“Asha’nın bizden dört ya da beş kat fazla adamı var.”</p>

    <p>Theon sinsice gülümsedi. “Ama bizim dört kat fazla aklımız, beş kat fazla cesaretimiz var.”</p>

    <p>“Baban...”</p>

    <p>“...krallığı avuçlarına koyduğumda bana teşekkür edecek. Ozanların binlerce yıl boyunca anlatacağı bir zafer kazanmak niyetindeyim.”</p>

    <p>Bu söylediğinin Dagmer’ı etkileyeceğini biliyordu. Bir ozan, yüzünü ikiye bölen baltayla ilgili bir şarkı yazmıştı ve yaşlı adam o şarkıyı duymaya bayılıyordu. Ne zaman sarhoş olsa, ölü kahramanların ve vahşi yiğitlerin zaferlerini anlatan yüksek sesli ve heyecanlı yağma şarkıları dinlemek istiyordu. <em>Saçları beyazlamış ve dişleri çürümüş ama hâlâ zafere aç.</em></p>

    <p>“Bu planda benim rolüm ne olacak evlat?” diye sordu Dagmer Yarıkçene uzun bir sessizliğin ardından ve Theon kazandığını biliyordu.</p>

    <p>“Düşmanın kalbine korku salmak, çünkü bunu sadece senin adın yapabilir. Kuvvetimizin çoğunu alıp Torrhen Kalesi’ne yürüyeceksin. Helman Tallhart en iyi adamlarını güneye götürdü ve Benfred burada onların oğullarıyla birlikte öldü. Geriye küçük bir garnizonla birlikte amcası Leobald kaldı.” <em>Benfred’i sorgulayabilseydim ne kadar küçük olduğunu öğrenebilirdim.</em> “Gizlice yaklaşma. Sevdiğin bütün kahramanlık şarkılarını söyleyerek git. Kapılarını kapatmalarını istiyorum.”</p>

    <p>“Şu Torrhen Kalesi, sağlam bir kale mi?”</p>

    <p>“Yeterince sağlam. Duvarlar taştan, on metre yüksekliğinde, köşelerinde kare şeklinde dört kule ve içeride kare şekilli bir iç kale var.”</p>

    <p>“Taş duvarlar ateşe verilemez. Orayı nasıl alacağız? Küçük bir kaleyi bile ele geçirecek kadar adamımız yok.”</p>

    <p>“Duvarların dışında kamp yapacaksın, mancınıklar ve kuşatma makineleri kuracaksın.”</p>

    <p>“Bu Eski Kanun’a uygun değil. Unutun mu? Demiradamlar kılıç ve baltalarla savaşır, taş fırlatarak değil. Düşmanı açlıktan öldürmek zafer sayılmaz.”</p>

    <p>“Leobald bunu bilmeyecek. Senin kuşatma kuleleri kurduğunu gördüğünde damarındaki kadın kanı donacak ve yardım için kuzu gibi ağlayacak. Okçularını kımıldatma amca, bırak kuzgunları salsınlar. Kışyarı’nın kale kumandanı cesur bir adamdır ama geçen yıllar hem zekâsını hem de kolunu bacağını kireçlendirdi. Kralın sancak beylerinden birinin korkunç Dagmer Yarıkçene tarafından kuşatıldığını öğrendiğinde Kışyarı’nın bütün kuvvetini çağırıp Tallhart’ın yardımına koşacaktır. Bu onun görevi. Ve Sör Rodrik için söylenebilecek en doğru şey görevine bağlı olduğudur.”</p>

    <p>“Çağıracağı kuvvet her halükârda bizimkinden büyük olacak,” dedi Dagmer. “Ve bu yaşlı şövalyeler senin düşündüğünden çok daha kurnazdır, öyle olmasalardı saçlarındaki ilk beyaz teli görecek kadar hayatta kalamazlardı. Kazanmayı umut edemeyeceğimiz bir savaş hazırlıyorsun Theon. Şu Torrhen Kalesi’ni asla alamayız.”</p>

    <p>Theon gülümsedi. “Almaya niyetli olduğum yer Torrhen Kalesi değil.”</p>
  </div>
</body>
</html>
