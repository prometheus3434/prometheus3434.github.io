<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Biragöbek onu dökümhanede Mikken için körükleri çekerken buldu. “Üstat sizi kule odasında bekliyor prensim. Kraldan bir kuzgun geldi.”</p>

    <p>“Robb’dan mı?” Bran, Hodor’un gelmesini bekleyemeyecek kadar heyecanlanmıştı, Biragöbek’in kendisini taşımasına izin verdi. Yapılı bir adamdı ama Hodor kadar iri ve güçlü değildi. Üstadın kule odasına vardıklarında kıpkırmızı kesilmiş, nefes nefese kalmıştı. Rickon onlardan önce gelmişti, Walder Freyler de öyle.</p>

    <p>Üstat Luwin, Biragöbek’i gönderip kapıyı kapattı. “Lordlarım,” dedi ağırca. “Majesteleri’nden bir mesaj aldık, hem iyi hem de kötü haberler var. Öküzağzı denen bir yerde Lannister ordusunu bozguna uğratarak büyük bir zafer kazanmış ve pek çok kaleyi de ele geçirmiş. Bize, eskiden Marbrand Hanedanı’na ait olan Külizi karakolundan yazmış.”</p>

    <p>Rickon üstadın cübbesini çekiştirdi. “Robb eve mi dönüyor?”</p>

    <p>“Hayır. Korkarım henüz değil. Daha çok çarpışacak.”</p>

    <p>“Lord Tywin’i mi yenmiş?” diye sordu Bran.</p>

    <p>“Hayır,” dedi üstat. “Düşman ordusunu Sör Stafford Lannister komuta ediyormuş. Mücadele sırasında öldürülmüş.”</p>

    <p>Bran, Sör Stafford Lannister adını daha önce hiç duymamıştı. Büyük Walder, “Önemli olan tek adam Lord Tywin,” dediğinde çocukla aynı fikirde olduğunu düşündü.</p>

    <p>“Robb’a eve gelmesini istediğimi söyleyin,” dedi Rickon. “Kurdunu da eve getirsin ve annemle babamı da.” Rickon, Lord Eddard’ın öldüğünü bilmesine rağmen arada sırada bu gerçeği unutuyordu... isteyerek olduğundan şüpheleniyordu Bran. Küçük kardeşi dört yaşındaki her çocuk kadar inatçıydı.</p>

    <p>Robb’un kazandığı zafer Bran’ı sevindirmişti ama aynı zamanda tedirgin de etmişti. Ağabeyi ordusunu Kışyarı’ndan götürürken Osha’nın söylediği şeyleri hatırladı. <em>Ağabeyin yanlış istikamete doğru at sürüyor,</em> diye ısrar etmişti yabanıl kadın.</p>

    <p>“Maalesef her zaferin bir bedeli vardır,” dedi Üstat Luwin, Walderlar’a döndü. “Lordlarım, amcanız Sör Stevron Frey, Öküzağzı’nda hayatını kaybedenler arasındaymış. Robb, amcanızın mücadele sırasında yaralandığını yazmış. Önce ciddi bir yara olmadığını düşünmüşler ama üç gün sonra çadırında hayatını kaybetmiş, uykusunda.”</p>

    <p>Büyük Walder omuz silkti. “Çok yaşlıydı. Elli altı sanırım. Savaşmak için çok yaşlıydı. Her zaman yorgunluktan şikâyet ederdi.”</p>

    <p>Küçük Walder ıslık çaldı. “Büyükbabamızın ölmesini beklemekten yorgundu demek istiyorsun. Şimdi Sör Emmon’ın veliaht olduğu anlamına mı geliyor bu?”</p>

    <p>“Aptal olma,” diye karşılık verdi kuzeni. “İlk erkek evladın oğulları, ikinci erkek evlattan önce gelir. Unvan sırasının başında şimdi Sör Ryman var, ondan sonra Edwyn, Kara Walder ve Sivilceli Petyr. Sonra da Aegon ve <em>onun</em> bütün oğulları.”</p>

    <p>“Ryman da yaşlı,” dedi küçük Walder. “Bahse girerim kırkını geçmiştir. Üstelik hasta bir midesi var. Sence o mu lord olacak?”</p>

    <p>“<em>Ben</em> lord olacağım. Onun olup olmaması umurumda değil.”</p>

    <p>Üstat Luwin sertçe araya girdi. “Böyle konuştuğunuz için kendinizden utanmalısınız. Üzüntünüz nerede? Amcanız öldü.”</p>

    <p>“Evet,” dedi Küçük Walder. “Çok üzgünüz.”</p>

    <p>Ama değillerdi. Bran midesinin bulandığını hissediyordu. <em>Onlar bu yemeğin tadını benden fazla sevdi.</em> Üstat Luwin’den ayrılmak için izin istedi.</p>

    <p>“Pekâlâ,” dedi Üstat Luwin, zili çaldı. Hodor ahırlarda iş yapıyor olmalıydı, gelen Osha’ydı. Biragöbek’ten güçlüydü, Bran’ı kaldırıp taşımakta hiç zorluk çekmiyordu.</p>

    <p>“Osha, kuzeye giden yolu biliyor musun?” diye sordu Bran avludan geçerlerken. “Sur’a giden yolu... ve hatta Sur’un ötesine giden?”</p>

    <p>“Yol kolay. Buz Ejderha’yı bul ve süvari gözündeki mavi yıldızı takip et.” Bir kapıdan geçti ve sarmal merdivenleri tırmanmaya başladı.</p>

    <p>“Orada hâlâ devler var... ve diğerleri... Ötekiler, ormanın çocukları?”</p>

    <p>“Devleri gördüm, çocukları duydum ve ak yürüyenler... neden bilmek istiyorsun?”</p>

    <p>“Üç gözlü bir karga gördün mü hiç?”</p>

    <p>“Hayır,” dedi Osha. Güldü. “Görmek istediğimi de söyleyemem.” Yatak odasının kapısını tekmeleyerek açtı ve avluyu rahatça görebilmesi için Bran’ı pencere sekisine oturttu.</p>

    <p>Osha odadan ayrıldıktan saniyeler sonra kapı tekrar açıldı ve Jojen Reed izin istemeden içeri girdi, ablası Meera arkasındaydı. “Kuzgunu mu duydunuz?” diye sordu Bran. Jojen başıyla onayladı. “Bana söylediğin gibi akşam yemeği değildi, Robb’dan gelen bir mektuptu, onu yemedik ama...”</p>

    <p>“Yeşil rüyalar bazen tuhaf şekiller alır,” diye kabul etti Jojen. “Gerçeklerini anlamak her zaman kolay değildir.”</p>

    <p>“Bana rüyanda gördüğün kötü şeyi anlat,” dedi Bran. “Kışyarı’na gelen kötü şeyi.”</p>

    <p>“Lord prensim artık bana inanıyor mu? Kulağa ne kadar tuhaf gelirse gelsin söylediklerime güvenecek mi?”</p>

    <p>Bran başıyla onayladı.</p>

    <p>“Gelen şey deniz.”</p>

    <p><em>“Deniz?”</em></p>

    <p>“Bütün Kışyarı’nın denize gömüldüğünü gördüm. Kara dalgalar, kulelere ve kapılara çarpıyordu. Sonra tuzlu sular, duvarları aşıp bütün kaleyi doldurdu. Boğulan adamların cesetleri avluda yüzüyordu. Bu rüyayı ilk kez Bozsu’da gördüğümde adamların yüzlerini tanımıyordum ama şimdi tanıyorum. Biragöbek onlardan biri. Ziyafet gecesinde bizi salona alan muhafız. Rahibiniz diğeri. Demir ustanız.”</p>

    <p>“Mikken mı?” Bran hem korkmuştu hem de kafası karışmıştı. “Ama deniz buradan yüzlerce ve yüzlerce fersah uzakta, bir şekilde buraya gelse bile Kışyarı’nın duvarları suların aşamayacağı kadar yüksek.”</p>

    <p>“Tuzlu deniz suları bir gece karanlığında bu duvarları aşacak,” dedi Jojen. “Ölüleri gördüm, şişmişlerdi ve yüzüyorlardı.”</p>

    <p>“Onlara söylemek zorundayız,” dedi Bran. “Biragöbek’e, Mikken’a ve Rahip Chayle’a. Boğulmamalarını söylemeyiz.”</p>

    <p>“Bu onları kurtarmaz,” diye karşılık verdi yeşilli çocuk.</p>

    <p>Meera pencereye geldi ve elini Bran’ın omzuna koydu. “Bize inanmazlar Bran. Senden çok inanmazlar.”</p>

    <p>Jojen, Bran’ın yatağına oturdu. “Şimdi bana senin rüyanı anlat.”</p>

    <p>Bran korkuyordu ama onlara güveneceğine dair yemin etmişti. Bir Stark yeminli sözünü her zaman tutmak zorundaydı. “Çeşitli rüyalar var,” dedi ağır ağır. “Kurt rüyaları diğerleri kadar kötü sayılmaz. Koşuyorum, avlanıyorum ve sincapları öldürüyorum. Bir de karganın gelip bana uçmamı söylediği rüyalar var. O rüyalarda ağaç da oluyor bazen, adımı söylüyor. Bu beni korkutuyor. Ama asıl kötü rüyalar kendimi düşerken gördüklerim.” Hüzünle aşağıdaki avluya baktı. “Eskiden tırmanırken hiç düşmezdim. Her yere tırmandım, duvarlara, çatılara. Eskiden Yanık Kule’deki kargaları beslerdim. Annem düşeceğimden korkardı ama ben düşmeyeceğimi bilirdim. Fakat düştüm ve şimdi uyuduğumda sürekli düşüyorum.”</p>

    <p>Meera, Bran’ın omzunu sıktı. “Hepsi bu mu?”</p>

    <p>“Sanırım.”</p>

    <p><em>“Varg,”</em> dedi Jojen Reed.</p>

    <p>Bran gözlerini iyice açıp delikanlıya baktı. “Ne?”</p>

    <p>“Varg. Kanatlı kurt. Şekildeğiştiren. Canavar. Kurt rüyalarını öğrenirlerse sana böyle diyecekler.”</p>

    <p>Duyduğu isimler Bran’ı korkutmuştu. “<em>Kim</em> diyecek?”</p>

    <p>“Kendi insanların. Korkuyla. Ne olduğunu öğrendiklerinde bazıları senden nefret edecek. Bazıları seni öldürmeye bile çalışacak.”</p>

    <p>Yaşlı Dadı bazen şekildeğiştirenler ve canavarlar hakkında korkunç hikâyeler anlatırdı. Bu yaratıklar hikâyelerde her zaman şeytan olurdu. “Ben onlar gibi değilim,” dedi Bran. <em>Değilim.</em> “Onlar sadece rüya.”</p>

    <p>“Kurt rüyaların aslında rüya değil. Uyanık olduğun zamanlarda gözlerini sıkı sıkı kapatıyorsun ama uykuya daldığında gözlerin açılıyor ve ruhun diğer yarısını arıyor. İçindeki kudret çok güçlü.”</p>

    <p>“Ben kudret istemiyorum. Ben <em>şövalye</em> olmak istiyorum.”</p>

    <p>“Şövalye olmak istiyorsun ama vargsın. Bunu değiştiremezsin Bran. İnkâr edip yok sayamazsın. Sen kanatlı kurtsun ama asla uçamayacaksın.” Jojen kalkıp pencereye gitti. “Eğer <em>gözünü açmazsan.</em>” İki parmağını birleştirip Bran’ın alnını sertçe dürttü.</p>

    <p>Bran elini alnına götürdü, hissettiği tek şey pürüzsüz, dümdüz teniydi. Alnında bir göz yoktu, kapalı bir göz bile. “Olmayan bir gözü nasıl açabilirim?”</p>

    <p>“Gözü parmaklarınla asla bulamayacaksın Bran. Kalbinle aramalısın.” Jojen tuhaf yeşil gözleriyle Bran’ın yüzünü inceledi. “Yoksa korkuyor musun?”</p>

    <p>“Üstat Luwin rüyalarda bir adamın korkması gereken hiçbir şey olmadığını söylüyor.”</p>

    <p>“Var,” dedi Jojen.</p>

    <p>“Ne?”</p>

    <p>“Geçmiş. Gelecek. Gerçek.”</p>

    <p>Bran’ı kafası her zamankinden daha karışık halde bırakıp gittiler. Bran yalnız kaldığında üçüncü gözünü açmaya çalıştı ama nasıl yapacağını bilmiyordu. Alnını ne kadar buruştursa buruştursun, ne kadar dürterse dürtsün eskisinden farklı bir şey görmüyordu. İlerleyen günlerde insanları Jojen’in söyledikleri hakkında uyarmaya çalıştı ama sonuç istediği gibi olmadı. Mikken duyduklarını komik buldu. “Deniz, öyle mi? Her zaman denizi görmek istemişimdir. Ama gitme fırsatım olmadı hiç. Şimdi o mu bana gelecekmiş? Tanrılar zavallı bir demirciye böyle bir iyilik yapacak kadar cömert demek.”</p>

    <p>“Tanrılar uygun gördükleri zamanda beni alacak,” dedi Rahip Chayle sessizce. “Ama boğularak öleceğimi düşünmüyorum Bran. Ben Beyaz Bıçak kıyılarında büyüdüm biliyorsun. Çok iyi bir yüzücüyüm.”</p>

    <p>Uyarıya kulak asan sadece Biragöbek olmuştu. Gidip Jojen’le bizzat konuştuktan sonra yıkanmayı kesti ve kuyuların yakınına gitmeyi reddetti. Sonunda öyle kötü kokmaya başladı ki altı nöbetçi adamı zorla kaynar su dolu bir banyo teknesine soktu. Nöbetçiler derisini yüzer gibi keselerken, Biragöbek onu tıpkı kurbağa çocuğun söylediği gibi boğacaklarını haykırıyordu. Biragöbek bu olaydan sonra Bran ve Jojen’i her gördüğünde kaşlarını çatıp sessizce mırıldandı.</p>

    <p>Biragöbek’in banyo macerasından birkaç gün sonra Sör Rodrik yanında bir tutsakla birlikte Kışyarı’na döndü; kalın ve ıslak dudaklı, etine dolgun genç bir adamdı. Tuvalet gibi kokuyordu, Biragöbek’ten bile kötü kokuyordu. Bran adamın kim olduğunu sorduğunda, “Ona Leş diyorlar,” dedi Samankafa. “Gerçek adını hiç duymadım. Bolton’ın piçine hizmet ediyormuş ve piçin Leydi Hornwood’u öldürmesine yardım etmiş.”</p>

    <p>Bran akşam yemeğinde Bolton’ın piçinin öldüğünü öğrendi. Sör Rodrik’in adamları oğlanı Hornwood arazilerinde korkunç bir şey yaparken yakalamış (Bran ne olduğunu tam olarak anlayamamıştı ama üstünde kıyafetlerin olmadan yaptığın bir şeydi) ve kaçmasına fırsat vermeden oklarla vurmuşlardı. Ama zavallı Leydi Hornwood için geç kalmışlardı. Piç çocuk düğünden sonra leydiyi kuleye kilitlemiş ve yemek yemesine bile izin vermemişti. Bran, Sör Rodrik’in kapıyı kırarak içeri girdiğini ve leydiyi ağzı kan içinde, parmak uçları paramparça halde bulduğunu duymuştu.</p>

    <p>“Canavar bizim için dikenli bir düğüm bağlamış,” dedi yaşlı şövalye Üstat Luwin’e. “Hoşlansak da hoşlanmasak da Leydi Hornwood onun karısıydı. Kadını hem septte, hem de büvet ağacının önünde evlilik yemini etmeye zorlamış ve aynı gece şahitlerin gözü önünde onunla yatmış. Leydi, çocuğu veliaht ilan eden bir vasiyet yazıp kendi mührünü basmış.”</p>

    <p>“Kılıç zoruyla edilen yeminler geçerli değildir,” dedi Üstat.</p>

    <p>“Roose Bolton aynı fikirde olmayabilir. Hele araziler söz konusuyken.” Sör Rodrik mutsuz görünüyordu. “Keşke şu hizmetkârın kafasını hemen uçurabilseydim, o da en az efendisi kadar kötü. Ama korkarım Robb savaştan dönene kadar adamı sağ tutmak zorundayım. Piçin işlediği en berbat suçların tek şahidi o. Lord Bolton adamın anlattıklarını duyduktan sonra isteklerinden vazgeçebilir. Bu arada Manderly şövalyeleri ve Dehşet Kalesi’nin adamları Hornwood ormanında birbirlerini öldürüyorlar ve benim onları durduracak gücüm yok.” Yaşlı şövalye sandalyesinde döndü ve sert bakışlarla Bran’ı süzdü. “Ben uzaklardayken siz neler yaptınız lord prensim? Nöbetçilerimize yıkanmamalarını mı emrettiniz? Şu Leş denen adam kadar kötü kokmalarını mı istiyordunuz?”</p>

    <p>“Deniz buraya geliyor,” dedi Bran. “Jojen yeşil rüyasında gördü. Biragöbek boğulacak.”</p>

    <p>Üstat Luwin zincirini çekiştirdi. “Reed’in oğlu rüyalarında geleceği gördüğüne inanıyor Sör Rodrik. Bran’la bu çeşit kehanetlerin güvenilmez olduğunu konuştuk ama doğruyu söylemem gerekirse Taşlı Kıyı boyunca sorunlar <em>var.</em> Dargemilerle gelen yağmacılar balıkçı kasabalarını yağmalıyor. Ateşe verip tecavüz ediyorlar. Leobald Tallhart yeğeni Benfred’i yağmacılarla uğraşması için gönderdi ama silahlı adamları görür görmez gemilerine binip kaçacaklarını tahmin ediyorum.”</p>

    <p>“Evet. Ve başka bir yere saldıracaklar. Böyle korkakları Ötekiler alsın. Ana kuvvetimiz buradan binlerce fersah uzakta olmasaydı bunu yapmaya asla cesaret edemezlerdi, Bolton’ın piçi de bu kadar cesur davranamazdı.” Sör Rodrik, Bran’a baktı. “Delikanlı başka neler anlattı?”</p>

    <p>“Tuzlu suyun duvarlarımızı aşacağını söyledi. Biragöbek’in boğulduğunu görmüş, Rahip Chayle ve Mikken’ın da.”</p>

    <p>Sör Rodrik kaşlarını çattı. “Eğer bu yağmacıları durdurmak için bizzat benim gitmem gerekirse Biragöbek’i yanıma almayayım o halde. <em>Benim</em> boğulduğumu görmemiş değil mi? Hayır mı? Güzel.”</p>

    <p>Bunu duymak Bran’ı rahatlatmıştı. <em>Belki de boğulmazlar,</em> diye düşündü. <em>Denizden uzak dururlarsa.</em></p>

    <p>Meera da Bran gibi düşünüyordu. Aynı gece Jojen ve Meera üç köşeli taş oyunu oynamak için Bran’ın odasına gelmişlerdi. Ama Jojen başını iki yana salladı. “Yeşil rüyalarda gördüğüm şeyler değiştirilemez.”</p>

    <p>Söyledikleri ablasını kızdırmıştı. “Eğer olacakları değiştiremeyeceksek tanrılar bizi neden uyarıyor?”</p>

    <p>“Bilmiyorum,” dedi Jojen üzgün bir sesle.</p>

    <p>“Sen Biragöbek’in yerinde olsaydın kendini kuyulardan birine atıp meseleyi kökünden çözerdin. Biragöbek <em>savaşmalı.</em> Bran da öyle.”</p>

    <p>“Ben mi?” Bran korkmuştu. “Neyle savaşmalıyım? Ben de mi boğulacağım?”</p>

    <p>Meera suçluluk dolu gözlerle Bran’a baktı. “Söylememeliydim...”</p>

    <p>Bran kızın bir şeyler sakladığını görebiliyordu. “Beni bir yeşil rüyanın içinde mi gördün?” diye sordu Jojen’e. “Boğulmuş muydum?”</p>

    <p>“Boğulmamıştın.” Jojen, ağzından çıkan her kelime canını acıtıyormuş gibi konuşmaya başladı. “Bugün gelen adamı rüyamda gördüm, Leş dediklerini. Sen ve kardeşin o adamın ayaklarının dibinde ölü yatıyordunuz. Uzun kırmızı bir bıçakla suratlarınızı yüzüyordu.”</p>

    <p>Meera ayağa kalktı. “Şimdi zindanlara gidip o adamın boğazına bir mızrak sokabilirim. Ölüyken Bran’ı nasıl öldürebilir?”</p>

    <p>“Gardiyanlar seni durdurur,” dedi Jojen. “Muhafızlar. Adamın neden öldürmek istediğini anlatsan bile sana inanmazlar.”</p>

    <p>“Benim de muhafızlarım var,” diye hatırlattı Bran. “Biragöbek, Tıfıl Tym, Samankafa ve diğerleri.”</p>

    <p>Jojen’in yosunlu gözleri acıma doluydu. “Onu durduramazlar Bran. Sebebini görmedim ama sonunu gördüm. Sen ve Rickon mahzen mezardaydınız, bütün ölü krallar ve onların taş kurtlarıyla birlikte.”</p>

    <p><em>Hayır,</em> diye düşündü Bran. <em>Hayır.</em> “Eğer uzaklara gidersem... Bozsu’ya ya da kargaya, beni bulamayacakları kadar uzak bir yere...”</p>

    <p>“Bir şey değişmez. Yeşil bir rüyaydı Bran ve yeşil rüyalar yalan söylemez.”</p>
  </div>
</body>
</html>
