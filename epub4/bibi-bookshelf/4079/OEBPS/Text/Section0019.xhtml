<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Arya</h1>

    <p>Nehir, sabah güneşiyle parlayan yeşil mavi bir kurdeleydi. Sık sazlık nehrin sığ kıyıları boyunca uzanıyordu. Arya yüzeyde, arkasında hareler bırakarak kayan bir su yılanı gördü. Bir şahin gökyüzünde çemberler çizerek tembelce uçuyordu.</p>

    <p>Huzurlu bir yer gibi görünüyordu... Koss ölü bir adama rastlayana kadar. “İşte orada, kamışların arasında,” dedi parmağıyla işaret ederek. Arya cesedi gördü. Bir askerin bedeniydi, şişmiş ve şekilsizleşmişti. Adamın soluk yeşil pelerini bir ağaç kütüğüne takılmıştı. Bir gümüş balığı sürüsü askerin yüzünü kemiriyordu. “Size cesetler olduğunu söylemiştim,” dedi Lommy. “Su içerken tadını alabiliyordum.”</p>

    <p>Yoren cesedi gördüğünde tükürdü. “Dobber, üstünde almaya değer bir şey var mı bak. Zırh, bıçak, sikke, ne olursa.” İğdiş edilmiş atını çevirip nehrin içine sürdü ama hayvan yumuşak çamur zeminde hareket etmekte zorlanıyordu ve sazlığın arkasında su derinleşiyordu. Yoren sinirlenerek geri döndü, atı dizlerine kadar kahverengi balçığa bulanmıştı. “Buradan karşıya geçemeyeceğiz,” dedi. “Koss, benimle beraber nehrin yukarısına gel, sığ bir geçit arayalım. Woth, Gerren siz aşağı doğru gidin. Geri kalanlar burada beklesin. Açıklara da nöbetçi koyun.”</p>

    <p>Dobber ölü askerin kemerinde bir kese buldu. Kesenin içinde dört bakır sikke ve kırmızı bir kurdeleyle bağlanmış bir tutam sarı saç vardı. Lommy ve Tarber çırılçıplak halde balçığa girdiler. Lommy bir avuç dolusu çamuru Al Turta’ya atıp bağırdı, “Çamurlu Turta! Çamurlu Turta!” Yoren gittiğinde at arabasının arkasına zincirlenmiş Rorge küfürler edip tehditler savurarak zincirlerini çözmelerini söyledi ama kimsenin onu umursadığı yoktu. Kurz çıplak elleriyle bir balık yakaladı. Arya adamın bunu nasıl yaptığını görmüştü. Adam nehrin sığ bir noktasında beklemişti, durgun su kadar sakin, balığı gördüğü anda bir yılan kadar çevik hareket edip ellerini hızla suya daldırmıştı. Kedileri yakalamak kadar zor görünmüyordu. Balıkların pençeleri yoktu.</p>

    <p>Diğerleri geri döndüğünde öğlen olmuştu. Woth nehrin yarım mil aşağısında yakılmış ahşap bir köprü olduğunu söyledi. Yoren balyadan bir ekşi yaprak aldı. “Belki atları ve eşekleri yüzdürebiliriz ama arabaları karşıya geçirmemiz mümkün değil. Kuzeyden ve batıdan dumanlar yükseliyor. Yangın var. Nehrin bu tarafında kalmamız bizim için daha iyi olabilir.” Eline uzun bir sopa alıp çamurun üstüne bir çember çizdi, çemberin yanına yukarıdan aşağı doğru inen bir çizgi ekledi. “Bu Tanrı Gözü. Nehir güneye akıyor. Biz buradayız.” Nehir çizgisinin yanına, çemberin altına bir çukur açtı. “Düşündüğüm gibi, gölün etrafından dolaşarak batıya ilerleyemeyiz. Doğu bizi tekrar Kral Yolu’na çıkarır.” Elindeki sopayı yukarı hareket ettirerek çemberle çizginin kesiştiği noktaya götürdü. “Hatırladığım kadarıyla burada bir kasaba var. Taş bir karakolu var ve küçük bir lordun makamı da o kasabada. Sadece bir kule ama birkaç şövalyesi ve nöbetçileri olmalı. Nehir boyunca kuzey yönünde ilerlersek karanlık çökmeden oraya varabiliriz. Tekneleri vardır. Elimdeki her şeyi satıp bir tekne kiralamak niyetindeyim.” Çemberi ikiye bölen dik bir çizgi çizdi. “Tanrılar merhamet etsin. Yeterli rüzgârımız olursa Tanrı Gözü’nden Harren Kasabası’na gidebiliriz.” Sopanın ucunu çemberin tepe noktasına sapladı. “Oradan yeni atlar alabiliriz ya da Harrenhal’da konaklayabiliriz. Harrenhal, Leydi Whent’in makamıdır. Leydi, Gece Nöbetçileri’ne her zaman dostluk göstermiştir.”</p>

    <p>Al Turta’nın gözleri faltaşı gibi açıldı. “Harrenhal’da hayaletler var...”</p>

    <p>Yoren tükürdü. “Senin kendi hayaletlerin onlar. Atlarınıza binin.” Sopayı çamurun içine attı.</p>

    <p>Arya, Yaşlı Dadı’nın anlattığı Harrenhal hikâyelerini hatırlıyordu. Şeytan Kral Harren kendini kaleye kapatmıştı ve bunun üstüne Aegon ejderhalarını getirip burayı bir cenaze ateşine çevirmişti. Yaşlı Dadı kızgın ruhların hâlâ kararmış kulelerde dolaştığını söylerdi. Kaledeki insanlar geceleri gayet sağlıklı bir halde yataklarına girer, sabahları ölü bulunurlarmış, yanmış halde... Arya bu hikâyelere pek inanmazdı. Bütün bunlar doğru olsa bile çok uzun zaman önce olmuştu. Al Turta aptallık ediyordu; Harrenhal’da hayaletler yoktu, <em>şövalyeler</em> vardı. Arya, kimliğini Leydi Whent’e açıkladığında şövalyeler ona eşlik eder, evine kadar sağ salim götürürlerdi. Şövalyelerin işi buydu; onlar insanların güvende olmasını sağlardı, özellikle de kadınların.</p>

    <p>Nehir patikası, Kral Yolu sayılmazdı ama geçtikleri diğer yol kadar kötü değildi. Arabalar doğru düzgün ilerlemeye başlamıştı nihayet. Akşam olmasına bir saat kadar kala ilk evi gördüler. Buğday tarlalarıyla çevrili, çatısı sazlarla kaplı küçük bir çiftlik eviydi. Yoren, seslenerek eve yaklaştı ama cevap alamadı. “Ölmüş olabilirler. Ya da saklanıyorlar. Dobber, Rey, benimle gelin.” Üçü birlikte eve girdi. “Kimse yok,” diye mırıldandı Yoren. “Hayvan da yok. Büyük ihtimalle kaçtılar. Kral Yolu’nda karşılaşmış bile olabiliriz.” En azından arazi ve ev yakılmamıştı, etrafta cesetler yoktu. Garben evin arkasında bir tarla buldu. Yola çıkmadan önce heybelerini soğan, turp ve kabakla doldurdular.</p>

    <p>Yolda biraz daha ilerledikten sonra yaşlı ağaçlarla çevrili bir ormancı kulübesi gördüler. Kesilmek için bekleyen kütükler düzenli bir şekilde evin önüne dizilmişti. Az ileride, suyun içindeki üç metrelik kazıkların üstüne oturtulmuş bir ev daha vardı. Her iki ev de boştu. Buğday, mısır ve arpa tarlalarından geçtiler ama ağaçlarda oturan ya da ellerinde oraklarla çitlerde nöbet tutan adamlar görmediler. Aradıkları kasaba sonunda karşılarına çıktı. Karakol duvarının etrafına yayılmış beyaz evler, ahşap çatılı bir sept, kasabanın batısındaki alçak tepeye inşa edilmiş lord kulesi... ama insanlardan yine iz yoktu, hiçbir yerde.</p>

    <p>Yoren atının sırtında oturdu, sakallarını karıştırdı. “Bundan hiç hoşlanmadım,” dedi. “Ama kasabayı bulduk, bir bakalım, çok <em>dikkatli</em> bakalım. Belki saklanan birilerini buluruz. Belki teknelerini bırakmışlardır ya da silahlarını.”</p>

    <p>Kara kardeş, on kişiyi, at arabalarını ve ağlayan kız çocuğunu korumaları için bıraktı. Diğer adamları kasabayı aramaları için beşer kişilik dört gruba böldü. Kasabanın lordunu ya da şövalyelerini bulmak umuduyla kuleye gitmeden önce, “Gözleriniz ve kulaklarınız açık olsun,” dedi.</p>

    <p>Arya; Gendry, Al Turta ve Lommy’yle birlikte kalmıştı. Yoren, bir zamanlar bir kadırgada kürekçilik yapmış ve bu yüzden içlerinde denizci sayılabilecek tek kişi olan geniş göbekli tıknaz Woth’a çocukları alıp göl kenarına gitmesini ve bir tekne olup olmadığına bakmasını söylemişti. Sessizliğe gömülmüş beyaz evlerin arasından geçerlerken Arya’nın tüyleri diken diken oldu. Bu küçük boş kasaba Arya’yı en az ağlayan kız çocuğunu ve tek kollu kadını buldukları yanmış köy kadar korkutuyordu. İnsanlar neden her şeylerini geride bırakıp kaçmıştı? Onları bu kadar korkutan şey ne olabilirdi?</p>

    <p>Güneş batıda alçalıyordu ve evlerin gölgeleri uzamıştı. Ani bir gürültü Arya’nın İğne’ye davranmasına sebep oldu ama ses rüzgârla çarpan ahşap bir panjurdan geliyordu. Kasabanın ıssızlığı yüzünden sinirleri iyice gerilmişti.</p>

    <p>Evlerin ve ağaçların arasından gölü gördüğünde atını mahmuzladı. Woth ve Gendry’nin önüne geçti. Çakıl taşlarıyla dolu kıyının yanındaki çimlerin üstünde dörtnala at koşturmaya başladı. Batan güneş gölün yüzeyini dövülmüş bakır gibi parlatıyordu. Arya’nın rastladığı en büyük göldü bu. Karşı kıyısı görünmüyordu. Sol tarafta, suyun içindeki kalın kazıkların üstünde duran derme çatma bir han vardı. Sağ tarafta geniş bir iskele gördü. Doğuda, kasabadan suya doğru uzanan ahşap parmaklara benzeyen küçük rıhtımlar da vardı ama görünen tek su taşıtı hanın önündeki çakıl taşlarının üstünde ters çevrilmiş halde duran küçük sandaldı. “Gitmişler,” dedi Arya bezginlikle. Şimdi ne yapacaklardı?</p>

    <p>“Bir han var,” dedi Lommy. “Sizce biraz yiyecek ya da bira bırakmışlar mıdır?”</p>

    <p>“Gidip bakalım,” dedi Al Turta.</p>

    <p>“Aklınızdan bile geçirmeyin,” dedi Woth. “Yoren bizi buraya bir tekne bulmamız için gönderdi.”</p>

    <p>“Bütün tekneleri götürmüşler,” diyerek lafa karıştı Arya. Bunun doğru olduğunu biliyordu. Bütün kasabayı baştan aşağı arasalar bile bu ters dönmüş işe yaramaz sandaldan başka bir şey bulamayacaklardı. Umutsuzluk içinde atından inip gölün kıyısında diz çöktü. Küçük dalgalar hafifçe bacaklarına çarpıyordu. Birkaç ateş böceği yanıp sönerek etrafında uçuşmaya başladı. Gölün yeşil suları gözyaşı kadar sıcaktı, tuzsuzdu sadece. Suyun tadı yaz mevsimine, çamura ve içinde büyüyen şeylere benziyordu. Arya avuçlarını suyla doldurup yüzüne çarptı. Günün tozunu, çamurunu, terini suratından çıkarmak istiyordu. Kafasını geriye doğru attığında su damlaları boynundan sırtına akmaya başladı. Su sayesinde kendini iyi hissetmişti. Bütün elbiselerini çıkarıp pembe bir su samuru gibi ılık suyun içinde yüzebilmek istedi. Belki Kışyarı’na kadar yüzebilirdi.</p>

    <p>Woth arama için yardım etmesi gerektiğini söyledi. Arya da söyleneni yaptı. Atı kıyıda otlarken Woth’la birlikte kayıkhanelere girdi. Birkaç yelken, biraz çivi, katılaşmış kovalarca katran, yeni doğurmuş bir kedi ile yavrularını buldular ama teknelerden eser yoktu.</p>

    <p>Yoren ve diğerleri geri döndüğünde kasaba bir orman kadar karanlıktı. “Kule boş,” dedi Yoren. “Lord savaşa gitmiş olabilir. Belki de halkını güvenli bir yere götürmüştür, bilemiyorum. Kasabada ne bir at ne de bir domuz var ama karnımızı doyurabileceğiz. Bir kaz ve birkaç tavuk gördüm ve Tanrı Gözü güzel balıklarla dolu.”</p>

    <p>“Bütün tekneler gitmiş,” dedi Arya.</p>

    <p>“Hanın önündeki sandalı onarabiliriz,” dedi Koss.</p>

    <p>“Bunu nasıl becereceğiz?” diye sordu Yoren.</p>

    <p>“Çiviler var,” diye karşılık verdi Lommy. “Her yer ağaçlarla dolu. Kendi gemimizi bile yapabiliriz.”</p>

    <p>Yoren tükürdü. “Gemi yapımı hakkında ne biliyorsun ki boyacının oğlu?” Lommy boş gözlerle Yoren’e baktı.</p>

    <p>“Bir sal,” dedi Gendry. “Herkes bir sal inşa edebilir. İtmek için uzun sırıklar da yapabiliriz.”</p>

    <p>Yoren düşünceli görünüyordu. “Göl sırıklarla geçilemeyecek kadar derin ama kıyıya yakın sığlıklarda kalırsak... arabaları bırakmamız gerekir. Belki de en iyisi bu. Bunu düşüneceğim.”</p>

    <p>“Handa kalabilir miyiz?” diye sordu Lommy.</p>

    <p>“Karakolda kalacağız ve kapıları sürgüleyeceğiz,” dedi Yoren. “Uyurken etrafımdaki taş duvarları hissetmek istiyorum.”</p>

    <p>Arya konuşmadan duramadı. “Burada kalmamalıyız,” diye bağırıverdi. “Buranın halkı bile burada kalmamış. Kaçmışlar. Lord bile kaçmış.”</p>

    <p>“Arry bir korkak,” diye bağırdı Lommy. Kahkaha attı.</p>

    <p>“Ben korkak <em>değilim,</em>” diye bağırarak karşılık verdi Arya. “Ama burada yaşayan insanlar <em>korkmuşlar!</em>”</p>

    <p>“Akıllı çocuk,” dedi Yoren. “Ama şunu da unutmamak gerek; burada yaşayan insanlar savaştaydı. Biz değiliz. Gece Nöbetçileri taraf tutmaz. Bu yüzden kimse bizim düşmanımız değildir.”</p>

    <p><em>Ve bu yüzden kimse dostumuz da değil,</em> diye düşündü Arya ama bu sefer çenesini tutmayı başardı. Lommy ve diğerleri ona bakıyordu. Arya çocukların önünde korkak görünmek istemiyordu.</p>

    <p>Karakolun kapıları demir çivilerle kuvvetlendirilmişti. İçeride, bir ağaç fidanı boyutlarında iki demir sürgü buldular. Zeminde direk delikleri ve kapılarda metal oluklar vardı. Sürgüleri kapıdaki oluklara yerleştirdiklerinde ortaya kocaman bir çarpı işareti çıktı. Yoren karakolu dolaştıktan sonra Kızıl Kale’yle kıyaslanmayacağını ama pek çok karakoldan daha sağlam olduğunu söyledi. Bir gece için güvende olmalarını sağlayacaktı. Ahşap yürüme yolu, üç metrelik siper duvarları sıvasız taştan örülmüştü. Karakolun kuzeyinde küçük bir arka kapı vardı. Gerren, eski ahırdaki saman yığının altında gizli bir kapak bulmuştu. Kapak, dar ve kıvrımlı bir tünele açılıyordu. İçinden geçerek tünelin gölün kıyısına çıktığını görmüştü. Yoren, kimsenin içeri girmeyeceğinden emin olmak için kapağın üstüne bir araba çekmelerini söyledi. Nöbet tutmak için üç gruba ayrıldılar. Tarber, Kurz ve Kesik Jack, etrafı tepeden gözetleyebilmek için kuleye gitti. Bir tehlike durumu olursa Kurz savaş borusunu çalıp kafileyi uyandıracaktı.</p>

    <p>Bütün arabaları ve atları içeri alıp kapıları sürgülediler. Kasabanın ahırı çok sayıda hayvanı barındıracak büyüklükteydi ve tehlike durumlarında saklanmak için inşa edilmiş saz çatılı sığınak ahırdan da büyüktü. Koss arka kapıdan çıkıp kazı ve tavukları getirdi. Yoren yemek ateşi yaktı. Kalenin içinde büyük bir mutfak vardı ama bütün kap kacak götürülmüştü. Yemeği hazırlama görevi Arya, Gendry ve Dobber’a verildi. Dobber, Arya’ya tavukları yolmasını söyledi Gendry de odun kesecekti. “Neden odunları ben kesmiyorum?” diye sordu Arya ama onu duyan yok gibiydi. İsteksizce tavukların tüylerini yolmaya başladı. Yoren bir köşede oturmuş hançerini biliyordu.</p>

    <p>Sonunda yemek hazırdı. Arya bir tavuk budu ve biraz soğan yedi. Lommy dahil kimse konuşmuyordu. Yemekten sonra Gendry herkesten uzak bir köşede miğferini cilalamaya koyuldu. Nerede olduğunun bile farkında değilmiş gibi görünüyordu. Ağlayan kız hâlâ ağlıyordu. Al Turta’nın verdiği bir parça kaz etini hemen yedi ve daha fazla bir şey istemedi.</p>

    <p>Arya ikinci nöbet grubundaydı, nöbet sırası gelene kadar biraz uyuyabilirdi. Sığınakta bir saman yığını bulup uzandı ama uykusu gelmiyordu. Yoren’in taşını ödünç alıp İğne’yi bilemeye koyuldu. Syrio Forel, keskinliğini kaybetmiş bir kılıcın bacaklarını kaybetmiş bir attan farksız olduğunu söylerdi. Al Turta saman yığının hemen yanında dikilip Arya’yı izlemeye başladı. “Böyle iyi bir kılıcın sende ne işi var?” diye sordu. Arya’nın gözlerindeki bakış çocuğu ürkütmüş olmalıydı. Turta, ellerini kendini savunur gibi havaya kaldırıp, “Onu çaldığını ima etmedim, sadece onu nereden aldığını merak ettim, hepsi bu,” dedi.</p>

    <p>“Ağabeyim verdi,” diye mırıldandı Arya.</p>

    <p>“Bir ağabeyin olduğunu bilmiyordum.”</p>

    <p>Arya yaptığı işi bırakıp sırtını kaşıdı. Saman yığını pirelerle doluydu. Birkaç pire fazla olsa ne fark ederdi? “Bir sürü ağabeyim var.”</p>

    <p>“Gerçekten mi? Senden küçük kardeşlerin de var mı?”</p>

    <p><em>Bu konularda konuşmamalıyım,</em> dedi Arya içinden. <em>Yoren çenemi kapalı tutmamı söylemişti.</em> “Yok,” diye yalan söyledi. “Ağabeylerimin kılıçları var. Uzunkılıçlar. Beni rahatsız eden insanları nasıl öldüreceğimi de öğrettiler.”</p>

    <p>“Seni rahatsız etmeye çalışmıyordum, sadece konuşuyordum.” Al Turta uzaklaştı. Arya saman yığınının üstüne kıvrılıp yattı. Sığınağın diğer ucundan tekrar ağlamaya başlayan küçük kızın sesi geliyordu. <em>Keşke biraz sussa,</em> diye geçirdi içinden. <em>Neden sürekli ağlıyor?</em></p>

    <p>Gözlerini kapadığını hatırlamıyordu ama uyumuş olmalıydı. Rüyasında uluyan bir kurt gördü. Ses o kadar korkunçtu ki uyandı. Kalbi hızla çarpıyordu. Doğrulup saman yığınının üstünde oturdu. “Al Turta, uyan.” Ayağa kalktı. “Woth, Gendry, sesi duymadınız mı?” Çizmesinin tekini giydi.</p>

    <p>Diğer saman yığınlarının üstünde uyuyan adamlar da teker teker kalkmaya başlamıştı. “Sorun nedir?” diye sordu Al Turta. “Hangi sesten bahsediyorsun?” diye seslendi Gendry. “Kötü bir rüya görmüştür,” dedi başka bir adam.</p>

    <p>“Hayır. Duydum. Bir kurttu,” diye ısrar etti Arya.</p>

    <p>“Senin kafanın içi kurtlarla dolu,” diyerek alay etti Lommy. “Bırak ulusunlar,” dedi Gerren. “Gerçekten duyduysan bile onlar dışarıda, biz içerideyiz.” Woth başıyla onayladı. “Bir kaleyi yerle bir edebilen kurt görmedim daha önce.”</p>

    <p>“Size bir <em>kurttu</em> diyorum,” diye bağırdı Arya çizmesinin diğer tekini giyerken. “Ters giden bir şeyler var. Birileri geliyor. <em>Kalkın!</em>”</p>

    <p>Adamlar Arya’yla ikinci kez alay edemeden önce geceyi yırtan bir ses duyuldu ama bu ses kurtlardan değil Kurz’un savaş borusundan geliyordu. Tehlikedeydiler. Göz açıp kapayana dek herkes kalkmış, giyinmeye başlamıştı. Sahip oldukları bütün silahları kuşandılar. Savaş borusunun sesi tekrar duyulduğunda Arya kapıya doğru koşuyordu. Hızla ahırı geçerken Isırık zincirlerini çekerek kendini öne doğru attı ve Jaqen H’ghar at arabasının arkasından seslendi. “Çocuk! Tatlı çocuk! Savaş mı? Kızıl savaş mı? Çocuk bizi serbest bırak. Bu adam dövüşebilir. <em>Çocuk!</em>” Arya onları duymazdan geldi ve koşmaya devam etti. Duvarların dışından gelen at seslerini ve bağrışmaları duyabiliyordu.</p>

    <p>Duvardaki yürüme yoluna çıktı. Korkuluklar fazla yüksek, Arya çok kısaydı. Taşların arasındaki boşluklara basıp tırmanarak neler olduğunu görmeye çalıştı. Bir an için kasabanın ateş böcekleriyle dolu olduğunu düşündü. Daha sonra, evlerin arasında ellerinde meşaleler taşıyan atlı adamların koşturduğunu fark etti. Bir çatının havalandığını gördü. Turuncu sıcak dilli alevler gece karanlığını yalıyordu. Kısa zaman sonra ateş her yerdeydi.</p>

    <p>Gendry, Arya’nın yanına tırmandı, miğferini giymişti. “Kaç kişiler?”</p>

    <p>Arya saymaya çalıştı ama atlı adamlar çok hızlı hareket ediyordu. Evlere fırlattıkları meşaleler havada dönerek ilerliyordu. “Belki yüz kişiler. Belki de iki yüz. Bilmiyorum.” Gürleyen alevlerin arasından adamların seslerini duyabiliyordu. “Buraya gelmelerine az kaldı.”</p>

    <p>“İşte,” diyerek parmağıyla işaret etti Gendry.</p>

    <p>Bir grup atlı yanan binaların arasından karakola doğru ilerlemeye başlamıştı. Metal miğferleri, zırhları ve kalkanları alevler yüzünden turuncu sarı parlıyordu. Adamlardan biri uzun bir direğin ucuna asılmış bir sancak taşıyordu. Arya sancağın kırmızı olduğunu düşündü ama alevler yüzünden emin olamıyordu; her şey kırmızı, turuncu ya da sarı görünüyordu.</p>

    <p>Yangın bir evden diğerine atlayarak ilerliyordu. Arya alevlerin bir ağacı tamamıyla yutuşunu izledi. Artık herkes uyanmıştı, kimi yürüme yolunda koşuşturuyor, kimi de ürkmüş hayvanlarla mücadele ediyordu. Yoren’in emirler yağdıran sesini duydu. Dizine bir şeyin sürtündüğünü hissetti. Aşağı baktığında ağlayan kızı gördü. Kız, Arya’nın bacağına sarılıyordu. “Git burdan!” Bacağını sallayıp kurtulmaya çalıştı. “Burada ne yapıyorsun? Gidip saklan aptal şey.” Kızı itekledi.</p>

    <p>Süvariler kale kapısında dizginlerini çektiler. Dikenli, uzun miğfer giyen bir şövalye, “Siz <em>kaledekiler!</em>” diye bağırdı. <em>“Kralımız adına kapıyı açın!”</em></p>

    <p>“Aman, acaba hangi kralımız adına?” diye bağırdı yaşlı Reysen. Onu Woth susturdu.</p>

    <p>Yoren kapının yanındaki burca tırmandı. Rengi atmış siyah pelerinini bir sopanın ucuna bağlamıştı. <em>“Atlılar, orada kalın!”</em> diye bağırdı. <em>“Bu kasabanın insanları gitmiş.”</em></p>

    <p>“Peki sen kimsin yaşlı adam? Lord Beric’in korkak köpeklerinden biri mi?” dedi dikenli miğfer giyen şövalye. “Eğer aptal şişko Thoros oradaysa <em>bu</em> alevleri beğenip beğenmediğini sor ona.”</p>

    <p>“Burada öyle biri yok,” diye bağırdı Yoren. “Nöbet’e götürülecek birkaç delikanlıdan başka kimse yok. Sizin savaşınızla işimiz yok.” Pelerinini bağladığı sopayı havaya kaldırdı. “Bak. Bu, Gece Nöbetçileri’nin siyahı.”</p>

    <p>“Belki de Dondarrion Hanedanı’nın siyahı,” diye karşılık verdi düşman sancağını taşıyan adam. Arya sancağın renklerini yanan kasabanın ışığıyla açık seçik görebiliyordu artık: Kırmızı zemin üzerinde altın bir aslan. “Lord Beric’in arması siyah zemin üzerinde mor yıldırımdır.”</p>

    <p>Arya, Sansa’nın yüzüne portakal fırlattığı ve ablasının fildişi rengi aptal ipek elbisesini portakal suyuyla mahvettiği sabahı hatırladı. O günkü turnuvada güneyli bir lord yarışıyordu. Hatta Sansa’nın aptal arkadaşı Jeyne lorda âşık olmuştu. Lordun miğferinde de yıldırım vardı ve babası aynı lordu Tazı’nın ağabeyinin kafasını kesmeye göndermişti. Bütün bunlar bin yıl önce olmuş gibi geliyordu Arya’ya. Başka bir hayatta, başka birinin başına gelmiş şeyler gibi... El’in kızı Arya Stark yaşamıştı bunları. Öksüz oğlan Arry değil. Arry lordları ve diğerlerini nereden tanıyabilirdi ki?</p>

    <p>“Sen kör müsün be adam?” diye bağırdı Yoren. Sopayı ileri geri sallamaya başladı. “Bu siyahın üstünde kahrolası bir yıldırım görebiliyor musun?”</p>

    <p>“Geceleri bütün sancaklar siyah görünür,” diye karşılık verdi miğfer giyen şövalye. “Kapıyı açın. Aksi takdirde sizi kralın emirlerine karşı gelen kanun kaçakları sayacağız.”</p>

    <p>Yoren tükürdü. “Kumandanınız kim?”</p>

    <p>“Benim.” Atlılar iki yana açılıp savaş atının sırtında oturan adama yol verdi. Yanan evlerin yansımaları kumandanın zırhında parıldıyordu. Kalkanına bir mantikor işlenmişti ve göğüs kalkanında şerit metalden süslemeler vardı. Miğferinin göz siperi açıktı, yüzü solgundu ve gözleri domuzlarınkine benziyordu. “Ben, Sör Amory Lorch. Casterly Kayası Lordu, gerçek kral Joffrey’nin El’i Lord Tywin’in sancak beyiyim.” Tiz, yüksek perdeli bir sesi vardı. “Kral adına size kapıyı açmanızı emrediyorum.”</p>

    <p>Bütün kasaba yanmıştı. Gece havası dumanla doluydu ve közlerden yükselen kıvılcımlar gökyüzündeki yıldızlardan fazlaydı. Yoren sinirlenmişti. “Kapıyı açmak için bir sebebim yok. Kasabaya ne isterseniz yapın, umurumda değil ama bizi rahat bırakın. Sizin düşmanınız değiliz.”</p>

    <p><em>Gözlerinle bak,</em> diye bağırmak istedi Arya aşağıdaki adama. “Şövalye ya da lord olmadığımızı <em>göremiyorlar</em> mı?” diye fısıldadı.</p>

    <p>“Bunu umursadıklarını sanmıyorum Arry,” diye cevap verdi Gendry.</p>

    <p>Arya, Sör Amory’nin yüzüne baktı, Syrio’nun bakmayı öğrettiği şekilde. Ve Gendry’nin haklı olduğunu gördü.</p>

    <p>“Eğer vatan hainleri değilseniz kapıyı açarsınız,” dedi Sör Amory. “Doğru söylediğinizden emin olacağız ve yolumuza gideceğiz.”</p>

    <p>Yoren ekşi yaprak çiğniyordu. “Size söyledim. Burada bizden başka kimse yok. Sizi temin ederim.”</p>

    <p>Miğferli şövalye bir kahkaha attı. “Karga bizi temin ediyormuş.”</p>

    <p>“Yolunu mu kaybettin yaşlı adam?” diye dalga geçti mızrakçılardan biri. “Sur buradan çok uzaklarda.”</p>

    <p>“Size bir kez daha emrediyorum. Kral Joffrey adına kapıyı açın ve sadakatinizi kanıtlayın,” dedi Sör Amory.</p>

    <p>Yoren ekşi yaprağı çiğnemeye ara vermeden bir an için düşündü. Tükürdü. “Sanırım açmayacağım.”</p>

    <p>“Öyle olsun. Kralın emrine karşı geldin. Asilerden olduğunu kabul ettin. Siyah pelerinli olman bir şey değiştirmez.”</p>

    <p>“Yanımda delikanlılar var,” diye bağırdı Yoren.</p>

    <p>“Delikanlılar, yaşlı adamlar aynı şekilde ölür.” Sör Amory yumruğunu kaldırdı ve bir mızrak havayı keserek gölgelerin arasından çıktı. Hedefi Yoren’di ama mızrak Yoren’in yanındaki Woth’a saplandı. Mızrağın ucu boğazına girmiş, boynundan çıkmıştı. Kan, kara ve ıslaktı. Woth mızrağın sapını tuttu ve yere yığıldı.</p>

    <p>“Duvarlara tırmanın ve hepsini öldürün,” dedi Sör Amory bıkkın bir sesle. Havada mızraklar uçuşmaya başladı. Arya, Al Turta’yı tuniğinden çekip yere yatırdı. Duvarların dışından zırhların, kınlarından çıkan kılıçların, kalkanlara vurulan mızrakların, at nallarının sesi geliyordu. Atlıların homurtuları ve küfürleri seslere karışıyordu. Başlarının üstünden döne döne bir meşale uçtu ve havada alevden parmaklar bırakarak avlunun toprak zeminine düştü.</p>

    <p><em>“Kılıçlar!”</em> diye bağırdı Yoren. “Ayrılın, saldırdıkları noktalarda duvarı savunun. Koss, Urreg, arka kapıyı tutun. Lommy, Woth’a saplanan mızrağı al ve onun durduğu yerde dur.”</p>

    <p>Al Turta kılıcını kınından çıkarmaya çalışırken düşürdü. Arya kılıcı alıp oğlana verdi. “Kılıçla dövüşmeyi bilmiyorum,” dedi yüzü kireç taşına dönmüş çocuk.</p>

    <p>“Çok kolay,” dedi Arya ama yalanı boğazında düğümlendi, korkuluklara tutunan bir el görmüştü. El, yanan kasabanın ışığında öyle açık seçik görünmüştü ki bir an için zaman durmuştu sanki. Parmakları küttü, derisi sertleşmişti, eklemleri kıllıydı ve tırnakları pislik doluydu. <em>Korku kılıçtan derin keser,</em> dedi kendine, elin arkasından gelen miğferi gördüğünde.</p>

    <p>Kılıcını bütün gücüyle elin üstüne indirdi ve İğne’nin kalede dövülmüş çeliği korkuluğa tutunan parmakların eklemlerine girdi. <em>“Kışyarı!”</em> diye çığlık attı Arya. Kan fışkırdı. Parmaklar uçtu. Miğfer bir anda gözden kayboldu. “Arkanda!” diye bağırdı Turta. Arya döndü. İkinci adam sakallıydı ve miğferi yoktu. Korkuluğa rahat tırmanabilmek için kamasını dişlerinin arasında taşıyordu. Adam tek bacağını korkuluğun üstüne atarken Arya İğne’nin ucunu adamın gözlerine doğrulttu. Kılıcın hiç değmediği adam irkildi, dengesini kaybedip duvardan düştü. <em>Umarım yüzüstü düşer ve dili kesilir.</em> “Onlara bak, bana değil!” diye bağırdı Al Turta’ya. Duvara tırmanmaya çalışan bir sonraki adam karşısında Al Turta’yı buldu.</p>

    <p>Sör Amory’nin merdiveni yoktu ama karakolun duvarları sıvasız, kesik taşlardan örülmüştü. Buraya tırmanmak kolaydı. Arya’nın aşağı düşürdüğü her adam karşılığında bir yenisi geliyordu. Dikenli miğfer giyen şövalye sipere çıkmayı başarmıştı. Yoren pelerinini düşmanının miğferindeki dikenlere doladı. Adam kumaş yığınıyla boğuşurken Yoren kamasının ucunu zırhtan içeri soktu. Arya başını kaldırıp gökyüzüne baktı. Havada meşaleler uçuşuyor, arkalarında uzun alevli diller bırakıyordu. Kırmızı sancaktaki altın aslanı gördü ve Joffrey’yi düşündü. Joffrey’nin de burada olmasını istedi. İğne’yi oğlanın küçük sinsi yüzüne geçirebilirdi. Koss ellerindeki baltalarla kale kapısını zorlayan dört adamı oklarla vurarak teker teker indirdi. Dobber yürüme yolunda başka bir adamla dövüşüyordu. Lommy yardıma koşup elindeki kaya parçasıyla adamın kafasını ezdi, adam artık ayağa kalkamayacak duruma gelene kadar da vurmaya devam etti ama Dobber’in karnına saplanmış bıçağı fark edince durdu. Dobber de bir daha ayağa kalkamayacaktı. Arya tek kolu kesilmiş bir delikanlının cesedinin üstünden atladı. Delikanlı Jon’dan daha büyük olamazdı. Arya ne yaptığından emin değildi. Qyle’ın, kalkanına yaban arısı oyulmuş bir şövalyenin önünde diz çöküp merhamet dilendiğini gördü. Şövalyenin kalkanı Qyle’ın yüzünü ezdi. Her şey kan, duman, çelik ve sidik kokuyordu. Birbirine karışmış kokular tek bir kokuymuş gibi duyuluyordu artık. Sıska adamın duvara ne zaman tırmandığını görmemişti ama görür görmez Gendry ve Al Turta’yla birlikte hasmının üstüne çullandı. Gendry’nin kılıcı adamın miğferine inip metali yardı. Miğferin altındaki adam keldi ve korkmuş görünüyordu, dişleri eksikti ve sakalları grileşmişti. Arya, <em>“Kışyarı! Kışyarı!”</em> diye bağırarak düşmanını öldürürken üzgündü. Al Turta ise kılıcını adamın cılız boğazına saplarken, <em>“Al Turta!”</em> diye bağırmıştı.</p>

    <p>Gendry artık ölü olan sıska adamın kılıcını aldı ve avludaki düşmanlarla dövüşmek için aşağı atladı. Arya avluya baktı ve koşuşturan çelik gölgeler gördü. Alevler zırhlarının ve kılıçlarının üstünde parlıyordu. Duvarın bir noktasını delmiş olmalıydılar ya da arka kapıyı geçmeyi başarmışlardı. Duvardan atlayıp Syrio’nun öğrettiği şekilde Gendry’nin yanına indi. Gece çelik sesleriyle, yaralıların inlemeleriyle çınlıyordu. Arya bir an için nereye gideceğini bilemedi. Her tarafta ölüm vardı.</p>

    <p>Ve Yoren’i gördü. Oradaydı, Arya’ya sesleniyordu. <em>“Delikanlı!”</em> diye bağırdı her zamanki gibi. “<em>Kaç</em> buradan. Bitti. Kaybettik. Toplayabildiğin kadar adam topla. Sen, Gendry ve diğerleri, çocuklar. Kaçın. <em>Hemen!</em>”</p>

    <p>“Nasıl?” dedi Arya.</p>

    <p>“Gizli tünel,” diye bağırdı Yoren. “Ahırdaki.”</p>

    <p>Kara kardeş elinde kılıcıyla tekrar düşmanın arasına daldı. Arya, Gendry’yi omzundan yakaladı. “<em>Kaçın</em> dedi,” diye bağırdı. “Gizli tünelden.” Gendry başıyla onayladı. Duvardaki Al Turta’ya seslendiler ve bir mızrakla baldırından yaralanan Lommy Yeşilel’i kanlar içinde yığıldığı yerde buldular. Grenn’i de buldular ama kötü yaralanmıştı, hareket edecek durumda değildi. Ahıra doğru koşarlarken keşmekeşin tam ortasında oturmuş ağlayan küçük kızı gördü Arya. Diğerleri koşmaya devam ederken, duman ve kanla sarılmış küçük kızı kolundan tuttu ve ayağa kaldırdı. Kız yürümüyordu. Tokat bile işe yaramamıştı. Arya’nın çocuğu sürüklemekten başka şansı kalmamıştı. İğne’yi sol eline alıp, sağ eliyle kızı sürüklemeye başladı. Gece kırmızıya boyanmıştı. <em>Ahır da yanıyor,</em> diye düşündü. Alevler ahırın duvarlarını yalıyordu. İçeride sıkışıp kalmış hayvanların çığlıkları duyuluyordu. Al Turta ahırın kapısında göründü. <em>“Arry acele et!”</em> diye bağırdı. “Lommy <em>gitti,</em> eğer gelmiyorsa kızı bırak!”</p>

    <p>Arya bütün gücüyle çekerek kızı sürüklemeye devam etti. Al Turta tekrar ahıra girdi, Arya’yı ve kızı öylece bırakmıştı... ama Gendry geri döndü. Alevler parlak miğferinin üstüne vuruyor, boynuzları kor ateşten yapılmış gibi görünüyordu. Arya’nın yanına koştu ve küçük kızı omuzlarına aldı. <em>“Koş!”</em></p>

    <p>Ahır kapılarından girmek bir ocağa girmekten farksızdı. Hava dumanla doluydu. Duvarlar yerden tavana kadar alevlerle kaplıydı. Atlar ve eşekler bölmeleri tekmeliyor, şahlanıyor, korkunç sesler çıkarıyorlardı. <em>Zavallı hayvanlar,</em> diye düşündü Arya. Sonra at arabasını gördü ve arabanın arkasına zincirlenmiş üç adamı. Isırık zincirlerinden kurtulmak için bütün gücüyle öne atılıyordu. Kelepçeleri bileklerini paramparça etmişti, kan içindeydi. Rorge arabayı tekmeliyor küfürler savuruyordu. “Çocuk!” diye bağırdı Jaqen H’ghar. “Tatlı çocuk!”</p>

    <p>Gizli geçit sadece birkaç adım uzaktaydı ama alevler çok hızlı ilerliyordu. Ateş, ahşabı ve samanları Arya’nın inanamadığı bir hızla tüketiyordu. Tazı’nın yanık yüzünü hatırladı. “Tünel çok dar,” diye bağırdı Gendry. “Kızı buradan nasıl geçireceğiz?”</p>

    <p>“Çek,” dedi Arya. “Sürükle.”</p>

    <p>“İyi çocuklar, nazik çocuklar,” diye seslendi tekrar Jaqen H’ghar öksürerek.</p>

    <p><em>“Şu kahrolası zincirleri çözün!”</em> diye bağırdı Rorge.</p>

    <p>Gendry ikisini de duymazdan geldi. “Sen önden git, sonra ufaklık, sonra da ben. Acele et. Yol epey uzun.”</p>

    <p>“Odunları kestiğin baltayı nerede bıraktın?” diye sordu Arya.</p>

    <p>“Sığınağın kapısında.” Gendry zincirli adamlara baktı. “Ben olsam eşekleri kurtarırdım. Vaktimiz yok.”</p>

    <p>“Sen kızı al!” diye bağırdı Arya. “Onu dışarı çıkar!” Kırmızı alevden kanatlar hızla dışarı koşan Arya’yı sırtından yakalamaya çalışıyordu. Ahırın dışı serinlikle kutsanmış gibiydi ama her yer ölü adamlarla doluydu. Arya kılıcını atıp teslim olan Koss’u gördü. Düşman, delikanlıyı teslim olduğu yerde öldürdü. Her yer dumana boğulmuştu. Yoren yoktu. Balta Gendry’nin bıraktığı yerdeydi, sığınağın kapısına dizilmiş kütüklerin üstünde duruyordu. Baltayı aldığı anda çelik eldivenli bir el Arya’yı yakaladı. Arya seri bir hareketle döndü ve baltayı adamın bacaklarının arasına geçirdi. Adamın yüzünü görmedi. Gördüğü tek şey koyu renkli bir nehir gibi akan kandı. Ahıra geri dönmek bütün hayatı boyunca yaptığı en zor işti. Duman ahırın açık kapısından kocaman bir siyah yılan gibi kıvrılarak çıkıyordu. Arya içerideki zavallı hayvanların ve insanların çığlığını duyuyordu. Dudağını ısırıp içeri daldı. İyice eğilerek yere yakın hareket etmeye başladı, duman yerde daha inceydi.</p>

    <p>Alevlerin tam ortasında kalmış bir eşek dehşet ve acı içinde bağırıyordu. Arya hayvanın yanan tüylerinin kokusunu aldı. Çatının tamamı alevler içindeydi. Tavandan yere korlaşmış ahşap, yanan samanlar ve sazlar dökülüyordu. Arya ağzını ve burnunu eliyle kapadı. Duman yüzünden arabayı göremiyordu ama Isırık’ın sesini hâlâ duyabiliyordu. Sese doğru emekledi.</p>

    <p>Bir tekerlek Arya’nın üstüne doğru geliyordu. Isırık kendisini öne atarak zincirlerden kurtarmaya çalıştığında araba <em>zıplamış</em> ve otuz santim kadar öne gelmişti. Jaqen, Arya’yı görmüştü ama duman yüzünden değil konuşmak nefes almak imkânsızlaşmıştı. Arya baltayı arabanın içine fırlattı. Rorge baltayı yakaladı ve başının üstüne kaldırdı. Adamın burunsuz yüzünden aşağı terden bir nehir akıyordu. Arya koşmaya başladı, öksürüyordu. Çelik baltanın ahşaba inerken çıkardığı sesleri duydu, tekrar ve tekrar. Bir an sonra, şimşek sesini andıran bir <em>çatırtı</em> duyuldu ve arabanın zemini bir kıymık fırtınası yaratarak dağıldı.</p>

    <p>Arya kendini tünele attı ve bir buçuk metre kadar yuvarlandı. Ağzı toprakla dolmuştu ama umurunda değildi. Tat güzeldi. Ağzında çamur, su, solucan ve hayat tadı vardı. Yeraltındaki hava serin ve karanlıktı. Yukarıda kan, kükreyen kırmızılık, boğucu duman ve can çekişen atların çığlıklarından başka bir şey yoktu artık. Kemerini döndürdü, böylece İğne hareket etmesini güçleştirmeyecekti. Emeklemeye başladı. Yaklaşık dört metre sonra sesi duydu, korkunç bir canavarın çıkaracağı türden bir ses. Sıcak duman ve kara tozlardan oluşan bir bulut cehenneme benzeyen kokusuyla gelerek Arya’yı sırtından yakaladı. Arya nefesini tuttu, yüzünü toprağa yapıştırdı ve seslendi. Kime seslendiğini bile bilmiyordu.</p>
  </div>
</body>
</html>
