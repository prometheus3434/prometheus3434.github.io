<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bran</h1>

    <p>Meera temkinli bir şekilde çemberler çizerek hareket ediyordu, sol elinde ağı sallanıyordu, sağ elinde üç dişli kurbağa mızrağı vardı. Yaz, altın rengi gözleriyle kızı takip ediyordu, kuyruğu dik ve sertti. İzliyordu, izliyordu...</p>

    <p>“Haa!” diye bağırdı kız mızrağı fırlatırken. Kurt sola kaydı ve kız mızrağı geri çekemeden zıpladı. Meera’nın attığı ağın katları havada açıldı. Yaz, tekrar zıplayarak ağın içine girdi, ağla birlikte ileri atılıp kızın göğsüne çarptı ve onu yere devirdi. Kızın mızrağı elinden fırlayıp havada çemberler çizerek yere düştü. Nemli çimler Meera’nın düşüşünü yumuşatmıştı ama ciğerlerindeki hava bir, “Off!” nidasıyla dışarı çıktı. Kurt, kızın tepesindeydi.</p>

    <p>“Kaybettin,” diye bağırdı Bran.</p>

    <p>“Kazandı,” dedi kızın erkek kardeşi Jojen. “Ağ, Yaz’ı yakaladı.”</p>

    <p>Haklıydı, Bran görüyordu. Yaz, hırlayarak kurtulmaya çalışırken daha beter dolanıyordu, ağı dişleriyle de parçalayamıyordu. “Onu serbest bırakın.”</p>

    <p>Reed’in kızı kahkaha atarak kollarını kurda doladı ve birlikte yuvarlandılar. Yaz, acıklı inleme sesleri çıkararak ipleri koparmaya çalışıyordu. Meera dizlerinin üstüne doğruldu, bir düğümü çözdü, bir ipin bir ucunu çekti, becerikli elleriyle ağın orasını burasını çekiştirdi ve ulu kurt bir anda özgür kaldı.</p>

    <p>“Yaz, bana gel,” diye bağırdı Bran kollarını açarak. “Dikkat et,” dediği anda kurt üstündeydi. Bir düğüm halinde çimenlerde yuvarlandılar, biri hırlayıp homurdanıyor, diğeri kahkahalar atıyordu. Sonunda durduklarında üstte kalan Bran olmuştu, çamura bulanmış ulu kurt onun altındaydı. “Akıllı kurt,” dedi Bran, hayvanın tüylerini okşarken. Yaz, çocuğun kulağını yalıyordu.</p>

    <p>Meera başını iki yana salladı. “Bu hayvan hiç sinirlenmez mi?”</p>

    <p>“Bana değil.” Bran kurdun kulaklarını yakaladı ve Yaz, öfkeyle hırladı ama hepsi bir oyundan ibaretti. “Bazen kıyafetlerimi yırtıyor ama hiç kan akıtmadı.”</p>

    <p>“<em>Senin</em> kanını akıtmıyor. Eğer ağımdan kurtulabilseydi...”</p>

    <p>“Sana zarar vermezdi. Senden hoşlandığımı biliyor.” Bütün lordlar ve şövalyeler hasat ziyafetinden sonraki bir iki gün içinde Kışyarı’ndan ayrılmıştı ama Reedler, Bran’a arkadaşlık etmek için kalede kalmıştı. Jojen o kadar ağırbaşlıydı ki Yaşlı Dadı çocuk için “küçük dede” diyordu ama Meera, Bran’a Arya’yı hatırlatıyordu. Üstünü başını kirletmekten korkmuyordu. Bir erkek gibi koşup dövüşüyordu. Arya’dan büyüktü, on altı yaşındaydı, yetişkin bir kadın. Bran’ın dokuzuncu isim günü gelip geçmiş olmasına rağmen iki kardeş de hâlâ Bran’dan büyüktü ama ona bir çocukmuş gibi davranmıyorlardı.</p>

    <p>“Keşke Walderlar yerine siz himayemizde olsaydınız,” dedi en yakın ağaca doğru sürünürken. Kendini çekip sürükleyerek ilerlemeye çalışması izlemeye tahammül edilecek bir görüntü değildi ama Meera onu kaldırmak için yanına geldiğinde, “Hayır, yardım istemiyorum,” dedi. Kollarının bütün gücünü kullanarak hantal hareketlerle süründü, döndü ve sonunda sırtını bir dişbudak ağacının gövdesine yasladı. “Bak, sana söylemiştim.” Yaz, kafasını Bran’ın kucağına koydu. “Daha önce ağ ile dövüşen birini görmemiştim,” dedi Meera’ya, bir yandan Yaz’ın kulaklarını kaşıyordu. “Ağ dövüşünü silah ustanız mı öğretti sana?”</p>

    <p>“Babam öğretti. Bozsu’da şövalyeler yok. Silah ustaları da, üstatlar da.”</p>

    <p>“Kuzgunlarınızla kim ilgileniyor?”</p>

    <p>Meera gülümsedi. “Kuzgunlar, Bozsu Gözcüsü’nü bulamaz, tıpkı düşmanlarımız gibi.”</p>

    <p>“Neden?”</p>

    <p>“Çünkü hareket ediyor,” dedi kız.</p>

    <p>Bran daha önce hareket eden bir kale olduğunu duymamıştı. Emin olmayan gözlerle kıza baktı ama Meera’nın dalga geçip geçmediğini anlamak mümkün değildi. “Kaleyi görmek isterim. Lord babanız savaş bittiğinde gelip sizi ziyaret etmeme izin verir mi?”</p>

    <p>“Her zaman gelebilirsiniz prensim, şimdi ya da sonra.”</p>

    <p>“<em>Şimdi</em> mi?” Bran bütün hayatını Kışyarı’nda geçirmişti. Uzak yerlere gitmek için can atıyordu. “Sör Rodrik döndüğünde ona sorarım.” Yaşlı şövalye bir takım sorunları çözmek için doğuya gitmişti. Roose Bolton’ın piçi hasat ziyafetinden sonra evine dönen Leydi Hornwood’u yakalamış, leydinin oğlu olabilecek yaşta olmasına rağmen aynı gece kadınla evlenmişti. Leydinin kalesini Lord Manderly almıştı. Hornwood arazilerini Boltonlar’dan korumak için, diye yazmıştı mektubunda ama Sör Rodrik lorda da en az piçe kızdığı kadar kızmıştı. “Sör Rodrik gelmeme izin verebilir. Üstat Luwin asla.”</p>

    <p>Büvet ağacının altında bağdaş kurmuş oturan Jojen her zamanki ağırbaşlılığıyla, “Kışyarı’ndan ayrılmak senin için iyi olur Bran,” dedi.</p>

    <p>“Öyle mi?”</p>

    <p>“Evet. Ve ne kadar erken olursa o kadar iyi.”</p>

    <p>“Kardeşimin yeşilgörüşü var,” dedi Meera. “Henüz olmamış şeyleri rüyasında görüyor ve gördükleri bazen gerçek oluyor.”</p>

    <p>“<em>Bazen</em> diye bir şey yok Mecra.” İki kardeşin arasından bir bakış geçti. Oğlan üzgün, kız inatçıydı.</p>

    <p>“Bana neler olacağını anlat,” dedi Bran.</p>

    <p>“Anlatacağım,” dedi Jojen. “Bana rüyalarından bahsedersen.”</p>

    <p>Tanrı korusu sessizleşmişti. Bran yaprakların hışırtısını ve sıcak havuzlarda yüzen Hodor’un çıkardığı su seslerini duyabiliyordu. Altın adamı ve üç gözlü kargayı düşündü, dişlerinin arasındaki kemik kırıntılarını ve kanın bakırımsı tadını hatırladı. “Rüya görmüyorum. Üstat Luwin bana uyku şurubu veriyor.”</p>

    <p>“İşe yarıyor mu?”</p>

    <p>“Bazen.”</p>

    <p>“Geceleri kan ter içinde çığlıklar atarak uyandığını bütün Kışyarı biliyor Bran,” dedi Meera. “Kadınlar kuyu başında bunu konuşuyor, muhafızlar da koridorlarda.”</p>

    <p>“Seni neyin bu kadar korkuttuğunu anlat bize,” dedi Jojen.</p>

    <p>“Anlatmak istemiyorum. Sonuçta sadece rüya zaten. Üstat Luwin rüyaların bir anlamı olmadığını söylüyor... ya da herhangi bir anlamı olabilirmiş.”</p>

    <p>“Benim kardeşim de diğer insanlar gibi rüyalar görüyor, onların herhangi bir anlamı olabilir,” dedi Meera. “Ama yeşil rüyalar farklıdır.”</p>

    <p>Jojen’in gözleri yosun yeşiliydi. Bazen baktığı yüzü değil de başka bir şeyi görüyormuş gibiydi bu gözler. Şimdi olduğu gibi. “Gri taş zincirlerle yeryüzüne bağlanmış kanatlı bir kurt gördüm,” dedi Jojen. “Yeşil rüyaydı, bu yüzden gerçek olduğunu biliyorum. Bir karga zinciri gagalıyordu ama taş çok sertti.”</p>

    <p>“Karganın üç gözü mü vardı?”</p>

    <p>Jojen başıyla onayladı.</p>

    <p>Yaz, kafasını Bran’ın kucağından kaldırdı ve altın gözlerini çamuradama dikti.</p>

    <p>“Küçükken bozsu ateşi yüzünden neredeyse ölüyordum. Karga bana o zaman geldi işte.”</p>

    <p>“Bana ben düştükten sonra geldi,” dedi Bran. “Uzun zamandır uyuyordum. Bana uçmamı ya da ölmemi söyledi. Uyandım ama kırıktım, uçamıyordum.”</p>

    <p>“İstersen uçabilirsin.” Meera ağını aldı, son düğümleri de çözüp katlamaya başladı.</p>

    <p>“Kanatlı kurt sensin Bran,” dedi Jojen. “İlk geldiğimizde emin değildim ama artık eminim. Karga bizi buraya zincirlerini kırmamız için gönderdi.”</p>

    <p>“Karga, Bozsu’da mı?”</p>

    <p>“Hayır. Karga kuzeyde.”</p>

    <p>“Sur’da mı?” Bran her zaman Sur’u görmek istemişti. Piç ağabeyi Jon oradaydı. Gece Nöbetçileri’nin adamlarından biriydi.</p>

    <p>“Sur’un ötesinde.” Meera Reed ağı kemerine astı. “Jojen, lord babamıza gördüğü rüyayı anlatınca babamız bizi Kışyarı’na gönderdi.”</p>

    <p>“Zincirleri nasıl kıracağım Jojen?” diye sordu Bran.</p>

    <p>“Gözünü aç.”</p>

    <p>“Gözlerim <em>açık.</em> Görmüyor musun?”</p>

    <p>“İkisi açık,” dedi Jojen parmağını uzatarak. “Bir, iki.”</p>

    <p>“Sadece <em>iki</em> gözüm var.”</p>

    <p>“Üç gözün var. Üçüncü gözünü sana karga verdi ama onu açmıyorsun.” Ağır ağır, yumuşak bir sesle konuşuyordu. “İki gözle yüzümü görebilirsin, üç gözle kalbimi. İki gözle şu meşe ağacını görebilirsin, üç gözle o ağacın büyüdüğü ilk tohumu ve yıllar sonra dönüşeceği kökü. İki gözle duvarların ötesini göremezsin ama üç gözle Yaz Denizi’ne ve Sur’un ötesine bakabilirsin.”</p>

    <p>Yaz ayağa kalktı. “O kadar uzağı görmeme gerek yok,” dedi Bran gergin bir gülümsemeyle. “Kargalar hakkında konuşmaktan yoruldum. Kurtlardan bahsedelim ya da aslan kertenkelelerinden. Hiç avladın mı Meera? Burada aslan kertenkelesi yok.”</p>

    <p>Meera çimenlere saplanan mızrağını çıkardı. “Onlar suda ve bataklıklarda yaşar...”</p>

    <p>Jojen araya girdi. “Rüyanda aslan kertenkelesi ini gördün?</p>

    <p>“Hayır,” dedi Bran. “Konuşmak istemediğimi...”</p>

    <p>“Bir kurt mu gördün?”</p>

    <p>Bran sinirleniyordu. “Sana rüyalarımı anlatmak zorunda değilim. Ben prensim. Kışyarı’nın Stark’ıyım.”</p>

    <p>“Yaz mıydı?”</p>

    <p>“Sus.”</p>

    <p>“Hasat ziyafetinin olduğu gece rüyanda tanrı korusunu gördün ve rüyanda Yaz’dın, değil mi?”</p>

    <p><em>“Kes şunu!”</em> diye bağırdı Bran. Yaz, büvet ağacına doğru kaydı, dişlerini gösteriyordu.</p>

    <p>Jojen Reed umursamadı. “Yaz’a dokunduğumda, senin onun içinde olduğunu hissettim. Tıpkı şimdiki gibi.”</p>

    <p>“Mümkün değil. Ben yataktaydım, uyuyordum.”</p>

    <p>“Sen tanrı korusundaydın, grilere bürünmüştün.”</p>

    <p>“Sadece kötü bir rüyaydı...”</p>

    <p>Jojen ayağa kalktı. “Seni hissettim. Düştüğünü hissettim. Seni korkutan şey bu mu? Düşmek?”</p>

    <p><em>Düşmek,</em> diye düşündü Bran, <em>ve altın adam, kraliçenin kardeşi, o da beni korkutuyor ama daha çok düşmek.</em> Aklından geçenleri söylemedi. Nasıl söyleyebilirdi? Sör Rodrik’e ya da Üstat Luwin’e bile söyleyememişti, Reedler’e nasıl anlatacaktı? Eğer olanlar hakkında konuşmazsa unuturdu belki. Hatırlamayı hiç istememişti. Hatırladığı şey gerçek bile olmayabilirdi.</p>

    <p>“Her gece düşüyor musun Bran?” diye sordu Jojen.</p>

    <p>Yaz’ın gırtlağından hafif bir hırlama yükseldi ve bu sefer oyun değildi. İleri doğru yürümeye başladı, dişleri açıktaydı ve gözleri alev alevdi. Meera kurtla kardeşinin arasına girdi, mızrağı elindeydi. “Onu uzak tut Bran.”</p>

    <p>“Jojen onu kızdırıyor.”</p>

    <p>Meera ağını eline aldı.</p>

    <p>“Bu senin öfken Bran,” dedi Jojen. “Senin korkun.”</p>

    <p>“Değil. Ben bir kurt değilim.” Ama geceleri kurtlarla birlikte uluyor, kurt rüyalarında kanın tadını alıyordu.</p>

    <p>“Senin bir yanın Yaz ve Yaz’ın bir yanı sensin. Bunu sen de biliyorsun Bran.”</p>

    <p>Yaz ileri atıldı ama Meera mızrağıyla dürterek hayvanı engelledi. Ulu kurt yana kaçtı, çember çizerek kızın arkasına geçti. Meera yüzünü kurda döndü. “Ona çekilmesini söyle Bran.”</p>

    <p>“Yaz!” diye bağırdı Bran. “Yaz, bana gel!” Elini bacağına vurdu, avucunun sızlamasına rağmen bacağı hiçbir şey hissetmemişti.</p>

    <p>Ulu kurt tekrar ve tekrar hamle yaptı, Meera mızrağını savurdu. Yaz, mızraktan kaçtı, çemberler çizdi, geriledi. Çalılıklar hışırdadı ve büvet ağacının arkasından çıkan güçlü siyah bir şekil ağır adımlarla yanlarına geldi. Koku çok keskindi, kardeşinin öfkesini koklayabiliyordu. Bran, ensesindeki tüylerin ürperdiğini hissetti. Meera kardeşinin yanında durdu, kurtlar iki yanlarındaydı. “Bran, onları gönder.”</p>

    <p><em>“Yapamam!”</em></p>

    <p>“Jojen, ağaca tırman.”</p>

    <p>“Gerek yok. Öleceğim gün bugün değil.”</p>

    <p><em>“Tırman!”</em> diye çığlık attı kız. Jojen, büvet ağacının yüzünü basamak olarak kullanıp tırmanmaya başladı. Kurtlar iyice yaklaşmıştı, Meera mızrağını ve ağını yere atıp sıçradı, ağacın en yakın dalını yakaladı. Kendini yukarı çekerken Tüylüköpek’in çenesi tam dizinin arkasında kapanmıştı. Yaz arka ayaklarının üstüne oturup ulumaya başladı.</p>

    <p>Bran birdenbire yalnız olmadıklarını hatırladı. Ellerini ağzının iki yanına götürüp, “Hodor!” diye bağırdı. <em>“Hodor, Hodor!”</em> Son derece korkmuş ve garip bir şekilde utanmıştı. “Hodor’u asla incitmezler,” dedi ağaçtaki arkadaşlarına.</p>

    <p>Melodisiz mırıldanmayı duyduklarında birkaç saniye geçmişti. Sıcak havuzlardan gelen Hodor yarı giyinikti ve çamur içindeydi. Bran, Hodor’u gördüğüne daha önce hiç bu kadar sevinmemişti. “Hodor, bana yardım et. Kurtları gönder, onları kovala.”</p>

    <p>Hodor elini kolunu sallayarak, ayağını yere vurarak kurtlara doğru yürüyüp, “Hodor! Hodor!” diye bağırmaya başladı. İlk kaçan, Tüylüköpek oldu. Son bir hırlamayla çalılıkların arasına girdi. Yaz, bir süre direndikten sonra Bran’ın yanına gidip oturdu.</p>

    <p>Meera ağaçtan inip mızrağını ve ağını aldı. Jojen gözlerini Yaz’dan ayırmıyordu. “Tekrar konuşacağız,” diye söz verdi Bran’a.</p>

    <p><em>Ben değildim, kurtlardı.</em> Neden bu kadar vahşileştiklerini anlayamıyordu. <em>Belki Üstat Luwin onları tanrı korusuna kapatmakla doğru şeyi yaptı.</em> “Hodor,” dedi, “beni Üstat Luwin’e götür.”</p>

    <p>Üstadın kuşluğun altındaki küçük kulesi Bran’ın en sevdiği yerdi. Yaşlı adam umutsuzca dağınıktı ama kitap yığınları, parşömenler, şişeler Bran için tanıdıktı ve en az üstadın kel kafası, geniş kollu cübbesi kadar huzur veriyorlardı. Bran kuzgunları da seviyordu.</p>

    <p>Üstat Luwin’i yüksek bir sandalyeye oturmuş yazı yazarken buldu. Sör Rodrik’in gidişiyle kalenin bütün yönetimi yaşlı adamın omuzlarına yıkılmıştı. “Prensim,” dedi Hodor içeri girdiğinde, “bugün derse erken geldin.” Üstat her gün öğleden sonra uzun saatler boyunca Bran’a, Rickon’a ve Walderlar’a ders veriyordu.</p>

    <p>“Hodor, kıpırdama.” Bran duvardaki meşale demirlerinden birine tutunarak kendini sepetten dışarı çekti. Hodor onu sandalyeye oturtmadan önce bir süre havada asılı kaldı. “Meera kardeşinin yeşilgörüşlü olduğunu söylüyor.”</p>

    <p>Üstat Luwin tüy kalemin ucuyla burnunun kenarını kaşıdı. “Öyle mi?”</p>

    <p>Bran başıyla onayladı. “Ormanın çocuklarının da yeşilgörüşlü olduğunu söylemiştiniz. Hatırlıyorum.”</p>

    <p>“Bazılarının bu güce sahip olduğu söylenirdi. Onların bilge adamlarına <em>yeşilgörenler</em> denirdi.”</p>

    <p>“Sihir miydi?”</p>

    <p>“Daha renkli bir kelime kullanmak istiyorsan öyle de diyebilirsin ama sadece farklı bir bilgelikti.”</p>

    <p>“Neydi?”</p>

    <p>Luwin kalemini masaya bıraktı. “Kimse gerçekten bilmiyor Bran. Çocuklar bu dünyadan ayrıldı ve bilgelikleri de onlarla birlikte kayboldu. Büvet ağaçlarındaki yüzlerle bir ilgisi olduğu düşünülür. İlk İnsanlar, yeşilgörenlerin ağaçlardaki gözlerle baktıklarına inanırdı. Ormanın çocuklarıyla yaptıkları savaşlar sırasında ağaçları kesmelerinin sebebi budur. Rivayete göre yeşilgörenler ormandaki canavarları, kuşları ve ağaçları da kontrol edebiliyordu. Hatta balıkları. Reed oğlanı bu çeşit güçleri olduğunu iddia etmeye hazır mı?”</p>

    <p>“Hayır, sanmıyorum. Ama Meera, kardeşinin bazen gerçekleşen rüyalar gördüğünü söylüyor.”</p>

    <p>“Hepimizin gördüğü rüyalar bazen gerçek olur. Lord babanı mahzen mezarda gördüğün rüyayı hatırlıyor musun? Henüz ölüm haberini almamıştık.”</p>

    <p>“Rickon da görmüştü. Aynı rüyayı görmüştük.”</p>

    <p>“Eğer istiyorsan adına yeşilgörüş de... ama Rickon’ın ve senin on binlerce <em>gerçekleşmemiş</em> rüya gördüğünüzü de unutma. Sana üstatların taktığı zincirler hakkında öğrettikleri mi hatırlıyor musun?”</p>

    <p>Bran hatırlamaya çalışarak bir an düşündü. “Bir üstat zincirinin halkalarını Eski Şehir’deki Hisar’da döker. Zincirdir çünkü üstat hizmet vermek için yemin eder. Zincirin her halkası farklı bir metalden yapılır çünkü üstat diyara hizmet eder ve diyarda birbirinden farklı insanlar yaşar. Üstat edindiği her yeni bilgi için zincirine bir halka ekler. Siyah demir halka kuşçuluk için, gümüş halka şifacılık için, altın halka hesap ve sayılar için takılır. Bütün metalleri hatırlayamıyorum.”</p>

    <p>Luwin parmağını zincirinin halkalarından birine geçirdi. Zinciri santim santim döndürmeye başladı. Üstadın boynu bedenine göre kalındı ve zincir dardı ama birkaç çekişten sonra döndü. “Bu Valyria çeliği,” dedi Luwin, koyu gri halka boğazının tam ortasına geldiğinde. “Yüz üstattan sadece biri bu metalden yapılmış bir halka takar. Bu halka, benim Hisar’da <em>yüksek sırlar</em> –daha güzel bir kelime istersen sihir de diyebilirsin– konusunda eğitildiğimi gösterir. Büyüleyici bir ilgi alanıdır ama çok işe yaramaz. İşte bu yüzden çok az üstat bu halka için zahmete girer.</p>

    <p>Yüksek sırlar eğitimi alan üstatlar eninde sonunda kendi gizemli güçleri olsun isterler. İtiraf etmeliyim ki ben de aynı hevese kapılmıştım. Hangi delikanlı gizli güç sahibi olmayı arzu etmez ki? Onca denemenin ve emeğin ardından, ben ve benden önceki binlerce çocuk öğrendik ki sihir işe yaramıyor. Üzgünüm.”</p>

    <p>“Bazen yarıyor,” diye itiraz etti Bran. “Ben o rüyayı gördüm. Rickon da aynı rüyayı gördü. Doğuda büyücüler ve sihirbazlar var...”</p>

    <p>“Büyücü ve sihirbaz olduğunu <em>iddia</em> eden insanlar var,” diye karşılık verdi Üstat Luwin. “Hisar’da, kulağının arkasından güller çıkarabilen bir arkadaşım vardı ve benden daha fazla sihirli gücü yoktu. Ah, anlayamadığımız pek çok şeyin olduğu da bir gerçek. Yüzlerce, binlerce yıl geçiyor ve bir insan birkaç yaz ve kıştan başka ne görüyor? Dağlara bakıp sonsuz olduklarını söylüyoruz, öyle görünüyorlar... ama zamanın akışı içinde dağlar yükseliyor ve düşüyor, nehirlerin yatakları yön değiştiriyor, gökyüzündeki yıldızlar kayıyor, kocaman şehirler sulara gömülüp yok oluyor. Tanrılar bile ölüyor. Her şey değişiyor.</p>

    <p>Belki sihir dediğimiz şey bir zamanlar önemli bir güçtü ama artık değil. O eski güçten geriye kalanlar, büyük bir yangının ardından gökyüzüne yükselen dumanlara benziyor. Duman bile bir süre sonra kayboluyor. Valyria son közdü, artık yok. Ejderhalar gitti. Devler öldü. Ormanın çocukları bütün bilgelikleriyle birlikte unutuldu.</p>

    <p>Hayır prensim. Jojen Reed gerçeğe dönüştüğüne inandığı birkaç rüya görmüş olabilir ama onun yeşilgörüşü yok. Yaşayan hiçbir insan bu güce sahip değil.”</p>

    <p>Bran, akşam vakti penceresinin önünde otururken ziyaretine gelen Meera Reed’e üstattan duyduklarını anlattı. “Kurtlar öyle davrandığı için üzgünüm. Yaz, Jojen’e zarar vermeyi denememeliydi ama Jojen de rüyalarım hakkında o sözleri söylememeliydi. Karga uçabileceğimi söylemişti ama yalandı, kardeşin de yalan söylüyor.”</p>

    <p>“Ah, belki de üstadın yanılıyordur.”</p>

    <p>“Yanılmıyor. Babam bile onun tavsiyelerini dinlerdi.”</p>

    <p>“Baban dinlerdi, bundan şüphem yok ama sonuçta kendi kararını kendi verirdi. Bran, sen ve himaye altındaki kardeşlerinle ilgili gördüğüm rüyayı anlatmama izin verir misin?”</p>

    <p>“Walderlar benim kardeşlerim değil.”</p>

    <p>Meera, Bran’ın söylediği şeyi duymazdan geldi. “Akşam yemeği sofrasında oturuyordunuz ama yemeği hizmetçiler yerine Üstat Luwin getiriyordu. Kızartılmış etin lord porsiyonunu sana servis etti. Et az pişmişti, kanlıydı. Etten yükselen koku herkesin ağzını sulandırdı. Freyler’e servis ettiği et bayattı, grileşmişti, ölüydü. Buna rağmen, onlar yemeklerini senden çok daha fazla zevk alarak yedi.”</p>

    <p>“Anlamıyorum.”</p>

    <p>“Kardeşim anlayacağını söylüyor. O zaman tekrar konuşacağız.”</p>

    <p>Bran o gece yemek sofrasına oturmaktan korktu ama oturduğunda önüne getirilen güvercin dolmasıydı. Herkese aynı yemek servis edildi ve Walderlar’ın yemeğinde hiçbir tuhaflık yoktu. <em>Üstat Luwin doğru söylüyor,</em> dedi kendine. Jojen tam tersini iddia etse de Kışyarı’na yaklaşan bir kötülük yoktu. Bran rahatlamıştı... ve bir şekilde hayal kırıklığına uğramıştı. Sihir var olduğu sürece her şey mümkündü. Hayalet yürüyebilir, ağaçlar konuşabilir ve kırık çocuklar büyüyüp şövalye olabilirdi. “Ama yok,” dedi yüksek sesle, karanlıkta yatağında yatarken. “Sihir diye bir şey yok ve hikâyeler sadece hikâye.”</p>

    <p>Asla yürüyemeyecekti, uçamayacaktı ve asla bir şövalye olamayacaktı.</p>
  </div>
</body>
</html>
