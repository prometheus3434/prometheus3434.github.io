<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Güzelliği inkâr edilemezdi. <em>Ama ilk sefer hep güzel olur,</em> diye düşündü Theon Greyjoy.</p>

    <p>“İşte bu iyi bir gülümseme,” dedi arkasından gelen kadın sesi. “Yeni kızınızı beğenmiş gibi görünüyorsunuz lordum, öyle mi?”</p>

    <p>Theon arkasına dönüp tartan gözlerle kadına baktı. Gördüğü şeyden hoşlanmıştı. Demirdoğumluydu, Theon daha ilk bakışta anlamıştı; ince ve uzun bacaklar, kısa kesilmiş siyah saçlar, rüzgârdan yıpranmış ten, güçlü eller ve bir kama. Burnu, ince yüzü için fazla büyük ve kemerliydi ama gülümsemesi bu kusuru fazlasıyla örtüyordu. Theon kadının kendisinden birkaç yaş büyük olduğunu tahmin etti ama yirmi beşinden fazla değildi. Yürüyüşünden, güvertelere hiç de yabancı olmadığı anlaşılıyordu.</p>

    <p>“Gözlere şenlik,” dedi kadına. “Ama senin yarın kadar bile tatlı değil.”</p>

    <p>“Aha,” diyerek sırıttı kadın. “Dikkatli olsam iyi ederim, bu lordun çok ballı bir ağzı var.”</p>

    <p>“Gelip tadına bak istersen.”</p>

    <p>Kadın, Theon’ın gözlerine cesurca bakarak, “Bu taraftan mı?” diye sordu. Demir Adaları’nda –çok olmasa da– erkeklerle birlikte denize açılan kadınlar vardı. Tuz ve denizin bu kadınları değiştirdiği, erkekleştirdiği söylenirdi. “Çok uzun zamandır mı denizdesiniz lordum? Yoksa geldiğiniz yerde hiç kadın yok muydu?”</p>

    <p>“Yeterince vardı ama senin gibisi yoktu.”</p>

    <p>“Benim nasıl olduğumu nereden biliyorsunuz?”</p>

    <p>“Gözlerim yüzünü görüyor. Kulaklarım kahkahalarını duyuyor ve sana bakınca aletim gemi direği gibi dikiliyor.”</p>

    <p>Kadın, Theon’a yaklaşıp bacaklarının arasını avuçladı. “Evet, yalancı değilmişsiniz,” dedi avucundaki şeyi sertçe sıkarken. “Bu ne kadar acıttı?”</p>

    <p>“Cayır cayır yaktı.”</p>

    <p>“Zavallı lordum.” Kadın, Theon’ı bırakıp bir adım geri gitti. “Gelin görün ki ben evli bir kadınım ve kısa zaman önce bir bebek doğurdum.”</p>

    <p>“İşte bu harika, benden bir piç doğurma ihtimalin yok.”</p>

    <p>“Öyle de olsa, kocamın size teşekkür edeceğini sanmıyorum.”</p>

    <p>“Ama sen edebilirsin.”</p>

    <p>“Nedenmiş o? Daha önce de lordlarla yattım. Diğer erkeklerden farkları yoktu.”</p>

    <p>“Peki daha önce bir prensle yattın mı?” diye sordu Theon. “Yüzün buruş buruş olup saçların beyazladığında ve göğüslerin beline indiğinde, torunlarına bir zamanlar bir kralı sevdiğini anlatırsın.”</p>

    <p>“Ah, şimdi de aşktan mı bahsediyoruz? Ben de sadece bacak aralarımızdan konuştuğumuzu sanıyordum.”</p>

    <p>“Aşktan bahsetmek daha çok mu hoşuna gider?” Theon bu kadından hoşlandığına karar verdi. Kadının keskin zekâsı Pyke’ın rutubetli kasvetini dağıtıyordu. “Gemime senin adını vereyim, sana arp çalayım, seni kalemin yüksek kulesindeki odama kapatıp mücevherlere boğayım. Tıpkı şarkılardaki prensesler gibi, öyle mi?”</p>

    <p>“Geminize zaten benim adımı vermeniz <em>gerekir,</em>” dedi kadın diğer şeylerle hiç ilgilenmeden. “Çünkü onu ben inşa ettim.”</p>

    <p>“Gemiyi Sigrin yaptı. Babamın gemi ustası.”</p>

    <p>“Benim adım Esgred. Ambrode’un kızıyım ve Sigrin’in karısıyım.”</p>

    <p>Theon, Ambrode’un bir kızı olduğunu bilmiyordu. Sigrin’in bir karısı olduğunu da... Genç gemi ustasını bir kez görmüştü, yaşlı olanı da hayal meyal hatırlıyordu. “Sigrin’le evlenerek harcanmışsın.”</p>

    <p>“Aha, Sigrin de bu geminin size verilerek harcandığını söylüyor.”</p>

    <p>Theon öfkelendi. “Benim kim olduğumu biliyor musun?”</p>

    <p>“Greyjoy Hanedanı’ndan Prens Theon Greyjoy. Başka kim olacaktınız? Bana doğruyu söyleyin lordum, yeni kızınızı ne kadar sevdiniz? Sigrin bilmek isteyecektir.”</p>

    <p>Theon’ın dargemisi o kadar yeniydi ki hâlâ ahşap ve reçine kokuyordu. Amcası Aeron gemiyi sabaha kutsayacaktı ama Theon gemi suya indirilmeden önce bakmak için Pyke’tan gelmişti. Lord Balon’ın <em>Büyük Deniz Canavarı</em> ya da Victarion amcasının <em>Demir Zafer</em>’i kadar büyük değildi ama ahşap kızakların üstünde otururken bile güçlü ve güzel görünüyordu; Otuz metrelik gövdesi, uzun tek direği, elli küreği, yüz adamın sığabileceği güvertesi... ve başındaki, ok ucu şeklinde yapılmış büyük mahmuzu. “Sigrin bana gayet iyi hizmet vermiş,” dedi. “Göründüğü kadar hızlı mı?”</p>

    <p>“Daha hızlı, onunla baş etmeyi bilen bir usta için.”</p>

    <p>“Bir gemiye binmeyeli epey zaman oldu,” diye itiraf etti Theon. <em>Ve hiç gemi kaptanlığı yapmadım.</em> “Ama hâlâ bir Greyjoy’um ve demiradamım. Deniz benim kanımda akıyor.”</p>

    <p>“Eğer bu gemiyi konuştuğunuz gibi yüzdürmeye kalkarsanız, kanınız denizde akar.”</p>

    <p>“Böyle güzel bir bakireye asla yanlış davranmam.”</p>

    <p>“Güzel bir bakire mi?” Kahkaha attı. “Bu kız bir deniz fahişesi.”</p>

    <p>“İşte, sen bu kızın adını koydun bile. <em>Deniz Fahişesi.</em>”</p>

    <p>Theon’ın söyledikleri Esgred’i eğlendirmişti. Kadının koyu renk gözleri parlıyordu. “Gemiye benim adımı vereceğinizi söylemiştiniz,” dedi üzgünmüş gibi yaparak.</p>

    <p>“Verdim zaten,” dedi Theon, kadının ellerini tuttu. “Bana yardım edin leydim. Yeşil topraklarda, çocuklu bir kadınla yatmanın iyi şans getirdiği söylenir.”</p>

    <p>“Yeşil topraktakiler gemiler hakkında ne bilir? Hatta kadınlar hakkında? Bunu şimdi uydurduğunuzdan eminim.”</p>

    <p>“Eğer itiraf edersem beni hâlâ sevecek misin?”</p>

    <p>“Hâlâ mı? Sizi ne zaman sevmiştim ki?”</p>

    <p>“Hiç,” dedi Theon. “Ama bu açığı kapamaya çalışıyorum tatlı Esgred. Rüzgâr soğuk esiyor. Benimle gel ve seni ısıtmama izin ver. Yarın sabah amcam Aeron pruvaya deniz suyu dökecek ve Boğulmuş Tanrı için dualar edip gemimi kutsayacak. Ama ben gemimin ikimizin sütüyle kutsanmasını tercih ederim”</p>

    <p>“Boğulmuş Tanrı bundan hoşlanmayabilir.”</p>

    <p>“Boğulmuş Tanrı’yı boş ver. Bize sorun çıkarmaya kalkarsa onu tekrar boğarım. On beş gün içinde savaşa gidiyoruz. Savaş sırasında seni arzulayarak uykusuz kalmamı mı istiyorsun?”</p>

    <p>“Benim için fark etmez.”</p>

    <p>“Zalim bir kadın. Gemime doğru adı koymuşum. Aklım sendeyken geminin dümenini kayalara kırarsam suçlu sensin.”</p>

    <p>Esgred, Theon’ın bacak arasını bir kez daha avuçladı. “Dümeni bununla idare etmeyi mi düşünüyorsunuz?”</p>

    <p>“Benimle Pyke’a gel,” dedi Theon aniden. <em>Lord Balon buna ne der acaba? Ama onun ne diyeceği neden umurumda olsun? Ben yetişkin bir erkeğim, yatağıma bir orospu sokmak istersem sokarım. Bu benden başka kimseyi ilgilendirmez.</em></p>

    <p>“Pyke’ta ne yapacağım?” Elleri hâlâ aynı yerdeydi.</p>

    <p>“Babam bu gece kaptanları için bir ziyafet veriyor.” Babası kaptanlarına her gece ziyafet veriyordu ama kadının bunu bilmesine gerek yoktu.</p>

    <p>“Beni bir geceliğine kaptanınız mı yapacaksınız prens lordum?” Kadın, Theon’ın o güne kadar gördüğü en edepsiz gülümsemeye sahipti.</p>

    <p>“Yapabilirim. Beni limana sağ salim sokmayı başarırsan.”</p>

    <p>“Küreklerin hangi ucunun denize sokulacağını biliyorum. Halatlar ve düğümler konusunda da benden iyisi yok.” Kadın tek eliyle Theon’ın pantolonunun bağcıklarını çözdü, sırıtarak bir adım geri çekildi. “Evli bir kadın olmam ne büyük talihsizlik.”</p>

    <p>İyice kızışan Theon bağcıklarını bağladı. “Kaleye geri dönmem gerek. Benimle beraber gelmezsen yolumu kaybedebilirim ve adalar fakirleşir.”</p>

    <p>“Buna izin veremeyiz... ama atım yok lordum.”</p>

    <p>“Yaverimin atını alabilirsin.”</p>

    <p>“Zavallı yaveriniz Pyke’a kadar yürüyecek mi?”</p>

    <p>“Benim atıma binersin o zaman.”</p>

    <p>“Bu çok hoşunuza gider, öyle değil mi?” Yine aynı gülümseme. “Önünüzde mi oturacağım, arkanızda mı?”</p>

    <p>“Nerede istersen orada.”</p>

    <p>“Ben üstte olmayı severim.”</p>

    <p><em>Bu fahişe daha önce nerelerdeydi?</em> “Babamın kalesi loş ve rutubetli. Esgred gelip ateş yakmalı.”</p>

    <p>“Lordun ağzı pek ballı.”</p>

    <p>“Başladığımız yere mi döndük?”</p>

    <p>Kadın elini çekti. “Ve sonuca vardığımız yere geldik. Esgred sizindir. Beni kalenize götürün lordum. Denizin içinden yükselen gururlu kulelerinizi gösterin.”</p>

    <p>“Atımı handa bıraktım. Gel.” Birlikte halat merdivenden indiler. Theon kolunu tutunca kadın geri çekilmedi. Esgred’in yürüyüş şeklini beğenmişti; cesur yürüyordu, biraz salınır biraz aylaklık eder gibi. Çarşafların arasında da bu kadar cesur olacağı her halinden belliydi.</p>

    <p>Lord Limanı hiç olmadığı kadar kalabalıktı. Dargemilerin mürettebatları çakıl taşlı kıyıya çil yavruları gibi dağılmıştı. Demiradamlar kimsenin önünde diz çökmezdi ama Theon’ın geçtiğini gören kürekçiler ve liman halkı saygıyla sessizleşiyordu. <em>Sonunda kim olduğumu öğrendiler,</em> diye düşündü. <em>Zamanı gelmişti.</em></p>

    <p>Lord Goodbrother, geçen gece kırk dargemilik ana kuvvetiyle birlikte Büyük Wyk’ten gelmişti. Lordun adamları, kafalarına bağladıkları keçi derisi kuşaklar sayesinde diğer insanlardan kolaylıkla ayırt ediliyordu. Handa; çarpık bacaklı, sakalsız, kafaları kuşaklı çocukların Otter Gimpknee’nin fahişelerini becerdiği konuşuluyordu. Theon için sorun yoktu, o ucuz fahişelerden herhangi birini kendisi için ayırmaya niyetli değildi. Şu an yanında olan kadın tam onun ağzına göreydi. Babasının gemi ustasıyla evli olması kadını daha da çekici kılıyordu.</p>

    <p>“Lordum mürettebatını seçmeye başladı mı?” diye sordu Esgred ahıra doğru yürürlerken. Ayı derisi yelek giyen uzun boylu bir denizciye, “Hey Mavidiş,” diye bağırdı. “Yeni karın nasıl?”</p>

    <p>“Karnındaki çocuk yüzünden şişman, ikizlerden bahsediyor.”</p>

    <p>“Bu kadar çabuk mu?” Esgred’in yüzünde yine o edepsiz gülümseme vardı. “Küreklerini suya sokman uzun sürmemiş.”</p>

    <p>“Ah, soktum, vurdum, vurdum, <em>vurdum,</em>” diye kükredi adam.</p>

    <p>“İri bir adam,” dedi Theon. “Mavidiş mi demiştin? Onu <em>Deniz Fahişesi</em>’ne almamı önerir misin?”</p>

    <p>“Ona hakaret etmek istiyorsanız alabilirsiniz. Mavidiş’in kendi gemileri var.”</p>

    <p>“İnsanların kim olduklarını bilemeyecek kadar yabancı kaldım buralara,” diye kabul etti Theon. Küçük bir çocukken birlikte oyun oynadığı eski arkadaşlarını bulmaya çalışmıştı ama çoğu gitmişti, ölmüştü ya da birer yabancıya dönüşmüştü. “Victarion amcam bana kendi dümencisini verdi.”</p>

    <p>“Rüzgârsarhoşu Rymolf mu? İyi adamdır, ayık olduğu zamanlarda.” Yoldan geçen başka adamlara seslendi, “Uller, Qarl, kardeşiniz Kazık nerede?”</p>

    <p>“Korkarım ki Boğulmuş Tanrı’nın iyi bir kürekçiye ihtiyacı vardı,” diye cevap verdi sakalları grileşmiş iri adam.</p>

    <p>“Söylemeye çalıştığı şu; Eldiss o kadar fazla şarap içti ki sonunda midesi patladı,” dedi iri adamın yanındaki pembe yanaklı delikanlı.</p>

    <p>“Zaten ölü olan ölemez,” dedi Esgred.</p>

    <p>“Zaten ölü olan ölemez.”</p>

    <p>Theon da onlarla birlikte aynı cümleyi mırıldandı. Adamlar uzaklaştıklarında, “Buralarda epey tanınıyorsun,” dedi Esgred’e.</p>

    <p>“Gemi ustasının karısını bütün erkekler sever. Gemilerinin batmasını istemiyorlarsa sevseler iyi olur. Güçlü kürekçi arıyorsanız bunlar işinize yarar.”</p>

    <p>“Lord Limanı’nda yeterince güçlü kol var,” dedi Theon kadının önerisini bir saniye bile düşünmeden. Onun aradığı savaşabilecek ve ona sadık olacak adamlardı; lord babasına ya da amcalarına değil. Şimdilik görevine bağlı genç prens rolünü oynuyordu. Lord Balon’ın planını öğrenene kadar da oynamaya devam edecekti. Eğer o planı ya da o plandaki rolünü beğenmezse...</p>

    <p>“Sadece güçlü olmak yeterli değil. Bir dargemiyi mümkün olan en yüksek hızda yüzdürmek için bütün küreklerin tek bir kürekmiş gibi hareket etmesi gerekir. Eğer aklınız varsa daha önce birlikte çalışmış kürekçileri tercih edersiniz.”</p>

    <p>“Akıllıca bir öneri. Belki sen seçmeme yardım edersin.” <em>Bırakayım onun zekâsına ihtiyacım olduğunu düşünsün, kadınlar bundan hoşlanıyor.</em></p>

    <p>“Edebilirim, bana nazik davranırsanız.”</p>

    <p>“Başka nasıl davranabilirim?”</p>

    <p>Theon, rıhtımda sallanan <em>Myraham</em>’a yaklaştıklarında adımlarını hızlandırdı. Geminin kaptanı on beş gün önce limandan ayrılmak istemişti ama Lord Balon buna izin vermemişti. Lord Limanı’na yanaşan hiçbir ticari gemi geldiği yere geri dönememişti; Lord Balon, saldırmaya hazır olmadan, bir ordu topladığının ana karada duyulmasını istemiyordu.</p>

    <p>Geminin üst güvertesinden, “Lordum,” diyen kederli bir ses duyuldu. Kaptanın kızı korkuluğa tutunmuş Theon’a bakıyordu. Babası kızın sahile çıkmasını yasaklamıştı ama Theon ne zaman limana gelse kızı güvertede umutsuzca kendisini seyrederken buluyordu. “Lordum, bir dakikanızı ayırın,” diye seslendi. “Lordumu memnun ederse...”</p>

    <p>“Etti mi?” diye sordu Esgred. Theon aceleyle gökeyi geçmeye çalışırken. “Kız lordu memnun etti mi?”</p>

    <p>Theon açıksözlü olmakta bir sakınca görmedi. “Bir süre için. Şimdi benim tuz karım olmak istiyor.”</p>

    <p>“Aha. Biraz tuzlanmak iyi gelir, buna şüphe yok. Bu kız fazla yumuşak ve uysal. Yanılıyor muyum?”</p>

    <p>“Yanılmıyorsun.” <em>Yumuşak ve uysal. Bunu nasıl bildin?</em></p>

    <p>Wex’e handa beklemesini söylemişti. Hanın ortak salonu o kadar kalabalıktı ki insanları omzuyla iterek kendisine yol açmak zorunda kaldı. Masalarda ya da sıralarda oturacak tek yer kalmamıştı. Yaveri de ortalarda görünmüyordu. <em>“Wex,”</em> diye bağırdı kalabalığa. <em>Şu çiçek bozuğu fahişelerden biriyle birlikte yukarıdaysa derisini yüzerim,</em> diye düşündüğü sırada çocuğu gördü; şöminenin yanında zar oynuyordu... ve önündeki sikke yığınına bakılırsa kazanıyordu.</p>

    <p>“Gitme zamanı,” dedi Theon. Yaver oralı olmayınca çocuğu kulağından yakalayıp ayağa kaldırdı. Wex önündeki sikkeleri toparlayıp tek kelime etmeden Theon’ın peşine düştü. Theon oğlanın en çok bu yönünü seviyordu. Yaverlerin çoğu uzun dilli olurdu ama Wex doğuştan dilsizdi. Üstelik dilsiz oluşu onu keskin bir zekâdan mahrum bırakmamıştı, on iki yaşında bir çocuğun olabileceği kadar akıllıydı. Lord Botley’nin üvey kardeşlerinden birinin gayrimeşru oğluydu. Wex’i yaver olarak almak, Theon’ın atı için ödediği bedelin bir kısmıydı.</p>

    <p>Esgred’i gördüğünde Wex’in gözleri yuvarlandı. <em>Daha önce bir kadın görmediğini sanırsın,</em> diye düşündü Theon. “Esgred benimle birlikte Pyke’a gelecek. Atları eyerle, çabuk ol.”</p>

    <p>Yaver, Lord Balon’ın ahırındaki küçük atlardan birine biniyordu ama Theon’ın atı için canavar denebilirdi. “Bu cehennem atını nereden buldunuz?” diye sordu Esgred. Gülüşünün tonundan, hayvandan etkilendiği anlaşılıyordu.</p>

    <p>“Lord Botley bir yıl önce Lannis Limanı’ndan almış ama sonra kendisi için fazla olduğunu düşünmüş, seve seve bana sattı.” Demir Adaları iyi atlar yetiştiremeyecek kadar çorak ve kayalıktı. Adalıların çoğu at sırtında rahat edemezdi; bir geminin güvertesinde olmayı bir eyerin üstünde olmaya tercih ederlerdi. Lordlar bile küçük atlar, hatta midilliler sürerdi ve öküz arabaları at arabalarından fazla kullanılırdı. Ada halkıysa her ikisini de alamayacak kadar fakirdi, taşlı toprağı kendi güçlerini kullanarak sürmek zorundalardı.</p>

    <p>Theon’ın hayatı Kışyarı’nda geçmişti. Altında iyi bir at olmadan savaşa gitmeye niyeti yoktu. Lord Botley’nin yanlış kararı Theon’ın iyi şansı olmuştu: Öfkesi de derisi kadar kara bir aygır. Binek atlarından çok daha büyük, şövalyelerin savaş atlarından ufaktı. Theon da bir şövalye kadar iri olmadığına göre bu hayvan tam ona göreydi. Hayvanın gözlerinde ateş vardı. Yeni sahibiyle ilk tanıştığında dudaklarını geri çekmiş ve yeni adamın yüzünü parçalamaya yeltenmişti.</p>

    <p>“Bir adı var mı?” diye sordu Esgred, Theon atına binerken.</p>

    <p>“Gülümseyen.” Elini uzatıp kadını atın üstüne çekti, kollarını vücuduna dolayabilmek için önüne oturttu. “Yanlış şeylere gülümsediğimi söyleyen bir adamla tanışmıştım bir zamanlar,” dedi.</p>

    <p>“Gerçekten öyle mi yapıyorsunuz?”</p>

    <p>“Sadece hiçbir şeye gülümsemeyenlerin gözünde.”</p>

    <p>“Şu an gülümsüyor musunuz lord prensim?”</p>

    <p>“Ah, evet.” Theon kadını kollarının arasına alarak dizginlere uzandı. Esgred neredeyse Theon’la aynı boydaydı. Saçları yıkansa iyi olurdu. Güzel boynunda pembe bir yara izi vardı ama Theon kokusunu sevmişti; Tuz, ter ve kadın.</p>

    <p>Pyke’a dönüş yolunun her zamankinden daha ilginç olacağı belliydi.</p>

    <p>Lord Limanı’ndan iyice uzaklaştıklarında Theon tek elini kadının göğsüne koydu. Esgred eli itti. “Sizin yerinizde olsam iki elimi de dizginlerde tutardım, yoksa bu siyah canavar ikimizi de üstünden atıp bizi ölümüne tekmeler.”</p>

    <p>“Bunu yapmasına izin vermem,” dedi Theon, eğleniyordu. Bir süre uslu durdu, havalardan (geldiği ilk günden beri hava gri ve bulutluydu, sık sık yağmur yağıyordu) Fısıltılı Orman’da öldürdüğü adamlardan bahsetti. Kral Katili’yle arasında bu kadar mesafe kaldığı anı anlatmaya başladığında elini yine aynı yere götürdü. Kadının göğüsleri küçüktü ama Theon diriliğinden hoşlanmıştı.</p>

    <p>“Bunu yapmak istemezsiniz lord prensim.”</p>

    <p>“Ah, evet isterim.” Kadının göğsünü sıktı.</p>

    <p>“Yaveriniz bizi izliyor.”</p>

    <p>“Bırak izlesin. Bu konuda asla konuşmaz, yemin ederim.”</p>

    <p>Esgred göğsündeki parmakları yakaladı, bu sefer sımsıkı tutup hareket etmelerini engelledi. Güçlü elleri vardı.</p>

    <p>“Güçlü kadınları severim.”</p>

    <p>Esgred güldü. “Limandaki kızı gördükten sonra buna inanmak zor.”</p>

    <p>“Beni onunla yargılamamalısın. Gemideki tek kadın oydu.”</p>

    <p>“Bana babanızı anlatın. Kalesine gitmemi hoş karşılayacak mı?”</p>

    <p>“Neden karşılasın? <em>Beni,</em> kendi kanını, Demir Adaları’nın ve Pyke’ın veliahtını bile hoş karşılamadı.”</p>

    <p>“Gerçekten veliaht mısınız?” diye sordu Esgred. “Amcalarınız, ağabeyleriniz ve bir kız kardeşiniz varmış.”</p>

    <p>“Ağabeylerim uzun zaman önce öldü ve kız kardeşim... onun en sevdiği kıyafetin, kaynatılmış deriden yapılmış iç çamaşırlarının üstüne giydiği örgü zırh olduğu söylenir. Ama erkek kıyafetleri giymek onu bir erkek yapmaz. Savaşı kazandığımız zaman onun için uygun bir evlilik ayarlayacağım. Tabii onunla evlenmeye gönüllü bir adam bulabilirsem. Hatırladığım kadarıyla şahinlerinkine benzeyen bir burnu, sivilceleri ve tahta gibi göğüsleri var.”</p>

    <p>“Kız kardeşinizi evlendirip ondan kurtulabilirsiniz ama amcalarınızdan kurtulamazsınız.”</p>

    <p>“Amcalarım...” Theon taht sırasında babasının üç erkek kardeşinden önce geliyordu ama kadının parmak bastığı nokta önemsiz sayılmazdı. Güçlü ve hırslı bir amcanın, zayıf yeğenini bütün haklarından mahrum bırakması ve ardından öldürmesi adalarda hiç duyulmamış şey değildi. <em>Ama ben zayıf değilim,</em> dedi Theon kendine. <em>Ve babam ölene kadar çok daha güçlü olmayı planlıyorum.</em> “Amcalarım benim için tehlike değil,” dedi. “Aeron deniz suyuyla ve ilahiyatla sarhoş olmuş, sadece tanrısı için yaşıyor...”</p>

    <p>“<em>Onun</em> tanrısı mı? O sizin de tanrınız değil mi?”</p>

    <p>“Benim de tanrım. Zaten ölü olan ölemez.” Hafifçe gülümsedi. “Eğer benden beklediği dindar mırıltıları çıkarırsam Buharsaçlı benim için sorun olmaz. Victarion amcam...”</p>

    <p>“Demir Donanma’nın Lord Kaptanı ve korku saçan bir savaşçı. Meyhanelerde onunla ilgili şarkılar söylendiğini duydum.”</p>

    <p>“Lord babamın çıkardığı isyan sırasında diğer amcam Euron’la birlikte Lannis Limanı’na gitmiş ve Lannister Donanması’nı daha denize açılamadan ateşe vermiş,” dedi Theon, hikâyeyi hatırlamıştı. “Ama planın asıl sahibi Euron’dı. Victarion iri boz öküzlere benzer. Güçlüdür, yorulmak bilmez ve işe yarar ama herhangi bir yarışı kazanamaz. Bana da tıpkı lord babama hizmet ettiği gibi sadakatle hizmet edeceğinden eminim. Bir ihanet planı yapacak zekâya ya da arzuya sahip değil.”</p>

    <p>“Ama Euron Kargagöz’ün hırstan yana eksiği yok. Onunla ilgili korkunç şeyler anlatıldığını duydum.”</p>

    <p>“Euron amcam neredeyse iki yıldır adalarda görülmedi. Ölmüş bile olabilir.” Ölmüş olması Theon için en iyisiydi. Lord Balon’ın en büyük erkek kardeşi Eski Kanun’dan asla vazgeçmemişti. Siyah yelkenli gemisi <em>Sükûnet,</em> Ibben’den Asshai’ye kadar bütün limanlarda kara bir şöhrete sahipti.</p>

    <p>“Ölmüş olabilir,” diye onayladı Esgred. “Ve ölmediyse de denizde o kadar uzun zaman geçirdi ki artık adaların yabancısı sayılır. Demirdoğumlular, Deniztaşı Tahtı’na bir yabancıyı asla oturtmaz.”</p>

    <p>“Sanırım öyle,” diye karşılık verdi Theon ve kendisi için de yabancı diyebileceklerini o an fark etti. Bu düşünce canını sıkmıştı. <em>On yıl uzun bir zaman ama artık geri döndüm. Babam henüz sağ ve kendimi ispatlamak için yeterli vaktim var.</em></p>

    <p>Esgred’in göğsünü tekrar avuçlamayı düşündü ama kadın büyük ihtimalle elini yine itecekti. Amcalarıyla ilgili sohbet de hevesini azaltmıştı. Kuledeki odasında kadınla oyun oynamak için bolca vakti olacaktı. “Pyke’a vardığımızda Helya’yla konuşup ziyafette sana itibarlı bir yer ayarlamasını söyleyeceğim,” dedi. “Ben, babamın sağ kolu olarak yüksek masada oturmak zorundayım ama babam ziyafetten ayrılır ayrılmaz yanına gelip sana katılacağım. Uzun süre dayanamıyor zaten. Son zamanlarda fazla içki içemiyor.”</p>

    <p>“Güçlü bir adamın yaşlanması çok hüzünlü bir şey.”</p>

    <p>“Lord Balon güçlü bir adamın <em>babası.</em>”</p>

    <p>“Alçakgönüllü bir lord.”</p>

    <p>“Sadece aptal bir adam bütün dünya işine talipken alçakgönüllülük gösterir.” Kadının boynunu hafifçe öptü.</p>

    <p>“Şu büyük ziyafet için ne giymeliyim?” Arkasına uzanıp Theon’ın yüzünü geri itti.</p>

    <p>“Helya’ya seni giydirmesini söylerim. Leydi annemin elbiselerinden biri işe yarar sanırım. Kendisi Harlaw’da ve dönmesini beklemiyoruz.”</p>

    <p>“Soğuk rüzgârların onu hasta ettiğini duymuştum. Annenizi görmeye gitmeyecek misiniz? Harlaw sadece bir deniz günü uzaklıkta. Leydi Greyjoy’un evlat hasreti çektiğine eminim.”</p>

    <p>“Mümkün olsa giderdim ama çok meşgulüm. Artık döndüm ve babam bana güveniyor. Huzur getirebilirsem, belki...”</p>

    <p>“Gidişiniz annenize huzur götürebilir.”</p>

    <p>“İşte şimdi tam bir kadın gibi konuştun,” dedi Theon, şikâyet yüklü bir tonla.</p>

    <p>“İtiraf ediyorum. Bir kadınım ve yeni bebek doğurdum.”</p>

    <p>Bu düşünce nedense Theon’ı heyecanlandırıyordu. “Yeni doğurduğunu söyleyip duruyorsun ama vücudun hiç göstermiyor. Bunu nasıl kanıtlayabiliriz? Sana inanmam için şişmiş göğüslerini görmem ve sıcak sütünün tadına bakmam gerek.”</p>

    <p>“Kocam buna ne der peki? Babanıza bağlılık yemini etmiş bir hizmetkâr.”</p>

    <p>“Ona bir sürü gemi yaptırırım, o meşguliyet içinde terk edildiğini fark etmez bile.”</p>

    <p>Esgred güldü. “Zalim bir lord tarafından ele geçirilmişim. Bir gün bebeğimi emzirmemi izlemenize izin vereceğimi söylesem bana şu savaşı biraz daha anlatır mısınız, Greyjoylar’ın Theon’ı? Önümüzde uzun bir yol var, ben de sizin hizmet ettiğiniz kurt kralını ve onun savaştığı altın aslanı çok merak ediyorum.”</p>

    <p>Kadını memnun etmek isteyen Theon mecburen anlatmaya başladı. Yolun geri kalanı kadının güzel kafasını Kışyarı’yla ve savaşla ilgili hikâyelerle doldurarak geçti. Esgred’in söylediği bazı şeyler Theon’ı şaşırtıyordu. <em>Sohbeti güzel, tanrılar onu korusun,</em> diye düşündü. <em>Bu kadını yıllardır tanıyorum sanki. Eğer yatak oyunlarındaki kabiliyeti zekâsının yarısı kadarsa onu bırakmamam gerekir...</em> Gemi ustası Sigrin’i düşündü; kalın bedenli, kalın akıllı bir adam. <em>Çok yazık, trajik bir kayıp.</em></p>

    <p>Pyke’ın büyük perde duvarları göründüğünde zamanın nasıl geçtiğini anlamamıştı bile.</p>

    <p>Kale kapıları açıktı. Theon ayaklarını Gülümseyen’in karnına vurup tırısla kapıdan geçti. Esgred’in attan inmesine yardım ederken tazılar çılgınca havlıyordu. Birkaç tazı kuyruklarını sallayarak yanlarına geldi; Theon’la ilgilenmiyor gibiydiler ama kadını neredeyse devireceklerdi; çevresinde dolanıyor, havlıyor, kadını yalıyorlardı. <em>“Gidin!”</em> diye bağırdı Theon. Kahverengi tazıya hafif bir tekme attı, Esgred’se gülüyor ve hayvanlarla güreşiyordu.</p>

    <p>Sesleri duyan bir seyis ahırdan çıkıp yanlarına geldi. “Atları al,” dedi Theon, “ve şu kahrolası köpekleri uzaklaştır...”</p>

    <p>Theon’ın söyledikleri seyisin umurunda bile olmamıştı. Yüzü kocaman bir gülümsemeyle aydınlandı, ağzındaki eksik dişler görünüyordu. “Leydi Asha, dönmüşsünüz.”</p>

    <p>“Dün gece,” dedi kadın. “Lord Goodbrother’la birlikte Büyük Wyk’ten geldim ve geceyi handa geçirdim. Sevgili kardeşim Theon bana Lord Limanı’ndan eve kadar eşlik etme nezaketini gösterdi.” Tazılardan birinin burnunu öptü, Theon’a dönüp sırıttı.</p>

    <p>Theon nefesi kesilmiş halde durup bakmaktan başka bir şey yapamıyordu. <em>Asha.</em> Hayır, <em>Asha olamaz.</em> Birdenbire, kafasında iki Asha olduğunu fark etti. Biri, tanıdığı bildiği küçük kızdı, diğerini görmemiş, hayal etmişti; annesi gibiydi. Karşısındaki kadın kafasındaki görüntülerin ikisine de benzemiyordu.</p>

    <p>“Göğüslerim çıktığında sivilceler kayboldu,” dedi köpeklerle oynamaya devam ederken. “Ama şahin gagası burnum hâlâ yerinde duruyor.”</p>

    <p>Theon sonunda konuşacak gücü buldu. <em>“Bana neden söylemedin?”</em></p>

    <p>Asha köpeği bırakıp doğruldu. “Önce seni tanımak istedim. Ve tanıdım.” Alay eder gibi yarım bir reverans yaptı. “Sevgili kardeşim şimdi müsaadeni isteyeceğim. Yıkanıp ziyafet için hazırlanmam gerek. Kaynatılmış deriden yapılmış iç çamaşırlarımın üstüne giydiğim örgü zırhım hâlâ duruyor mu bir bakayım.” Güldü ve Theon’ın bayıldığı o yürüyüşle köprüyü geçti; biraz salınır, biraz aylaklık eder gibi.</p>

    <p>Theon arkasını döndüğünde yılışıkça sırıtan Wex’i gördü. Oğlanın kulağına vurdu. “Bu, bu kadar eğlendiğin içindi.” Bir kez daha, daha sert vurdu. “Ve bu da beni uyarmadığın için. Bir dahaki sefere dilin uzasın.”</p>

    <p>Konuk Kulesi’ndeki odası kölelerin yanar halde bıraktığı sobalara rağmen daha önce hiç olmadığı kadar soğuktu. Çizmelerini çıkarıp odanın bir ucuna fırlattı, pelerinini yere attı ve bir kadeh şarap aldı. Hantal, sivilceli ve kütük bacaklı küçük kızı hatırladı. <em>Pantolonumun bağcıklarını çözdü,</em> diye düşündü öfkeyle ve dedi ki... <em>aman tanrım, ben dedim ki...</em> Bağırdı. Kendisini bundan daha aptal bir duruma düşüremezdi.</p>

    <p><em>Hayır,</em> diye düşündü sonra. <em>Beni aptal durumuna düşüren o pis fahişeydi ve her anından zevk aldı. Aletimi avucuna alma şekli...</em></p>

    <p>Kadehini alıp pencere sekisine oturdu, güneş Pyke’ın üstünden ayrılırken denizi seyrederek şarap içti. <em>Benim burada yerim yok,</em> diye düşündü. <em>Ve bunun tek sebebi Asha. Ötekiler alsın onu!</em> Deniz, maviden griye ve sonra siyaha dönüştü. Kulağına müzik sesleri geliyordu, ziyafet için hazırlanması gerekiyordu.</p>

    <p>Sade çizmeler ve daha sade bir takım seçti. Kasvetli siyah ve gri tonları ruh haline gayet uygundu. Hiç aksesuar takmadı çünkü demirle satın alınmış hiçbir şeye sahip değildi. <em>Bran’ı kurtarmak için öldürdüğüm yabanılın üstünden bir şey alabilirdim ama almaya değecek bir şeyi yoktu. Bu benim lanetli şansım işte; fakiri öldürüyorum.</em></p>

    <p>Theon ziyafet salonuna girdiğinde uzun ve dumanlı salonun babasının dört yüz lordu ve kaptanıyla tıklım tıklım dolu olduğunu gördü. Dagmer Yarıkçene, Stonehouse ve Drumm lordlarını almak için gittiği Eski Wyk’ten henüz dönmemişti ama onların dışında herkes Pyke’taydı; Harlaw’dan Harlawlar, Blacktyde’dan Blacktydelar, Sparrlar, Merlynler, Büyük Wyk’ten Goodbrotherlar, Saltcliffe’ten Sunderlieslar ve Saltcliffeler, Pyke’ın diğer ucundan Botleyler ve Wyncheler. Köleler bira servis ediyordu. Müzik vardı; kemanlar, davullar ve tefler. İri yarı üç adam parmak dansı yapıyordu; birbirlerinin etrafında dönerek kısa saplı baltalarını savuruyorlardı. Dansın asıl amacı, hiç adım kaçırmadan, savrulan baltanın sapını yakalamak ya da eğilip altından geçmekti. Dansa parmak dansı deniyordu çünkü çoğunlukla kesik bir parmakla bitiyordu... ya da iki ya da beş...</p>

    <p>Ne dans edenler ne de içenler Theon Greyjoy’un yüksek masaya geldiğine dikkat etti. Lord Balon, devasa bir siyah yağlıtaş blokundan deniz canavarı şeklinde oyulmuş Deniztaşı Tahtı’nda oturuyordu. Efsane, Demir Adaları’na gelen İlk İnsanlar’ın tahtı Eski Wyk kıyılarında bulduğunu anlatırdı. Yüksek masanın solunda Theon’ın amcaları oturuyordu. Asha, Lord Balon’ın sağında, en itibarlı yerdeydi. “Geç kaldın,” dedi Lord Balon.</p>

    <p>“Özrümü kabul edin,” diye karşılık verdi Theon, Asha’nın yanındaki boş sandalyeye oturdu. Kızın kulağına eğilip, “Benim yerimde oturuyorsun,” dedi.</p>

    <p>Asha masum gözlerle Theon’a baktı. “Yanılıyorsun kardeşim. Senin yerin Kışyarı’nda.” Gülümsemesi bıçak gibiydi. “O cici kıyafetlerine ne oldu? Duyduğuma göre ipeklere ve kadifelere merak salmışsın.” Asha sade kesimli yeşil yünlüler giymişti. Kumaş, bedeninin ince hatlarını sarıyordu.</p>

    <p>“Zırhın küflenmiş olmalı,” diye karşılık verdi Theon. “Ne yazık, seni demir giyerken görmeyi tercih ederdim.”</p>

    <p>Asha güldü. “Görebilirsin küçük kardeşim... senin <em>Deniz Fahişesi</em>’nin benim <em>Kara Rüzgâr</em>’ımla yarışabileceğini düşünüyorsan.” Lord Balon’ın kölelerinden biri şarap sürahisiyle birlikte yanlarına geldi. “Bu gece şarap mı bira mı içiyorsun Theon? Yoksa annemin sütüne mi susadın?”</p>

    <p>Theon öfkeden kızardı. “Şarap,” dedi köleye. Asha dönüp masayı yumrukladı, “Bira,” diye bağırdı.</p>

    <p>Theon bir somun alıp içini çıkardı. Ekmeği balık güveciyle doldurdu. Koyu kremanın kokusu midesini hafifçe kaldırmıştı ama kendini yemeye zorladı. İki yemek arasında sarhoş olacak kadar şarap içmişti. <em>Kusarsam Asha’nın üstüne kusarım.</em> “Babam Sigrin’le evlendiğini biliyor mu?” diye sordu Asha’ya.</p>

    <p>“Sigrin de bilmiyor,” dedi Asha. Omuz silkti. “<em>Esgred</em> inşa ettiği ilk gemiydi. Gemiye annesinin adını verdi. Hangisini daha çok sevdiğini söylemek zor.”</p>

    <p>“Bana söylediğin her kelime yalandı.”</p>

    <p>“Her kelime değil. Üstte olmayı sevdiğimi söylemiştim, hatırlıyor musun?” Sırıttı.</p>

    <p>Theon daha da öfkelenmişti. “Evli bir kadın olduğun, yeni doğum yaptığın saçmalıkları...”</p>

    <p>“Ah, onlar yeterince doğru sayılır.” Asha ayağa kalktı, elini kaldırıp, <em>“Rolfe, buraya,”</em> diye bağırdı parmak dansı yapan adamlardan birine. Theon, Asha’nın döndüğünü gördü ve balta aniden adamın elinden fırladı, meşalelerin alevinde parlayarak döne döne havada ilerliyordu. Theon nefesini tuttu, Asha havadaki baltayı sapından yakalayıp masaya indirdi. Theon’ın önündeki tabak ikiye ayrılmıştı, pantolonuna yağ damlıyordu. “İşte bu benim lord kocam.” Elini elbisesinin yakasından içeri sokup göğüslerinin arasından bir kama çıkardı. “Bu da benim daha emzikteki bebeğim.”</p>

    <p>Theon o sırada nasıl göründüğünü tahmin bile edemiyordu ama Büyük Salon’un bir anda kahkahalarla çınladığını fark etti, herkes ona gülüyordu. Babası bile gülümsüyordu, amcası Victarion yüksek sesle kıkırdıyordu. Theon’ın verebildiği tek cevap tatsız bir gülümseme oldu. <em>Bütün bunlar sona erdiğinde hangimiz gülecek göreceğiz fahişe.</em></p>

    <p>Asha masaya saplanan baltayı çekti ve ıslık çalıp tezahürat yapan dansçılara geri fırlattı. “Sana mürettebat seçmekle ilgili söylediklerimi ciddiye alsan iyi edersin.” Bir köle masaya yeni bir tabak getirdi. Asha tabaktaki tuzlu balığa sapladığı kamasının ucuyla yemeye başladı. “Sigrin’le ilgili tek şey öğrenmeye zahmet etseydin seni kandıramazdım. On yıldır kurtsun ve şimdi adalara gelip prensçilik oynuyorsun ama hiçbir şey bilmiyor, hiç kimseyi tanımıyorsun. Bu adamlar neden senin için savaşıp ölsün?”</p>

    <p>“Ben onların prensiyim,” dedi Theon sertçe.</p>

    <p>“Yeşil toprakların kanunlarına göre öylesin ama biz burada kendi kanunlarımızı kendimiz koyarız. Unuttun mu?”</p>

    <p>Theon kaşlarını çatarak masada duran ikiye bölünmüş tabağa baktı. Üstü başı çoktan balık güvecine bulanmıştı. Kölelerden birine masayı temizlemesini söyledi. <em>Hayatımın yarısı eve döneceğim günü beklemekle geçti. Peki ne uğruna? Alay edilmek ve aşağılanmak mı?</em> Hatırladığı Pyke bu değildi. Pyke’ı gerçekten <em>hatırlıyor muydu?</em> Buradan esir olarak götürüldüğünde küçücük bir çocuktu.</p>

    <p>Ziyafet dedikleri şey fakirdi; güveçte balık, kara ekmek ve baharatsız keçi eti. Theon’ın lezzetli bulduğu tek şey soğan turtasıydı. Yemekler yenip bitirildikten sonra bira ve şarap akmaya devam etti.</p>

    <p>Lord Balon Greyjoy, Deniztaşı Tahtı’ndan kalktı. “İçkilerinizi bitirin ve çalışma odama gelin,” dedi yüksek masadakilere. “Tamamlamamız gereken bir plan var.” Başka bir şey söylemeden iki muhafız eşliğinde salondan ayrıldı. Erkek kardeşleri lordu takip etti, onların ardından Theon kalktı.</p>

    <p>“Küçük kardeşimin acelesi var galiba,” dedi Asha, maşrapasını kaldırıp bira istedi.</p>

    <p>“Lord babamız bekliyor.”</p>

    <p>“O yıllardır bekliyor, biraz daha beklemekten bir zarar görmez... ama öfkesinden korkuyorsan hemen peşlerinden koş, amcalarımıza yetişmekte zorluk çekmezsin herhalde.” Gülümsedi. “Biri deniz suyuyla sarhoş, öbürü boz bir öküz, büyük ihtimalle kaybolur.”</p>

    <p>Theon tekrar oturdu, rahatsız olmuştu. “Ben hiçbir adamın peşinden koşmam.”</p>

    <p>“Ama her kadının arkasından koşarsın?”</p>

    <p>“Aletini avuçlayan ben değildim.”</p>

    <p>“Benim aletim yok zaten, unuttun mu? Ama geri kalan yerlerimi avuçlamakta hiç gecikmedin.”</p>

    <p>Theon yanaklarına kan yürüdüğünü hissedebiliyordu. “Ben bir erkeğim ve erkekçe iştahlarım var. Sen ne çeşit bir yaratıksın?”</p>

    <p>“Utangaç bir bakireyim.” Asha elini masanın altına götürüp Theon’ın aletini kavradı. Theon neredeyse sandalyesinden zıplıyordu. “Ne oldu? Limanına dümen kırmamı istemiyor musun sevgili kardeşim?”</p>

    <p>“Evlilik sana göre değil,” dedi Theon. “Tahta geçtiğimde ilk işim seni sessiz rahibelere postalamak olacak.” Aceleyle ayağa kalkıp babasının bulmaya gitti.</p>

    <p>Deniz Kulesi’ne giden ip köprüye vardığında yağmur yağıyordu. Midesi köprünün altındaki dalgalar gibi kabarıp dönüyordu. Şarap yüzünden ayakları dolanıyordu. Dişlerini sıkıp köprünün iplerine sıkı sıkı tutundu ve yürümeye devam etti. Parmaklarının arasındaki şeyin Asha’nın boynu olduğunu hayal ediyordu.</p>

    <p>Çalışma odası her zamanki gibi loş ve rutubetliydi. Fok derisi cübbesinin altına gömülmüş babası sobanın önünde oturuyordu, amcaları da onun iki yanındaydı. Theon odaya girdiğinde Victarion dalgalardan ve fırtınalardan bahsediyordu ama Lord Balon bir el hareketiyle adamı susturdu. “Ben planımı yaptım, sizin de duyma vaktiniz geldi.”</p>

    <p>“Bazı önerilerim olacak...”</p>

    <p>“Tavsiye isteyecek olursam söylerim,” dedi babası. “Eski Wyk’ten bir mektup aldım. Dagmer; Stonehouse ve Drummlar’ı buraya getiriyor. Eğer tanrılar bize rüzgâr bahşederse Pyke’a vardıklarında yelken açacağız... ya da siz açacaksınız. Theon, ilk darbeyi senin vurman gerek. Sekiz dargemiyle kuzeye gideceksin...”</p>

    <p>“<em>Sekiz</em> mi?” Yüzü kızardı. “Sadece sekiz dargemiyle hangi zaferin hayalini kurabilirim?”</p>

    <p>“Taşlı Kıyı’yı yıkacaksın, balıkçı kasabalarını yağmalayacaksın, önüne çıkan her gemiyi batıracaksın. Taş duvarların arkasında saklanan bazı kuzeyli lordları dışarı çekebilirsin belki. Aeron ve Dagmer Yarıkçene seninle birlikte gelecek.”</p>

    <p>“Boğulmuş Tanrı kılıçlarımızı kutsasın,” dedi rahip.</p>

    <p>Theon kendini tokat yemiş gibi hissediyordu. Yağmacı işi yapmak üzere gönderiliyordu. Balıkçıların evlerini yakacak, çirkin kızlarına tecavüz edecekti ve Lord Balon bu kadarı için bile oğluna güvenmiyordu. Buharsaçlı’nın asık suratına ve azarlarına katlanmak zorunda kalacaktı. Yarıkçene’nin varlığı Theon’ın kumandanlığını sadece bir sıfata indirgeyecekti.</p>

    <p>“Kızım Asha,” diye devam etti Lord Balon, Theon kapıdan sessizce giren Asha’yı gördü. “Sen otuz dargemiyle Deniz Ejderi Burnu’na gideceksin. Derinorman Kalesi’nin kuzeyindeki metcezir düzlüklerine çıkacaksın. Hızlı hareket edersen, onlar senin varlığının farkına bile varmadan kaleyi düşürebilirsin.”</p>

    <p>Asha süt bulmuş kedi gibi gülümsedi. “Hep bir kalem olsun istemiştim,” dedi tatlı bir sesle.</p>

    <p>“Öyleyse birini ele geçir.”</p>

    <p>Theon dilini ısırmak zorunda kaldı. Derinorman Kalesi, Gloverlar’ındı. Robett ve Galbart güneyde savaştayken kalenin koruması hafiflemiş olmalıydı. Kale düştüğünde demiradamlar kuzeyin tam kalbinde kuvvetli ve güvenli bir üsse sahip olacaktı. <em>Derinorman’ı almak için gönderilen ben olmalıydım.</em> Derinorman Kalesi’ni iyi tanıyordu; Eddard Stark’la birlikte defalarca Gloverlar’ın ziyaretine gitmişti.</p>

    <p>“Victarion,” dedi Lord Balon. “Ana saldırıyı sen gerçekleştirmelisin. Oğullarım ilk darbeyi vurduktan sonra Kışyarı cevap verecektir. Tuzlumızrak ve Ateşli Nehir’i geçerken küçük direnişlerle karşılaşabilirsin. Suyun başına vardığında Moat Cailin’den yaklaşık yirmi mil uzakta olacaksın. Boğaz, krallığın kilit noktası. Batı denizleri halihazırda bizim elimizde. Moat Cailin’i aldığımızda, ufaklığın kuzeye dönecek vakti olmayacak... deneyecek kadar aptalsa, düşmanları arkasında kalan yol ağzının güney ucunu kapatır ve küçük Robb fare gibi kapana kısılır.”</p>

    <p>Theon daha fazla sessiz kalamazdı. “Cesur bir plan baba ama kalelerindeki lordlar...”</p>

    <p>Lord Balon oğlunun sözünü kesti. “Lordlar ufaklıkla birlikte güneye gitti. Gitmeyenler, saklanmayı tercih eden korkaklar, yaşlı adamlar ve yeşil oğlanlar. Ya teker teker teslim olacaklar ya da teker teker düşecekler. Kışyarı bir yıl boyunca direnebilir ama dirense ne çıkar? Geri kalan her şey; araziler, ormanlar, evler bizim olacak. Halkı köle edip tuz karıları alırız.”</p>

    <p>Aeron Buharsaçlı kollarını kaldırdı. “Ve gazap suları yükselecek, Boğulmuş Tanrı’nın hâkimiyeti yeşil topraklara yayılacak!”</p>

    <p>“Zaten ölü olan ölemez,” dedi Victarion. Lord Balon ve Asha da ona katıldı. Theon’ın cümleyi mırıldanarak tekrar etmekten başka seçeneği kalmamıştı.</p>

    <p>Yağmur şiddetini iyice arttırmıştı. İp köprü ayaklarının altında burulup kıvrılıyordu. Theon Greyjoy köprünün tam ortasında durup aşağıdaki kayalara baktı. Dalgaların sesi kükremeye dönüşmüştü ve tuzlu suyun tadı ağzındaydı. Aniden esen sert rüzgâr dengesini bozdu ve Theon dizlerinin üstüne düştü.</p>

    <p>Asha ayağa kalkmasına yardım etti. “Şarabı fazla kaçırmışsın kardeşim.”</p>

    <p>Theon kardeşine yaslandı ve yağmurla kayganlaşan köprüyü birlikte geçtiler. “Seni Esgred’ken daha çok sevmiştim,” dedi suçlayan bir tonla.</p>

    <p>Asha güldü. “Anlıyorum. Ben de seni dokuz yaşındayken daha çok seviyordum.”</p>
  </div>
</body>
</html>
