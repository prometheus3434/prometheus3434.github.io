<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Theon</h1>

    <p>Bir an uykudaydı; bir sonrakinde uyanık.</p>

    <p>Kyra yanına sokuldu. Tek kolu hafifçe Theon’ın kolunun üstüne uzandı, göğüsleri sırtına değiyordu. Kızın hafif ve düzenli nefeslerini duyuyordu Theon. Çarşaf, bedenlerine dolanmıştı. Gece yarısıydı. Yatak odası sessiz ve karanlıktı.</p>

    <p><em>Bu da ne? Bir şey mi duydum? Biri mi var?</em></p>

    <p>Rüzgâr panjurların arasından hafifçe iç çekti. Uzakta bir yerde kızışmış bir kedi miyavladı. Başka ses yoktu. <em>Uyu Greyjoy,</em> dedi kendine. <em>Kale sakin ve muhafızların nöbette. Odanın dışında, kale kapılarında, cephanelikte.</em></p>

    <p>Tedirginliğini kötü bir rüyayla açıklayabilirdi ama rüya gördüğünü hatırlamıyordu. Kyra onu yorgun düşürmüştü. Kız on sekiz yaşındaydı, Theon onu yanına getirtene kadar kaleye bir kez bile adım atmadan kış kasabasında yaşamıştı. Geldiğinde bir samur kadar ıslak, hevesli ve kıvraktı. Bir meyhane fahişesini Lord Eddard Stark’ın yatağında becermenin inkâr edilemez bir cazibesi vardı.</p>

    <p>Theon kızın kolunun altından kayıp yataktan kalkınca Kyra uykusunda mırıldandı. Birkaç köz parçası şöminede hâlâ için için yanıyordu. Wex cübbesine sarınmış halde yatağın ayakucunda yerde uyuyordu, dünyadan haberi yoktu. Hiçbir şey hareket etmiyordu. Theon pencereye gidip camları ardına kadar açtı. Gece soğuk parmaklarıyla tenine dokundu, çıplak vücudu ürperdi. Taş pervaza yaslanıp karanlık kulelere, boş avlulara, siyah gökyüzüne ve yüz yaşına kadar yaşasa bile sayamayacağı yıldızlara baktı. Yarım ay, Çan Kulesi’nin üstünde yüzüyor, gölgesini cam bahçelerin çatılarına düşürüyordu. Ne bir uyarı, ne de bir insan sesi duydu, ayak sesleri bile yoktu.</p>

    <p><em>Her şey yolunda Greyjoy. Sessizliği duyuyor musun? Keyif sarhoşu olman gerekir. Kışyarı’nı otuzdan az adamla aldın. Hakkında şarkılar söylenecek bir zafer.</em> Theon yatağa geri döndü. Kyra’yı sırtüstü yatırıp tekrar becerdi. Bunun hayaletleri kovması gerekirdi. Kızın iç çekişleri ve kıkırdamaları sessizliği bölmeliydi.</p>

    <p>Durdu. Ulu kurtların uluma sesine o kadar alışmıştı ki sonunda onları zar zor duyar olmuştu... ama bir yanı, avcı içgüdüsü, ulumaların yokluğunu duyabiliyordu.</p>

    <p>Urzen yatak odasının kapısında nöbetteydi, güçlü bir adamdı, yuvarlak kalkanını sırtına asmıştı. “Kurtlar bu gece sessiz,” dedi Theon adama. “Gidip ne yaptıklarına bak ve hemen geri dön.” Ulu kurtların serbestçe dolaşıyor olması fikri midesini bulandırmıştı. Yabanılların, Kurt Ormanı’nda Bran’a saldırdığı günü hatırladı. Yaz ve Boz Rüzgâr adamları parçalara ayırmıştı.</p>

    <p>Yerde yatan Wex’i ayağıyla dürttü. Çocuk doğrulup gözlerini ovuşturdu. “Bran Stark ve küçük kardeşinin yataklarında olduğundan emin ol, acele et.”</p>

    <p>“Lordum?” diye seslendi Kyra uykulu bir sesle.</p>

    <p>“Uyumaya devam et. Seni ilgilendiren bir şey yok.” Theon kendine bir kadeh şarap doldurdu ve içti. Uluma seslerini duymak umuduyla geceyi dinliyordu. <em>Çok az adam,</em> diye düşündü keyifsizce. <em>Çok az adamım var. Ve Asha gelmezse...</em></p>

    <p>Wex geri döndü, kafasını iki yana sallıyordu. Theon küfrederek, Kyra’ya bir an önce sahip olmak için aceleyle çıkarıp yere attığı tuniğini ve pantolonunu buldu. Tuniğin üstüne demir dişli deri yeleğini geçirdi, kemerine uzunkılıcını ve hançerini taktı. Saçları çalılar gibi karmakarışıktı ama şimdi çok daha önemli dertleri vardı.</p>

    <p>Theon giyinirken Urzen döndü. “Kurtlar gitmiş.”</p>

    <p>Theon, Lord Eddard kadar sakin ve planlı olması gerektiğini söyledi kendine. “Bütün kaleyi uyandırın,” dedi. “İnsanları avluya toplayın, herkesi. Kimler kayıp görelim. Lorren kapıları dolaşsın. Wex, benimle gel.”</p>

    <p>Stygg’in Derinorman Kalesi’ne varıp varmadığını merak etti. Adam iddia ettiği kadar iyi bir binici değildi –demiradamların hiçbiri eyer üstünde iyi sayılmazdı– ama yeterince zaman geçmişti. Asha yola çıkmış olabilirdi. <em>Starklar’a karşı kaybettiğimi öğrenirse...</em> bu dayanılması zor bir düşünceydi.</p>

    <p>Bran’ın yatak odası boştu. Rickon’ın yarım kat alttaki odası da öyle. Theon kendine lanetler okudu. Çocukların başına nöbetçiler bırakmalıydı ama adamlarının duvarları ve kapıları koruması, biri sakat iki çocuğa bakıcılık etmelerinden daha önemli görünmüştü.</p>

    <p>Kale ahalisi yataklarından kaldırılıp avluya getirilirken Theon ağlama sesleri duyuyordu. <em>Onlara ağlamaları için iyi bir sebep vereceğim. Hepsine karşı nazik davrandım ve bana böyle karşılık veriyorlar.</em> Hatta kendi adamlarından ikisini, köpek barınağında çalışan bir kıza tecavüz ettikleri için sırtlarından kan akana kadar kamçılamıştı. İnsanlara adil olduğunu göstermek istiyordu. <em>Buna rağmen tecavüz için beni suçladılar. Ve diğerleri için.</em> Bunu haksızlık kabul ediyordu. Mikken da tıpkı Benfred gibi kendini kendi ağzıyla öldürmüştü. Chayle’a gelince; Theon, Boğulmuş Tanrı’ya birini vermeliydi. Adamları bunu yapmasını bekliyordu. “Sana bir kastım yok,” demişti rahibe, adamı kuyuya atmadan önce, “ama senin ve tanrılarının burada yeri yok artık.” Diğerleri kurban olarak seçilmedikleri için minnettar olmalıydı ama hayır. Kendisine karşı düzenlenen bu entrikada kaç kişinin parmağı olduğunu merak etti.</p>

    <p>Urzen, Kara Lorren’la birlikte geri döndü. “Avcı Kapısı,” dedi Lorren. “Gelip görseniz iyi olur.”</p>

    <p>Avcı Kapısı barınaklara ve mutfaklara yakın olacak şekilde konumlanmıştı. Doğrudan ormana ve arazilere açılıyordu. Bu sayede süvariler kaleye gidip gelirken kış kasabasını dolaşmak zorunda kalmıyordu. Ava çıkan kafilelerin gözde kapısıydı. “Burayı kimler koruyordu?” diye sordu Theon.</p>

    <p>“Drennan ve Şaşı.”</p>

    <p>Drennan, Palla’ya tecavüz edenlerden biriydi. “Eğer çocukların kaçmasına izin verdilerse bu sefer sırtlarını kanatmaktan daha fazlasını yaparım, yemin ediyorum.”</p>

    <p>“Buna gerek yok,” dedi Kara Lorren ters bir şekilde.</p>

    <p>Gerek yoktu. Şaşı’yı hendekte yüzüstü sürüklenir halde buldular. Bağırsakları beyaz yılanlar gibi arkasından yüzüyordu. Drennan kapı kulübesinde, açılır kapanır köprünün kumanda edildiği küçük odada yarı çıplak halde yatıyordu. Boğazı bir, kulağından öbürüne dek kesilmişti. Üzerindeki eski püskü tunik sırtındaki yarı iyileşmiş kamçı izlerini örtüyordu ama çizmeleri gelişigüzel yere atılmıştı, pantolonu ayak bileklerindeydi. Kapının yanındaki küçük masada, boş bir şarap sürahisinin yanında bir peynir tabağı ve iki kadeh vardı.</p>

    <p>Theon kadehlerden birini alıp dibindeki şarap tortusunu kokladı. “Şaşı, siperi yürüyordu, öyle mi?”</p>

    <p>“Evet,” dedi Lorren.</p>

    <p>Theon kadehi şömineye fırlattı. “Drennan aletini kadına sokmak için pantolonunu indirirken kadın, bıçağı ona sokmuş derim. Görünüşe bakılırsa Drennan’ın kendi peynir bıçağını. Bir kargı bulup öbür aptalı hendekten çıkarın.”</p>

    <p>Öbür aptal Drennan’dan çok daha kötü durumdaydı. Kara Lorren adamı sudan çıkarttığında tek kolunun dirseğinden koparıldığını, boğazının parçalandığını, göbeğinin ve kasıklarının yerinde lime lime bir boşluk olduğunu gördüler. Lorren’ın Şaşı’yı çekmek için kullandığı kargı, adamın bağırsaklarını deşmişti. Koku dayanılmazdı.</p>

    <p>“Ulu kurtlar,” dedi Theon. “Tahminimce ikisi birden.” İğrenmiş halde köprüye döndü. Kışyarı iki kalın granit duvarla çevrelenmişti, duvarların arasında hendek vardı. Dış duvar yirmi beş metre yüksekliğindeydi, iç duvar otuz metreden fazlaydı. Theon yeterli sayıda adamı olmadığı için dış duvarı boş bırakıp nöbetçileri daha yüksek olan iç duvarlara yerleştirmek zorunda kalmıştı. Kale kendisine karşı ayaklanırsa hendeğin yanlış tarafında olmak istememişti.</p>

    <p><em>İki ya da daha fazla kişi olmalılar,</em> diye düşündü. <em>Kadın Drennan’ı oylarken diğerleri kurtları serbest bırakmış.</em></p>

    <p>Theon meşale isteyip adamlarını siperdeki yürüme yoluna çıkardı. Aradığı şeyi bulmak için meşaleyi yere yakın tutuyordu... işte orada. Yürüme yolunun iç tarafında, iki burcun arasındaki geniş boşlukta. “Kan,” dedi, “gelişigüzel temizlenmiş. Tahminimce kadın Drennan’ı öldürüp köprüyü indirdi. Şaşı, zincirlerin sesini duydu, neler olduğuna bakmaya geldi ve öldürüldü. Diğer nöbetçilerin bulmaması için cesedini hendeğe attılar.”</p>

    <p>Urzen duvarlara baktı. “Diğer gözcü kuleleri fazla uzakta değil. Yanan meşaleler görüyorum...”</p>

    <p>“Meşaleler görüyorsun ama nöbetçiler yok,” dedi Theon terslenerek. “Kışyarı’nda benim adamlarımdan fazla gözcü kulesi var.”</p>

    <p>“Ana kapıda dört nöbetçi,” dedi Kara Lorren, “ve Şaşı’nın yanı sıra duvarda yürüyen beş adam daha.”</p>

    <p>“Borusunu öttürebilmiş olsaydı...” dedi Urzen.</p>

    <p><em>Hizmetimde aptallar var.</em> “Siperde yürüyen kişinin sen olduğunu hayal etmeye çalış Urzen. Hava soğuk ve karanlık. Saatlerdir gezici nöbettesin. Nöbetinin bitmesi için sabırsızlanıyorsun. Sonra bir ses duyup kapıya doğru gidiyorsun ve aniden merdivenlerin başında meşale aleviyle altın ve zümrüt gibi parlayan iki çift göz görüyorsun. İki gölge, hayal bile edemeyeceğin bir hızla üstüne koşuyor. Bir an için sivri dişleri görüyorsun. Mızrağını kaldırmaya başlıyorsun ama gölgeler üstüne <em>atlayıp</em> karnını deşiyor, dişler derini tülbentmişçesine parçalıyor.” Adamı sert bir şekilde itti. “Ve şimdi sırtüstü yerdesin, bağırsakların dışarı dökülüyor ve gölgelerden birinin dişleri boğazına geçmiş durumda.” Theon adamın ince boğazını yakaladı, sıktı ve gülümsedi. “Şimdi söyle bana, bütün bunlar olurken hangi arada durup <em>kahrolası borunu öttürebilirsin?</em>” Adamı sertçe itti. Urzen sendeleyerek burçlardan birine çarptı, boğazını ovuşturmaya başladı. <em>Kaleyi ele geçirdiğimiz gün o canavarları öldürmeliydim,</em> diye düşündü öfkeyle. <em>Öldürmeliydim, ne kadar tehlikeli olduklarını biliyordum.</em></p>

    <p>“Peşlerinden gitmeliyiz,” dedi Kara Lorren.</p>

    <p>“Karanlıkta değil.” Gece karanlığına gömülmüş ormanda kurtların peşine düşmek fikri Theon’ı heveslendirmiyordu; bir avcı kolaylıkla ava dönüşebilirdi. “Güneşin doğmasını bekleyeceğiz. O zaman kadar, gidip sadık kullarımla konuşacağım.”</p>

    <p>Erkeklerden, kadınlardan ve çocuklardan oluşan kaygılı kalabalık duvarlara dizilmiş halde avluda bekliyordu. Birçoğunun giyinmek için vakti olmamıştı. Üstlerini yün battaniyelerle örtmüş ya da çıplak bedenlerini çarşafların, cübbelerin altına saklamışlardı. Bir ellerinde meşaleler, diğer ellerinde silahlar olan bir düzine demiradam tarafından sarılmışlardı. Rüzgâr sert esiyordu. Meşalelerin rüzgârla titreyen alevleri çelik miğferlerin üstünde, kalın sakallarda ve gülümsemeyen gözlerde parıldıyordu.</p>

    <p>Theon tutsakların önünde bir yukarı bir aşağı yürüdü, yüzlerimi inceledi. <em>Hepsi</em> suçlu gibi görünüyordu. “Kaç kişi kayıp?”</p>

    <p>“Altı.” Leş bir adım öne çıktı, sabun kokuyordu. Uzun saçları rüzgârla dalgalanıyordu. “İki Stark, şu bataklık çocuğu ve ablası, ahırdaki yarım akıllı ve sizin yabanıl kadın.”</p>

    <p><em>Osha.</em> Theon ikinci kadehi gördüğü anda kadından şüphelenmişti. <em>Ona güvenemeyeceğimi bilmeliydim. En az Asha kadar doğaya aykırı. İsimleri bile birbirine benziyor.</em></p>

    <p>“Ahırlara bakan oldu mu?”</p>

    <p>“Aggar atların tam olduğunu söylüyor.”</p>

    <p>“Dansçı hâlâ bölmesinde mi?”</p>

    <p>“Dansçı?” Leş kaşlarını çattı. “Aggar bütün atların ahırda olduğunu söyledi, sadece yarım akıllı kayıp.”</p>

    <p><em>Yayan kaçıyorlar.</em> Uyandığından beri aldığı en iyi haberdi bu. Bran, Hodor’un sırtındaki sepette yol alacaktı, buna şüphe yoktu. Osha’nın Rickon’ı taşıması gerekecekti; küçük bacakları çocuğu fazla uzağa götüremezdi. Theon hepsini kısa zamanda tekrar ele geçireceğinden emindi. “Bran ve Rickon kaçtı,” dedi kale ahalisine, hepsinin gözlerini izleyerek. “Nereye gittiklerini kim biliyor?” Kimse cevap vermedi. “Yardım almadan kaçmış olamazlar,” diye devam etti, “yanlarına giysi, yiyecek, silah almadan.” Kışyarı’ndaki her kılıcı, her baltayı kilit altına almıştı ama bazı silahların kendisinden saklandığı kesindi. “Onlara yardım edenlerin isimlerini öğreneceğim. Kaçışlarını görmezden gelen herkesin ismini de.” Sadece rüzgârın sesi duyuluyordu. “Onları sabahın ilk ışığıyla geri getireceğim.” Başparmaklarını kılıç kemerine geçirdi. “Avcılara ihtiyacım var. Kışı sıcacık geçirmek için kurt kürkü isteyen var mı? Gage? Aşçı, Theon avdan döndüğünde onu neşeyle karşılar, ona pişirilecek leziz bir şey getirip getirmediğini sorardı eskiden, şimdiyse söyleyecek bir şeyi yoktu. Theon yürümeye devam etti, suçlu bir bakış yakalamak için yüzleri inceliyordu. “Orman sakat bir çocuk için uygun bir yer değil. Ya Rickon, onun kadar küçük bir çocuk ormanda ne kadar dayanabilir? Dadı, ufaklığın ne kadar korkmuş olabileceğini bir düşün.” Yaşlı kadın on yıl boyunca Theon’a sonu gelmez hikâyeler anlatıp gevezelik etmişti ama şimdi bir yabancıya bakar gibi bakıyordu. “Bütün erkeklerinizi öldürüp, kadınlarınızı eğlenmeleri, için adamlarıma verebilirdim ama ben bunu yapmak yerine sizleri korudum. Bana böyle mi teşekkür ediyorsunuz?” Atlarını eyerleyen Joseth, avcılık hakkında bildiği her şeyi öğreten Farlen, yattığı ilk kadın –biracı Barth’ın karısı– avludaki kimse Theon’ın gözlerine bakmıyordu. <em>Benden nefret ediyorlar,</em> dedi içinden.</p>

    <p>Leş yanına yaklaştı. “Derilerini yüzün,” dedi hevesle, kalın dudakları parlıyordu. “Lord Bolton, soyunmuş bir adamın çok az sırrı vardır ama derisi soyulmuş bir adamın hiç sırrı olmaz, derdi.”</p>

    <p>Derisi yüzülmüş adam Bolton Hanedanı’nın armasıydı, Theon bunu biliyordu; çağlar önce bazı Bolton lordları öldürdükleri düşmanların derisinden cübbe yaptırıp giyecek kadar ileri gitmişti. Rivayete göre bundan bin yıl önce Boltonlar, Kışyarı’nın önünde diz çöktüğünde bütün bunlar sona ermişti. <em>Böyle anlatılıyor ama eski usullerin kolay ölmediğini ben gayet iyi biliyorum.</em></p>

    <p>“Kışyarı’na ben hükmettiğim sürece kimsenin derisi yüzülmeyecek,” dedi Theon yüksek sesle. <em>Böylelerine karşı tek güvenceniz benim,</em> diye bağırmak istedi. Bu kadar yaygaracı davranamazdı ama bazıları ne demek istediğini anlayacak kadar akıllı olabilirdi.</p>

    <p>Gökyüzü kale duvarlarının üstünde grileşmeye başlamıştı. Şafak yakındı. “Joseth, Gülümseyen’i eyerle, kendin için de bir at hazırla. Murch, Gariss, Tıfıl Tym, siz de benimle geleceksiniz.” Murch ve Garris kaledeki en iyi avcılardı ve Tıfıl Tym iyi bir okçuydu. “Aggar, Kırmızıburun, Gelmarr, Leş, Wex.” Arkasını kollamaları için kendi adamlarına ihtiyacı vardı. “Farlen, tazıları ve onlarla ilgilenmen için seni de istiyorum.”</p>

    <p>Kır saçlı barınak başı, kollarını göğsünde kavuşturdu. “Neden gerçek lordlarımın peşine düşeyim, bebeklerin peşine?”</p>

    <p>Theon adama yaklaştı. “Senin gerçek lordun artık benim ve Palla’yı sağ tutan adam da benim.”</p>

    <p>Farlen’in gözlerindeki meydan okumanın kaybolduğunu gördü. “Tamam lordum.”</p>

    <p>Theon geri çekilerek yanına başka kimleri alabileceğine baktı. “Üstat Luwin,” dedi.</p>

    <p>“Ben avcılık hakkında hiçbir şey bilmiyorum.”</p>

    <p><em>Evet ama ben yokken kaleyi senin ellerine bırakamam.</em> “Öğrenmenizin zamanı gelmiş de geçiyor bile.”</p>

    <p>“Benim de gelmeme izin verin. Kurt kürkünden yapılmış bir cübbe istiyorum.” Bran’dan daha büyük olmayan bir erkek çocuğu öne çıktı. Theon’ın çocuğun kim olduğunu hatırlaması bir an sürdü. “Daha önce defalarca ava çıktım,” dedi Walder Frey. “Kırmızı geyik, alageyik, hatta yaban domuzu.”</p>

    <p>Kuzeni güldü. “Babasıyla birlikte domuz avına gitti ama hayvanların yanına yaklaşmasına bile izin vermediler.”</p>

    <p>Theon şüpheli gözlerle çocuğa baktı. “Gelmek istiyorsan gel ama bize ayak uyduramazsan durup sana bakıcılık edeceğimi düşünme.” Kara Lorren’a döndü. “Yokluğumda Kışyarı sana emanet. Eğer dönmezsek canın ne isterse onu yap.” <em>Şu kanlı kuyunun benim için dua etmesi gerekir.</em></p>

    <p>Güneşin ilk ışıkları Çan Kulesi’nin tepesine vururken Avcı Kapısı’nda toplandılar. Nefesleri soğuk sabah havasında donuyordu. Gelmarr yanına uzunbalta almıştı, kurtlar saldırırsa hayvanlar üstüne çıkmadan önce silahın sapına kolayca uzanabilecekti. Balta tek darbede öldürecek kadar ağırdı. Aggar çelik baldır zırhları giymişti. Leş, elinde bir domuz mızrağı ve içinde neler olduğunu ancak tanrıların bildiği tıka basa dolu bir çamaşır çuvalıyla kapıya geldi. Theon yayını almıştı; başka bir şeye ihtiyacı yoktu. Bir zamanlar bir okla Bran’ın hayatını kurtarmıştı. Şimdi başka bir okla çocuğun canını almak zorunda kalmamayı umuyordu ama iş o noktaya varırsa, yapardı.</p>

    <p>On bir adam, iki erkek çocuğu ve bir düzine köpek, hendeği geçtiler. Dış duvarın ötesinde, yumuşak zemindeki izler kolayca okunuyordu; kurtların pençeleri, Hodor’un ağırlığıyla iyice derinleşmiş ayak izleri, Reedler’in bıraktığı daha silik izler. Ağaçların arasına girdiklerinde taşlı zemin ve ağaçlardan dökülen yapraklar izleri görmeyi zorlaştırdı ama Farlen’in kızıl iti kaçakların kokusunu yakalamıştı. Diğer köpekler hayvanı yakından takip ediyordu, tazılar toprağı kokluyordu, bir çift iri çoban köpeği en arkadan geliyordu. Büyüklükleri ve vahşilikleri köşeye sıkışmış ulu kurtlar karşısında işe yarayabilirdi.</p>

    <p>Theon, Osha’nın güneye doğru gidip Sör Rodrik’e sığınacağını tahmin etmişti ama izler kuzeybatıdan kuzeye, kurt ormanının tam kalbine doğru gidiyordu. Theon bundan hiç hoşlanmamıştı. Starklar’ın, Derinorman Kalesi’ne gidip kendilerini Asha’nın ellerine teslim etmeleri acı bir ironi olurdu. <em>Onlar bir an önce öldürmeliyim,</em> diye düşündü. <em>Zalim görünmek aptal görünmekten iyidir.</em></p>

    <p>Sis demetleri ağaçların arasına yayılmıştı. Muhafız ağaçları ve asker çamlar burada iyice sıklaşıyordu. Daima yeşil bir orman kadar karanlık ve kasvetli başka bir şey daha yoktu. Zemin engebeliydi. Yere dökülen iğneler yumuşak çimenler gibi duruyor, atlar için tehlike oluşturuyordu. Yavaş ilerlemek zorundalardı. <em>Ama sırtında sakat taşıyan bir adam ya da kucağında dört yaşında çocukla yürüyen sıska bir cadaloz kadar yavaş değil.</em> Kendi kendine sabır telkin etti. Onları akşam olmadan bulacaktı.</p>

    <p>Derin bir yarığın kıyısındaki izleri takip ederlerken Üstat Luwin, Theon’ın yanına geldi. “Avlanmak denen şey ağaçların arasında at sürmekten farksızmış lordum.”</p>

    <p>Theon gülümsedi. “Benzerlikler var. Ama av kanla biter.”</p>

    <p>“Öyle olmak zorunda mı? Bu kaçış çok aptalcaydı ama siz merhametli olamaz mısınız? Aradığımız çocuklar sizin üvey kardeşleriniz.”</p>

    <p>“Robb haricinde hiçbir Stark bana kardeşçe davranmadı ama Bran ve Rickon sağken daha çok işime yararlar.”</p>

    <p>“Aynı şey Reedler için de geçerli. Moat Cailin bataklığın hemen yanında. Lord Howland isterse amcanızın ziyaretini cehenneme çevirebilir ama veliahtlarını elinizde tuttuğunuz sürece dikkatli davranmak zorunda kalır.”</p>

    <p>Bu Theon’ın aklına gelmemişti. Doğrusu, bir iki kez Meera’ya bakıp hâlâ bakire olup olmadığı merak etmekten öte çamuradamları hiç düşünmemişti. “Haklı olabilirsiniz. Mümkün olursa onları sağ bırakmaya çalışacağım.”</p>

    <p>“Umarım Hodor için de aynı şeyi yaparsınız. O basit bir adam, bunu biliyorsunuz. Ona ne söylenirse onu yapar. Atınızı kim bilir kaç kez tımar etti, eyerinizi sabunladı, zırhınızı temizledi?”</p>

    <p>Hodor’un Theon için hiç kıymeti yoktu. “Bize karşı dövüşmezse canını bağışlarım.” İşaret parmağını doğrulttu. “Yabanıl kadını sağ bırakmam için tek kelime ederseniz onunla birlikte ölürsünüz. Bana hizmet edeceğine dair yemin verdi ve sonra yemininin üstünde işedi.”</p>

    <p>Üstat başını eğdi. “Yemin bozanlar için mazeret bulamam. Ne yapmanız gerekiyorsa yapın. Merhametiniz için size teşekkür ederim.”</p>

    <p><em>Merhamet,</em> diye düşündü Theon, Luwin’i arkasında bırakırken. <em>Merhamet kanlı bir tuzaktır. Çok fazlası varsa zayıf olduğunu söylerler, çok azı varsa canavar olursun.</em> Üstadın doğru akıl verdiğini biliyordu Theon. Babası meseleye sadece fetih açısından bakıyordu ama elinde tutamayacaksan bir krallığı almanın ne faydası vardı? Korku ve zorlamayla ancak belli bir noktaya kadar gidilebilirdi. Ned Stark’ın kızlarını güneye götürmüş olması talihsizlikti; Theon kızlardan biriyle evlenerek Kışyarı’na daha sıkı tutunabilirdi. Sansa güzel bir kızdı ve artık yatağa alınacak kadar olgunlaşmış olmalıydı. Ama bin fersah uzakta, Lannisterlar’ın pençesindeydi. Yazık.</p>

    <p>Orman iyice vahşileşmişti. Çamlar ve muhafız ağaçları yerlerini ulu meşelere bırakmıştı. Çalılıklar zemindeki tehlikeli çukurları ve yarıkları gizliyordu. Kayalık tepeler yükselip alçalıyordu. Terk edilmiş bir çiftçi kulübesinin yanından geçtiler. Köpekler havlamaya başladığında Theon kaçakların yakınlarda olduğunu anladı ama atını tırısa kaldırıp hayvanların yanına gittiğinde bulduğu tek şey bir geyik ölüsüydü... ya da geyikten geriye kalanlar.</p>

    <p>Daha yakından bakmak için atından indi. Yeni ölmüştü, kurtların işi olduğu açıkça ortadaydı. Tazılar hayvanı istekle kokluyordu. Farlen kovalamadan önce çoban köpeklerinden biri dişlerini geyiğin buduna geçirdi. <em>Bu hayvanın hiçbir yeri bıçakla kesilmemiş,</em> diye düşündü Theon. <em>Kurtlar yemiş, insanlar değil.</em> Osha ateş yakmaya cesaret edemediyse bile yemek için birkaç dilim et kesmiş olmalıydı, işe yarayacak taze eti çürümeye bırakmak çok mantıksızdı. “Farlen, doğru yolda olduğumuzdan emin misin?” diye sordu. “Köpeklerin yanlış kurtları takip ediyor olabilir mi?”</p>

    <p>“Dişi köpek, Yaz’ın ve Tüylüküpek’in kokusunu gayet iyi tanıyor.”</p>

    <p>“Senin iyiliğin için öyle olmasını umuyorum.”</p>

    <p>Bir saatten az bir zaman sonra izler, küçük bir tepeden aşağı inip yağan son yağmurlarla kabaran çamurlu bir derenin kenarına vardı. Köpekler kokuyu orada kaybetti. Farlen ve Wex tazılarla birlikte derenin karşısına geçtiler ve kafalarını iki yana sallayarak geri döndüler. Hayvanlar bir aşağı bir yukarı yürüyerek kıyıyı kokluyordu. “Suya buradan girmişler lordum ama nereden çıktıklarını anlayamıyorum,” dedi barınak başı.</p>

    <p>Theon atından inip derenin kıyısında dizlerinin üstüne çöktü. Elini suya soktu. Su soğuktu. “Uzun süre suda kalmış olamazlar,” dedi. “Köpeklerin yarısını alıp derenin aşağısına git, ben yukarı...”</p>

    <p>Wex ellerini sertçe birbirine vurdu.</p>

    <p>“Ne oldu?” dedi Theon.</p>

    <p>Dilsiz çocuk eliyle gösterdi.</p>

    <p>Suya yakın zemin çamurlu ve çok yumuşaktı. Kurtların bıraktığı izler açıkça görünüyordu.</p>

    <p>“Pençe izleri. Ne olmuş?”</p>

    <p>Wex topuğunu çamura bastırıp ayağını sağa sola döndürdü. Bastığı yerde derin bir iz kalmıştı.</p>

    <p>Joseth anladı. “Hodor kadar iri bir adam çamurda derin bir iz bırakmalı,” dedi. “Hele sırtında çocuğun ağırlığı da varken. Ama buradaki ayak izlerinin hepsi bize ait. Kendiniz bakın.”</p>

    <p>Theon şaşkın bir şekilde izlere baktı, doğruydu. Kurtlar kabarık kahverengi sulara tek başlarına girmişlerdi. “Osha daha gerilerde yolunu değiştirmiş olmalı, büyük ihtimalle geyiği bulduğumuz yerden önce. Onları takip edeceğimizi düşünerek kurtları tek başına yollamış.” Avcılara yüklendi. “Eğer siz ikiniz bana bir oyun oynadıysanız...”</p>

    <p>“Tek iz vardı lordum, yemin ederim,” dedi Gariss kendini müdafaa eder şekilde. “Ulu kurtlar sahiplerinin yanından uzun zaman ayrılmaz.”</p>

    <p><em>Bu doğru,</em> diye düşündü Theon. Yaz ve Tüylüköpek avlanmaya gitmiş olabilirdi ama er ya da geç Bran ve Rickon’ın yanına döneceklerdi. “Gariss, Murch, dört köpek alıp geldiğimiz yoldan geri dönün. Onları nerede kaybettiğimizi bulun. Aggar, sen bu ikisinin başında dur, hile istemiyorum. Farlen ve ben, ulu kurtları takip edeceğiz. İze rastladığınızda boruyu bir kez öttürün, kurtları görürseniz iki kez. Kurtların nerede olduğunu öğrendiğimizde bizi efendilerine kendileri götürecekler.”</p>

    <p>Wex’i, Walder Frey’i ve Gynir Kırmızıburun’u yanına alıp suyun yukarısını araştırmaya gitti. Wex ve Theon derenin bir kıyısını, Kırmızıburun ve Walder Frey karşı kıyıyı geziyordu. Yanlarında iki çift tazı vardı. Kurtlar her iki taraftan da çıkmış olabilirdi. Theon ulu kurtların sudan çıktıklarında bırakabileceği izleri, kırık dalları, ipucu olabilecek herhangi bir şeyi bulmak için dikkatle etrafa bakıyordu. Geyiklerin ve porsukların izlerini rahatlıkla ayırt edebiliyordu. Wex dereden su içen dişi bir tilkiyi kaçırdı. Walder çalılıkların arasında saklanan üç tavşanı korkuttu ve kaçan hayvanlardan birini okla vurmayı başardı. Bir huş ağacının gövdesindeki ayı pençesi tırmıklarını gördüler. Ama kurtlardan hiç iz yoktu.</p>

    <p><em>Biraz daha ileride,</em> dedi Theon kendine. <em>Şu meşeyi geç, şu tepeyi tırman, derenin öbür kıvrımına git, orada bir şeyler bulacağız.</em> Artık geri dönmesi gerektiğini bildiği andan sonra bile ilerlemeye devam etmişti. Endişesi içini kemirerek çoğalıyordu. Sonunda pes edip Gülümseyen’in kafasını geri çevirdiğinde öğle olmuştu.</p>

    <p>Osha ve o perişan çocuklar, Theon’ı atlatmayı bir şekilde başarıyordu. Bu mümkün olmamalıydı; yayan halde, biri sakat iki küçük çocuğun yüküyle mümkün olamazdı. Her geçen saat, kaçışlarının başarı ihtimalini arttırıyordu. <em>Eğer kasabaya varırlarsa...</em> Kuzeyliler, Ned Stark’ın çocuklarını, Robb Stark’ın kardeşlerini asla geri çevirmezdi. Kaçışlarını hızlandıracak atlara ve yiyeceğe kavuşurlardı. İnsanlar onları korumak için gururla dövüşürdü. Bütün kahrolası kuzey, çocukların etrafında toplanırdı.</p>

    <p><em>Kurtlar derenin alt tarafına doğru gitti,</em> hepsi bu. Bu fikre tutundu. <em>Kızıl dişi köpek, kurtların sudan çıktığı yeri bulacak ve tekrar peşlerine düşeceğiz.</em></p>

    <p>Ama Farlen’in ekibiyle tekrar birleştiklerinde barınak başının tek bakışı, Theon’ın bütün umutlarını küçük parçalara ayırdı. “Bu köpeklerden olsa olsa ayı yemi olur,” dedi öfkeyle. “Keşke bir ayım olsaydı.”</p>

    <p>“Köpeklerin bir suçu yok.” Farlen çoban köpeğiyle çok kıymetli kızıl dişisinin arasında diz çöktü. “Akan su koku tutmaz lordum.”</p>

    <p>“Kurtlar <em>bir yerde</em> sudan çıkmış olmalı.”</p>

    <p>“Buna şüphe yok. Derenin aşağısında ya da yukarısında. Aramaya devam edeceğiz, o noktayı bulacağız ama hangi yoldan gideceğiz?”</p>

    <p>“Bir derede miller boyunca yüzen kurt görmedim hiç,” dedi Leş. “Bir insan, peşinde avcıların olduğunu biliyorsa bunu yapabilir. Ama bir kurt?”</p>

    <p>Theon o kadar emin değildi. Bu canavarlar diğer kurtlara benzemiyordu. <em>Lanet olası yaratıkların derilerini yüzmeliydim.</em></p>

    <p>Gariss, Murch ve Aggar döndüğünde aynı hikâyeyi anlattılar. Kendi izlerini takip ederek Kışyarı’nın yarı yoluna kadar gitmişlerdi ama Starklar’ın ulu kurtlardan nerede ayrıldığını bulamamışlardı. Farlen’in tazıları da adamlar kadar bezgin görünüyordu, perişan halde ağaçları ve kayaları kokluyor, öfkeyle birbirlerine sataşıyorlardı.</p>

    <p>Theon yenilgiyi kabullenmeye cesaret edemiyordu. “Dereye döneceğiz. Tekrar arayacağız. Bu defa ne kadar uzağa gitmek gerekiyorsa gideceğiz.”</p>

    <p>“Onları bulamayacağız,” dedi Walder Frey aniden. “Kurbağayiyenler onlarla olduğu sürece bulamayız. Çamuradamlar sinsidir, düzgün insanlar gibi dövüşmezler, pusuya yatıp zehirli oklar fırlatırlar. Sen onları göremezsin ama onlar seni görür. Onların peşinden bataklığa gidenler kaybolur ve asla geri dönemezler. Evleri <em>hareket eder,</em> hatta kaleleri Bozsu Gözcüsü bile.” Endişeli gözlerle etraflarını çevreleyen yeşilliğe baktı. “Şu an bile burada söylediğimiz her kelimeyi dinliyor olabilirler.”</p>

    <p>Farlen çocuğun söylediği şey hakkındaki fikrini belli etmek için güldü. “Köpeklerim onların kokusunu alırdı çocuk. Sen daha osurmaya fırsat bulamadan tepelerine binerlerdi.”</p>

    <p>“Kurbağayiyenler normal insanlar gibi kokmaz,” diye ısrar etti Frey. “Bataklığa benzer bir kokuları vardır; kurbağalar, ağaçlar ve pis sular gibi. Koltuk altlarında kıl yerine yosun çıkar. Hiçbir şey yemeden, sadece çamurla beslenip bataklık suyu soluyarak hayatta kalabilirler.”</p>

    <p>Üstat Luwin konuşmaya başladığında, Theon çocuğa bu sütanne masalını ne yapması gerektiğini söylemek üzereydi. “Tarih, yeşilgörüşlülerin suların çekicini Boğaz’ın üstüne indirmeye çalıştığı günlerde, adalıların, ormanın çocuklarıyla yakınlaştığını söyler. Gizli bir bilgelikleri olabilir.”</p>

    <p>Orman bir an öncesinden daha karanlık göründü aniden. Sanki bir bulut güneşi kapatmıştı. Aptal bir çocuğun saçma hikâyeler anlatması başka bir şeydi ama üstatların mantıklı olması gerekirdi. “Çocuklardan sadece Bran ve Rickon beni ilgilendiriyor,” dedi Theon. “Dereye dönüyoruz. Şimdi.”</p>

    <p>Bir an için kimsenin ona itaat etmeyeceğini düşündü ama sonunda eski alışkanlılar galip geldi. İsteksizce takip ettiler ama ettiler. Frey oğlanı çalılıkların arasından çıkardığı tavşanlar kadar ürkekti. Theon derenin her iki yanına da adam koyup akıntıyı takip etti. Ağır ağır ve dikkatlice, millerce yol gittiler, zeminin zor ve tehlikeli olduğu yerlerde atlarından inip hayvanlara yol gösterdiler, olsa-olsa-ayı-yemi-olur tazıların her çalıyı koklamasına izin verdiler. Devrilen bir ağacın akıntıyı keserek oluşturduğu koyu yeşil gölün çevresini dolaşmak zorunda kaldılar. Ulu kurtlar da aynı şeyi yapmış olsalar bile ne iz bırakmışlardı ne de bir işaret. <em>Görünüşe göre canavarlar yüzüyorlar. Onları yakaladığımda tahammül edebileceklerinden fazla yüzdüreceğim. İkisini de Boğulmuş Tanrı’ya vereceğim.</em></p>

    <p>Ormana karanlık çökmeye başladığında Theon Greyjoy yenildiğini anlamıştı. Ya adalılar, ormanın çocuklarının sihirlerini gerçekten biliyordu ya da Osha yabanıllara özgü bir hileyle Theon’ı kandırmıştı. Adamları alacakaranlıkta at sürmeye zorladı ama son ışık da kaybolup gittiğinde Joseth, “Bir yere varamayacağız lordum. Atlarımızı sakatlayacağız, hayvanların bacakları kırılacak,” deme cesaretini gösterdi.</p>

    <p>“Joseth haklı,” dedi Üstat Luwin. “Meşale aleviyle ağaçların arasında yol bulmaya çalışmanın bize bir faydası olmaz.”</p>

    <p>Theon boğazına kadar çıkan safranın tadını alabiliyordu. Midesi, kıvrılarak hareket edip birbirine saldıran yılanlarla doluydu sanki. Elleri boş halde sürünerek Kışyarı’na dönerse, rengârenk soytarı giysileri ve sivri uçlu bir şapka giymek zorunda kalırdı; bütün kuzey ne çeşit bir budala olduğunu öğrenirdi. <em>Ve babam duyduğunda ve Asha...</em></p>

    <p>“Lord prensim,” dedi Leş, atını Theon’ın yanına sürerek. “Starklar bu yoldan hiç geçmemiş olabilir. Onların yerinde olsaydım kuzeydoğuya giderdim, belki. Umberlar’a. Starklar’ın iyi adamlarıdır. Ama arazileri çok uzakta. Çocuklar daha yakın bir yere sığınacaklar. Neresi olduğunu biliyor olabilirim.”</p>

    <p>Theon şüpheyle adama baktı. “Söyle.”</p>

    <p>“Pelit Suyu’nda tek başına duran eski değirmeni biliyor musunuz? Tutsak olarak Kışyarı’na sürüklendiğimde orada mola vermiştik. Değirmencinin karısı bize atlar için saman satmıştı, şu yaşlı şövalye de kadının haylaz oğullarıyla ilgili gıdaklayıp durmuştu. Starklar orada saklanıyor olabilir.”</p>

    <p>Theon değirmeni biliyordu. Hatta değirmecinin karısını birkaç kez yatağa atmıştı. Ne değirmenle ne de kadınla ilgili özel bir şey vardı. “Neden orada saklasınlar? En az o değirmen kadar yakın onlarca kasaba ve karakol var.”</p>

    <p>Adamın solgun gözleri neşeyle parlıyordu. “Neden mi? Bu bilgimiz dahilinde değil. Ama oradalar, hissediyorum.”</p>

    <p>Adamın alaycı cevapları Theon’ı öfkelendirmek üzereydi. <em>Dudakları birbirini beceren iki solucan gibi görünüyor.</em> “Ne söylüyorsun? Eğer benden gizlediğin bir şey varsa...”</p>

    <p>“Lord prensim?” Leş, atından indi ve Theon’ın da inmesi için bir el hareketi yaptı. İkisi de ayaklarının üstündeyken Kışyarı’ndan getirdiği çamaşır çuvalının ağzını açtı. “Şuna bir bakın.”</p>

    <p>Görmek zorlaşmıştı. Theon elini sabırsızca çuvala daldırdı, yumuşak kürklerin ve sert yünlülerin arasını yokladı. Eline sivri bir uç battı, parmakları sert ve soğuk bir şeyin etrafında kapandı. Kurt başı şeklindeki gümüş broşu çuvaldan çıkardı. Bir anda her şeyi anladı. Eli bir yumruğa dönüştü. “Gelmarr,” dedi kime güvenebileceğini merak ederek. <em>Kimseye.</em> “Aggar. Kırmızıburun. Bizimle gelin. Geri kalanlar tazılarla birlikte Kışyarı’na dönebilir. Buradan sonra size ihtiyacım olmayacak. Bran ve Rickon’ın nerede saklandığını biliyorum.”</p>

    <p>“Prens Theon,” dedi Üstat Luwin yalvaran bir sesle. “Verdiğiniz sözü tutacak mısınız? Merhamet, demiştiniz.”</p>

    <p>“Merhamet bu sabahtı,” diye karşılık verdi Theon. <em>Korkulan biri olmak, gülünen biri olmaktan iyidir.</em> “Çocuklar beni bu kadar kızdırmadan önceydi.”</p>
  </div>
</body>
</html>
