<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Kız hiç ağlamadı. Yaşı ne kadar küçük olursa olsun Myrcella Baratheon bir prenses olarak doğmuştu. <em>Ve ismine rağmen bir Lannister,</em> diye hatırlattı Tyrion kendine. <em>Jaime ve Cersei’nin kanı kadar.</em></p>

    <p>Kardeşleri <em>Hızlıdeniz</em>’in güvertesinden ayrılırken prensesin gülümsemesi hafifçe solmuştu elbette ama kız söylemesi gereken uygun lafları biliyordu, cesaret ve asalet dolu bir tavırla söyledi. Ayrılık vakti geldiğinde ağlayan Tommen, onu teselli edense Myrcella’ydı.</p>

    <p>Tyrion vedalaşmayı dört yüz kürekli devasa savaş gemisi <em>Kral Robert’ın Çekici</em>’nin yüksek güvertesinden izledi. Kürekçilerin <em>Rob’ın Çekici</em> dediği gemi, Myrcella’nın refakatçilerinin ana kuvvetiydi. <em>Aslanyıldız, Cesuryel</em> ve <em>Leydi Lyanna</em> da savaş gemisiyle birlikte yelken açacaktı.</p>

    <p>Lord Stannis’le birlikte Ejderha Kayası’na giden ve geri dönmeyen gemiler yüzünden halihazırda yetersiz olan donanmanın böyle büyük bir bölümünü göndermek Tyrion’ı huzursuz etmişti ama Cersei daha azına razı olmamıştı. Belki de akıllılık ediyordu. Eğer Myrcella, Güneş Mızrağı’na varamadan kaçırılırsa Dorne ittifakı parçalara ayrılırdı. Doran Martell şimdiye kadar sancak beylerini çağırmaktan başka bir şey yapmamıştı. Martell, kız sağ salim Braavos’a vardığında ordusunu yüksek geçitlere kaydıracağına dair söz vermişti. Bu tehdit sayesinde Hudut lordları kime sadık olacakları konusunda bir kez daha düşünecekti ve kuzeye yürümeye hazırlanan Stannis duraksayacaktı. Bununla birlikte bütün bunlar bir oyundu aslında. Martelller bizzat Dorne’a saldırılmadığı sürece savaşa katılmayacaktı ve Stannis’in de bu kadar büyük bir aptal olduğu söylenemezdi. <em>Ama bazı sancak beyleri bu kadar aptal olabilir,</em> diye düşündü Tyrion.</p>

    <p>Boğazını temizledi. “Emirleri biliyorsunuz kaptan.”</p>

    <p>“Biliyorum lordum. Kırıkpençe Burnu’na varana kadar kıyıyı takip edeceğiz ve karayı her zaman göreceğiz. Oradan Dar Deniz’e açılacağız ve Braavos’a gideceğiz. Hiçbir şekilde Ejderha Kayası’nın görüş alanına girmeyeceğiz.”</p>

    <p>“Ve bütün bu önlemlere rağmen düşmanla karşılarsanız?”</p>

    <p>“Tek gemiyle karşı karşıya gelirsek kaçırtacağız ya da batıracağız. Birden fazlasıyla karşılarsak <em>Cesuryel, Hızlıdeniz</em>’in arkasına yapışıp onu koruyacak ve diğer gemilerimiz düşmanla savaşacak.”</p>

    <p>Tyrion başıyla onayladı. En kötü ihtimal gerçekleşirse <em>Hızlıdeniz</em> kaçış aracı olarak kullanılacaktı. Büyük yelkenli, küçük bir gemiydi ve kaptanının söylediğine göre bütün savaş gemilerinden hızlıydı. Myrcella, Braavos’a vardığında güvende olacaktı. Tyrion, Sör Arys Oakheart’ı kızın yeminli kalkanı olarak gönderiyordu ve Braavos’tan Güneş Mızrağı’na kadar olan yol için Braavoslularla anlaşmıştı. Stannis bile Özgür Şehirler’in en güçlüsü olan Braavos’un öfkesini uyandırmaya cesaret edemezdi. Kral Toprakları’ndan Güneş Mızrağı’na giden en kısa yol bu değildi ama en güvenlisiydi... ya da Tyrion böyle olduğunu umuyordu.</p>

    <p><em>Lord Stannis’in bu yolculuktan haberi olsaydı donanmasını üstümüze göndermek için daha iyi bir zaman bulamazdı.</em> Tyrion, nehrin Karasu Koyu’na döküldüğü noktaya baktı ve yeşil ufuk çizgisinde yelkenler görmediği için şükretti. Gelen son rapor Baratheon donanmasının hâlâ Fırtına Burnu’nda beklediğini ve Sör Cortnay Penrose’un kaleyi merhum Renly adına kuşatmacılara karşı savunduğunu söylüyordu. Bu esnada, Tyrion’ın vinç kulelerinin dörtte üçü tamamlanmıştı. Adamlar şu anda bile büyük taş bloklarını yerlerine yerleştiriyordu, kendilerini hasat şenlikleri sırasında çalıştıran Tyrion’a küfrettiklerine de şüphe yoktu. Bırak etsinler. <em>On beş gün daha Stannis, senden bütün istediğim bu. On beş gün daha ve her şey tamamlanmış olacak.</em></p>

    <p>Tyrion yeğeninin Yüce Rahip’in önünde diz çöküp yolculuk için hayır duası almasını seyretti. Rahibin başındaki kristal taç güneş ışığını yakalıyor, Myrcella’nın yüzüne gökkuşağı düşürüyordu. Nehir kıyısından gelen sesler duayı duymayı imkânsız kılıyordu, Tyrion tanrıların daha keskin kulakları olmasını umut etti. Yüce Rahip bir ev kadar genişti, Pycelle’den bile daha gösterişli ve daha gevezeydi. <em>Yeter yaşlı adam, bitir artık. Tanrıların seni dinlemekten daha önemli işleri var. Benim de.</em></p>

    <p>Rahibin monoton mırıldanmaları sonunda bittiğinde Tyrion Rob’ın Çekici’nin kaptanıyla vedalaştı. “Yeğenimi sağ salim Braavos’a götür, döndüğünde şövalyelik unvanı senindir,” diye söz verdi.</p>

    <p>Dik iskele tahtasından rıhtıma inerken üstündeki zalim bakışları hissedebiliyordu. Kadırga hafifçe sallanınca hareketlenen tahta, Tyrion’ın paytak yürüyüşünü daha beter hale getirmişti. <em>Bahse girerim ki kıkırdamamak için kendilerini zor tutuyorlar.</em> Kimse açık açık gülmeye cesaret edemiyordu ama Tyrion ahşap gıcırtılarına, halat hışırtılarına ve nehrin sesine karışan mırıldanmaları duyabiliyordu. <em>Beni sevmiyorlar,</em> diye düşündü. <em>Şaşıracak bir şey yok. Çirkinim, iyi beslendiğim belli ve onlar açlıktan kırılıyor.</em></p>

    <p>Bronn kalabalığın arasında yol açıp Tyrion’ı ablasının ve yeğenlerinin yanına götürdü. Kuzenine cömertçe gülümseyen Cersei kardeşini görmezden gelmeyi tercih etti. Cersei’nin, zarif boynundaki zümrüt kolye kadar yeşil gözleriyle Lancel’a kur yapmasını izledi Tyrion ve kendi kendine hafifçe gülümsedi. <em>Sırrını biliyorum Cersei.</em> Kraliçe son zamanlarda sık sık Yüce Rahip’i ziyaret ediyor, Stannis’le yapacakları savaştan zaferle çıkmaları için tanrılara dua ediyordu... ya da Tyrion’ın buna inanmasını istiyordu. Gerçekte, Yüce Baelor Septi’ni hızlıca ziyaret ettikten sonra kahverengi sıradan bir cübbenin altına saklanıp, Sör Osmund Karakazan gibi tuhaf bir adı olan vasıfsız bir şövalyeyle ve şövalyenin en az kendisi kadar kötü kokan kardeşleri Osney ve Osfryd’le buluşuyordu. Lancel, Tyrion’a her şeyi anlatmıştı. Cersei kendi paralı asker ekibini satın almak için Karakazanlar’ı kullanmak niyetindeydi.</p>

    <p>Bırak entrikalarının tadını çıkarsın. Cersei, Tyrion’ı kandırdığını düşündüğü zamanlarda daha tatlı oluyordu. Karakazanlar kadını etkileyecek, sikkelerini alacak, istediği her şeyi yapacaklarına dair sözler vereceklerdi. Bronn her bakır meteliğin sikke sikke karşılığını verirken bunun ne önemi vardı ki? Cana yakın üç düzenbaz kardeş dolandırıcılık sanatında kan dökme işinden çok daha ustaydı. Cersei kendisine üç davul satın almayı başarmıştı. Karakazanlar kadının istediği bütün gürültüyü çıkaracaktı ama içleri boştu. Bu durum Tyrion’ı çok eğlendiriyordu.</p>

    <p><em>Aslanyıldız</em> ve <em>Leydi Lyanna,</em> Hızlıdeniz’e yol açmak için ağır ağır nehrin aşağısına doğru hareketlendiler. Kıyıdan yükselen birkaç tezahürat gökyüzündeki bulutlar kadar ince ve dağınıktı. Myrcella gülümsedi ve güverteden el salladı. Beyaz pelerini dalgalanan Sör Arys Oakheart kızın arkasında duruyordu. Kaptan hareket emrini verdi ve kürekler <em>Hızlıdeniz</em>’i Karasu Nehri’nin şiddetli akıntısına itti. Geminin yelkenleri açıldı. Yelkenler, Tyrion’ın ısrarı üzerine beyazdı, Lannister kırmızısı değil. Prens Tommen hıçkırdı. “Bir yavru kedi gibi miyavlıyorsun,” dedi Joffrey, kardeşine. “Prensler ağlamaz.”</p>

    <p>“Ejderha Şövalyesi Prens Aemon, Prenses Naerys şövalyenin erkek kardeşiyle evlendiği gün ağlamıştı,” dedi Sansa. “İkiz kardeşler Sör Arryk ve Sör Erryk birbirlerini ölümcül şekilde yaraladıktan sonra gözlerinde yaşlarla can verdiler.”</p>

    <p>“Sessiz ol, yoksa Sör Meryn seni ölümcül şekilde yaralayacak,” dedi Joffrey nişanlısına. Tyrion ablasına baktı ama Cersei, Sör Balon Swann’ın anlattığı bir şeyi dinlemekle meşguldü. <em>Oğlunun gerçekte ne olduğunu göremeyecek kadar kör mü gerçekten?</em> diye düşündü Tyrion.</p>

    <p><em>Cesuryel</em> küreklerini indirip <em>Hızlıdeniz</em>’in peşine takıldı. Kraliyet donanmasının en kudretlisi <em>Kral Robert’ın Çekici</em> en arkadaydı... ya da donanmanın Stannis’le Ejderha Kayası’na giden kısmından sonra ellerinde kalan en kudretli gemi... Tyrion gemileri dikkate seçmişti, Varys’e göre sadakati şüpheli olan kaptanların gemilerini tercih etmemeye özen göstermişti... ama Varys’in sadakati de şüpheliydi, Tyrion’ın içinde belli bir kaygı vardı. <em>Varys’e çok bel bağlıyorum. Sadece bana ait olan muhbirler bulmalıyım. Onlara da güveneceğimden değil.</em> Güven insanı öldürürdü.</p>

    <p>Yine Serçeparmak’ı merak etti. Acı Köprü’ye gitmek için yola çıktığından beri Petyr Baelish’ten haber yoktu. Bunun hiçbir anlamı olmayabilirdi. Belki de her şey demekti. Varys bile hangisi olduğunu söyleyemiyordu. Hadım, Serçeparmak’ın başına bir talihsizlik geldiğini düşünüyordu. Öldürülmüş bile olabilirdi. Tyrion alay eder gibi gülmüştü. “Serçeparmak ölüyse ben de bir devim.” Tyrelller’in Serçeparmak’ın götürdüğü evlilik teklifine ayak diriyor olması daha olasıydı, Tyrion onları suçlayamazdı. <em>Mace Tyrell olsaydım, Joffrey’nin kafasının bir kazıkta olmasını, aletinin kızımın içinde olmasına tercih ederdim.</em></p>

    <p>Cersei gitme vaktinin geldiğini söylediğinde küçük donanma koydan çıkmak üzereydi. Bronn, Tyrion’ın atını getirip eyerine oturmasına yardım etti. Bu aslında Podrick Payne’in göreviydi ama çocuğu Kızıl Kale’de bırakmışlardı. Sırım gibi paralı askerin varlığı Pod’un varlığından daha güven vericiydi.</p>

    <p>Şehir Muhafızları dar caddelerin kenarında sıralanmıştı. Mızraklarının ucu kalabalığı geride tutuyordu. Siyah zırhlar ve altın pelerinler giyen mızraklı süvarilerin başındaki Sör Jacelyn Bywater kafilenin en önündeydi. Onun ardından, kralın Lannister aslanlı ve Baratheon geyikli sancaklarını taşıyan Sör Aron Santagar ve Sör Balon Swann geliyordu.</p>

    <p>Kral gri bir binek atı sürüyordu. Bukleli saçlarının üstüne altın bir taç yerleştirilmişti. Kestane rengi bir kısrağa binen Sansa Stark kralın hemen yanındaydı. Ay taşlarıyla süslü saç filesinin altındaki kızıl saçları omuzlarına dökülüyordu. Kral Muhafızları’ndan Tazı, kralın sağında ve Sör Mandon Moore, Sansa Stark’ın solundaydı.</p>

    <p>Onların arkasında beyaz zırhlı ve pelerinli Sör Preston Greenfield’ın eşlik ettiği, hâlâ içini çeken Prens Tommen vardı. Sonra Cersei; refakatçisi Sör Lancel’dı, Meryn Trant ve Boros Blount tarafından korunuyordu. Tyrion ablasının hemen arkasında at sürüyordu. En arkada tahtırevanla yolculuk eden Yüce Rahip ve kraliyet maiyetinden oluşan uzun kuyruk vardı: Sör Horas Redwyne, Leydi Tanda ve kızı, Jalabbar Xho, Lord Gyles Rosby ve diğerleri. Kafilenin sonunu iki sıra muhafız kolluyordu.</p>

    <p>Tıraşsız ve yıkanmamış yüzler, mızrak duvarının ardından içerleme dolu gözlerle kafileyi izliyordu. <em>Bundan zerre kadar hoşlanmıyorum,</em> diye düşündü Tyrion. Bronn, herhangi bir sorunu başlamadan bitirmek için kalabalığın arasına paralı askerler yerleştirmişti. Cersei de Karakazanları aynı amaçla kullanmış olabilirdi ama Tyrion bu önlemlerin işe yarayacağını düşünmüyordu. Eğer ateş fazlaca harlıysa, kaynayan puding kazanının içine birkaç kuru üzüm atmak taşmasına engel olmazdı.</p>

    <p>Dar ve kıvrımlı Kanca’dan dönüp Yüksek Aegon Tepesi’ne tırmanmaya başlamadan önce Balıkçılar Meydanı’na girip Çamurlu Yol’dan geçtiler. Birkaç kişi, “Çok yaşa Joffrey,” diye tezahürat yapıyordu ama bağıran her adama karşılık yüz sessiz adam vardı. Lannisterlar, perişan erkeklerden ve aç kadınlardan oluşan bir denizin içinde yüzüyor, aksi bakışlı gözlerin oluşturduğu dalgaları göğüslüyorlardı. Tyrion’ın hemen önündeki Cersei, Lancel’ın anlattığı bir şeye gülüyordu ama Tyrion ablasının bu neşesinin sahte olduğundan şüpheleniyordu. Etraflarındaki huzursuzluktan habersiz olması mümkün değildi fakat Cersei Lannister, her zaman cesaret gösterisini sergilemek gerektiğine inanırdı.</p>

    <p>Yol yarılanmışken, feryat eden bir kadın iki muhafızın arasından zorla geçip kral ve eşlikçilerinin önünde durdu, ölü bebeğinin bedenini başının üstüne kaldırdı. Ceset morarmış, şişmiş ve grotesk bir şekil almıştı ama asıl ürkütücü olan annenin gözleriydi. Joffrey bir an için kadını ezip geçmeye niyetli gibi göründü fakat Sansa Stark kralın kulağına bir şeyler fısıldadı. Kral elini kesesine götürdü, içinden çıkardığı gümüş sikkeyi kadına attı. Gümüş sikke ölü bebeğe çarptı, yere düştü, altın pelerinlilerin bacaklarının arasından geçti ve kalabalığa doğru yuvarlandı. Bir an sonra onlarca adam sikke için kavga ediyordu. Anne bir kez olsun gözlerini kırpmamıştı. Zayıf kolları ölü oğlunun ağırlığıyla titriyordu.</p>

    <p>“Onu bırakın Majesteleri,” dedi Cersei. “Zavallıya biz bile yardım edemeyiz.”</p>

    <p>Anne onu duymuştu. Kraliçenin sesi kadının harap olmuş sinirlerini tamamen kesmişti. Yüzü tiksintiyle çarpıldı. <em>“Fahişe!”</em> diye bağırdı. <em>“Kral Katili’nin orospusu!”</em> Eliyle Cersei’yi işaret ederken ölü bebeği bir un çuvalı gibi yere düştü. <em>“Kardeşbeceren kardeşbeceren kardeşbeceren.”</em></p>

    <p>Tyrion dışkıyı kimin fırlattığını görmemişti. Sansa’nın bağırışını ve Joffrey’nin küfrettiğini duydu, başını çevirip baktığında kralın yanağındaki kahverengi pisliği sildiğini gördü. Altın renkli saçlarında daha fazla vardı ve Sansa’nın kucağı da pislikle kaplıydı.</p>

    <p>“Bunu kim attı?” diye bağırdı Joffrey. Parmaklarını saçlarının içinden geçirdi ve bir avuç boku yere fırlattı. “Bunu atan adamı istiyorum!” dedi. “Adamı getirene yüz altın ejderha vereceğim.”</p>

    <p>“Yukarıdaydı,” diye bağırdı kalabalığın içinden bir adam. Kral çatılara ve balkonlara bakmak için atıyla bir çember çizdi. İnsanlar elleriyle çatıları gösteriyor, birbirlerine ve krala küfrediyordu.</p>

    <p>“Lütfen Majesteleri, bırakın gitsin,” diye yalvardı Sansa.</p>

    <p>Kral, kızı dinlemiyordu. “Bu pisliği atan adamı bana getirin! Yüzümü yalayarak temizleyecek ya da başını keseceğim. Tazı, onu bana getir!”</p>

    <p>Sandor Clegane emre itaat ederek eyerinden indi ama değil çatıya çıkmak, insan duvarını geçip yürümek bile mümkün değildi. En öndekiler kaçmak için kıpırdanıp itişirken, en arkadakiler olup biteni görebilmek için öne doğru baskı yapıyordu. Tyrion felaket kokusu alıyordu. “Clegane, bırak. Adam çoktan kaçtı.”</p>

    <p>“Onu <em>istiyorum!</em>” dedi Joffrey çatıyı göstererek. “Tazı, yolu aç ve onu bana...”</p>

    <p>Kralın son sözleri bir ses fırtınasında kayboldu. Korku, nefret ve öfke dolu bir girdabın içindeydiler. <em>“Piç!”</em> diye bağırdı biri Joffrey’ye, <em>“canavar piç.”</em> Kraliçeye, <em>“Orospu,”</em> ve, <em>“Kardeşbeceren,”</em> diyordu sesler. Tyrion, <em>“Ucube,”</em> ve, <em>“Yarımadam,”</em> diyen çığlıklarla ıslanıyordu. Hakaretlerin arasında birkaç kişinin, <em>“Adalet,”</em> ve, <em>“Robb, Kral Robb, Genç Kurt,”</em> diye haykırdığını duydu Tyrion. Hatta, <em>“Stannis,”</em> ve, <em>“Renly,”</em> diyenler bile vardı. İnsanlar caddenin her iki yanından mızrak sırasını zorluyor, altın pelerinliler kalabalığı geride tutmak için uğraşıyordu. Taş, dışkı ve daha pis şeyler başlarının üstünde uçuşuyordu. “Bizi doyurun!” diye inledi bir kadın. “Ekmek,” diye bağırdı arkasındaki adam. “Biz <em>ekmek</em> istiyoruz, piç!” Göz açıp kapayıncaya kadar binlerce ses aynı şarkıyı söylemeye başladı. Kral Joffrey, Kral Robb ve Kral Stannis unutulmuştu. Kral Ekmek tek başına hüküm sürüyordu. <em>“Ekmek,”</em> diye feryat ettiler. <em>“Ekmek, ekmek!”</em></p>

    <p>Tyrion atını ablasının yanına sürdü ve bağırarak, “Kaleye,” dedi. <em>“Hemen!”</em> Cersei başıyla onayladı. Sör Lancel kılıcını kınından çıkardı. Kafilenin en önündeki Jacelyn Bywater emirler yağdırıyordu. Süvariler kalkanlarını kaldırdılar ve ilerlemeye başladılar. Mızrak duvarının arasından uzanan eller kralı yakalamaya çalışırken Joffrey atıyla tedirgin bir halde çemberler çiziyordu. Biri bacağını tutmayı başardı, sadece bir an için. Sör Mandon’ın kılıcı indi ve uzanan eli bileğinden ayırdı. Tyrion, Joffrey’nin atının karnına sert bir <em>şaplak</em> atıp, <em>“Sür!”</em> diye bağırdı yeğenine. Hayvan şaha kalktı, öne fırlayıp kalabalığı yararak dörtnala koşmaya başladı.</p>

    <p>Tyrion kralın arkasından açılan boşluğa daldı. Bronn elinde kılıcıyla onun peşine düştü. Sivri bir taş başlarının üstünden geçti, çürük bir kabak Sör Mandon’ın kalkanında patladı. Sollarındaki üç altın pelerinli kalabalığın baskısına dayanamayıp yıkıldı. Kalabalık üstlerine doğru geliyordu. Yere düşen insanlar eziliyordu. Tazı atından düşüp arkalarında kayboldu ama binicisiz aygır yanlarında dörtnala koşuyordu. Tyrion, Aron Santagar’ın eyerinden aşağı çekildiğini gördü, adamın taşıdığı Baratheon sancağı yırtılmıştı. Sör Balon kılıcını çekmek için Lannister sancağını yere attı. Biri kralın atının önünde sendeledi ve hayvanın ayaklarının altında ezilirken çığlıklar attı. Bir erkek, bir kadın ya da bir çocuk olabilirdi, Tyrion anlayamamıştı. Tyrion’ın yanında at koşturan Joffrey’nin yüzü kirece dönmüştü, beyaz bir gölgeye benzeyen Sör Mandon Moore kralın solundaydı.</p>

    <p>Çılgınlık bir anda arkalarında kaldı, kendilerini gözcü kulesinin önündeki taşlık meydanda buldular. Bir dizi mızraklı asker kapıları tutuyordu. Sör Jacelyn yeni bir hücum için mızraklı süvarilerini çeviriyordu. Mızraklar kral ve kafilesinin yivli kapının altından geçmesi için aralandı. Sonunda, üstü yaylı adamlarla dolu, güven verecek kadar yüksek, soluk kırmızı duvarlar çevrelerini sardı.</p>

    <p>Tyrion atından ne zaman indiğini hatırlamıyordu. Cersei, Tommen ve Lancel, hemen arkalarındaki Sör Meryn ve Sör Boros’la birlikte kale kapısından girerken, Sör Mandon titreyen kralın atından inmesine yardım ediyordu. Boros’un kılıcı kanlıydı, Meryn’in beyaz pelerini parçalanmıştı. Sör Balon miğfersiz bir halde avluya girdi. Atı köpük içindeydi ve hayvanın ağzından kan geliyordu. Horas Redwyne yarı delirmiş haldeki Leydi Tanda’yı getirdi. Leydinin kızı atından düşmüş ve geride kalmıştı. Yüzü her zamankinden daha gri olan Lord Gyles, Yüce Rahip’in tahtırevanının devrildiğini ve insanların ayaklarının altında ezilen rahibin çığlıklar atarak dualar ettiğini anlatıyordu. Jalabhar Xho, Sör Preston Greenfield’ın rahibe yardım etmek için geri döndüğünü görmüştü ama emin değildi.</p>

    <p>Tyrion, yanına gelip yaralı olup olmadığını soran üstadın hayal meyal farkına vardı. Hışımla avlunun karşısına yürüyerek yeğeninin yanına gitti, çocuğun boka bulanmış tacı başında çarpılmıştı. “Vatan hainleri,” diye sayıklıyordu Joffrey. “Hepsinin başını kestireceğim. Hepsinin...”</p>

    <p>Cüce, yeğeninin yüzüne öyle sert bir tokat attı ki oğlanın başındaki taç havaya uçtu. Sonra öfkeyle çocuğun üstüne atılıp yere devirdi. “Seni kör, kahrolası <em>aptal!</em>”</p>

    <p>“Onlar vatan haini,” diye ciyakladı yerde yatan Joffrey. “Bana küfrettiler ve üstüme saldırdılar!”</p>

    <p>“<em>Köpeğini insanların üstüne saldın!</em> Ne yapmalarını bekliyordun? Bir köpek kollarını bacaklarını keserken uysalca diz mi çökeceklerdi? Seni şımarık, akılsız, küçük <em>oğlan!</em> Clegane’i öldürdün ve tanrılar bilir daha kaç kişiyi. Gel gör ki sen sıyrık bile almadın. <em>Lanet olsun sana!</em>” Yeğenini tekmeledi. Bunu yapmak o kadar iyi gelmişti ki Sör Mandon Moore onu çocuğun üstünden almasa devam edebilirdi. Bronn gelip Tyrion’ı tuttu. Cersei oğlunun yanına diz çöktü. Tyrion, Bronn’un ellerinden kurtuldu. “Kaç kişi geride kaldı?” Herkese bağırıyordu ve hiç kimseye.</p>

    <p>“Kızım,” diye ağladı Leydi Tanda. “Yalvarırım biri gidip Lollys’i alsın...”</p>

    <p>“Sör Preston dönmedi,” dedi Sör Boros Blount. “Aron Santagar da.”</p>

    <p>“Sütanne de yok,” dedi Sör Horas Redwyne. Yaverlerin genç Tyrek Lannister’a taktığı alaycı lakaptı bu.</p>

    <p>“Tyrion avluyu inceledi. “Stark kızı nerede?”</p>

    <p>Bir an kimse cevap veremedi. Sonunda Joffrey, “Benim yanımdaydı. Nereye gitti bilmiyorum,” dedi.</p>

    <p>Tyrion kalın parmaklarını zonklayan şakaklarına bastırdı. Sansa Stark’a bir zarar gelirse Jaime ölü sayılırdı. “Sör Mandon, kızı siz koruyordunuz.”</p>

    <p>Sör Mandon Moore umursamaz görünüyordu. “Tazı yere düşünce öncelikle kralı düşündüm.”</p>

    <p>“Doğru olan da buydu,” diye lafa karıştı Cersei. “Boros, Meryn, gidip kızı bulun.”</p>

    <p>“Benim kızımı da bulun,” diye hıçkırdı Leydi Tanda. “Yalvarıyorum sörler...”</p>

    <p>Kalenin güvenli duvarlarının dışına çıkmak fikri Sör Boros’u memnun etmemiş gibiydi. “Majesteleri,” dedi kraliçeye, “beyaz pelerinlerimiz insanların öfkesini körükleyebilir.”</p>

    <p>Tyrion’ın midesi daha fazlasını kaldıramazdı. “Kahrolası pelerinini Ötekiler alsın! Onu giymeye korkuyorsan <em>çıkar.</em> Seni sersem... ama bana <em>Sansa Stark</em>’ı bul. Yoksa Shagga o çirkin kafanı ikiye bölüp içinde pudingden başka bir şey var mı diye bakar.”</p>

    <p>Sör Boros öfkeden morarmıştı. “Sen bana mı <em>çirkin</em> diyorsun? <em>Sen?</em>” Hâlâ elinde tuttuğu kanlı kılıcını havaya kaldırdı. Bronn, Tyrion’ı sertçe çekip arkasına aldı.</p>

    <p><em>“Kesin şunu!”</em> diye bağırdı Cersei. “Boros, sana emredileni yap aksi takdirde pelerinini giydirecek başka birini buluruz. Ettiğin yemin...”</p>

    <p>“İşte orada!” diye bağırdı Joffrey eliyle göstererek.</p>

    <p>Sandor Clegane, Sansa’nın kestane rengi kısrağının sırtında kaleye giriyordu. Kız atın arkasına oturmuş, kollarını Tazı’nın göğsüne dolamıştı.</p>

    <p>Tyrion seslendi, “Yaralı mısınız leydim?”</p>

    <p>Sansa’nın alnındaki derin kesikten kan akıyordu. “Onlar... bir şeyler fırlatıyorlardı... taş, pislik, yumurta... Onlara söylemeye çalıştım, verecek ekmeğim olmadığını söylemeye çalıştım. Bir adam beni eyerimden aşağı çekti, Tazı onu öldürdü, sanırım... kolu...” Kızın gözleri faltaşı gibi açıldı ve elini ağzına götürdü. “Onun kolunu <em>kesti.</em>”</p>

    <p>Clegane kızı yere indirdi. Beyaz pelerini lekelenmiş, paralanmıştı. Sol kolundaki bir yırtıktan kan sızıyordu. “Küçük kuş kanıyor, biri onu kafesine götürüp şu kesikle ilgilensin.” Üstat Frenken emri yerine getirmek için öne atıldı. “Santagar’ın işini bitirdiler,” diyerek devam etti Tazı. “Dört adam onu yere yatırdı ve sırayla başını taşla ezdiler. Birinin bağırsaklarını döktüm ama Sör Aron’ın işine yaramadı.”</p>

    <p>Leydi Tanda, Tazı’nın yanına gitti. “Kızım...”</p>

    <p>“Onu hiç görmedim.” Tazı kaşlarını çatarak avluya baktı. “Atım nerede? O hayvana bir şey olduysa hesabını sorarım.”</p>

    <p>“Bir süre yanımızda koştu, sonra ne olduğunu bilmiyorum,” dedi Tyrion.</p>

    <p><em>“Yangın!”</em> diye bağırdı gözcü kulesinden gelen ses. “Lordlarım, şehirden duman yükseliyor. Bit Çukuru yanıyor.”</p>

    <p>Tyrion tarif edilemeyecek şekilde yorgundu ama umutsuzluk için vakit yoktu. “Bronn, yanına istediğin kadar adam al ve su arabalarının taciz edilmesine engel ol.” <em>Tanrılar bize merhamet etsin, yangın çılgınateşe varacak olursa...</em> “Gerekirse bütün Bit Çukuru’nu gözden çıkarabiliriz ama yangın Simyacılar Loncası’na asla sıçramamalı. Anlaşıldı mı? Clegane, Bronn’la git.”</p>

    <p>Tyrion, Tazı’nın gözlerinde kısacık bir an için korku gördüğünü düşündü. Alevler, dedi içinden. <em>Beni Ötekiler alsın, alevlerden nefret ediyor tabii, tadını iyi biliyor çünkü.</em> Clegane’in gözlerindeki korku bir an sonra kaybolmuş yerini her zamanki öfkeye bırakmıştı. “Gideceğim,” dedi. “Ama sen emrettiğin için değil, atımı bulmam gerek.”</p>

    <p>Tyrion, Kral Muhafızları’ndan geri kalan üç şövalyeye döndü. “Üçünüz de yanınıza birer çığırtkan alarak sokaklara dönün. İnsanlara evlerine gitmelerini söyleyin. Akşam çanı çaldıktan sonra hâlâ dışarıda olan herkes öldürülecek.”</p>

    <p>“Bizim yerimiz kralın yanı,” dedi Sör Meryn şikâyet eder gibi.</p>

    <p>Cersei bir yılan gibi öne atıldı. “Sizin yeriniz kardeşim neresi diyorsa orası.” Tükürdü. “El, kralın sesiyle konuşur ve ona itaatsizlik etmek vatan hainliğidir.”</p>

    <p>Boros ve Meryn bakıştı. “Pelerinlerimizi giymeli miyiz Majesteleri?” diye sordu Sör Boros.</p>

    <p>“İsterseniz çıplak gidin. İnsanlara erkek olduğunuzu hatırlatırsınız. Dışarıdaki tavırlarınızdan sonra unutmuş olabilirler.”</p>

    <p>Tyrion ablasının öfkesine engel olmadı. Başı zonkluyordu. Duman kokusu aldığını düşündü ama koku kızaran sinirlerinden geliyor da olabilirdi.</p>

    <p>El Kulesi’nin kapısında Taş Kargalar’dan iki nöbetçi vardı. “Bana Timett oğlu Timett’i bulun,” dedi Tyrion.</p>

    <p>“Taş Kargalar, Yanık Adamlar’ın peşinden koşmaz,” diye karşılık verdi vahşilerden biri.</p>

    <p>Tyrion bir an kimlerle uğraştığını unutmuştu. “O zaman Shagga’yı bulun.”</p>

    <p>“Shagga uyuyor.”</p>

    <p>Tyrion çığlık atmamak için kendini zor tutuyordu. “Uyandırın.”</p>

    <p>“Dolf oğlu Shagga’yı uyandırmak kolay iş değil,” diye sızlandı adam. “Öfkelendiği zaman korkunç oluyor.” Söylene söylene gitti.</p>

    <p>Shagga esneyip gerinerek geldi. “Şehrin yarısı isyan ediyor, diğer yarısı yanıyor, Shagga horlayarak uyuyor.”</p>

    <p>“Shagga sizin çamurlu sularınızın tadını sevmiyor, bu yüzden hafif biralarınızdan ve ekşi şaraplarınızdan içiyor, sonra da başı ağrıyor.”</p>

    <p>“Shae, Demir Kapı’nın yakınındaki malikânede. Onun yanına gidip güvende olmasını sağla, ne olursa olsun.”</p>

    <p>İri adam sırıttı, vahşi sakallarının altından sarı dişleri göründü. “Shagga kızı buraya getirecek.”</p>

    <p>“Sadece zarar görmemesini sağla. En kısa zamanda yanına gideceğimi söyle. Belki bu akşam, olmazsa yarın sabah mutlaka.”</p>

    <p>Ama akşam olduğunda, yangınların büyük kısmının söndürülmesine ve isyancıların dağıtılmasına rağmen şehir hâlâ kaos içindeydi. Tyrion, Shae’in kollarının arasında olmayı ne kadar isterse istesin bu gece bir yere gidemeyeceğini anladı.</p>

    <p>Tyrion’ın çalışma odasında, soğuk horoz ve esmer ekmekten oluşan akşam yemeklerini yerken, Jacelyn Bywater şehirdeki katliamın bilançosunu döktü. Akşam loşluğu yerini karanlığa bırakmıştı. Hizmetçiler mumları ve şömineyi yakmak için odaya girdiler ama Tyrion hizmetçileri öfkeyle kovdu. Ruhu bu oda kadar karanlıktı ve Bywater onu aydınlatacak şeyler anlatmıyordu.</p>

    <p>Ölenlerin listesinin başında Yüce Rahip vardı, tanrılardan yardım dilenirken parçalara ayrılmıştı. <em>Açlıktan kırılan insanlar yürüyemeyecek kadar şişman bir rahibe iyi gözle bakmıyor,</em> düşündü Tyrion.</p>

    <p>Sör Preston’ın cesedi önce gözden kaçmıştı. Şehir Muhafızları beyaz zırh giymiş bir şövalye arıyordu ama Preston o kadar zalimce ve defalarca bıçaklanmıştı ki bulunduğunda baştan ayağı kırmızı kahverengiydi.</p>

    <p>Sör Aron Santagar bir çukurda bulunmuştu. Ezilmiş miğferinin içindeki başı kırmızı bir lapaya dönüşmüştü.</p>

    <p>Leydi Tanda’nın kızı, bir güveççi dükkânının arkasında elli adam tarafından tecavüze uğramıştı. Altın pelerinliler Lolly’yi Domuzbeli Sokağı’nda çırılçıplak ve kendini bilmez halde dolaşırken bulmuştu.</p>

    <p>Tyrek hâlâ kayıptı. Yüce Rahip’in kristal tacı da öyle. Dokuz şehir muhafızı katledilmişti, iki katı da ağır yaralıydı. Kimse isyancılardan kaç kişinin öldüğünü saymakla uğraşmamıştı.</p>

    <p>“Tyrek’in ölü ya da diri bulunmasını istiyorum,” dedi Tyrion, Bywater’ın konuşması bittiğinde. “Daha çocuk sayılır, merhum amcam Tygett’in oğludur. Babası bana her zaman nazik davranmıştır.”</p>

    <p>“Onu bulacağız,” dedi Bywater. “Rahibin tacını da.”</p>

    <p>“Ötekiler birbirlerini rahibin tacıyla becersin, umurumda değil.”</p>

    <p>“Beni Şehir Muhafızları Kumandanı ilan ettiğinizde size her zaman gerçekleri söylememi istemiştiniz.”</p>

    <p>“İçimden bir ses anlatacaklarından hiç hoşlanmayacağımı söylüyor.”</p>

    <p>“Bugün şehri tutmayı başardık lordum ama yarın için söz veremem. Kazan kaynamak üzere. Sokaklarda çok fazla hırsız ve katil var, kimsenin evi güvende değil. Sidiksu Dönemeci boyunca sıralanmış genelevlerden kanlı ishal yayılıyor. Ne bakır ne gümüş sikkeyle alınacak yiyecek kaldı. Önceden sadece çukurlarda mırıldanmaya cesaret edebiliyorlardı ama şimdi pazar yerinde, dükkânlarda açık açık ihanetten bahsediliyor.”</p>

    <p>“Daha çok adama mı ihtiyacın var?”</p>

    <p>“Şu an elimde olan adamların yarısına bile güvenmiyorum. Slynt, Şehir Muhafızları’nın sayısını üç katına çıkarmış ama muhafız olmak için altın renkli bir pelerinden fazlası gerekir. Yeni gelenlerin arasında iyi ve sadık adamlar da var fakat çoğunluğu eğitimsiz, disiplinsiz, ayyaş ve hain. Yalnızca kendi postlarına sadık adamlar bunlar. İş gerçekten savaşmaya geldiğinde dövüşmezler.”</p>

    <p>“Dövüşmelerini hiç beklemedim zaten,” dedi Tyrion. “Duvarlarımızda gedik açıldığı an kaybettik demektir. Bunu en başından beri biliyorum.”</p>

    <p>“Adamlarımın çoğu halkın içinden. Onlarla aynı sokaklarda yürümüş, aynı mataradan şarap içmiş, aynı dükkânda aynı kazanın içine kaşık sallamışlar. Hadımınız anlatmıştır, Kral Toprakları’nda Lannisterlar’a karşı sevgi beslendiği söylenemez. İnsanların çoğu, Aerys kapıları açtığında lord babanızın şehri nasıl yağmaladığını hatırlıyor. Hanedanınızın işlediği günahlar yüzünden şehrin cezalandırıldığını düşünüyorlar; ağabeyinizin Kral Aerys’i öldürmesi, Rhaegar’ın bebeğinin katledilmesi, Eddard Stark’ın idamı ve Joffrey’nin adaletinin vahşeti. Bazıları, Kral Robert zamanında her şeyin daha iyi olduğunu söylüyor ve hatta Stannis kral olursa daha da iyi olacağını. Güveççilerde, meyhanelerde, genelevlerde bunlar konuşuluyor. Hatta kışlalarda, muhafız kulübelerinde bile.”</p>

    <p>“Ailemden nefret ediyorlar, bunu söylemeye mi çalışıyorsun?”</p>

    <p>“Evet... ve ellerine bir fırsat geçerse karşınızda dururlar.”</p>

    <p>“Ya benden?”</p>

    <p>“Hadımınıza sorun.”</p>

    <p>“Sana soruyorum.”</p>

    <p>Bywater gözlerini hiç kırpmadan Tyrion’ın birbirinden farklı renkteki gözlerinin içine baktı. “En çok sizden nefret ediyorlar lordum.”</p>

    <p><em>“En çok?”</em> Bu adaletsizlik insanı boğabilirdi. “Onlara ölülerini yemelerini söyleyen, üstlerine köpeğini salan Joffrey’ydi. Beni nasıl suçlayabilirler?”</p>

    <p>“Majesteleri yalnızca bir çocuk. Sokaklarda şeytani danışmanları olduğu konuşuluyor. Kraliçe hiçbir zaman halkın dostu olmadı, Lord Varys’e Örümcek demelerinin sebebi de sevgi değil elbette... ama en çok suçladıkları kişi sizsiniz. Kral Robert tahttayken ve her şey daha iyiyken ablanız ve Lord Varys buradaydı ama siz yoktunuz. Kral Toprakları’nı kibirli paralı askerlerle ve her istediklerini alan, kendi kanunlardan başkasını tanımayan kirli vahşilerle doldurduğunuzu söylüyorlar. Janos Slynt’i fazla dürüst bulduğunuz için sürgüne yolladığınızı, ahlaklı ve erdemli Pycelle’i size karşı gelecek kadar cesaretli olduğu için zindana attırdığınızı konuşuyorlar. Bazıları, Demir Taht’ı kendiniz için istediğinizi bile iddia ediyor.”</p>

    <p>“Evet, bütün bunların yanı sıra çirkinim, canavarım ve şekilsizim, unutmayın.” Eli yumruğa dönüştü. “Yeterince duydum. Her ikimizin de yapacak bir sürü işi var. Beni yalnız bırakın.”</p>

    <p>L<em>ord babam onca yıl beden nefret etmekte haklıydı belki, yapabildiğimin en iyisi buysa,</em> diye düşündü Tyrion yalnız kaldığında. Akşam yemeğinden geri kalanlara baktı. Soğuk ve yağlı horoz etinin görüntüsü midesini bulandırmıştı. İğrenerek tabağı ileri itti. Pod’a seslenip Varys’i ve Bronn’u çağırmasını söyledi. <em>En güvendiğim danışmalarım bir hadım ve bir paralı asker, leydimse bir fahişe. Bunlar benimle ilgili ne söylüyor?</em></p>

    <p>Bronn odaya geldiğinde karanlıktan şikâyet etti ve şöminenin yakılması için ısrar etti. Varys odaya girdiğinde ateş parıldıyordu. “Nerede kaldın?” diye sordu Tyrion hadıma.</p>

    <p>“Kralın işleriyle uğraşıyordum lordum.”</p>

    <p>“Ah, evet, <em>kral,</em>” diye mırıldandı Tyrion. “Yeğenim değil Demir Taht’ta oturmak, bir tuvalet çukurunda oturacak beceriye bile sahip değil.”</p>

    <p>“Çıraklara iş öğretilmeli,” dedi Varys omuzlarını silkerek.</p>

    <p>“Leş Sokağı’ndaki çırakların yarısı diyarı senin kralından iyi yönetir.” Bronn masaya oturup horozun kanatlarından birini aldı.</p>

    <p>Tyrion paralı askerin hürmetsiz tavırlarını görmezden gelmeye alışkındı ama bu sefer rahatsız olmuştu. “Sana yemeğimi bitirmen için izin verdiğimi hatırlamıyorum.”</p>

    <p>“Yemeyecek gibi görünüyordun,” dedi Bronn ağzı et doluyken. “Şehir açlıktan kırılıyor, yiyecekleri ziyan etmek suç sayılır. Şarabın var mı?”</p>

    <p><em>Birazdan kendisine şarap doldurmamı da isteyecek,</em> diye düşündü Tyrion. “Fazla ileri gidiyorsun,” diye uyardı paralı askeri.</p>

    <p>“Sen ise asla yeterince ileri gitmiyorsun.” Bronn kanat kemiğini yere fırlattı. “Diğer çocuk daha önce doğsaydı hayat ne kadar kolay olurdu, düşündün mü hiç?” Elini horozun göğsüne götürüp büyük bir parça et kopardı. “Ağlak olanı diyorum, Tommen. Kendisine söylenen her şeyi yaparmış gibi görünüyor, iyi bir kral da öyle olmalı.”</p>

    <p>Paralı askerin ima ettiği şeyi anladığında Tyrion’ın omurgasından bir ürperti geçti. <em>Eğer Tommen kral olursa...</em></p>

    <p>Tommen’ın kral olabilmesi için tek yol vardı. Hayır, bunu, düşünemezdi bile. Joffrey onun kanındandı ve Cersei’nin olduğu kadar Jaime’nin de oğluydu. “Bunu söylediğin için kafanı kestirebilirim,” dedi Bronn’a ama paralı asker sadece güldü.</p>

    <p>“Dostlar,” dedi Varys. “Tartışmak bize bir şey kazandırmaz. İkinize de yalvarıyorum, kalp alın.”</p>

    <p>“Kimin kalbini?” diye sordu Tyrion. Aklına onlarca cazip seçenek geliyordu.</p>
  </div>
</body>
</html>
