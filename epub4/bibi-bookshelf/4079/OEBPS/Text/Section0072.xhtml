<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Tyrion</h1>

    <p>Çatlak bir tavan vardı rüyasında. Kan, dışkı ve yanık et kokuları. Hava keskin dumanla doluydu. Etrafındaki adamlar inliyordu ve zaman zaman acıyla kalınlaşmış bir çığlık havayı deliyordu. Hareket etmeye çalıştığında yattığı yere pislediğini fark etti. Havadaki duman gözlerini sulandırdı. <em>Ağlıyor muyum?</em> Babasının görmesine izin vermemeliydi. Casterly Kayası’ndan bir Lannister’dı o. <em>Bir aslan, bir aslan olmalıyım, aslan gibi yaşa, aslan gibi öl.</em> Ama canı çok acıyordu. İnlemeye bile gücü yoktu, kendi pisliğinin içinde yatıp gözlerini kapadı. Yakınlarda biri, ağır ve tekdüze bir sesle tanrılara küfrediyordu. Tyrion sövgüleri dinledi ve ölüp ölmediğini merak etti. Bir süre sonra oda kayboldu.</p>

    <p>Kendini şehrin dışında buldu, renksiz bir dünyada yürüyordu. Kuzgunlar, geniş siyah kanatlarıyla gri gökyüzünde süzülüyordu. Tyrion nereye ayak bassa, leş kargaları öfkeli bulutlar halinde ziyafetlerinin üstünden havalanıyordu. Beyaz larvalar siyah cesetleri kemiriyordu. Kurtlar griydi, sessiz rahibeler de öyle; ölenlerin kemiklerinden etlerini sıyırıyorlardı. Turnuva alanı cesetlerle doluydu. Güneş, sıcak ve beyaz bir sikkeydi; batık gemilerin kömüre dönmüş kemiklerinin etrafında köpüren gri nehrin sularında parıldıyordu. Ölülerin cenaze ateşlerinden, kara dumanlar ve beyaz küller yükseliyordu. <em>Benim marifetim,</em> diye düşündü Tyrion Lannister. <em>Benim emrimle öldüler.</em></p>

    <p>Dünyada hiç ses yoktu önce ama bir süre sonra ölülerin yumuşak ve korkunç seslerini duymaya başladı. Ağladılar, inlediler, acılarının bitmesi için yalvardılar, yardım istediler, annelerini çağırdılar. Tyrion annesini hiç tanımamıştı. O Shae’i istedi ama Shae orada değildi. Hatırlamaya çalışarak gri gölgelerin ortasında tek başına yürüdü.</p>

    <p>Sessiz rahibeler ölü adamların zırhlarını ve kıyafetlerini çıkarıyordu. Katledilenlerin pelerinlerindeki parlak boyalar silinmişti. Beyazın ve grinin tonlarını giyinmiş ölülerin kanları siyah ve kabukluydu. Adamların çıplak bedenlerinin, ellerinden ve ayaklarından tutulup taşınarak, dostlarına katılmak üzere cenaze ateşlerine atılışını izledi Tyrion. Çelik ve kumaş, iki büyük siyah at tarafından çekilen beyaz bir arabanın arkasına fırlatılıyordu.</p>

    <p><em>Çok fazla ölü, çok, çok fazla.</em> Cesetleri gevşekti, yüzleri sarkmıştı ya da katılaşmıştı, gazla şişmişti, tanınmayacak haldeydiler, neredeyse insan değildiler. Sessiz rahibelerin çıkardığı kıyafetleri siyah kalplerle, gri aslanlarla, ölü çiçeklerle ve solgun, hayaletimsi geyiklerle süslenmişti. Zırhları göçmüş, yarılmıştı. Örgü zırhları kopmuş, kırılmış, kesilmişti. <em>Onları neden öldürdüm?</em> Bir zamanlar biliyordu ama her nasılsa unutmuştu.</p>

    <p>Sessiz rahibelerden birine sorabilirdi ama konuşmaya çalıştığında ağzı olmadığını fark etti. Bu keşif onu dehşete düşürdü. Bir ağzı olmadan nasıl yaşayabilirdi? Koşmaya başladı. Şehir fazla uzak değildi. Şehrin içinde güvende olacaktı, bütün bu ölülerden uzakta. Ölülerin yanı değildi onun yeri. Ağzı yoktu ama hâlâ canlı bir adamdı o. <em>Hayır, bir aslan, bir aslan, canlı bir aslan.</em> Ama şehir duvarlarına vardığında kapılar kapalıydı.</p>

    <p>Tekrar uyandığında hava karanlıktı. Önce hiçbir şey göremedi ama bir süre sonra bir yatağın belli belirsiz hatları çıktı ortaya. Perdeler kapalıydı ama oymalı yatak direklerinin şeklini ve kafasının üstündeki kadife cibinliğin drapelerini görebiliyordu. Altında, kuş tüyü bir yatağın teslim alan yumuşaklığı vardı ve başı kaz tüyü bir yastığın üstündeydi. <em>Benim yatağım, kendi yatağımdayım, kendi odamdayım.</em></p>

    <p>Cibinliğin içi sıcaktı, üstünü örten battaniyelerin ve kürk yığınının altında terliyordu. <em>Ateş,</em> diye düşündü sersemlemiş bir halde. Kendini çok zayıf hissediyordu, elini kaldırmaya çalıştığında bıçak gibi bir sancı hissetti. Pes etti. Kafasının kocaman olduğunu hissediyordu, yatak kadar büyük, yastıktan kaldıramayacağı kadar ağır. Vücudunu neredeyse hiç hissedemiyordu. <em>Buraya nasıl geldim?</em> Hatırlamaya çalıştı. Mücadele, yanıp sönen görüntüler halinde geldi. Nehirdeki arbede, çelik eldivenini sunan şövalye, gemilerden oluşan köprü...</p>

    <p><em>Sör Mandon.</em> Ölü ve boş gözleri, uzanan eli, beyaz mineli göğüs kalkanında parıldayan yeşil ateşi gördü. Korku, soğuk ve şiddetli bir akıntıyla çöktü üstüne; örtülerin altında idrar torbasının boşaldığını hissetti. Bir ağzı olsaydı çığlık atardı. <em>Hayır, rüyaydı,</em> diye düşündü, başı zonkluyordu. <em>Yardım edin, biri bana yardım etsin. Jaime, Shae, anne, biri... Tysha...</em></p>

    <p>Kimse duymadı. Kimse gelmedi. Karanlıkta tek başına, sidik kokulu bir uykuya daldı. Ablasının, yatağının başında durduğunu gördü rüyasında, yanında lord babaları vardı, babanın kaşları çatılmıştı. Bu bir rüya olmalıydı çünkü Lord Tywin binlerce fersah uzaktaydı, batıda Robb Stark’la savaşıyordu. Diğerleri de gelip gitti. Varys ona bakıp içini çekti ama Serçeparmak şakalar yaptı. <em>Seni kahrolası hain piç,</em> diye düşündü Tyrion kinle. <em>Seni Acı Köprü’ye gönderdik ama geri dönmedin.</em> Gelenlerin birbirleriyle konuştuğunu duyabiliyordu bazen ama kelimeleri anlayamıyordu. Sesleri kulaklarında vızıldıyordu, kalın keçelerin arasında boğulmuş arılar gibi.</p>

    <p>Savaşı kazanıp kazanmadıklarını sormak istedi. <em>Kazanmış olmalıyız, aksi takdirde kazığa geçirilmiş bir kafadan ibaret olurdum. Yaşıyorsam, kazanmışız demektir.</em> Onu neyin daha fazla mutlu ettiğinden emin değildi: Zafer ya da zafer kazandıklarını anlayabilmiş olması. Yavaş da olsa geri geliyordu zekâsı. Bu iyiydi. Zekâsı bütün servetiydi.</p>

    <p>Bir dahaki uyanışında perdeler açıktı ve Podrick Payne elinde bir mumla başında bekliyordu. Tyrion gözlerini açınca koştu çocuk. <em>Hayır, gitme, bana yardım et, yardım,</em> diye seslenmek istedi ama bütün yapabildiği hafifçe inlemekti. <em>Ağzım yok.</em> Tek elini yüzüne götürdü, her hareketi acı doluydu, el yordamıyla bir şeyler anlamaya çalışıyordu. Et, dudak ve diş olması gereken yerlerde katılaşmış kumaş buluyordu parmakları. <em>Keten.</em> Yüzünün alt yarısı sıkıca sargılanmıştı; nefes almak ve beslenmek için delikler açılmış alçı bir maske.</p>

    <p>Kısa süre sonra Pod tekrar ortaya çıktı. Bu defa yanında bir yabancı vardı, zincirli ve cübbeli bir üstat. “Lordum, hiç kımıldamamalısınız,” diye mırıldandı adam. “Vahim yaralarınız var. Kendinize büyük zarar verirsiniz. Susadınız mı?”</p>

    <p>Tyrion tuhaf bir şekilde başını salladı. Üstat, ağzının üstündeki deliğe bakır bir huni yerleştirip boğazına ağır ağır bir sıvı akıttı. Tyrion yuttu, neredeyse hiç tat almadan. Sıvının haşhaş sütü olduğunu geç fark etti. Üstat huniyi ağzından çektiğinde Tyrion döne döne uykuya düşmeye başlamıştı bile.</p>

    <p>Bu defa bir ziyafetteydi rüyasında, bir büyük salonda, zafer ziyafetinde. Bir yüksek masada, yüksek koltukta oturuyordu. İnsanlar kadehlerini kaldırıp onu bir kahramanmış gibi selamlıyorlardı. Marillion oradaydı; Ay Dağları’nda onlarla birlikte yolculuk eden şarkıcı. Ahşap arpını çalıyor, İblis’in cesaret dolu kahramanlıklarının şarkısını söylüyordu. Lord Tywin bile memnun bir şekilde gülümsüyordu. Şarkı bittiğinde Jaime ayağa kalktı, Tyrion’a diz çökmesini emretti ve altın kılıcıyla önce sağ sonra sol omza dokundu, Tyrion bir şövalye olarak ayağa kalktı. Ona sarılmak için bekleyen Shae’in elini tuttu. Kız gülüyor, şakalar yapıyor, ona Lannister devi diyordu.</p>

    <p>Karanlıkta, soğuk bir odaya açıldı gözleri. Perdeler yine çekilmişti. Bir şeyler yanlıştı, tersti ama ne olduğunu anlayamıyordu. Yine yalnızdı. Battaniyeleri itip oturmaya çalıştı ama ağrı öyle şiddetliydi ki nefes nefese yığıldı. Yüzü en küçük sıkıntısıydı. Sağ tarafında korkunç bir ağrı vardı ve ne zaman kolunu kaldırmaya çalışsa göğsüne bıçak gibi bir sancı saplanıyordu. <em>Bana neler oldu?</em> Hatırlamaya çalıştıkça mücadele bile bir rüya gibi görünüyordu. <em>Düşündüğümden çok daha ağır yaralanmışım. Sör Mandon...</em></p>

    <p>Hatırladığı şey onu korkuttu ama Tyrion o ana tutunmak için zorladı kendini. Hatırayı kafasının içinde çevirdi, iyice baktı. <em>Beni öldürmeye çalıştı, hata yok. Bu kısmı rüya değildi. Beni ikiye ayıracaktı eğer Pod... Pod nerede?</em></p>

    <p>Dişlerini sıkarak cibinliğin püsküllerini tuttu ve çekti. Yatağın kubbesinden kurtulan kadife kumaşın yarısı Tyrion’ın üstüne, yarısı yere döküldü. Bu kadar küçük bir gayret bile sersemlemesine yetmişti. Bütün çıplak duvarlar, karanlık gölgeler ve tek sıra dar pencerelerle birlikte oda dönüyordu. Kendisine ait bir sandık gördü, kıyafetlerinden bir yığın, hasarlı zırhı. <em>Bu benim odam değil,</em> diye fark etti. <em>Burası El Kulesi bile değil.</em> Biri yerini değiştirmişti. Kızgın bağırışı, ağzından boğuk bir inilti olarak çıktı. <em>Beni ölmem için buraya taşımışlar,</em> diye düşündü mücadele etmekten vazgeçip gözlerini bir kez daha kaparken. Oda rutubetli ve soğuktu ve Tyrion yanıyordu.</p>

    <p>Rüyasında daha iyi bir yer gördü, Gün Batımı Denizi’nin kıyısında küçük, rahat bir kulübe. Duvarları yamuk ve çatlaktı, zemini sertleştirilmiş topraktan yapılmıştı ama Tyrion hep sıcaklık hissederdi orada, ateş söndüğünde bile. <em>Eskiden benimle dalga geçerdi bu yüzden,</em> diye anımsadı. <em>Ateşi beslemek hiç aklıma gelmezdi çünkü bu hizmetkârların yapacağı bir işti.</em> “Bizim hizmetkârlarımız yok,” diye hatırlatırdı bana, “Ben varım, ben senin hizmetkârınım,” derdim ben, “Tembel bir hizmetkâr, Casterly Kayası’nda tembel hizmetkârlara ne yapıyorlar lordum?” derdi o, “Onları öpüyorlar,” derdim. Bu her zaman güldürürdü onu. “Hayır öpmezler. Bahse girerim ki döverler,” derdi, “Hayır öperler, işte böyle,” diye ısrar ederdim ben. Nasıl yaptıklarını gösterirdim. “Önce parmaklarını öperler, her birini, sonra bileklerini, kollarının içini. Sonra komik kulaklarını öperler, bütün hizmetkârların komik kulakları vardır. Gülme! Onların yanaklarını öperler, sonra hafif kemerli burunlarını, işte, aynen böyle, ardından güzel alınlarını öperler ve saçlarını ve dudaklarını... mımm... ağızlarını... böyle...”</p>

    <p>Saatlerce öpüşürlerdi ve bütün günlerini yatakta tembellik ederek, dalgaların sesini dinleyerek, birbirlerine dokunarak geçirirlerdi. Vücudu Tyrion için bir harikalar diyarıydı ve o da Tyrion’da güzellik buluyormuş gibi görünüyordu. Bazen şarkılar söylüyordu Tyrion’a. <em>Yaz kadar güzel bir kız sevdim, saçlarında güneş ışığı.</em> “Seni seviyorum Tyrion,” diye fısıldardı kulağına gece uykuya dalmadan önce. “Dudaklarını seviyorum, sesini seviyorum, bana söylediğin kelimeleri ve bana şefkatle davranışını. Yüzünü seviyorum.”</p>

    <p><em>“Yüzü mü?”</em></p>

    <p>“Evet. Evet. Ellerini seviyorum ve bana dokunuşunu. Kamışını, kamışını seviyorum, içime girişini.”</p>

    <p>“O da sizi seviyor leydim.”</p>

    <p>“Adını söylemeyi seviyorum. Tyrion Lannister. Benim adımla uyuşuyor. Lannister değil, ilk adın. Tyrion ve Tysha. Tysha ve Tyrion. Tyrion. Lordum Tyrion...”</p>

    <p><em>Yalanlar,</em> diye düşündü Tyrion, <em>hepsi sahte, hepsi altın için, Jaime’nin fahişesi, Jaime’nin hediyesi, yalanların leydisi.</em> Tysha’nın yüzü yavaş yavaş yok oldu, gözyaşından bir duvağın arkasında çözüldü ama o gittikten sonra bile zayıf, uzak sesini duyabiliyordu Tyrion, adını söylüyordu. “...lordum, beni duyabiliyor musun? Lordum? Tyrion? Lordum?”</p>

    <p>Haşhaş sütüyle bulanıklaşmış bir uyku sisinin arasından, üzerine eğilen pembe, yumuşak bir yüz gördü. Yırtık cibinlikli, rutubetli odadaydı yine ve gördüğü yüz yanlıştı, kız değildi, fazla yuvarlak ve kahverengi sakallı bir yüz. “Susadınız mı lordum? Sütünüz bende, tatlı sütünüz. Karşı koymamalısınız, hayır, hareket etmeye çalışmayın, dinlenmeye ihtiyacınız var.” Pembe ve nemli ellerinden birinde huni vardı, diğerinde matara.</p>

    <p>Adam daha da eğilince Tyrion’ın parmakları adamın zincirini yakaladı, çekti. Üstat matarayı düşürdü, haşhaş sütü battaniyenin üstüne döküldü. Halkalar üstadın şişman boğazına batana kadar zinciri burdu Tyrion. <em>“Daha fazla yok,”</em> dedi boğuk bir sesle, sesi o kadar pürüzlüydü ki konuştuğundan emin bile değildi. Ama konuşmuş olmalıydı çünkü üstat boğulur gibi cevap verdi. “Bırakın, lütfen lordum... süte ihtiyacınız var, ağrınız... zincir, yapmayın, bırakın, hayır...”</p>

    <p>Tyrion zinciri bıraktığında pembe yüz morarmaya başlamıştı. Üstat geriledi, ciğerlerini havayla dolduruyordu. Kızarmış boğazında, zincirin battığı yerde derin, beyaz izler vardı. Gözleri de beyazdı. Tyrion elini yüzüne götürdü ve maskenin üstünde hareket ettirdi, tekrar ve tekrar.</p>

    <p>“Siz... sargıların çıkarılmasını istiyorsunuz, öyle mi?” dedi üstat sonunda. “Ama çıkaramam... bu... hiç akıllıca olmaz lordum. Henüz iyileşmediniz, kraliçe...”</p>

    <p>Ablasından bahsedildiğini duymak Tyrion’ı inletti. <em>Sen de onun adamlarından biri misin?</em> Parmağını üstada doğrulttu ve sonra elini yumruk haline getirdi. Ezen, boğan, tehdit eden bir yumruk, bu aptal kendine emredileni yapmazsa.</p>

    <p>Şükürler olsun ki üstat anlamıştı. “Ben... ben emrinizi yerine getireceğim, elbette, ama bu yanlış, yaralarınız...”</p>

    <p><em>“Yap.”</em> Bu sefer daha yüksek bir sesle.</p>

    <p>Adam reverans yaparak odadan çıktı ve birkaç dakika sonra testere dişli uzun bir bıçak, bir çanak su, bir yığın yumuşak bez ve mataralarla birlikte geri döndü. Tyrion kendini birkaç santim geri itmeyi başarmıştı, yatakta yarı oturur haldeydi. Üstat, bıçağın ucunu çenesinin altına, alçının üstüne koyduğunda Tyrion’a hiç kımıldamamasını söyledi. <em>Eli hafifçe kaysa Cersei benden kurtulur,</em> diye düşündü. Boğazının sadece bir santim yukarısındaki testerenin katılaşmış keteni biçtiğini hissedebiliyordu.</p>

    <p>Neyse ki bu pembe ve yumuşak adam Cersei’nin cesur köpeklerinden biri değildi. Bir süre sonra yanaklarındaki serin havayı hissetti Tyrion. Ağrı da vardı ama umursamamak için elinden gelenin en iyisini yaptı. Üstat, merhem yüzünden hâlâ kıtır kıtır olan sargıları çıkardı. “Şimdi kıpırdamadan durun, yarayı yıkamalıyım.” Adamın dokunuşu nazikti, su ılık ve rahatlatıcıydı. <em>Yara,</em> diye düşündü Tyrion, gözlerinin hemen altına indiği anlaşılan parlak gümüşü hatırladı aniden. Bir bez parçasını, içine çeşitli bitkiler katılmış şaraba batırırken, “Bu biraz yakabilir,” diye uyardı üstat. Biraz yakmaktan çok daha fazlasını yaptı. Tyrion’ın yüzüne ateşten bir çizgi çizdi ve burnunun üstüne korlaşmış bir süngü batırdı. Tyrion parmaklarını çarşafa geçirdi, soluksuz kaldı ama bir şekilde çığlık atmamayı başardı. Üstat, yaşlı bir tavuk gibi gıdaklıyordu. “Maskeyi etler kaynayana kadar yüzünüzde bırakmak daha akıllıca olurdu lordum. Yine de temiz görünüyor, güzel, güzel. Sizi o kilerde ölülerin ve ölmek üzere olanların arasında bulduğumuzda yaralarınız çok pisti. Bir kaburganız kırıktı, şüphesiz siz de hissediyorsunuz, bir mızrak darbesiyle ya da düşerken kırılmış olabilir, söylemesi zor. Ve kolunuzun omzunuzla birleştiği yere bir ok isabet etmiş. Kangren belirtileri gösteriyordu, bir süre için kolunuzu kaybedeceğinizden endişelendim ama yarayı kaynamış şarap ve sürfeyle tedavi ettik, şimdi temizce iyileşiyormuş gibi görünüyor...”</p>

    <p>“İsim,” dedi Tyrion nefesini tutarken. <em>“İsim.”</em></p>

    <p>Üstat gözlerini kırpıştırdı. “Siz Tyrion Lannister’sınız lordum. Kraliçenin kardeşi. Mücadeleyi hatırlıyor musunuz? Kafa yaralanmaları bazen...”</p>

    <p>“<em>Senin</em> adın.” Boğazı kuruydu, dili kelimeleri şekillendirmeyi unutmuştu.</p>

    <p>“Ben Üstat Ballabar.”</p>

    <p>“Ballabar,” diye tekrarladı Tyrion. “Getir. Ayna.”</p>

    <p>“Lordum,” dedi üstat, “tavsiye etmem... bu akıllıca olmaz... yaralarınız...”</p>

    <p><em>“Getir,”</em> diyebildi. Ağzı gergin ve ağrılıydı, bir yumruk dudağını yarmış gibi. “Ve içki. <em>Şarap.</em> Haşhaş değil.”</p>

    <p>Üstat kıpkırmızı kesilmiş yüzüyle ayağa kalktı ve aceleyle gitti. Bir sürahi amber rengi şarap ve altın çerçeveli bir aynayla geri döndü. Yatağın kenarına oturdu, yarım kadeh şarap doldurup Tyrion’ın şişmiş dudaklarına götürdü. Şarap boğazından serince aktı ama tadını neredeyse hiç alamamıştı Tyrion. <em>“Daha,”</em> dedi kadeh boşaldığında. Üstat Ballabar kadehi tekrar doldurdu. İkinci kadehin sonunda, kendini aynaya bakacak kadar güçlü hissediyordu Tyrion Lannister.</p>

    <p>Aynayı çevirdi ve gülmesi mi, ağlaması mı gerektiğine karar veremedi. Yüzündeki yarık uzun ve yamuktu, sol gözünün hemen altında başlıyor, çenesinin sağ tarafında bitiyordu. Burnunun dörtte üçü ve dudağının bir parçası gitmişti. Biri parçalanmış etleri kedi bağırsağıyla dikmişti, acemice atılmış dikişler, yarı iyileşmiş kırmızı etin üstündeydi hâlâ. Aynayı kenara fırlatırken, <em>“Sevimli,”</em> diye hırladı.</p>

    <p>Şimdi hatırlıyordu. Gemi köprüsü, Sör Mandon Moore, bir el, yüzüne inen kılıç. <em>Eğer geri çekilmeseydim o kılıç kafamın tepesini uçurabilirdi.</em> Jaime, Sör Mandon’ın Kral Muhafızları’ndaki en tehlikeli adam olduğunu söylerdi her zaman çünkü adamın bir sonraki adımının ne olacağını yüzünden anlamak imkânsızdı. <em>Onların hiçbirine asla güvenmemeliydim.</em> Sör Meryn ve Sör Boros’un Cersei’ye ait olduğunu biliyordu, daha sonra Sör Osmund da onlara eklenmişti ama Tyrion, diğerlerinin onurlarını tamamen kaybetmediğine inandırmıştı kendini. <em>Cersei, benim savaştan dönmememi sağlamak için ona altın vermiştir. Yoksa neden yapsın bunu? Bildiğim kadarıyla ben Sör Mandon’a hiçbir zarar vermedim.</em> Yüzüne dokundu, kalın parmaklarıyla görkemli yarasını yokladı. <em>Tatlı ablamdan bir hediye daha.</em></p>

    <p>Üstat, havalanmak üzere olan bir kaz gibi yatağın yanında duruyordu. “Lordum, orada, orada bir yara izi kalması muhtemel...”</p>

    <p><em>“Muhtemel?”</em> Kahkahası acı dolu bir irkilmeye dönüştü. Bir yara izi kalacaktı elbette. Burnunun kısa zaman sonra tekrar çıkacağı da yoktu. Yüzü hiçbir zaman bakmaya kıyamayacak kadar güzel olmamıştı ne de olsa. “Öğret, oynamamak, bana, baltalarla.” Sırıtışı gergindi. “Nerde, biz? Neresi, bu yer?” Konuşmak canını yakıyordu ama Tyrion çok uzun zamandır sessizdi.</p>

    <p>“Ah, Maegor Hisarı’ndasınız lordum. Kraliçenin Balo Salonu’nun üstündeki bir odadasınız. Majesteleri yakınında olmanızı istedi, sizinle bizzat ilgilenebilmek için.”</p>

    <p><em>Bahse girerim istemiştir.</em> “Götürün,” diye emretti Tyrion. “Benim yatağım. Benim odam.” <em>Etrafımda kendi adamlarımın ve kendi üstadımın olacağı yere, güvenebileceğim tek kişi bulabilirsem.</em></p>

    <p>“Sizin odanız... lordum, bu mümkün değil. Kral Eli sizin eski dairenize yerleşti.”</p>

    <p>“Kral Eli. <em>Benim.</em>” Konuşmaya çalışmaktan yorgun düşmeye başlamıştı ve duyduğu şey aklını karıştırmıştı.</p>

    <p>Üstat Ballabar huzursuz görünüyordu. “Hayır lordum, ben... yaralanmıştınız, ölmek üzereydiniz. O görevi lord babanız üstlendi artık. Lord Tywin...”</p>

    <p><em>“Burada?”</em></p>

    <p>“Mücadele gecesinden beri. Lord Tywin hepimizi kurtardı. Sıradan insanlar bizi Lord Renly’nin hayaletinin kurtardığını söylüyor ama akıllı adamlar daha iyi bilir. Kurtarıcılarımız babanız ve Lord Tyrell’di, Çiçek Şövalyesi ve Lord Serçeparmak’la birlikte. Küllerin arasından çıktılar ve işgalci Stannis’i arkadan yakaladılar. Büyük bir zaferdi. Ve şimdi Lord Tywin, Majesteleri’nin diyara çekidüzen vermesine yardım etmek için Kral Eli Kulesi’ne yerleşti, tanrılara şükürler olsun.”</p>

    <p>“Şükürler olsun,” diye tekrarladı Tyrion ruhsuz bir sesle. Kahrolası babası ve kahrolası Serçeparmak ve <em>Renly’nin hayaleti?</em> “Bana...” <em>Kimi istiyorum?</em> Pembe Ballabar’dan Shae’i getirmesini isteyemezdi. Kimi çağırtabilirdi, kime güvenebilirdi? Varys? Bronn? Sör Jacelyn? “...yaverimi çağır,” diye bitirdi cümlesini. “Pod. Payne.” <em>Gemi köprüsündeki Pod’du, hayatımı o delikanlı kurtardı.</em></p>

    <p>“Çocuğu mu? Tuhaf çocuk?”</p>

    <p>“Tuhaf çocuk. Podrick. Payne. Onu <em>çağır.</em>”</p>

    <p>“Nasıl isterseniz lordum.” Üstat Ballabar başını sallayıp aceleyle dışarı çıktı. Tyrion bütün gücünün içinden akıp gittiğini hissediyordu beklerken. Kaç zamandır orada öylece uyuduğunu merak etti. <em>Cersei sonsuza dek uyumamı istiyor ama ben o kadar söz dinlemeyeceğim.</em></p>

    <p>Podrick Payne bir fare kadar ürkek bir şekilde odaya girdi. “Lordum?” Sürünerek yatağa yaklaştı. Bir mücadele sırasında o kadar cesur olan bir delikanlı, bir hasta odasında nasıl böyle korkaklaşır? diye merak etti Tyrion. “Sizin yanınızda kalmak istedim ama üstat beni gönderdi.”</p>

    <p>“<em>Onu</em> gönder. Beni dinle. Konuşmak zor. Rüya şarabı lazım. Haşhaş sütü değil. <em>Rüya şarabı.</em> Frenken’e git. <em>Frenken,</em> Ballabar olmaz. Yaparken bak. Şarabı. Buraya getir.” Pod gözünün ucuyla Tyrion’ın yüzüne baktı ve hemen bakışlarını kaçırdı. <em>Onu bu yüzden suçlayamam.</em> “İstiyorum,” diye devam etti Tyrion, “kendi muhafızım. Bronn. Bronn nerede?”</p>

    <p>“Onu şövalye yaptılar.”</p>

    <p>Kaş çatmak bile canını yakıyordu. “Onu bul. Getir.”</p>

    <p>“Emredersiniz lordum. Bronn.”</p>

    <p>Tyrion delikanlının bileğini yakaladı. “Sör Mandon?”</p>

    <p>Çocuk irkildi. “Bb-en asla onu ö-ö-ö-ö...”</p>

    <p>“<em>Öldü</em> mü? Emin misin? Öldü mü?”</p>

    <p>Pod ayaklarını yere sürüdü, utanmıştı. “Boğuldu.”</p>

    <p>“Güzel. Bir şey söyleme. Onunla ilgili. Benimle. <em>Hiçbir şey.</em>”</p>

    <p>Yaveri odadan ayrılırken Tyrion’ın son gücü de gitmişti. Uzanıp gözlerini kapadı. Belki rüyasında Tysha’yı görürdü yine. <em>Yüzümü şimdi de sever miydi acaba?</em> diye düşündü acıyla.</p>
  </div>
</body>
</html>
