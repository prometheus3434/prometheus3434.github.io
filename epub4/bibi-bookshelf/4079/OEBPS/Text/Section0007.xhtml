<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Kralların Çarpışması</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sansa</h1>

    <p>Kral Joffrey’nin isim günü parlak ve rüzgârlı bir şafakla başladı. Devasa kuyruklu yıldız dağınık bulutların arasında ışıldıyordu. Sansa kuledeki odasının penceresinden yıldızı izlerken Sör Arys Oakheart geldi. Sansa’yı turnuva alanına götürecekti. “Sizce yıldız ne anlama geliyor?” diye sordu Sansa adama.</p>

    <p>“Nişanlınıza zafer vadediyor,” diye cevapladı Sör Arys. “Majesteleri’nin isim gününde alev alev yanıyor. Sanki tanrılar gökyüzünde onun sancağını açmışlar. Halk ona, Kral Joffrey’nin Yıldızı ismini vermiş.”</p>

    <p>Sansa, Joffrey’ye anlatılan hikâyenin bu olduğundan emindi ama gerçekliğinden şüpheliydi. “Hizmetçilerin yıldıza Ejderha Kuyruğu dediğini duydum.”</p>

    <p>“Kral Joffrey bir zamanlar Ejderha Aegon’ın oturduğu tahtta oturuyor,” dedi Sör Arys. “O, ejderhanın veliahtı. Lannister Hanedanı’nın rengi tıpkı bu yıldızın rengi gibi kırmızı. Bu da bir alamet. Kuyruklu yıldız, Joffrey’nin tahta çıkışını müjdelemek için gönderildi, bundan eminim. Düşmanlarını yeneceği anlamına geliyor.”</p>

    <p><em>Bu doğru mu?</em> diye düşündü Sansa. <em>Tanrılar bu kadar zalim olabilir mi?</em> Annesi Catelyn ve ağabeyi Robb da Joffrey’nin düşmanıydı artık. Babası kralın emriyle öldürülmüştü. Annesi ve ağabeyi de mi öldürülecekti? Kuyruklu yıldız kırmızıydı. Joffrey bir Lannister olduğu kadar bir Baratheon’dı aynı zamanda ve Baratheonlar’ın arması altın sarısı zemin üzerinde siyah erkek geyikti. Tanrıların Joffrey için altın bir yıldız göndermeleri gerekmez miydi?</p>

    <p>Sansa panjurları kapattı ve hızla pencereden uzaklaştı. “Bugün çok güzel görünüyorsunuz leydim,” dedi Sör Arys.</p>

    <p>“Teşekkür ederim sör.” Joffrey’yle birlikte turnuvaya gitmek zorunda kalacağını bildiği için o sabah yüzüne ve kıyafetlerine çok özen göstermişti. Uçuk mor ipekten dikilmiş bir elbise giymiş, Joffrey’nin hediye ettiği ay taşlarıyla süslenmiş saç filesini takmıştı. Elbisenin uzun kolları, kollarındaki morlukları saklıyordu. Morluklar da Joffrey’nin hediyesiydi. Robb’un Kuzey Kralı ilan edildiğini öğrendiğinde Joffrey öfkeden çılgına dönmüş ve Sansa’yı dövmesi için Sör Boros’u göndermişti.</p>

    <p>“Gidelim mi?” dedi Sör Arys. Kolunu Sansa’ya uzattı, birlikte odadan çıktılar. Kral Muhafızları’ndan biri mutlaka peşinde oluyordu. Sansa, Sör Arys’i diğerlerine tercih ediyordu. Sör Boros aşırı öfkeli bir adamdı, Sör Meryn buz gibiydi, Sör Mandon’ın ölü gözleri Sansa’yı huzursuz ediyordu ve Sör Preston ona aptal bir çocukmuş gibi davranıyordu. Sör Arys nazik bir adamdı, Sansa’ya saygı gösteriyordu. Hatta bir keresinde, Joffrey şövalyeye Sansa’ya vurmasını emretmiş ama adam emre karşı çıkmıştı. Sonunda <em>vurmuştu</em> ama Sör Boros ya da Sör Meryn kadar sert değildi. Diğer şövalyeler hiç sorgulamadan Joffrey’nin emirlerini yerine getiriyordu... Tazı hariç. Joff, nişanlısını cezalandırmak için Tazı’ya emir vermiyordu. Bu iş için diğer beş şövalyeyi kullanıyordu.</p>

    <p>Sör Arys’in açık kahverengi saçları, fena sayılmayacak bir yüzü vardı. Beyaz ipek pelerininin omzuna iğnelenmiş yaprak şekilli altın broşu ve tuniğinin göğsüne altın iplikle işlenmiş meşe ağacı armasıyla bugün gayet etkileyici görünüyordu. “Bugün kim kazanacak sizce?” diye sordu Sansa şövalyenin kolunda basamakları inerken.</p>

    <p>“Ben,” diye cevap verdi Sör Arys gülümseyerek. “Ama korkarım ki bugünkü zafer çok haz verici olmayacak. Alan küçük ve az katılımcı var. Hürsüvariler ve yaverlerle birlikte en fazla iki sıra mızrak dövüşü alanına girecek. Yeşil oğlanları atlarından düşürmek çok onurlu bir zafer sayılmaz.”</p>

    <p>Son turnuvanın çok farklı olduğunu hatırladı Sansa. Kral Robert turnuvayı Lord Eddard onuruna düzenlemişti. Efsanevi şövalyeler turnuvada yarışmak için diyarın dört bir yanından gelmiş, bütün şehir oyunları izlemek için alana akın etmişti. Sansa o günkü ihtişamı hatırlıyordu: Nehir boyunca sıralanmış, kapılarına şövalyelerin kalkanları asılmış görkemli çadırlar, rüzgârla dans eden ipek flamalar, parlak çelik zırhların ve altın kaplı mahmuzların üstüne vuran güneş. Gündüzler toynak sesleriyle ve davulların gümbürtüsüyle inlemiş, geceler ziyafetlerle ve şarkılarla canlanmıştı. Hayatının en büyülü günleriydi ama şimdi başka bir çağa ait hatıralara dönüşmüşlerdi. Robert Baratheon da, Sansa’nın babası da ölmüştü. Hainlik suçlamasıyla Yüce Baelor Septi’nin merdivenlerinde başı kesilmişti. Diyarda üç kral vardı artık. Üç Dişli Mızrak’ta kıran kırana bir savaş yaşanıyordu. Şehir huzursuz insanlarla doluydu. Joffrey için düzenlenen turnuvanın Kızıl Kale’nin kalın duvarları arasında yapılması şaşkınlık verici değildi.</p>

    <p>“Kraliçe de turnuvayı izleyecek mi?” Sansa kraliçenin yanında kendini güvende hissediyordu çünkü kadın Joffrey’yi dizginliyordu.</p>

    <p>“Maalesef izlemeyecek leydim. Konsey acil bir meseleyi görüşmek üzere toplanıyor.” Şövalye iyice alçak bir sesle konuşmaya başladı. “Lord Tywin ordusunu Harrenhal’a götürüyor. Halbuki kraliçe şehre gelmesini ve ordusunu Lannister gücüne katmasını emretmişti. Majesteleri bu yüzden çok öfkeli.” Kırmızı pelerinli, aslan miğferli bir sıra Lannister muhafızı yanlarından geçerken Sör Arys sustu. Şövalye dedikodu yapmaya bayılıyordu ama etrafta onu duyacak kimse olmadığı zamanlarda...</p>

    <p>Marangozlar dış avluda yüksek bir galeri ve mızrak dövüşü meydanı inşa etmişti. Alan gerçekten küçüktü ve turnuvayı izlemeye gelen zayıf kalabalık sıraların ancak yarısını dolduruyordu, İzleyici grubu; altın pelerinli Şehir Muhafızları’ndan, Lannister Hanedanı’nın lordları ve leydilerinden oluşuyordu ama sayıları çok azdı. Lannisterlar’ın çoğu konseydeydi. Gri suratlı Lord Gyles Rosby, pembe bir ipek mendilin kenarına öksürüyordu. Leydi Tanda kızları tarafından kıskaca alınmıştı; sıkıcı Lollys ve yılan dilli Falyse. Gidecek başka yeri olmayan siyahi sürgün prens Jalabhar Xho izleyiciler arasındaydı. Dadısının kucağına verilmiş olan Leydi Ermesande de galerideydi. Dedikodulara göre bebek en kısa zamanda kraliçenin kuzenlerinden biriyle evlendirilecekti, böylece leydinin arazileri Lannisterlar’ın olacaktı.</p>

    <p>Kral, kızıl renkli ve gölgeli kameriyedeki koltukta oturuyordu. Bir bacağını koltuğun ahşap kolunun üstüne atmıştı. Prenses Myrcella ve Prens Tommen kralın yanındaydı. Sandor Clegane kraliyet locasının arkasında, ayaktaydı, parmaklarını kılıç kemerine geçirmişti. Kral Muhafızları’na has beyaz pelerini geniş omuzlarından aşağı sarkıyordu. Yakasına mücevherli bir broş takmıştı. Kaba yünden yapılmış kahverengi takımının ve deri yeleğinin üstündeki kar beyazı kumaş tuhaf bir görüntü oluşturuyordu. Tazı, Sansa’yı gördüğünde, “Leydi Sansa,” diyerek gelişini duyurdu. Sesi, ağaç kesen bir testerenin çıkardığı gürültüye benziyordu. Yüzündeki ve boğazındaki yanık izleri yüzünden konuşurken ağzı seğiriyordu.</p>

    <p>Prenses Myrcella, Sansa’nın adını duyduğunda utangaç bir gülümsemeyle selam verdi ama Prens Tommen heyecanla ayağa zıpladı. “Sansa, duydun mu? Bugün turnuvada ata bineceğim. Annem izin verdi.” Tommen sekiz yaşındaydı. Sansa onu görünce kardeşi Bran’ı hatırlıyordu. Aynı yaştaydılar. Bran, Kışyarı’ndaydı, sakattı ama güvendeydi.</p>

    <p>Sansa tekrar onunla birlikte olabilmek için her şeyden vazgeçerdi. “Düşmanın için endişelenmeye başladım bile,” dedi Prens Tommen’a.</p>

    <p>“Düşmanı samanla doldurulmuş bir korkuluk olacak,” dedi Joff ayağa kalkarken. Kral, üstüne kükreyen bir aslan kakılmış altın kaplamalı bir göğüs zırhı giymişti. Her an savaş girdabına çekilmeyi bekliyormuş gibi görünüyordu. Bugün on üç yaşına girmişti, yaşına göre uzundu. Yemyeşil gözleri, Lannisterlar’a özgü altın rengi saçları vardı.</p>

    <p>“Majesteleri,” dedi Sansa reverans yaparak.</p>

    <p>Sör Arys eğilerek selam verdi, “İzninizi rica ediyorum Majesteleri, turnuva için hazırlanmam gerek,” dedi.</p>

    <p>Joffrey küçük bir el hareketiyle adamı gönderdi ve Sansa’yı tepeden tırnağa inceledi. “Sana verdiğim ay taşlarını takman beni mutlu etti.”</p>

    <p>Demek kral bugün centilmeni oynamaya karar vermişti. “Zarif hediyeniz ve nazik sözleriniz için teşekkür ederim. İsim gününüzün muhteşem geçmesi için dua ediyorum Majesteleri.”</p>

    <p>“Otur,” dedi Joffrey yanındaki boş koltuğu işaret ederek. “Duydun mu? Yalvaran Kral ölmüş.”</p>

    <p>“Kim?” Sansa bir an Robb’dan bahsettiğini düşündü.</p>

    <p>“Viserys. Deli Kral Aerys’in son oğlu. Ben doğmadan önce Özgür Şehirler’e kaçmış, kendine kral diyormuş. Annemin anlattığına göre sonunda Dothrak efendisi onu taçlandırmış. Hem de erimiş altınla.” Güldü. “Çok komik, sence de öyle değil mi? Targaryenlar’ın arması ejderhadır. Ağabeyin Robb’un bir ulu kurt tarafından öldürülmesi kadar komik. Belki onu ele geçirdikten sonra kurtlara yem ederim. Sana söylemiş miydim? Onu teke tek bir dövüşe çağırmayı düşünüyorum.”</p>

    <p>“Bunu görmeyi çok isterim Majesteleri.” <em>Tahmin edebileceğinden çok.</em> Sansa sakin ve nazik bir ton kullanarak konuşmuştu, Joffrey gözlerini kısmış kendisiyle alay edilip edilmediğini anlamaya çalışıyordu. “Bugünkü müsabakalara katılacak mısınız?” diye sordu Sansa, çabucak.</p>

    <p>Kral kaşlarını çattı. “Annem, kendi adıma düzenlenen bir turnuvada yarışmamın uygun olmayacağını söyledi. Katılsaydım şampiyon ben olurdum. Öyle değil mi Tazı?”</p>

    <p>Tazı’nın ağzı seğirdi. “Bu gruba karşı mı? Neden olmasın?”</p>

    <p>Babasının adına düzenlenen turnuvada Tazı’nın şampiyon olduğunu hatırladı Sansa. “Bugün yarışacak mısınız lordum?” diye sordu adama.</p>

    <p>Clegane’in sesi aşağılama doluydu. “Zırhımı giymeme bile değmez. Bu sivrisinek turnuvası.”</p>

    <p>Kral kahkaha attı. “Köpeğim çok gürültülü havlıyor. Turnuvada dövüşmesini emretmeliyim sanırım. Hem de ölümüne.” Joffrey, şövalyeleri ölümüne dövüştürmekten büyük zevk alıyordu.</p>

    <p>“Bir şövalyeden olurdunuz,” diye karşılık verdi Tazı. Şövalye yemini etmemişti. Şövalye olan ağabeyinden de nefret ediyordu.</p>

    <p>Borazanların sesi duyuldu. Kral koltuğuna yaslandı ve Sansa’nın elini tuttu. Bir zamanlar bu hareketiyle kalbini titretebildiği leydisinin merhamet yalvarışlarına babasının kesik kafasıyla cevap vermişti. Joffrey’nin dokunuşu midesini bulandırıyordu artık ama hissettiklerini belli etmemesi gerektiğini biliyordu. Hiç kıpırdamadan oturmaya devam etti.</p>

    <p><em>“Kral Muhafızları’ndan Sör Meryn Trant,”</em> diye duyurdu çığırtkan. Sör Meryn avlunun batısından alana giriş yaptı. Altın işlemeli beyaz bir kalkan taşıyordu. Gri yeleli süt beyazı bir atın sırtındaydı. Arkasında uçuşan pelerini bir kar tarlası gibi görünüyordu, elinde dört metrelik bir mızrak vardı.</p>

    <p><em>“Arbor’ın Redwyne Hanedanı’ndan Sör Hobber,”</em> diye bağırdı çığırtkan. Sör Hobber alana avlunun doğusundan girdi. Sırtına bordo mavi örtü serilmiş siyah bir aygır sürüyordu. Mızrağı aynı renk şeritlerle süslenmişti. Hanedanının arması olan üzüm salkımı kalkanına oyulmuştu. Redwyne ikizleri, tıpkı Sansa gibi kraliçenin gönülsüz misafirleriydi. Bu turnuvada yarışmalarının kimin fikri olduğunu merak etti Sansa. İkizlerin fikri olmadığına şüphe yoktu.</p>

    <p>Cümbüş başının işaretiyle müsabıklar mızraklarını kaldırdılar ve atlarını mahmuzladılar. Galeride oturan muhafız, leydi ve lordlardan tezahürat sesleri yükseldi. Şövalyeler, ahşap ve çelik sesleri çıkararak alanın ortasında buluştu. Beyaz mızrak ve şeritli mızrak çarpıştı ve birbirlerine değdikleri anda her ikisi de parçalanarak kıymıklara ayrıldı. Hobber Redwyne darbenin etkisiyle geri savruldu ama atının üstünde kalmayı başardı. Alanın başına dönmek için atlarını çeviren şövalyeler parçalanmış mızraklarını attılar ve yaverlerinin getirdiği yeni mızrakları aldılar. Sör Hobber’ın ikizi Sör Horas kardeşini cesaretlendirmek için bağırıyordu.</p>

    <p>Sör Meryn ikinci geçişte mızrağını Sör Hobber’ın göğsüne isabet ettirdi. Hobber dengesini tamamen kaybetti ve gürültüyle yere yıkıldı. İkizi Horas küfrederek alana koştu ve kardeşini kenara çekti.</p>

    <p>“Kötü bir mücadele,” dedi Kral Joffrey.</p>

    <p><em>“Kızıl Gözcü’nün Taş Miğfer’inden Sör Balon Swann,”</em> diye bağırdı çığırtkan. Sör Balon’ın büyük miğferinin alnında beyaz kanatlar vardı. Kalkanına, birbirine sarılmış siyah ve beyaz kuğular oyulmuştu. <em>“Harrenhal Lordu Janos’un vârisi, Slynt Hanedanı’ndan Morros.”</em></p>

    <p>“Şu beceriksiz serseme bak,” diyerek güldü Joff. Bütün avlunun duyabileceği kadar yüksek sesle konuşmuştu. Morros çok yeni ve deneyimsiz bir yaverdi. Mızrağını ve kalkanını aynı anda tutmakta zorlanıyordu. Mızrak şövalyelerin silahıydı. Sansa, Slyntler’in aşağı tabakadan geldiğini biliyordu. Lord Janos, Joffrey tarafından Harrenhal lordluğuna ve konsey üyeliğine yükseltmeden önce Şehir Muhafızları’nın kumandanıydı, asillerden değildi.</p>

    <p><em>Umarım düşer ve rezil olur,</em> diye düşündü Sansa. <em>Umarım Sör Balon onu öldürür.</em> Joffrey, Sansa’nın babasının öldürülmesini emrettiğinde, Lord Eddard’ın kesik kafasını saçlarından tutarak yerden alan, kralın ve meydandaki herkesin görebilmesi için yukarı kaldıran Janos Slynt’in ta kendisiydi. Sansa hıçkırarak, çığlıklar atarak olanları izlemişti.</p>

    <p>Morros altın işli siyah zırhının üstüne altın siyah damalı bir pelerin giymişti. Kalkanına, babasının yeni hanedanı için seçtiği kanlı mızrak oyulmuştu. Morros atını mahmuzladı ama elindeki kalkanla ne yapacağını bilmiyormuş gibi görünüyordu. Sör Balon’ın mızrağı kalkandaki armanın ortasına girdi, Morros mızrağını düşürdü, dengesini kaybetmemek için çabaladı ama başaramadı. Atından düşerken tek ayağı üzengiye takıldı, hayvan huysuzlanarak alanın başına doğru koşmaya başlayınca Morros kafası yere çarpa çarpa sürüklendi. Joffrey bağırarak çocukla alay ediyordu. Sansa şaşkındı, tanrılar dileğini duymuş olmalıydı. Morros’u sonunda atından kurtardıklarında oğlan kanlar içindeydi ama yaşıyordu. “Tommen, senin için yanlış bir düşman seçmişiz,” dedi kral, erkek kardeşine. “Samandan yapılmış şövalyeler bile bu ahmaktan daha iyi dövüşür.”</p>

    <p>Sıra Sör Horas Redwyne’a gelmişti. İkizinden daha iyi bir çıkış yaptı. Mavi beyaz çizgili zemin üzerindeki gümüş griffonlarla süslenmiş atıyla dövüşen ve kendisinden çok daha büyük olan rakibinin hakkından geldi. Yaşlı şövalye göz kamaştırıyordu ama kötü bir savaşçıydı. Joffrey dudaklarını büktü. “Bu çok zayıf bir gösteri.”</p>

    <p>“Sizi uyarmıştım,” dedi Tazı. “Sivrisinekler.”</p>

    <p>Kral iyice sıkılmıştı. Bu durum Sansa’yı huzursuz ediyordu. Başını öne eğip sessizce oturmaya karar verdi. Joffrey Baratheon sıkıldığında en basit bir söz bile öfkesinin kabarmasına yeterli olabilirdi.</p>

    <p><em>“Lord Baelish’in emrindeki Hürsüvari Lothor Brune,”</em> diye duyurdu çığırtkan. <em>“Hollard Hanedanı’nından Sör Dontos, nam-ı diğer Kırmızı.”</em></p>

    <p>Ufak tefek hürsüvari, üstü çentiklerle dolu kalkanıyla avlunun batısından alana girdi ama rakibi ortalıkta görünmüyordu. Bir süre sonra üzerine kızıl ve kırmızı ipekliler serilmiş kestane rengi bir aygır piste çıktı ama Sör Dontos hayvanın sırtında değildi. Sonunda, adam küfürler yağdırarak avluya geldi. Üzerinde göğüs plakası ve miğferinden başka hiçbir şey yoktu. Teni solgundu, sıskaydı. Atının peşinde koştururken erkeklik organı bacaklarının arasında sallanıyordu. İzleyiciler bağırmaya, hakaretler yağdırmaya başladı. Sör Dontos nihayet atın dizginlerini yakaladı, hayvanın üstüne çıkmaya çalıştı ama öyle sarhoştu ki çıplak ayağını üzengiye geçiremiyordu.</p>

    <p>Kalabalıktan kahkahalar yükseliyordu, herkes gülüyordu... kral hariç. Joffrey, Sansa’ya baktı. Gözlerinde Sansa’nın çok iyi tanıdığı o bakış vardı. Yüce Baelor Septi’nin merdivenlerinde Lord Eddard Stark için ölüm emri verdiği andaki o bakış. Sör Dontos sonunda vazgeçti, atın dizginini bıraktı, toprak zemine oturdu. “Kaybettim,” diye bağırdı. “Bana şarap getirin.”</p>

    <p>Kral ayağa kalktı. “Kilerden bir fıçı şarap getirin,” dedi. “Fıçının içinde boğulduğunu görmek istiyorum.”</p>

    <p>Sansa’nın soluğu kesildi. “<em>Hayır,</em> yapamazsın,” dedi kendi sesi.</p>

    <p>Joffrey başını çevirdi, “Ne dedin?”</p>

    <p>Sansa konuştuğuna inanamıyordu. Çıldırmış mıydı? Konsey üyelerinin yarısının önünde krala <em>hayır</em> demek? Niyeti bir şey söylemek değildi, sadece... Sör Dontos sarhoştu, aptaldı, işe yaramazdı ama kimseye zarar vermemişti.</p>

    <p>“Bana yapamayacağımı mı söyledin? Doğru mu duydum?”</p>

    <p>“Lütfen,” dedi Sansa. “Ben sadece... kötü şans getirir... Majesteleri, isim gününüzde birini öldürtmek kötü şans getirir.”</p>

    <p>“Yalan söylüyorsun,” dedi Joffrey. “Onu bu kadar önemsiyorsan seni de onunla birlikte boğdurtayım.”</p>

    <p>“Onu hiç önemsemiyorum Majesteleri,” diye kekeledi Sansa umutsuzca. “İsterseniz boğdurun, isterseniz kafasını kestirin ama... bunu yarın yapın. İsim gününüzde değil... size kötü şans getirmesini istemem. Berbat bir şans. Bütün şarkılarda söylenir.”</p>

    <p>Joffrey kaşlarını çattı. Sansa’nın yalan söylediğini biliyordu, yüzünden belliydi. Bunun için kanını akıtacaktı.</p>

    <p>“Kız doğru söylüyor,” dedi Tazı. “Bir adam isim gününde ne ekerse bütün yıl boyunca onu biçer.” Sesi dümdüzdü. Kralın ona inanıp inanmaması umurunda değilmiş gibi konuşmuştu. Söylediği gerçek olabilir miydi? Sansa bilmiyordu. Cezadan kurtulabilmek için bir hikâye uydurmuştu.</p>

    <p>Joffrey memnuniyetsiz bir ifadeyle koltuğuna oturdu, parmağını Sör Dontos’a doğrulttu, “Götürün şunu. Yarın sabah öldürülecek. Aptal adam.”</p>

    <p>“Evet, aptal,” dedi Sansa. “Sizse bunu görebilecek kadar zekisiniz. Bir şövalye değil soytarı olmalıymış. Ona rengârenk giysiler giydirip palyaçoluk yaptırmalısınız. Kolay bir ölümün merhametini hak etmiyor bence.”</p>

    <p>Kral, Sansa’nın yüzünü inceledi. “Annemin söylediği kadar aptal değilsin galiba.” Sesini yükseltti. “Leydimi duydun mu Dontos? Bugünden itibaren benim yeni soytarımsın. Ay Oğlan’la birlikte yatacak ve soytarı kıyafetleri giyeceksin.”</p>

    <p>Ölüm korkusuyla ayılmış olan Dontos dizlerinin üstüne kalktı. “Teşekkür ederim Majesteleri. Size de teşekkür ederim leydim.”</p>

    <p>Lannister muhafızları şövalyeyi bir bohça gibi sürükleyip götürürken cümbüş başı, kameriyeye yaklaştı. “Majesteleri, Brune için yeni bir rakip mi çağırayım, yoksa diğer müsabakaya mı geçelim?”</p>

    <p>“Hiçbiri. Bunlar sivrisinek, şövalye değil. İsim günüm olmasaydı hepsini öldürtürdüm. Turnuva bitti. Şunları gözümün önünden alın.”</p>

    <p>Cümbüş başı eğilerek selam verdi. Prens Tommen onun kadar itaatkâr değildi, “Ben de yarışacaktım.”</p>

    <p>“Bugün değil.”</p>

    <p>“Ama ata binmek istiyorum.”</p>

    <p>“Ne istediğin umurumda değil.”</p>

    <p>“Annem ata binebileceğimi söyledi.”</p>

    <p>“Annesi söylemiş,” diye alay etti Joffrey. “Çocuk gibi davranma.”</p>

    <p>“Biz çocuğuz,” diye itiraz etti Myrcella. “Çocuk gibi davranmamız <em>gerekir.</em>”</p>

    <p>Tazı güldü, “İşte şimdi sizi alt etti Majesteleri.”</p>

    <p>Joffrey yenilmişti. “Pekâlâ. Küçük kardeşim bile bu şövalyelerden beter olamaz. Usta, korkuluğu getirin. Tommen sivrisinek olmak istiyor.”</p>

    <p>Tommen bir sevinç çığlığı attı ve küçük tombul bacaklarıyla koşarak hazırlanmaya gitti. “İyi şanslar,” diye seslendi Sansa çocuğun arkasından.</p>

    <p>Prens Tommen’ın midillisi eyerlenirken, korkuluk alanın sonuna yerleştirildi. Tommen’ın rakibi; çocuk boyutlarında, içi samanla doldurulmuş deri bir savaşçıydı. Bir direğin üstüne oturtulmuştu, kendi etrafında dönebiliyordu. Bir elinde kalkan, diğer elinde sahte bir mızrak vardı. Biri saman şövalyenin kafasına boynuzlu bir miğfer takmıştı. Joffrey’nin babası Robert Baratheon da boynuzlu bir miğfer giyerdi. Ve amcası Renly de... Renly kendini kral ilan etmiş ve vatan hainliğiyle suçlanmıştı.</p>

    <p>İki yaver, prense gümüş kızıl renkli gösterişli zırhını giydirdi. Miğferinin tepesinde kızıl tüyler uçuşuyordu. Baratheonlar’ın taçlı erkek geyiği ve Lannisterlar’ın aslanı kalkanının üstünde birlikte oynuyorlardı. Yaverler prensin ata binmesine yardım etti. Kızıl Kale’nin silah ustası Sör Aron Santagar, Tommen’a yaprak şekilli, gümüş kaplamalı, sekiz yaşlarında bir çocuğun eline göre yapılmış bir uzunkılıç uzattı.</p>

    <p>Tommen kılıcı havaya kaldırdı. “Casterly Kayası!” diye bağırarak midillisini mahmuzladı ve meydanın diğer ucunda bekleyen korkuluğa doğru koşturdu. Leydi Tanda ve Lord Gyles’ın başlattığı coşkulu tezahürata Sansa da katıldı. Kral sessizce izliyordu.</p>

    <p>Tommen, midillisini seri bir tırısa kaldırdı, kılıcını kafasının üstünde heyecanla salladı ve saman şövalyenin kalkanına güçlü bir darbe indirdi. Direğin üstündeki korkuluk dönmeye başladı. Elindeki sahte mızrak prensin ensesine sertçe çarptı. Tommen dengesini kaybederek eyerinden kaydı, yepyeni kalkanıyla birlikte yere düştü. Kılıcı elinden uçup gitmişti. Midillisi avlu boyunca koşmaya başladı. Seyircilerden alay dolu sesler yükseliyordu ama en şiddetli kahkahalar Kral Joffrey’den geliyordu.</p>

    <p>“Ah!” diye bağırdı Prenses Myrcella. Kameriyeden çıktı ve kardeşine doğru koşmaya başladı.</p>

    <p>Sansa tuhaf ve temkinsiz bir cesaretle, “Siz de onunla gitmelisiniz,” dedi krala. “Küçük kardeşiniz yaralanmış olabilir.”</p>

    <p>Joffrey omuz silkti, “Yaralanmışsa ne olur?”</p>

    <p>“Ona yardım etmeli ve ne kadar iyi dövüştüğünü söylemelisiniz.” Sansa kendi konuşmasına engel olamıyordu.</p>

    <p>“Dengesini kaybedip atından düştü. İyi dövüşmedi.”</p>

    <p>“Bakın,” diye araya girdi Tazı. “Bu çocukta cesaret var. Tekrar deneyecek.”</p>

    <p>Yaverler tekrar atına binmesi için prense yardım ediyordu. <em>Keşke Joffrey yerine Tommen büyük kardeş olsaydı,</em> diye düşündü Sansa. <em>Onunla evlenmekten çekinmezdim.</em></p>

    <p>Kapı kulübesinden gelen sesler herkesi şaşırttı. Büyük kale kapısını yukarı kaldıran ağır zincirlerin sesi duyuldu. “Kapının açılmasını kim söyledi?” diye bağırdı Joffrey. Şehrin karışıklığı yüzünden kale kapısı günlerdir kapalıydı.</p>

    <p>Bir grup süvari, at ve çelik sesleriyle beraber yivli kapının altından geçerek avluya girdi. Tek eli kılıcının kabzasında olan Clegane kralın yanına geldi. Beklenmedik ziyaretçiler yaralı, bitkin ve toz içindeydi ama sancaklarında Lannisterlar’ın aslanı vardı. Bazıları kırmızı pelerinli, zırhlı Lannister savaşçılarıydı ama grubun yarısından fazlası, parlak çelik kılıçlar ve lime lime kıyafetler kuşanmış olan hürsüvarilerden ve paralı askerlerden oluşuyordu... bir de diğerleri vardı. Yaşlı Dadı’nın hikâyelerinden fırlamış gibi görünen canavari yabaniler. Tuhaf hayvan postları ve deriler giymişlerdi. Uzun saçları, vahşi sakalları vardı. Bazılarının kafalarında, kollarında kanlı sargılar sarılıydı. Bazısının bir gözü, kulağı ya da parmağı eksikti.</p>

    <p>Tam ortalarında, kızıl savaş atının sırtındaki tuhaf yüksek eyerinin üstünde ileri geri sallanan, insanların İblis diye andığı, kraliçenin cüce kardeşi Tyrion Lannister duruyordu. İçe doğru çökmüş şekilsiz suratını gizlemek için sakal bırakmıştı ama saçları ve sakalları birbirine dolaşmış sert teller gibi karmakarışıktı. Siyah beyaz çizgili bir gölgekedisi postu omuzlarından aşağı sarkıyordu. Dizginler sol elindeydi, sağ kolunun tamamı ipek sargılarla kaplıydı. Bütün bunlar dışında Sansa’nın Kışyarı’ndan hatırladığı kadar ucube görünüyordu adam. İblis atından indi.</p>

    <p>Prens Tommen midillisini mahmuzladı ve dörtnala avlunun diğer ucuna doğru koşturdu, sevinç çığlıkları atıyordu. Deve benzeyen, yüzü sakallarının arkasında tamamen kaybolmuş vahşi bir adam çocuğu tek eliyle eyerinden kaldırdı ve yere, dayısının yanına bıraktı. Avlu Tommen’ın kahkahalarıyla çınlıyordu, Tyrion gülümseyerek çocuğun sırtına vurdu. İkisinin aynı boyda olduğunu görmek Sansa’yı şaşırtmıştı. Myrcella da koşarak kardeşinin arkasından gitti. Cüce, kızı belinden tutup kaldırdı ve havada döndürdü.</p>

    <p>Küçük adam, prensesi yere bıraktığında hafifçe alnından öptü ve hâlâ kameriyede olan Joffrey’ye doğru paytak adımlarıyla yürümeye başladı. İblis’in adamlarından ikisi, çok yakınından takip ederek arkasından yürüyordu. Adamlardan biri kedi gibi hareket eden siyah saçlı, siyah gözlü bir paralı askerdi. Diğeri, gözünün olması gereken yerde boş bir çukur bulunan genç bir yabaniydi. Tommen ve Myrcella da onların peşine takıldı. Cüce, Joffrey’nin önünde diz çöktü. “Majesteleri.”</p>

    <p>“Sen,” dedi Joffrey.</p>

    <p>“Ben,” diye onayladı İblis. “Dayın ve büyüğün olarak daha saygılı bir karşılama beklerdim doğrusu.”</p>

    <p>“Senin öldüğünü söylemişlerdi,” dedi Tazı.</p>

    <p>Küçük adam, gözlerini Tazı’ya çevirdi. Gözlerinden biri yeşil, diğeri siyahtı ve ikisi de buz gibi bakıyordu. “Kralla konuşuyordum, itiyle değil.”</p>

    <p>“Ölmediğin için çok mutluyum,” dedi Prenses Myrcella.</p>

    <p>“Bu konuda hemfikiriz küçüğüm,” diye karşılık verdi Tyrion, Sansa’ya döndü. “Leydim, kayıplarınız için üzgünüm. Tanrılar çok zalim.”</p>

    <p>Sansa verecek bir cevap bulamıyordu. Bu adam onun kayıpları için nasıl üzgün olabilirdi ki? Onunla alay mı ediyordu? Zalim olan tanrılar değildi, Joffrey idi.</p>

    <p>“Senin kaybın için de üzgünüm Joffrey,” dedi cüce.</p>

    <p>“Ne kaybı?”</p>

    <p>“Soylu baban olabilir mi mesela? Siyah sakallı, iri ve cesur bir adamdı, biraz uğraşırsan onu hatırlayabileceğinden eminim. Senden önceki kraldı.”</p>

    <p>“Ah, o mu? Evet, çok hüzünlü bir hikâye. Bir domuz tarafından öldürüldü.”</p>

    <p>“Anlatılan hikâye bu, öyle değil mi Majesteleri?”</p>

    <p>Joffrey yüzünü astı. Sansa bir şey söylemek zorunda olduğunu hissediyordu. Rahibe Mordane her zaman ne derdi? <em>Nezaket bir leydinin kalkanıdır.</em> Sansa zırhını kuşandı ve konuştu, “Annem sizi esir aldığı için üzgünüm lordum.”</p>

    <p>“Bunun için çok sayıda insan üzgün,” diyerek karşılık verdi Tyrion. “Ve işim bittiğinde bazıları çok daha fazla üzgün olabilir... ama duyarlılığınız için teşekkür ederim. Joffrey, anneni nerede bulabilirim?”</p>

    <p>“Konseyimle birlikte,” diye yanıtladı kral. “Ağabeyin Jaime mücadeleleri kaybediyor.” Olanlar <em>onun</em> suçuymuş gibi kızgın gözlerle Sansa’ya baktı. “Starklar’a esir düşmüş. Nehirova’yı kaybettik ve bunlar yetmiyormuş gibi, Sansa’nın aptal ağabeyi kendini kral ilan etmiş.”</p>

    <p>Cüce alay dolu bir ifadeyle gülümsedi. “Bugünlerde pek çok aptal kendisini kral ilan ediyor.”</p>

    <p>Joff bu sözlerden ne anlam çıkaracağını bilemiyormuş gibi görünüyordu. Alayı sezmişti. “Neyse, yaşadığın için mutluyum dayıcığım. Bana isim günü hediyesi getirdin mi?”</p>

    <p>“Getirdim. Zekâmı.”</p>

    <p>“Robb Stark’ın kafasını getirmeni tercih ederdim,” dedi Joffrey, Sansa’ya bakarak. “Tommen, Myrcella, gelin.”</p>

    <p>Sandor Clegane kralı takip etmeden önce bir an oyalandı. “Senin yerinde olsam dilime sahip çıkardım küçük adam,” dedi ve sahibinin peşine takıldı.</p>

    <p>Sansa, cüce ve canavarlarıyla yalnız kalmıştı. Söyleyecek bir şeyler bulmaya çalışıyordu. “Kolunuzdan yaralanmışsınız,” deyiverdi sonunda.</p>

    <p>“Yeşil Çatal’daki mücadele sırasında sizin kuzeyli savaşçılarınızdan biri koluma gürzle vurdu. Atımdan düşmem sayesinde kurtuldum elinden.” Sansa’nın yüzünü inceleyen cücenin alaycı gülümsemesi şefkatli bir ifadeyle yer değiştirdi. “Sizi bu kadar hüzünlü kılan babanız için tuttuğunuz yas mı?”</p>

    <p>“Benim babam vatan hainiydi,” dedi Sansa bir çırpıda. “Annem ve erkek kardeşim de vatan haini.” Bu cümleleri söylemek Sansa’nın çabucak öğrendiği bir refleksti. “Ben sevgili Joffrey’ye sadığım.”</p>

    <p>“Buna şüphe yok. Kurtlarla çevrili bir ceylan kadar sadık.”</p>

    <p>“Aslanlar,” diye fısıldadı Sansa bilinçsizce. Endişeyle etrafına bakındı. Onu duyacak kimse yoktu.</p>

    <p>Lannister uzanıp Sansa’nın elini tuttu, hafifçe sıktı. “Ben sadece küçük bir aslanım ve yemin ederim ki size saldırmayacağım.” Reverans yaptı. “Şimdi izninizi istiyorum. Kraliçe ve konseyle görülecek acil bir işim var.”</p>

    <p>Sansa, tuhaf adımlarla yürüyen Tyrion’ı izledi. <em>Joffrey’den çok daha nazik konuşuyor,</em> diye düşündü, <em>ama kraliçe de benimle nazik bir şekilde konuşuyordu. Bu adam bir Lannister. Joffrey’nin dayısı. Dostum değil.</em> Sansa, Joffrey’yi bütün kalbiyle sevmişti bir zamanlar. Ve kraliçeye tapmış, güvenmişti. Sevgisine ve güvenine babasının başıyla cevap vermişlerdi. Sansa bir kez daha aynı hatayı yapmayacaktı.</p>
  </div>
</body>
</html>
