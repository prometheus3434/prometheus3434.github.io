<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0061.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_23">Bölünme Korkusu Neden?</h1>

  <p class="indentmetintek"><span class="idebold">Birinci Cumhuriyet Kürtleri nasıl görüyordu? Nasıl bir Kürt algısı vardı Birinci Cumhuriyet kadrolarında?</span></p>

  <p class="normalnesil">Ben askerlik yaptığım günlerde Birinci Cumhuriyet’in Kürtlere nasıl baktığını net bir şekilde gördüm. Askerliğimi 12 Eylül 1980 darbesinin şartları altında yaptım. İste o günlerin şartları altında subaylar bizlere kendi ideolojik şartlanmalarını anlatıyorlardı. Bu şartlanmalardan birisi de “Kürt” diye bir ulusun olmadığı üzerineydi. Özellikle 30’lu yıllarda, güya Kürt kelimesinin etimolojik doğrusunu anlatmak için kullanılan “kart kurt” propagandası, 12 Eylül nedeniyle yeniden revaçtaydı. Askerlere, daha doğrusu “resmî ideolojiye” göre Kürt diye bir etnik grup yoktu. Kürtler “dağ Türkü”ydü. Karda yürürken ayaklarından çıkan kart kurt seslerinden dolayı kendilerine “Kürt” denilmişti.</p>

  <p class="normalnesil">Bu anlattığım seksen yıllık Birinci Cumhuriyet ideolojisinin bir kısım kendi vatandaşına bakış açısını çok net bir şekilde gösteriyor. Bir devlet kendi insanına karşı bu kadar insafsızca bir yalana sarılırsa bölünme konusu kendiliğinden gündeme gelir.</p>

  <p class="indentmetintek"><span class="idebold">Aslında bu bölünme korkusu bizde neredeyse yüzyıllık bir korku. Devlet idaresinde günün idarî problemlerine çare arayan herkes bu bölünme korkusunun kurbanı olmuş. Benim aklıma bu konuda bir örnek olarak Prens Sabahattin geliyor.</span></p>

  <p class="normalnesil">Güzel bir örnek verdiniz. Prens Sabahattin günün şartları içinde yönetimle ilgili yaşanan sorunlara bir çözüm getirmeye çalışmıştır.</p>

  <p class="indentmetintek"><span class="idebold">Prens Sabahattin adem-i merkeziyet önerisini ortaya atarken bunu hangi gerekçelerle ortaya sürüyordu peki?</span></p>

  <p class="normalnesil">Buna sebep olarak bir vilayetteki idare usulünün diğer bir vilayette aynen uygulanmasının mümkün olamayacağını ileri sürüyordu.</p>

  <p class="indentmetintek"><span class="idebold">Neden?</span></p>

  <p class="normalnesil">Çünkü merkezîyetçi anlayış özgürlüğün kısıtlandığı, çoğunluğun azınlık tarafından baskı altında tutulup yönetildiği bir yapı olarak görülüyordu ona göre.</p>

  <p class="indentmetintek"><span class="idebold">Prens Sabahattin’in görüşlerine katılalım veya katılmayalım, ama yapısal sorunlar için farklı görüşlerin ortaya atılması problemin daha nitelikli bir şekilde ele alınmasına da neden oluyor. Mesela bir ara bölgesel asgarî ücretten bahsediliyordu. Neydi bu olay?</span></p>

  <p class="normalnesil">Zannedersem bölgesel asgarî ücret uygulaması iki aşamada gerçekleşecek. Her yıl merkezî yönetim önce merkezî bir asgarî ücret belirleyecek. Daha sonra ise yerel yönetimler bir araya gelerek söz konusu merkezî asgarî ücretin yasayla belirlenecek marj kadar yukarısında veya aşağısında yeni bir oran tespit edebilecekler.</p>

  <p class="indentmetintek"><span class="idebold">Asgarî ücretin bölgesel olarak uygulanmasında kaç bölge sözkonusu olacak?</span></p>

  <p class="normalnesil">Bu yöntemin uygulanmasında 26 bölge dikkate alınacak. Bu 26 bölgedeki vali, belediye başkanı, kalkınma ajansı yetkilileri, işadamları gibi yerel aktörler bir araya gelerek asgarî ücretin bölgelerinde nasıl uygulanması gerektiğine bakacaklar.</p>

  <p class="indentmetintek"><span class="idebold">Bu yöntemin uygulanması Doğu ve Güneydoğu Anadolu bölgelerine katkıda bulunacak mı?</span></p>

  <p class="normalnesil">Elbette katkısı olacak. Özellikle Güneydoğu Anadolu ve Doğu Anadolu gibi kayıtdışı istihdamın yüzde 55’e ulaştığı bölgelerdeki kayıtdışılığı azaltmayı öngören düzenleme, rekabetçiliği de arttırmayı hedefliyor.</p>

  <p class="normalnesil">Şimdi şöyle bir durum da var: Dünya Sanayi sonrası döneme geçiyor ve kol gücüne olan ihtiyaç da gittikçe azalıyor. İşsizliğin gelecek dönemin en önemli sorunlarından birisi olduğunu düşünürsek, bölgesel asgarî ücret uygulamasının çalışan nüfusun yüzde 45’ini barındıran kayıtdışı çalışmaya, ücreti bazı yerlerde biraz daha düşük tutup, buna karşın çalışan insanları sosyal güvenceden yararlanır hale getirerek çözüm üretmeye çalıştığını da görüyoruz.</p>

  <p class="indentmetintek"><span class="idebold">Demokratik özerklikle ilgili konuşmalar oluyor Türkiye’de bazen. Aslında Türkiye’nin daha önceden yerel yönetimlerin özerkliği ile ilgili imzaladığı bazı anlaşmalar vardı, değil mi?</span></p>

  <p class="normalnesil">Evet, Avrupa Konseyi’nin “Yerel idarelerin güçlendirilmesi, özerkliklerinin savunulması, yerinden yönetim ve demokrasi ilkelerine dayanan bir Avrupa’nın kurulmasının temel koşuludur” ilkesinden hareketle 15 Ekim 1985 tarihinde imzaya açtığı Yerel Yönetimler Özerklik Şartı’nı Türkiye 21 Kasım 1988’de imzaladı. Türkiye, anlaşmanın merkezî otoritenin yetkilerini yerele devreden bazı maddelerine çekince koydu.</p>

  <p class="normalnesil">Ancak 1991’de çıkardığı 3723 sayılı Avrupa Yerel Yönetimler Özerklik Şartının Uygun Bulunduğuna Dair Kanun ile anlaşmayı mevzuatına dahil etti.</p>

  <p class="indentmetintek"><span class="idebold">Kürt siyasetinin buna bakışı nasıldı?</span></p>

  <p class="normalnesil">Aslında Kürt siyasetinin demokratikleşme konusunda samimiyeti de çoğu zaman sınıfı geçemiyor. Kürt siyaseti gerçek bir demokratikleşme peşinde olacak ise, AB zihniyet ikliminden siyaset rantı sağlayacak olan kimi unsurları cımbızla çekmek yerine, tüm ağırlığını patinaj yapan AB sürecinin hızlandırılmasına koymalıydı. Bu hem onların demokratikleşme konusundaki inandırıcılıklarını arttıracak, hem de demokratik vatandaşlık vurgusuyla ilkelleşmiş ırksal millîyetçiliği de saha dışına itecekti.</p>

  <p class="indentmetintek"><span class="idebold">Ama bu yerel özerklik Güneydoğu’nun Türkiye’den kopacağı düşüncesini insanlarda uyandırmayacak mı?</span></p>

  <p class="normalnesil">Ben, yerel yönetimlerin Avrupa standardında özerk olmasından yanayım, ama bu özerkliğin kişinin yeteneğinden dolayı değil de ırkından dolayı işbaşına gelmesi gerektiğini düşünen insanların elinde bir oyuncağa dönüşmesine de sonuna kadar karşıyım.</p>

  <p class="normalnesil">Diğer taraftan Kürt siyasetinin 12 Eylül 2010 tarihinde yapılan referandumu boykot etmesi de konuya hâlâ ırk perspektifinden bakıldığını gösteriyor. Otuz yıldır yürürlükte olan ve belediyeleri vesayet rejimi altında inleten 82 Anayasası’na fiilen karşı çıkmayıp, belediye konusunda Avrupa Konseyi kararına sahip çıkmak, insan odaklı bir rejim arzusunu mu ifade eder, yoksa siyasetçinin yönetme kavgasını mı?</p>

  <p class="normalnesil">İnsanı dışlayan bir yönetim işe yaramaz. Bunu Kürt siyasetinin de iyice benimsemesi gerekiyor. Çünkü siyasetçi koltuk için yanıp tutuşsa da, ulus devletlerin iyice eridiği bu çağda kimin yönettiği değil, nasıl yönettiği önemli.</p>
</body>
</html>
