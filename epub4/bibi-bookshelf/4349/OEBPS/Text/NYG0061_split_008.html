<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0061.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_9">Gidemeyenlerin Cumhuriyeti</h1>

  <p class="indentmetintek"><span class="idebold">Siz üretimin sürekli arttığı yerde hukukun var olabileceğinden bahsediyorsunuz. Bunu biraz daha açalım isterseniz.</span></p>

  <p class="normalnesil">Biz, modern çağın ne anlama geldiğini Batının anladığı gibi anlayamadık. Halbuki Batı sisteminin bugünkü seviyesine gelmesinin en önemli nedeni ve buna uygun bir hayat kurmasının temel nedeni, üretim ve tüketim sürecinde yol almasından kaynaklanmıştır. Üretmeyen bir adam kendini fark edemez ve anlayamaz. O zaman kendisi için daha fazla şey talep edemez. Buranın köylü olarak bırakılmasının, buranın nüfusunun büyük bir kesiminin çok yakın bir zamana kadar kırsal alana kilitlenmesinin nedeni de budur. O zaman ne oluyor? “Sen bana bu şekilde muamele edemezsin. Ben değerliyim, benim hakkım var, hukukum var, ben daha değerlisine layıkım” diyen bireyler çıkmıyor. O insanlar tebaa olarak kalıyor.</p>

  <p class="normalnesil">Osmanlı sona ererken bu topraklarda gidemeyenler kalıyor. Daha evvel Yunanlılar, Sırplar, Bulgarlar, Ermeniler; yani dünya ile ticaret yapanlar ayrılıyor. Bu ayrılanların kurduğu üretim ve ticaret sistemi de onlarla beraber gidiyor. Osmanlı Devleti’nin ana unsurunu oluşturan Müslümanlar son iki yüz, üç yüz yılda devamlı savaşa yollanmışlar. Yeni kurulan Cumhuriyetin büyük oranda Müslümanlardan oluştuğunu düşünürsek, devamlı savaşmak zorunda bırakılanların sermaye oluşturmak gibi imkanları olmadığını da görüyoruz. Bu nedenle kişinin birey olarak öne çıkmasına neden olacak bir bilinç Cumhuriyetle beraber ortaya çıkmamıştır. Yani “saray-tebaa” ilişkisi Cumhuriyetle beraber yine aşılamamıştır. Düzen aynen devam etmiştir. Ve Cumhuriyetin tek parti anlayışı etrafında toplananlar da yeni sarayı oluşturmuşlardır.</p>

  <p class="indentmetintek"><span class="idebold">Peki, Cumhuriyeti kuranlarda Batı sistemini anlayacak bir bilinç neden oluşmamış?</span></p>

  <p class="normalnesil">Şimdi Cumhuriyeti kimlerin kurduğuna bakalım. Mustafa Kemal, İsmet Paşa ve diğer askerî zevat. Hepimiz isimlerini, görevlerini biliyoruz. Bunların Batının aldığı yolu anlamamalarını Batıyı sadece tüketim olarak görmelerinde aramakla beraber, bu anlayışın nereden çıktığına da bakmak lazım. Mustafa Kemal ve arkadaşları Osmanlı saray sistemi içinde yetişmişlerdir. Yani Osmanlı sarayı da çok ufak bir azınlık olarak sadece kentlerde Batı tipi bir tüketimi benimsemiş ve bunun keyfini sürmüş, ama büyük yığınların ne olacağını düşünmemiştir. Bunu düşünmek istese de Batının hangi aşamalardan geçtiğini bilemediği ve kendisi çok hararetli bir yüzyıl olan on dokuzuncu yüzyılda yığınla sorunla uğraştığı için yeniden yapılanan dünyayı anlamamıştır. Bu değişimi sadece tüketimde yaşamaya çalışmıştır.</p>

  <p class="normalnesil">Şuraya gelmek istiyorum: Cumhuriyeti kuran kadrolar da, Osmanlı sisteminde ve Batı tipi tüketim anlayışının benimsendiği bir saray sisteminde yetişmişlerdir. Onlar da Osmanlı sarayının askerleri ve paşalarıdır. Bu da onların konuyu derinliğine kavrayamamalarına neden olmuştur. Aynı zamanda Cumhuriyeti kuranlar Batıdaki değişimin felsefî arkaplanını anlayacak ve bunu bu topraklarda uygulayacak bir vizyona ve bilgi birikimine de sahip değillerdi.</p>

  <p class="normalnesil">Ayrıca Cumhuriyetten sonra toplumsal taleplerde de bunun yansımasını göremiyoruz. Yani evrensel standartlarda olan bir hukuk anlayışına yönelik bir talebin olmamasının nedenini sırf askerlerin yahut Mustafa Kemal’in, Cumhuriyeti kuranların modernleşmenin ne olduğunu anlamamalarına, Batıyı sadece tüketimde benimsemiş olmalarına bağlayamayız. Burada bireyin kutsallığı üzerine toplumsal bilincin eksik olması da çok önemlidir. Bu, bugün yaşadığımız her problemde olduğu gibi Kürt Sorununda da böyle olmuştur. Batının sadece tüketim anlayışını modernleşme zannetmek Kürt Sorununun çözülmemesinde de etkili olmuştur.</p>

  <p class="normalnesil">Bunun yanı sıra Cumhuriyetin en temel görevlerini bile Güneydoğu’da yerine getiremediğini görüyoruz. Cumhuriyet oradaki insanlara daha 2010 yılı itibarıyla Türkçe öğretememiş durumdadır. Yani bırakın İngilizce gibi bir dünya dilini, esas ulus devlet dili bile öğretilememiştir.</p>

  <p class="indentmetintek"><span class="idebold">Bütün bu yukarıdan beri saymış olduklarınızın ekonomik nedenleri de olamaz mı?</span></p>

  <p class="normalnesil">Elbette bunun ekonomik nedenleri de var. Onu da anlatmam gerekiyor. Batıdaki gelişmesini göz önüne alarak söylediğimizde bir devletin ulus olabilmesi için önce ulusal bir pazara ihtiyaç olduğunu vurgulamak gerekiyor.</p>

  <p class="indentmetintek"><span class="idebold">Ulusal pazar nasıl oluştu Batıda?</span></p>

  <p class="normalnesil">Ulusal pazar o ülke sınırları içinde yaşayan herkesin malını hiç bir engel olmadan, o ülkenin en ücra köşesinde de alıp satabilecek teknik imkanlara sahip olmasıyla, fiziki imkanların gelişmesiyle oluşur. Ulusal pazar, çok kestirmeden söylersem, bir iletişim ve ulaşım ağının o ülkenin her yanını sarması demektir. Yani Hakkari’de üretim yapan bir üretici malını İstanbul’un bir ilçesindeki bir adama rahatlıkla satabilecek bir ulaşım ve iletişim ağından yararlanmalıdır. Ulus devlet Batıda bu şekilde oluşmuştur. Ama ulus devletin bu şekilde oluşmasından önce burjuvazi belirli bir alanda sermaye birikimi yapmıştır, palazlanmıştır ve gelişmiştir.</p>

  <p class="normalnesil">Ekonomik bir kavramdır ulus devlet. Irk üstünden ulus örgütlenmesidir. Kendi doğal yapısıyla içinden çıktığı Batıyı ve tüm dünyayı etkilemiştir. Bizdeki gibi yukarıdan aşağıya yapılan bir modernleşme projesi değildir. Arkasında yüzyıllara dayanan bir felsefe, hayatı algılama ve kavga vardır. Bizdeki salt tüketim odaklı Batılılaşma bugün Türkiye’nin Batı bölgelerini bir Paris kadar modern yaparken, doğu bölgelerini Afganistan haline getirmiştir.</p>

  <p class="normalnesil">Halbuki bugün Türkiye’de hâlâ, 2010 yılı itibarıyla kırkbin mezra var. Yani para kullanmayan kırkbin mezra var. Bizde demiryolu ağı gelişmemiştir. Mesela biz şimdi uçağa binip Isparta’ya gidelim desek ve uçağı da kaçırdığımızı farz etsek başka bir uçak yoksa oniki saatten önce Isparta’ya ulaşamayız. Hızlı treni hayata geçiremedik. Ulaşımı verimli şekilde kullanamıyoruz. Mesela akarsularımızı ulaşımda kullanamıyoruz. Halbuki bizim üçte ikimiz coğrafyaya sahip olan Fransa’da onbeşbin kilometre iç suyolu ağı vardır.</p>

  <p class="indentmetintek"><span class="idebold">Ben bu ifadelerinizden ticaretin yoğunlaşmasından kaynaklanan bir birliğin doğacağını anlıyorum. Doğru değil mi?</span></p>

  <p class="normalnesil">Elbette ticaretin birleştirici ve bütünleştirici bir özelliği var. Ticaret gelişmeyince o toplumun birlik, kardeşlik ve ortak kültür etrafında birleşmesi mümkün olmaz. Aynı duygularla, aynı kültürel anlayışla hareket edebilme imkanları yok olur. Fransa’da tüm toplumun kutladığı bir bayram olduğunda herkesin aynı şarkıları söyleyip, aynı dansları yaptığını görürsünüz. Orada da bölgeler arasında farklılıklar olmasına rağmen onları bütün kılan ortak gövdeleri daha geniştir. Bunun nedeni ekonomik iletişimdir. Türkiye’de bunun altyapısı yeni yeni kuruluyor.</p>
</body>
</html>
