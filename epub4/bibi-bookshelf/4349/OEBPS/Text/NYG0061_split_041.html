<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>NYG0061.html</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik" id="calibre_toc_42">PKK Sebep mi, Sonuç mu?</h1>

  <p class="indentmetintek"><span class="idebold">Kürt Sorununun kamuoyunca daha net bir şekilde tartışılmaya başlandığı günden bu yana herkes, PKK’nın sonuç mu sebep mi olduğu sorusunu sormaya başladı. PKK nedir size göre? Sonuç mudur, neden midir?</span></p>

  <p class="normalnesil">Ben Kürt Açılımı ile ilgili bütün bir süreci başından beri izlemeye çalışırken, en üst düzeydeki yetkililer de dahil olmak üzere herkese PKK’nın sonuç mu, neden mi olduğu sorusunu sorduğumu hatırlıyorum.</p>

  <p class="indentmetintek"><span class="idebold">Sorunuza nasıl cevaplar alıyordunuz?</span></p>

  <p class="normalnesil">Burada da bir ayrım vardı. Askeriyenin kırmızı çizgilerinden etkilenenler, PKK’ya hep neden olarak bakıyorlardı. PKK’yı sonuç olarak görenler ise, PKK’nın ortaya çıkmasının nedenini Birinci Cumhuriyet’in uygulamalarına bağlıyorlardı. Çünkü Türkiye Cumhuriyeti devleti Türkiye Kürtleri’nin de devleti olamamıştı. Bunun yanısıra demokratik hakların ve çoğulculuğun bu ülkede yerleşmesi gerektiğini düşünen iktidarlar da radikal demokratikleşmeyi göze alamadılar. İçeride istihbarat desteğinin, dışarıda ABD, Irak, Barzani çizgisinin yeterli olacağını düşündüler. Bir de buna son birkaç yılda AK Parti ile bölgedeki “yerel iktidar” konumundaki DTP ve sonrasındaki BDP’nin rekabet etmesi de eklenince şiddetin daha ürkütücü bir biçimde geri döndüğü anlar oldu.</p>

  <p class="indentmetintek"><span class="idebold">Diyaloğun burada daha etkili olacağını düşündüğünüz anlamı çıkıyor. Doğru mu bu?</span></p>

  <p class="normalnesil">Siyasal partiler arasında zaten olması gereken diyalog kanallarının Kürt sorununda işletilmesinin psikolojik etkisi, çözüm etkisinden çok daha fazlaydı. Kürt Açılımı süreci içinde alınan mesafe de zaten bunu kanıtladı. Çünkü bu sorunu çözebilmek için doğru teşhis koymak gerekir. Bu da diyalogla gerçekleşebilirdi.</p>

  <p class="normalnesil">Benim sorum hep aynı: PKK sonuç mudur, neden midir? Resmen, PKK’nın 29. Kürt Ayaklanması olduğu kabul edildiğine göre, bu isyanları kışkırtan temel bir sorun var. O halde PKK sonuç. Bunu doğuran temel çarpıklıkları görmezden gelip, PKK’ya bir neden olarak bakmaya devam etmek, maalesef Türkiye’yi çözümü olmayan bir noktaya taşıyabilir. Birinci Cumhuriyet mantığıyla da bu işin çözülemeyeceği aşikâr.</p>

  <p class="indentmetintek"><span class="idebold">Yirmibeş yıldır yaşadıklarımız güvenliğin tek ölçüt olarak ele alınması şeklinde ve PKK’nın neden olduğu yönünde oldu. Bu olmasaydı nasıl bir sonuç ortaya çıkacaktı?</span></p>

  <p class="normalnesil">Birinci Cumhuriyet gerçek bir vatandaşlık açılımı yaparak, keskin bir demokratikleşmeye uğrayacaktı. Tabii sadece Kürt vatandaşlar değil, gayrimüslimler de Heybeliada Ruhban Okulu’ndan hâlâ mahrum kalmayacak, Aleviler de cemevlerinde ibadet etmek için devlet onayı beklemeyecek, başörtüsüyle kızlarımız üniversitelerde okuyabilecekti. Birinci Cumhuriyet, vatandaşlığı keşfederek, kimlik ve nitelik değiştirerek Kemalizmden demokrasiye terfi edecekti. 2010 yılının Haziran ayı da çocuklarımıza tabut olmayacaktı.</p>

  <p class="indentmetintek"><span class="idebold">Ama Birinci Cumhuriyet gereksiz övünmelerle konuyu hep geçiştirmeye çalıştı?</span></p>

  <p class="normalnesil">Evet, tüm bu yaşananların, kendi kendine abartılı övünmelerin de hazin bir sonu oldu. Küreselleşmenin ekonomik mantığı gereği alt kümelere dağıttığı zenginliği kendinden menkul sanmak da, küreselleşmenin gene gereği olan demokrasi, insan hakları ve piyasa ekonomisini içeride ve dışarıda ilkesel olarak savunmamak da şiddetin bu kadar çabuk, hızlı ve büyüyerek artmasının nedenleri oldu. Türkiye güçlenecek ise önce devlet olacak. Demokrasiyi, insan haklarını, ekonomisini layık olduğu ölçülere taşıyacak. Reçetesinin ilk sırasına, Türkiye halkının ihtiyacı olan ve maalesef unutulup giden AB reformlarını koyacak.</p>

  <p class="indentmetintek"><span class="idebold">Yirmibeş yıldır PKK olmasa Türkiye’de herşeyin çok güzel olacağı söylendi. Bu da Birinci Cumhuriyet’in konuya ne kadar sığ baktığının da bir işareti değil mi aslında?</span></p>

  <p class="normalnesil">Ama Kürt Sorunu PKK’dan ibaret değil. PKK, Kürt Sorununun bir sonucudur.</p>

  <p class="indentmetintek"><span class="idebold">Peki, Kürt Sorunu ne zaman çözülecek?</span></p>

  <p class="normalnesil">Kürt Sorunu her yanı tatmin eden bir sağduyu kitleleri tatmin ettiğinde çözülecek. Bu da, bu kitapta çok sık dile getirdiğimiz gibi, cumhuriyeti demokratikleştirerek yapılacak. Birinci Cumhuriyet’in temel mutabakatını oluşturan asker-sivil bürokrasi koalisyonundan halk egemenliğine, demokratik bir cumhuriyete geçtiğimizde gerçekleşecek. Bunun için de, herkesin kendi kamuoyuna yönelik siyasal amigo kışkırtıcılığına değil, tüm Türkiyelilerin huzur içinde yaşayacağı evrensel demokrasi yandaşlığına ihtiyaç var. Çünkü tek adam tapınmacılığı istenilen sonuçları getirmiyor. Getirseydi, Kemalizm Kürt Sorununu doğurmazdı.</p>
</body>
</html>
