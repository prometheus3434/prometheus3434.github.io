<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Narcissus’un Zencisi</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:9d4e0b37-34ee-4b39-ad39-3d95cf972e6d"/>
</head>
<body class="chapter epub-type_chapter">
	<div class="container html5_section">
		<h1>II</h1>
		<p>Ertesi sabah, gün ışığıyla birlikte Narcissus denize açıldı.</p>
		<p>Ufuk, hafif bir sis perdesiyle bulanıklaşmıştı. Limanın dışında pürüzsüz deniz, mücevher döşeli bir zemin gibi pırıltılı ve gökyüzü kadar boş, göz alabildiğine uzanıyordu. Siyah renkli kısa römorkör, her zamanki gibi gemiyi rüzgârın estiği yönde çekti, ardından halatı bıraktı ve motorları durmuş vaziyette bir süre geminin kıç omuzluğunda durup bekledi; o sırada geminin ince uzun gövdesi gabya yelkenlerinin altında yavaşça ilerledi. Meltem esintisiyle dolup şişen gevşek üst yelkenler, yumuşak ve yuvarlak dış hatlarıyla, labirent misali kıvrıla dolana uzayıp giden halatların arasında kapana kıstırılmış küçük beyaz bulutları andırıyorlardı. Sonra ıskota halatları sürüklenip yuvalarına çekildi, serenler yukarı kaldırıldı ve gemi, güneşin aydınlattığı sisin arasında beyaz ışıltılar saçarak süzülen mağrur ve yalnız bir piramide dönüştü. Römorkör yarım bir dönüş yaptı ve karaya doğru uzaklaştı. Yirmi altı çift göz, hızla dönerek suyu vahşicesine bir telaşla döven çarkların arasındaki yumuşak dalgaların üzerinde, römorkörün alçak ve geniş kıçının uyuşukça sürüklenişini izledi. Römorkör, ışıktan gözleri kamaşmış, güneşten bunalmış, nafile bir çabayla kaçıp uzaklardaki karanın loş serinliğine sığınmaya çalışan siyah, devasa bir su böceğini andırıyordu. Gökyüzünde ağır ağır yükselip gözden yiten bir duman lekesi ve suyun üzerinde kaybolan köpükten izler bıraktı ardında. Ayrıldığı yerde, yuvarlak, simsiyah yama gibi bir is lekesi, yaratığın ardında bıraktığı pis bir işaret gibi dalgaların üzerinde çalkalanıyordu. </p>
		<p>Rotasını güneye çevirmiş Narcissus artık bir başınaydı ve huzursuzca çalkalanan denizin üzerinde ve hareket eden güneşin altında ışıl ışıl ve kımıltısız durur gibiydi. Köpükler her iki yanından hızla ilerleyip geçiyordu; bir görünüp hemen kaybolan dalgalar bordalarına çarpıyordu; uzaklarda kalmış kara, artık yavaşça gözden yitiyordu; yalpalayan direklerin üzerinde hareketsiz kanatlarıyla süzülen kuşlar çığlık çığlığa ötüyorlardı. Fakat çok geçmeden kara tamamen gözden yitti, kuşlar uçup gitti; batı yönünde, Bombay’a yolculuk eden bir Arap gemisinin sivri uçlu yelkeni ufkun keskin kenarının üzerinde üçgen biçiminde dimdik yükseldi, bir an havada kaldı ve bir hayal gibi gözden kayboldu. Geminin suda bıraktığı uzun ve düz iz, uçsuz bucaksız bir ıssızlığa boğulmuş gün boyunca uzayıp gidiyordu. Suyun yüzeyinde yanarak batan güneş, yağmur yüklü bulutların karaltısı altında kan kırmızısı bir renkle alevlendi. Gerilerden kopup gün batımıyla birlikte gelen ani ve şiddetli fırtına, yerini yılan gibi tıslayarak yağan kısa süreli bir sağanağa bıraktı ve direk uçlarından flotasına kadar gemiyi pırıl pırıl yıkayıp yelkenleri kararttıktan sonra dindi. Gece olunca güverteleri boşaltılan Narcissus, elverişli bir muson rüzgârının önünde kolayca ilerliyor, onunla birlikte hareket eden dalgaların aralıksız ve tekdüze şıpırtıları, nöbet paylaşımı için kıçta toplanmış tayfaların alçak fısıltılarına, yelken makaralarının kısa süreli feryatlarına ya da arada bir rüzgârın iç çekişine karışıyordu. </p>
		<p>Kamarasından çıkan Mr. Baker, kapıyı ardından kapamadan önce tiz bir sesle ilk adı okudu. Güvertenin sorumluluğunu kendisi üstleniyordu. Denizlerdeki eski bir geleneğe göre, eve dönüş yolculuğunda ilk gece nöbetini akşam sekizden gece yarısına kadar ikinci kaptan tutardı. Böylece Mr. Baker son “Evet efendim”i de duyduktan sonra bıkkın bir ifadeyle, “Dümen nöbetini devral ve dikkatli ol,” dedi ve ağır adımlarla pupa merdiveninden rüzgâr üstüne çıktı. Çok geçmeden Mr. Creighton aşağıya indi ve hafiften ıslık çalarak kamaraya girdi. Derin düşüncelere dalmış kamarot, ayağında terlikler, gömleğinin kollarını koltuk altlarına kadar kıvırıp kapı basamağına tembelce uzanmıştı. Ana güvertede mutfağın kapılarını kilitleyen aşçı, bir çift çorap için Charley ile ağız dalaşına girmişti. Geminin ortasındaki karanlığın içinde, “Sana iyilik yaramaz. Bunları senin için kurutuyordum ve sen kalkmış üzerindeki deliklerden yakınıyorsun, üstelik bir de karşıma geçmiş küfrediyorsun! Şayet bir Hıristiyan olmasaydım – ki sen Hıristiyan değil toy bir hödüksün – kafana yumruğu indirmiştim... Defol buradan!” diye bağırıyordu. İkişer üçer gruplaşmış tayfalardan bazıları düşüncelere dalmış duruyor, bazıları da geminin orta kısmındaki küpeşteler boyunca sessizce yürüyorlardı. Eve dönüş yolculuğunun ilk meşgul günü, kaldığı yerden devam eden olağan işlerin tekdüze sessizliğinin içinde kayboluyordu. Mr. Baker, kıç tarafında ayaklarını sürüyerek ve kafasından geçen düşüncelerin arasında kendi kendine homurdanarak yürüyordu. Baş tarafta, iki çapanın tırnakları arasında dikilen gözcü, sonu gelmek bilmez bir nağme mırıldanıyordu ve boş bakışlarını görev bilinciyle ileriye doğru sabitlemişti. Berrak gecede ortaya çıkan sürüyle yıldız, gökyüzündeki boşluğu dolduruyordu. Sanki canlıymışlar gibi denizin üzerinde pırıltılar saçıyorlar, seyir halindeki gemiyi her yandan kuşatıyorlardı; gözlerini dikmiş bakan bir kalabalığın bakışlarından daha yoğun ve gemideki adamların ruhları kadar gizemliydiler. </p>
		<p>Yolculuk başlamıştı ve gemi, yeryüzünden kopmuş bir parça misali küçük bir gezegen gibi bir başına ve hızla ilerledi. Dört bir yanında, gök ile denizin derin çukurları erişilmez bir hudut gibi birbirlerine kavuşuyorlardı. Sürekli değişen ama her zaman aynı kalan, hep tekdüze ve her zaman dayatmacı bir yalnızlık da çepeçevre sarmaladığı gemiyle birlikte hareket ediyordu. Ara sıra, çok uzaklarda yaşam dolu, kendi yazgısını belirlemeye kararlı beyaz bir benek peydahlanıp sonra gözden kayboluyordu. Güneş gün boyunca tepeden gemiyi izliyor ve her sabah yusyuvarlak yükselip bitip tükenmek bilmeyen bir merakla yakıcı bakışlarını gemiye dikiyordu. Onun kendine ait bir geleceği vardı; güvertelerini adımlayan o varlıkların yaşamı ona can katıyordu; onu denize teslim eden yeryüzü gibi sürüyle tahammül edilmez pişmanlıkları ve umutları vardı. Üzerinde ürkek gerçekler ve cüretkâr yalanlar yaşıyordu ve yeryüzü gibi o da bilinçsiz ve güzeldi – ve mürettebatı tarafından rezil bir yazgıya mahkûm edilmişti. İzlediği yolun görkemli yalnızlığı, kutsal yolculuğuna ilham veren sefilliklere bir saygınlık katıyordu. Denizi köpürterek, adeta üstün ve asil bir çabanın verdiği cesaretle güneye doğru ilerliyordu. Denizin tebessüm eden enginliği, zamanın uzunluğunu önemsiz kılıyordu. Günler, bir deniz fenerinin yanıp sönen ışıkları gibi pırıltıyla ve hızla birbirini kovalıyor ve olaylarla dolu kısa geceler, unutulup giden rüyalara benziyordu. </p>
		<p>Mürettebat yerlerine geçmişti ve her yarım saatte bir vuran çanların sesi, sonu gelmek bilmez dertlerle dolu hayatlarını yönetiyordu. Gece gündüz, güneş ya da yıldızların saçtığı ışıkların altında kıç taraftaki dümenin başında, dönen dümen parmaklıkların tepesinde kımıltısız dikilmiş duran bir denizcinin kafasını ve omuzlarını bütün hatlarıyla açıkça görmek mümkündü. Nöbetlerle birlikte yüzler de değişti. Genç yüzler, sakallı yüzler, kara yağız yüzler: ister sakin, ister huzursuz olsunlar tüm bu yüzler denizin kardeşliğiyle akrabaydılar; tümü, gözlerinde aynı tetikte bakışlarla pusulayı ya da yelkenleri dikkatle izliyordu. Kaptan Allistoun, ciddi duruşu ve boynunun etrafına sardığı eski kırmızı bir fularla gün boyunca pupaya yayılıp kalıyordu. Geceleri, sık sık mezarından kalkan bir hayalet gibi güverte merdiveninin karanlığından çıkıyor ve bir bayrak gibi uçuşan geceliğiyle yıldızların altında sessizce durup dikkatli bakışlarla etrafı gözlüyordu; sonra, hiç ses etmeden çıktığı karanlığa geri dönüyordu. Allistoun, Pentland Boğazı kıyılarında dünyaya gelmişti. Gençliğinde, Peterhead balıkçı limanında zıpkıncı rütbesine yükselmişti. O günlerden bahsettiğinde kıpır kıpır gri gözleri bir buz kütlesi gibi donuklaşır, bakışları hissizleşirdi. Daha sonra, sırf değişiklik olsun diye Doğu Hint ticaret gemilerinde çalıştı. Narcissus’a denize indirildiği günden bu yana komuta ediyordu. Gemisine tutkundu ve onu acımasızca yüzdürüyordu; zira günün birinde, muazzam bir hızla gemiye sefer yaptırıp denizcilik dergilerinde Narcissus’un bu yolculuğundan bahsedilmesini sağlamak gibi gizli kalmış bir ihtirası vardı. Gemi sahibinin adını alaycı bir tebessümle anar, gemideki zabitlerle pek nadir konuşur ve yapılan hataları yumuşak bir sesle ama insanın içine zehir gibi işleyen sözlerle azarlardı. Saçları kurşuni gri, sert bakışlı suratı kösele rengindeydi. Hayatı boyunca her sabah saat altıda tıraş olmuş, sadece bir defasında, Mauritius’un seksen mil güneybatısında şiddetli bir kasırgaya yakalandıklarında üç gün art arda tıraş olmamıştı. Affetmez bir Tanrı’dan başka hiçbir şeyden korkmuyor ve son günlerini, denizden uzak, kendine ait bir arazi parçası olan küçük bir taşra evinde geçirmek istiyordu. </p>
		<p>Allistoun, o küçücük, önemsiz dünyanın yöneticisi olarak, pupasının Olimpos’u andıran doruklarından nadiren aşağıya iniyordu. Aşağıda –deyim yerindeyse ayaklarının dibinde– sıradan ölümlüler kendi telaşlı ve önemsiz hayatlarını sürdürüyorlardı. Mr. Baker, ana güvertede kana susamış, ama zararsız bir biçimde homurdanarak bizi dur durak bilmeden çalıştırıyordu. Bir defasında dediği gibi, kendisine tam da bu işi yapması için para veriyorlardı. Güvertede çalışan adamlar, denize iyice açıldıktan sonra çoğu denizcide görüldüğü gibi, sağlıklı ve hallerinden hoşnut insanlardı. Tanrı’nın gerçek huzuru, en yakın karadan bin mil uzakta herhangi bir noktada başlar ve Tanrı, kudretini bildiren habercilerini oraya gönderdiğinde, suça, küstahlığa ve budalalığa karşı korkunç gazabını göstermek için değil, hayattan bihaber, haset ve açgözlülük nedir bilmeden çarpan saf ve cahil yürekleri ıslah etmek için bunu yapar. </p>
		<p>Akşamları boşalmış güvertelerin, yeryüzündeki sonbaharını andıran dinlendirici ve sakin bir havası vardı. Ilık bulutlardan bir örtüye bürünen güneş, dinlenmeye çekilircesine batıyordu. Baş tarafta, yedek serenlerin ucunda, Lostromo ve Marangoz kollarını kavuşturmuş yan yana oturuyorlardı; birbiriyle dost, güçlü ve geniş göğüslü iki adam. Yanlarında ise kısa boylu, tıknaz, bir zamanlar donanmada görev almış yelkenci, piposundan dumanlar çekerken bir yandan da amirallere dair akla hayale sığmaz hikâyeler anlatıyordu. İkişer ikişer gezen tayfalar, çaba sarf etmeden adımlarını ayarlayıp, dengelerini koruyarak daracık bir alanda bir ileri bir geri volta atıyorlardı. Büyük domuz ağılındaki domuzlar homurdanıyordu. Parmaklıklara dirseklerini dayamış Belfast, daldığı derin düşüncelerin arasında adeta domuzlarla sohbet ediyordu. Yaka bağır açık gömleklerinden güneşten yanmış göğüsleri ortaya çıkan yol arkadaşları, palamarlarla, başaltının merdiven basamaklarına oturmuşlardı. Pruva direğinin yanına bir çember oluşturarak toplanmış birkaç tayfa ise bir beyefendinin özellikleri üzerine tartışıyordu. Aralarından biri, “İşin sırrı para,” dedi. Bir diğeri, “Hayır, konuşma tarzları,” diye sürdürdü sohbeti. Başaltının en pis adamı olarak nam salmış topal Knowles aksak adımlarla çıkagelip yıkanmamış yüzünde sararmış kazma dişlerini ortaya çıkaran kurnaz bir gülümseme ve çok bilmiş bir ifadeyle, “Bazı beyefendilerin pantolonlarını gördüğünden” bahsetti. Gözlemlerine göre bu pantolonların kıçı, sürekli ofislerde oturmaktan dolayı kâğıttan inceydi, ama bunun dışında gayet kaliteli ve yıllarca dayanacakmış gibi bir görüntüleri vardı. Her şey kılık kıyafet ve dış görünüşe dayanıyordu. “Hayatın boyunca temiz bir iş yaparsan bir beyefendi olmak kadar kolay ne var?” diyordu Knowles. İnatçı çocuklar gibi iddialaşarak tartışıp durdular; bağıra çağıra, öfkeli suratlarla ortaya ilginç tezler attılar; o sırada yumuşak bir meltem esintisi bir anafor gibi döne döne gelerek şapkasız kafalarının üzerindeki ön yelkenin devasa boşluğunu şişirip karmakarışık olmuş saçları tatlı bir dokunuşla hafifçe kımıldattı. </p>
		<p>Sarf ettikleri çabayı, katlandıkları sıkıntıları unutuyorlardı, kendilerini unutuyorlardı. Aşçı, ihtişamlı mükafatını bir türlü aklından çıkaramayan kibirli bir aziz gibi, itikadının verdiği manevi bilinçle gözlerinden parıltılar saçarak konuşulanları duymak için yaklaştı ve tayfaların yanında durdu; başaltının önünde bir başına duran ve bir arpacı kumrusu gibi uğradığı haksızlık ve zulmü düşünen Donkin, aşağıda sürüp giden tartışmanın ne üzerine döndüğünü anlamak için biraz yaklaştı; soluk suratını denize döndü ve parmaklıkların yanına gelişigüzel uzandı. Meltem esintisini içine çekerken ince burun delikleri açılıp kapandı. Günbatımının yaydığı kızıllıkta yüzler ilgiyle parlıyor, dişler ışıldıyor, gözler çakmak çakmak yanıyordu. Güvertede volta atan çiftler, yüzlerinde kocaman bir sırıtışla birden oldukları yerde durdular; çamaşır leğenine eğilmiş bir adam, ıslak kolları sabun köpükleriyle benek benek, kendinden geçmiş bir halde doğruldu. Düşük rütbeli üç gemi zabiti, rahatça arkalarına yaslanıp kibirli bir gülümsemeyle kulak kabarttılar. Belfast en sevdiği domuzun kulağını kaşımayı bırakıp, ağzı açık, saf, hevesli bakışlarla fikrini söyledi. Afallamış bir halde, yüzünü buruşturarak kollarını kaldırdı. Charley uzaklardan çember olmuş tayfalara doğru bağırdı: “Ben beyefendilerle ilgili hepinizden daha çok şey biliyorum. Onlarla samimiyet kurdum... Ayakkabılarını boyadım.” Konuşulanları daha iyi duymak için boynunu uzatan aşçının tepesi attı. “Büyüklerin konuşurken çeneni kapat, seni edepsiz kâfir seni.” – “Tamam, tamam ihtiyar, başka lafım yok,” diye yatıştırırcasına karşılık verdi Charley. Pis Knowles olağanüstü bir bilmişlikle ortaya bir fikir atınca tayfalardan ürkünç bir kükreme gibi patlayan, dalga dalga kahkahalar yükseldi. Haykıran yüzlerini göğe dönerek iki ayaklarını birden yere vurup tepinmeye başladılar. Birçoğu tükürükler saçarak gülerken bir yandan da kalçalarına vuruyorlar; kimi iki büklüm olmuş halde güçbela soluk alarak sancılanmış gibi kasıklarını tutarak kahkahalar atıyor; Marangoz ve Lostromo ise, oturdukları yerde vaziyetlerini bozmadan sarsıla sarsıla gülüyorlardı. Bu arada bir gemi filosu kaptanıyla ilgili bir hikâye anlatmaya başlayan yelkencinin suratı asılmıştı; aşçı yağlı bir bez parçasıyla gözünden akan yaşları silmekle meşguldü; başarısı karşısında şaşkına dönen topal Knowles de, kalabalığın ortasında tebessüm ederek öylece duruyordu.</p>
		<p>Omuzları yukarda, küpeşteye dayanmış Donkin’in suratı birden ciddi bir ifadeye büründü. Ön güvertenin kapısından hafif bir takırtı işitildi. Sonra ses bir mırıltıya dönüştü ve bir iç çekiş ve iniltiyle son buldu. Çamaşırcı her iki kolunu da aniden leğene daldırdı; aşçı, foyası meydana çıkmış bir günahkârdan daha büyük bir kederle başını öne eğdi; Lostromo huzursuzca omuzlarını oynattı; Marangoz bir yay gibi ayağa fırlayıp yürüyerek uzaklaşırken, Yelkenci de hikâyesini anlatmaktan vazgeçip ciddi bir kararlılıkla piposunu tüttürmeye başladı. Kapı aralığının loşluğunda kocaman bir çift beyaz, hareketsiz göz parıltılar saçarak bakıyordu. Ardından, kapının aralığından, James Wait’in dışarı uzanan başı göründü. Sanki yüzünün her iki yanında kapı pervazını kavrayan iki elinin arasında asılı duruyor gibiydi bu baş. Mavi yünden örülmüş yatak takkesinin püskülleri başının önüne düşmüş, sol göz kapağının üzerinde neşeyle dans eder gibi sağa sola savruluyordu. Wait, sendeleyerek güverteye çıktı. Her zamanki gibi güçlü görünüyordu, ama yürüyüşünde tuhaf, yapmacık bir sarsaklık vardı; yüzü biraz süzülmüştü sanki ve gözleri insanı ürkütecek kadar yuvalarından fırlamıştı. Sanki oradaki varlığıyla, yerini karanlığa terk etmeye hazırlanan gün ışığının kayboluşunu hızlandırmış gibiydi; batmakta olan güneş, Zencimizin huzurundan kaçarcasına, hızla suya dalıp gözden kayboldu; algılaması zor bir hüzün dalgası gibi, insana baskı yaparcasına kara bir sis yayıyordu sanki etrafına. Havada süzülen bu soğuk ve kasvetli sis perdesi, güvertedeki tüm yüzlerin üzerine bir matem peçesi gibi örtüldü. Çember dağıldı. Atılan kahkahaların verdiği neşe, kaskatı kesilmiş dudaklarda söndü gitti. Koca gemide tebessüm eden tek bir kişi bile kalmamıştı. Kimsenin çıtı çıkmıyordu. Tayfaların çoğu kayıtsız görünmeye çalışarak sırtlarını döndüler; diğerleri başlarını öte yana çevirip göz ucuyla tereddütlü bakışlar fırlattılar. Şüpheyle kafaları karışmış dürüst adamlardan çok, kabahatlerinin farkında olan suçluları andırıyorlardı; aralarından sadece iki ya da üç tanesi samimi bir ifadeyle ve dudaklarını hafifçe aralayarak baktılar. Hepsi de James Wait’in bir şeyler söylemesini bekliyordu, ama aynı zamanda da, neler söyleyeceğini önceden biliyormuş gibi bir havaları vardı. Wait sırtını kapı pervazına dayadı ve sefil ama güvenilmez kölelerden ibaret bir kalabalığı korkudan sindirmiş iğrenç bir zorba hükümdar gibi despotça ve karamsar bakışlarını üzerlerinde gezdirdi.</p>
		<p>Kimse uzaklaşmadı. Hepsi de ağzı açık, dehşet içerisinde beklediler. Wait, inceden inceye alay edercesine ve kelimelerin arasında güçlükle soluyarak konuştu:</p>
		<p>“Teşekkür ederim... arkadaşlar. Siz... nasıl da... nazik... ve... sessizsiniz öyle! Kapının... önünde... bağırış çağırış...”</p>
		<p>Wait daha uzun bir ara verince göğüs kafesini abartılı bir gayretle nefes alarak şişirdi. Tahammül edilecek gibi değildi. Ayaklar hareketlenmeye başladı. Belfast inleyip sızlandı; Donkin kirpikleri görünmeyen kırmızı gözkapaklarını kırpıştırıp Zenci’nin başının üzerinden acı acı tebessüm etti.</p>
		<p>Zenci şaşılacak bir rahatlıkla konuşmasını sürdürdü. Artık soluk soluğa değildi ve sesi, sanki boş ve büyük bir mağarada konuşurmuş gibi yankılanarak yüksek perdeden çıkıyordu. Küçümseyici bakışları öfke doluydu.</p>
		<p>“Birazcık olsun uyumak istedim. Geceleri gözüme bir damla uyku girmediğini biliyorsunuz. Siz ise kör olası bir kocakarı sürüsü gibi kapının önünde durmuş çene yarıştırıyorsunuz... Kendinizi bir de iyi yol arkadaşı zannedersiniz. Değil mi?.. Ölmek üzere olan bir adamı kimsenin umursadığı yok!”</p>
		<p>Belfast, domuz ağılından geriye döndü. “Jimmy,” diye titrek bir sesle haykırdı. “Eğer hasta olmasaydın sana...” </p>
		<p>Durdu. Zenci de bir süre bekledi ve sonra hüzünlü bir ses tonuyla, “Ne yapacaktın? Git kendi denginle kavga et. Beni rahat bırak. Çok sürmeyecek. Yakında ölmüş olacağım... An meselesi!”</p>
		<p>Tayfalar bezgin bakışlarla yerlerinden kımıldamadan duruyorlardı. Bu tiksindirici Zenci’nin ağzından duymayı bekledikleri şey tam da buydu ve bunu duymuş olmaktan nefret ediyorlardı. Wait sabah akşam gözdağı verir ve övünür gibi insanın peşini bırakmayan bir ölüm fikrini kafalarına kakarcasına tekrar edip duruyordu. Şu âna dek sadece hayatını kolaylaştırmak için hazır bulunan bu ölüm fikriyle iftihar ediyordu sanki; sanki yeryüzünde hiç kimse böylesine bir refakatçiyle yakınlık kurmamış gibi hükmedici, buyurgan bir tavrı vardı bu konuda; karşımıza geçip tutkulu, hararetli bir ısrarla ve durmadan gösteriş yaparcasına ölümden bahsediyor ve böylece ölümün varlığını şüphe götürmez ve aynı zamanda da inanılmaz kılıyordu. Bir insanın ölümle böylesine korkunç bir dostluk kuracağı hiç kimsenin aklına gelmezdi! Jimmy’nin bu gelmesi an meselesi olan ziyaretçisi gerçek miydi yoksa yalan mı? Acıma duygusu ile itimatsızlık arasında bocalıyorduk; öte yandan, Wait en ufak bir tahrike kapıldığında karşımıza geçip rahatsız edici, çirkin iskeletinin kemiklerini sallıyordu. Boyuna ölümü gündeme getiriyordu. Gelmek üzere olan ölümden sanki zaten aramızdaymış, sanki dışarıda, güvertede dolaşıyor, sanki biraz sonra boştaki tek ranzaya kurulup uyuyacakmış gibi söz ediyordu; sanki her yemekte ölüm yanı başına oturuyor, günlük meşgalelerimize, boş vakitlerimize, eğlencemize karışıyordu. Akşamları şarkı ve müzik dinleme keyfimiz de kalmamıştı, çünkü Jimmy (suç ortağına duyduğumuz nefreti gizlemek için hepimiz ona sevecenlikle “Jimmy” diye hitap ediyorduk) o müstakbel ölüm fikriyle Archie’nin bile akli dengesini bozmayı başarmıştı. Archie’nin minik bir akordeonu vardı; fakat Jimmy’den birkaç kez fırça yiyince bir daha çalmayı reddetti. “Acayip, tekinsiz bir adam bu. Nesi var bilmiyorum, ama çok, çok fena durumda. Boşuna istemeyin benden, faydası yok. Çalmayacağım.” Aramızda şarkı söyleyenlerin sesi soluğu kesilmişti, zira Jimmy ölmek üzereydi. Aynı sebepten ötürü hiç kimse, Jimmy’yi o bitmez tükenmez son anlarında rahatsız ederek yaptığı zulmün vicdan azabını yüreğinde hissetmeden –Knowles’ın ifadesiyle – “birkaç değersiz, eski püskü giysisini asmak için duvara bir çivi dahi çakamıyordu.” Geceleri, Jimmy’nin muhtemelen yeryüzündeki son uykusunu bölmemek için nöbet değişimi sırasında tayfaların birbirlerine, “Çan çaldı! Dışarı çıkın! Duyuyor musunuz? Haydi! Haydi! Haydi! Kalkın bakalım yataktan!” şeklindeki neşe içindeki haykırışlarının yerini fısıltılar almıştı. Hakikaten de uyanıktı Jimmy ve biz sessizce güverteye doğru sıvışırken arkamızdan iğneleyici laflar sokuşturmaktan da geri durmuyordu. Bu laflar ilk anda kendimizi kaba saba insanlar gibi hissetmemize neden olsa da sonradan birer budala olduğumuzdan kuşkulanmaya başlıyorduk. Sanki başaltında değil de bir kilisedeymiş gibi fısıldayarak konuşuyorduk birbirimize. Yemeklerimizi çekine çekine sessizce yiyorduk, zira Jimmy yiyeceklere burun kıvırarak tuzlu etlere, peksimetlere, çaya – “ölmek üzere olan bir adam şöyle dursun!” – herhangi bir insanın tüketemeyeceği kadar mundar şeylermiş gibi bakıp acı acı küfrediyor ve şöyle diyordu: “Tedavi görmek –ya da defnedilmek– üzere memleketine dönmeye çalışan hasta bir adam için şöyle güzel bir parça et bulamıyor musunuz? Ama tabii ya! Ben fırsat bulsam da siz benim defterimi dürerdiniz. Beni zehirlerdiniz. Bana verdiğiniz şu şeylere bir bakın hele!” Sanki garez duyulan bir hükümdarın değersiz maiyetiymişiz gibi, öfke ve tevazu içerisinde yatağına kadar gidip hizmet ediyorduk ona; o da bunun karşılığında katı, uzlaşmaz eleştirilerle ödüllendiriyordu bizi. Wait, insanoğlunun ahmaklığından sonsuza dek istifade edebilmenin sırrını bulmuştu; o bir ayağı çukurda lanet olası herif, hayatın gizemini çözmüştü ve varlığımızın her anında bize hükmetmeye başlamıştı. Giderek çaresizliğe sürüklendik ve teslimiyetçi davranıp boyun eğmeye devam ettik. Zavallı, duygusal Belfast her an saldırıya geçecek ya da gözyaşlarına boğulacak gibiydi. Bir akşam Archie’ye içini döktü: “Üç beş kuruş karşılığında onun o çirkin kara kellesini koparırdım, sinsi madrabaz!” Açıksözlülüğüyle bilinen Archie de sanki şaşırmış gibi yaptı! Batı Hint adalarından gelme bu sıradan Zenci bizim gibi saf insanları işte böylesine cehennemî bir büyüyle etkisi altına almıştı! Fakat aynı gece Belfast, sırf Jimmy’nin doymak bilmez iştahını kabartmak için mutfağa girip zabitlerin pazar günü yiyecekleri meyveli turtayı aşırdı. Böylece aşçıyla sadece uzun bir geçmişe dayanan dostluğunu değil –anlaşıldığı kadarıyla– ebedi huzurunu da tehlikeye atmış oldu. Aşçıbaşı çok üzülmüştü; suçlunun kim olduğunu bilmiyordu fakat günahkârlığın ve kötülüğün kol gezdiğinin farkındaydı; Şeytanın, şu ya da bu şekilde manevi koruması altında gördüğü o adamların arasında olduğunu biliyordu. Ne zaman üçümüzü dördümüzü bir arada dururken görse, vaaz vermek için fırınının başından ayrılıp dışarı koşuyordu. Biz de ondan kaçıyorduk; sadece Charley (ki hırsızın kim olduğunu biliyordu) aşçıyı öfkelendiren içten bakışlarla onun karşısına dikiliyordu. Aşçı, çenesinde bir kurum lekesiyle ve kederli bakışlarla, “Bana kalırsa bu işi sen yaptın,” diye homurdanıyordu. “Hırsız sensin. Tam Cehennem’de cayır cayır yanmalıksın! Artık mutfağımda çoraplarını görmek istemiyorum.” Çok geçmeden, bir başka hırsızlık vakası yaşanması halinde, adam başı iki yüz gram olarak fazladan dağıtılan marmelatın kesileceği haberi yayıldı. Mr. Baker gözde tayfalarıyla şakalaşmayı bırakmış, kuşku dolu bakışlarla hepimize homurdanmaya başlamıştı. Her akşam tüm halatları germek için kandilisadan prasyalara kadar küçük kalabalıklar halinde toplandığımız sırada pupada durup yukardan bizi izleyen kaptanın soğuk bakışlarında güvensizlik okunuyordu. Bir ticaret gemisinde bu gibi hırsızlıkları kontrol etmek zordur ve tayfaların başlarındaki zabitlere karşı duydukları memnuniyetsizliğin bir ifadesi olarak görülebilir. Bu kötüye işarettir. Ne gibi sorunlara yol açacağını kimse bilemez. Yine de Narcissus huzurlu bir gemiydi, fakat karşılıklı güven duygusu sarsılmıştı. Donkin memnuniyetini gizlemiyordu. Bizim ise cesaretimiz kırılmış, umusuzluğa düşmüştük. </p>
		<p>Çok geçmeden sağduyudan yoksun Belfast, Zencimizi büyük bir öfkeyle azarladı. Dirseğini yastığa dayamış James Wait boğulurcasına, güç bela soluyarak, “O lanet olası şeyi araklamanı ben mi istedim senden? Yerin dibine batsın turtan. Beni daha kötü yaptı, seni adi İrlanda delisi seni!” dedi. Yüzü kıpkırmızı kesilmiş, dudakları titreyen Belfast, Wait’in üzerine doğru atıldı. Başaltındaki bütün tayfalar bağıra çağıra ayağa dikildiler. Bir an şiddetli bir arbede yaşandı. Tayfalardan biri, kulakları tırmalayan tiz bir sesle avaz avaz bağırdı: “Sakin ol Belfast! Sakin ol!..” Belfast’ın hemen oracıkta Wait’in gırtlağına çökmesini bekliyorduk. Ortalık toza dumana boğuldu. O hengâmede Zenci’nin bir çan gibi kulaklarda çınlayan madenî öksürük sesini işittik. Bir an sonra baktık ki Belfast, Wait’in üstüne abanmış ağlamaklı bir sesle, “Yapma! Yapma Jimmy! Böyle davranma. Hasta olsan da bir melek bile katlanamaz bu hallerine,” diyordu. Jimmy’nin yatağının kenarından başını çevirip yaşlı gözlerle bize doğru baktı. Gülünç ağzı seğiriyordu. Ardından dağılmış battaniyeleri düzeltmeye çalıştı. Denizin bitmek tükenmek bilmeyen fısıltısı başaltını dolduruyordu. Acaba James Wait korkmuş muydu, yoksa duygulanmış ya da pişman mı olmuştu? Kolunu yana uzatmış ve beklenen ziyaretçisi nihayet gelmişçesine kımıltısız, sırtüstü yatıyordu. Belfast bir yandan elini Wait’in ayakucunda gezdirerek bir yandan da dokunaklı bir ifadeyle, “Evet. Farkındayız. İyi değilsin, fakat... Sadece ne yapmamızı istediğini söyle ve... Hepimiz durumunun kötü, çok kötü olduğunu biliyoruz...” Hayır! James Wait katiyetle duygulanmış ya da pişmanlık içerisinde değildi. Doğrusunu isterseniz epey ürkmüş bir hali vardı. İnanılmaz bir çabukluk ve rahatlıkla yatağında doğruldu. Hüzünlü bir havaya bürünüp, en yüksek bariton sesiyle, “Ya! Demek durumumun kötü olduğunu düşünüyorsunuz öyle mi?” dedi (Konuşmalarını dinlediğinizde bazen asla o adamın bir sorunu olduğunu düşünmezdiniz). “Öyle mi?.. Pekâlâ, o halde ona göre davranın. Aranızdan bazıları hasta bir adamın üzerine bir battaniye örtecek kadar dahi hissiyat sahibi değil. Ne hali varsa görsün! Nasıl olsa öleceğim ya!” Belfast, cesaretinin kırıldığını belli eden bir hareketle arkasını dönüp uzaklaştı. Meraklı adamlarla dolu başaltının sessizliğini Donkin’in ağzından tane tane çıkan laflar böldü. “Hayret bir şey!” dedi Donkin ve kıs kıs güldü. Wait, Donkin’e dostça bir bakış fırlattı. Hiç kimse anlaşılmaz hastamızı neyin memnun edeceğini bilemiyordu: Fakat o sinsice gülüşün ardındaki küçümsemeye katlanmak zordu.</p>
		<p>Donkin, başaltında sivrilmiş biriydi, fakat güvende değildi. Kötü bir şöhretle birlikte herkesin nefretini kazanmıştı. Herkes ona sırt çevirmişti; bir başına kaldığında Ümit Burnu’nun fırtınalarını düşünmekten ve sıcak tutan, su geçirmez giysilere sahip olduğumuz için bize imrenmekten başka yapacak bir şeyi yoktu. Deniz çizmelerimiz, muşamba ceketlerimiz, içi tıka basa dolu gemici sandıklarımız onu hüzünlü ve derin düşüncelere sevk etmeye yetiyordu: O, bunların hiçbirine sahip değildi ve ihtiyaç doğduğunda, hiç kimsenin bu eşyaları kendisiyle paylaşmayacağını seziyordu. Bize yüzsüzce yaltaklanıyor ve zabitlere devamlı küstahça davranıyordu. Bu tavırların kendisi için en iyi sonuçları doğuracağını umuyordu, ama yanılıyordu. Böyle bir mizaca sahip olanlar, insanın ağır tahrik altındayken ister istemez adaletli davranacağını unuturlar. Donkin’in cefakâr Mr. Baker’a karşı küstahça tutumu en sonunda bizim için katlanılmaz bir hal aldı ve karanlık bir gecede, ikinci kaptanın onu bir güzel terbiye etmesinden keyif duyduk. Mr. Baker bu işi büyük bir nezaketle, yoluna yordamına uygun olarak ve pek az gürültü çıkararak halletmişti. Gece yarısından hemen önce serenleri rüzgâra göre düzeltmek için çağrılmıştık ve Donkin – her zaman olduğu gibi – aşağılayıcı sözler sarf etti. Uykulu gözlerle sıraya dizilmiş, ellerimizde trinketa prasyalarıyla bir sonraki talimatı beklerken karanlıkta itiş kakış sesleri arasında ayak patırtıları, şaşkınlık içerisinde atılmış bir çığlık, sille tokat sesleri, bastırılmış, ıslık sesini andıran fısıltılar işittik: “Ya! Öyle ha!” ... “Yapma!.. Yapma...” ... “O halde terbiyeni takın.” ... “Ah! Ah!..” Daha sonra, yere düşüp sanki ana besleme pompasının demir çubukları arasında çaresizce yuvarlanan bir adamın vücudunun çıkardığı seslere benzer takırtılar işitildi. Biz neler olduğunu anlayana kadar Mr. Baker’ın biraz da tez canlılıkla söylediklerini hemen yanı başımızda duyduk. “Çekin bakalım! Çekin şu halatı!” Halata büyük bir şevkle asıldık. İkinci kaptan, sanki hiçbir şey olmamış gibi, her zamanki bunaltıcı titizliğiyle serenleri düzeltmeye devam etti. O sırada Donkin’i görmedik ve umurumuzda da değildi. Şayet ikinci kaptan onu kaldırıp denize atmış olsaydı da aramızdan hiç kimsenin, “Hey! Denize adam düştü,” bile diyeceği yoktu. Esasında pek öyle büyük bir hasar da yoktu ortada, Donkin bir ya da iki ön dişini kaybetmiş olsa da. Bunu ancak sabah fark ettik ve alışılageldiği biçimde sessizliğimizi muhafaza ettik: Başaltının görgü kuralları böyle bir durum karşısında bize hiçbir şey görmemiş ve duymamış olmamızı emrediyordu ve bizler, yaşamımızın kural ve inceliklerine, denizci olmayan, karada yaşayan insanların kendi kurallarına duyduğundan daha fazla değer veriyorduk. Charley, affedilmez bir nezaketsizlikle bağırdı: “Dişçiye mi gittin?.. Canın yandı, değil mi?” En yakın arkadaşlarından biri Charley’nin kulağına şamarı patlattı. Delikanlı buna şaşırdı ve en az üç saat boyunca kederinden konuşmadı. Charley’nin o hali bizi de üzmüştü ama gençlerin, yaşlılardan daha çok disipline ihtiyacı vardır. Donkin hınzırca sırıttı. O günden sonra acımasız biri oldu; Jimmy’ye “sahtekâr bir Zenci” olduğunu söyledi; bizim de hoyrat bir Zenci tarafından katakulliye getirilen bir ahmak sürüsü olduğumuzu ima etti. Ve Jimmy, Donkin’e sempati duyuyor gibi görünüyordu.</p>
		<p>Singleton insani his ve heyecanlardan uzak bir yaşam sürüyordu. Neredeyse hiç konuşmadan, somurtarak aramızda soluk alıp veriyordu ve diğerleriyle tek ortak noktası da buydu. Aklı başında, dürüst adamlar olmaya gayret etsek de bu çok zordu; erdemli olma arzusuyla gülünç duruma düşme korkusu arasında bocalıyorduk; vicdan azabı yaşamak istemiyorduk, ama duyarlılığının kurbanı enayiler durumuna düşmeye de niyetli değildik. Jimmy’nin iğrenç suç ortağı, pis nefesiyle yüreklerimizi akla hayale gelmedik karmaşık hislerle doldurmuştu. Bildiğimiz bir şey varsa, o da huzursuz, korkak insanlar haline geldiğimizdi. Singleton sanki hiçbir şey bilmiyor, kafası hiçbir şeye basmıyordu. O zamana dek göründüğü kadar bilge biri sanmıştık onu; oysa şimdi, zaman zaman da olsa, yaşlılıktan ötürü aptallaştığından kuşkulanmaya başlamıştık. Fakat bir gün, akşam yemeği sırasında, güvertede duran kalaylı bir sahanın etrafında çember oluşturarak kutularımızın üzerinde otururken, Jimmy, özellikle tiksinti verici kelimeler kullanarak gemideki adamlara ve işlere duyduğu nefreti ifade edince Singleton başını kaldırdı. Herkes sus pus olmuştu. Yaşlı adam, Jimmy’ye dönüp sordu: “Ölüyor musun?” Bu soru karşısında James Wait dehşete düşüp afalladı. Hepimiz afallamıştık. Ağızlarımız bir karış açık kalmıştı; yürekler güm güm atıyor, gözler kırpıştırılıyordu; bir teneke çatal tabağa düşüp çınladı; tayfalardan biri dışarı çıkacakmış gibi ayağa kalktı ve öylece dikilip hareketsiz durdu. Jimmy aradan bir dakika geçmeden kendini toparladı. “Görmüyor musun? Ölüyorum işte,” diye cevap verdi sallanarak. Singleton suya batırılmış bir parça peksimeti (“dişlerim” diyordu, “artık keskin değiller”) ağzına götürdü. “O halde ölmene bak,” dedi ulu bir bilgeye yakışır bir sakinlikle; “ortalığı velveleye verip bizi gereksiz yere telaşlandırma. Sana yardımımız dokunmaz.” Jimmy sırtüstü yatağına düştü ve uzun bir süre kımıldamadan yatarak çenesine biriken terleri silmekle meşgul oldu. Yemek tabakları hızla ortadan kaldırıldı. Birbirimize fısıltılarla konuşarak bu olayı tartıştık, güvertede. Kimi sevinç içerisinde kıkır kıkır güldü. Ama çoğunluk ciddiyetini bozmadı. Wamibo, uzun bir süre dalgın, hülyalı bakışlarla ortalığı süzdükten sonra yarım yamalak gülücükler saçtı; şüpheyle kıvranan genç İskandinavlardan biri, ikinci kısa nöbeti sırasında Singleton’a yaklaşma cüretini gösterdi (yaşlı adamın kendisiyle konuşmamız için bizi pek yüreklendirdiği söylenemezdi) ve utana sıkıla sordu: “Sizce ölecek mi?” Singleton başını kaldırıp baktı. “Tabii ki ölecek, ne sandın?” dedi üzerine basa basa. Anlaşılan kuşkuya pek yer kalmamıştı. Kâhine danışan İskandinav genci derhal herkese haberi yaydı. Utangaç ve sabırsız genç ortaya çıkıp gözlerini kaçırarak formülü ezberden okuyordu: “Yaşlı Singleton öleceğini söylüyor.” İçimiz rahatlamıştı! En nihayet gösterdiğimiz merhametin boşa gitmeyeceğini biliyorduk ve yeniden endişe duymadan gülümseyebilecektik; fakat Donkin’i hesaba katmamıştık. Donkin, “O pis yabancılarla işim olmaz,” diyordu. Neillssen, “Singleton öleceğini söylüyor,” diyerek haberi vermek için kendisine yanaştığında Donkin kin dolu sözlerle, “Sen de öleceksin kalın kafalı Felemenk. Umarım siz Felemenkler, gelip paralarımızı alıp açlıktan kırılan memleketinize götüreceğinize hepten geberip gidersiniz.” Dehşete düşmüştük. Bütün olan bitenden sonra Singleton’ın cevabının hiçbir anlamı olmadığını kavradık. Bizimle dalga geçtiği için ondan nefret etmeye başlamıştık. Kimseye itimat edemiyorduk; zabitlerimizden de kuşkulanıyorduk; aşçı bizden umudunu kesmişti; Lostromo’nun bizim hakkımızda, “bir avuç yufka yürekli aptal” diye konuştuğuna kulak misafiri olmuştuk. Jimmy’den, birbirimizden, hatta kendi kendimizden bile kuşkulanmaya başlamıştık. Ne yapacağımızı bilemiyorduk. Basit yaşantımızın her önemsiz dönemecinde, Jimmy o korkunç ve bildik arkadaşıyla kol kola girmiş zorbaca yolumuzu tıkıyordu. Garip ve ağır bir cezaya çarptırılmıştık.</p>
		<p>Her şey Bombay’dan ayrıldıktan bir hafta sonra başladı ve diğer tüm büyük talihsizlikler gibi bu da sinsi bir yılan gibi hayatımıza girdi. Herkes, Jimmy’nin, en başından bu yana işten kaytardığını söylüyordu; fakat biz bu durumun, onun yaşam felsefesinden kaynaklandığını düşünüyorduk. Donkin, “Kahrolası bir serçe kadar bile asılmıyorsun halata,” demiş, Jimmy ise ona tepeden bakıp cevap vermeye tenezzül bile etmemişti. Her an dalaşmaya hazır Belfast, “Kendini öldürmeyesin sakın ihtiyar!” diye kışkırtırcasına bağırdı. Jimmy de aşırı bir küçümsemeyle, “Sen mi öldürmek isterdin yoksa?” diye cevabı yapıştırdı ve Belfast oradan uzaklaştı. Bir sabah güverteleri yıkadığımız sırada Mr. Baker, Jimmy’ye seslendi: “Süpürgeni buraya getir Wait”. Jimmy ağır adımlarla yürümeye başladı. “Sallanma! Of!” diye homurdandı Mr. Baker, “Arka ayaklarında bir sorun mu var?” Jimmy aniden durdu. Pörtlek gözlerini küstah ve hüzünlü bir ifadeyle dikip sakin sakin baktı. “Sorun ayaklarımda değil,” dedi, “ciğerlerimde.” Herkes kulak kesilmişti. “Nedir... Of! Nedir ciğerlerindeki sorun?” diye sordu Mr. Baker. Tüm vardiya, ellerinde süpürge ve kovalarla, sırıtarak ıslak güvertenin etrafında duruyorlardı. Jimmy, “Mahvolmak üzereler ya da mahvolmuşlar,” dedi, hazin bir sesle. “Ölmek üzereyim anlamıyor musunuz? Bundan adım gibi eminim!” Mr. Baker tiksintiyle, “O halde ne halt etmeye bindin bu gemiye?” dedi. “Ölünceye kadar yaşamak zorundayım ama değil mi ya?” diye karşılık verdi Jimmy. Sırıtışlar gülüşmelere döndü. “Defol güvertemden, yıkıl karşımdan!” dedi Mr. Baker. Şaşkına dönmüştü. Daha önce hayatında böyle bir şeyle karşılaşmamıştı. James Wait, itaatkâr bir hareketle süpürgesini yere bıraktı ve yavaşça ileriye doğru yürüdü. Arkasından bir kahkaha tufanı koptu. Çok komikti. Bütün tayfalar gülüyordu... Herkes gülüyordu!.. Yazık!</p>
		<p>Jimmy durmadan eziyet etmeye başlamıştı bize; bir kâbustan bile daha korkunçtu. Herhangi bir sorunu olduğunu anlamak mümkün değildi: Zenci renk vermiyor, hastalık belirtisi göstermiyordu. Asla şişman falan değildi, fakat tanıdığımız diğer Zencilerden daha zayıf da değildi. Sık sık öksürüyordu, ama en taraflı insan bile Jimmy’nin genellikle işine geldiğinde öksürdüğünü anlayabilirdi. İşini yapmıyor ya da yapamıyordu ve yatıp dinlenmiyordu da. Bir gün en sıkı tayfalarla gemi direklerinin en tepesine tırmanıyor, ertesi gün, bir hamur gibi yumuşamış bedenini aşağıya indirmek için yaşamlarımızı tehlikeye atmak zorunda kalıyorduk. Şikâyet edildi, muayeneden geçti; azarlandı, gözdağı verildi, tatlı sözle yola getirilmeye çalışıldı, uzun uzun öğütler verildi. Kaptan görüşmek için onu odasına çağırtmıştı. Ortalıkta tuhaf söylentiler dolaşıyordu. Jimmy’nin Kaptan’a saygısızca konuşup, küstahlık yaptığı, onu korkuttuğu söyleniyordu. Charley, “Kaptan’ın gözyaşları içerisinde, iyilik olsun diye ona bir kavanoz reçel verdiğini” öne sürüyordu. Knowles’ın kamarottan duyduğuna göre akıl almaz Zenci yalpalayıp kamaradaki mobilyalara yaslanarak ayakta durmuş; inleyip sızlanmış; gemide kendisine zalimce davranıldığından ve kuşkuyla yaklaşıldığından yakınmış ve en sonunda da yaşlı kurdun masasına yayılmış günlük meteoroloji tutanaklarının üzerine öksürmüştü. Artık her nasılsa, Wait, kamarotun yardımıyla baş tarafa döndü. Kamarot canı yanmış ve şaşkına dönmüş bir sesle, “Buyrun! Biriniz şunu tutsun. Yatıp dinlenmesi lazım,” dedi. Jimmy bir teneke maşrapa dolusu kahve içti ve bir-iki kişiye sataştıktan sonra yattı. Çoğunlukla yataktan çıkmıyordu, ama işine geldiğinde güverteye çıkıp aramıza karışıyordu. Tavırları küçümseyiciydi ve kara kara düşünüyordu; gözlerini ileriye dikip denizi seyrediyordu, ama hiç kimse tek başına bir köşeye çekilip düşüncelere dalmış, bir heykel gibi kımıltısız bu kara derili adamın içinde bulunduğu duruma bir anlam veremiyordu. </p>
		<p>Bütün ilaçları elinin tersiyle itiyordu; hintirmiği ve mısırununu denize fırlatıyordu. En nihayet kamarot bıkıp usandı ve ona yiyecek götürmekten vazgeçti. Yatıştırıcı niyetine afyon ruhu istedi. Büyük bir şişe dolusu, bir alay çocuğu zehirlemeye yetecek kadar ilaç yolladılar. Şişeyi şiltesiyle ahşap bölme arasında tutuyordu; kimseler tek bir yudum bile içtiğini görmedi. Donkin karşısına geçip hakaret ediyor, güçlükle soluk alıp verirken onunla dalga geçiyordu ve aynı gün Wait üşümesin, diye ona kazak veriyordu. Bir defasında Donkin yarım saat boyunca Jimmy’ye sövüp saydı; Jimmy hasta numarası yaptığı için kendi vardiyasında üzerine kalan fazladan işler yüzünden onu payladı ve, “Kara suratlı domuz,” diyerek lafını bitirdi. İğrenç sapıklığımızın büyüsü altında dehşete kapılmıştık. Fakat Jimmy’nin hakarete uğramaktan zevk alıyormuş gibi bir hali vardı. Tüm o laflar onu neşelendirip mest ediyordu sanki. Ardından Wait, “Al bakalım seni Doğu Yakası zibidisi, senin olsunlar,” diye gürleyerek Donkin’e bir çift eski deniz çizmesi attı.</p>
		<p>En sonunda Mr. Baker, James Wait’in geminin huzurunu bozduğundan Kaptan’a bahsetmek zorunda kaldı. “Disiplini altüst edecek bu adam, of,” diye homurdandı Mr. Baker. Sahiden de, bir sabah Lostromo tarafından başaltını yıkamaları talimatı verilen sancak tarafındaki vardiya neredeyse görevi reddediyordu. Anlaşıldığı kadarıyla Jimmy zeminin ıslak olmasına itiraz etmişti ve biz de o sabah merhametli tarafımızdan kalkmıştık. Lostromo’nun zalimce davrandığını düşündük ve bu düşüncemizi ona söyledik. Mr. Baker hassas manevralarla durumu idare etmeseydi gemide kıyamet kopacaktı: İkinci kaptan bizi ciddiye almadı. Telaşla koşturarak ortaya atıldı ve bize verdi veriştirdi, ama bunu o kadar içten ve denizciye yakışır bir tavırla yaptı ki kendimizden utandık. Doğrusu, onu isteyerek kızdırmayacak kadar büyük bir denizci olarak görüyorduk: Üstelik ne de olsa Jimmy sahtekârın biri olabilirdi, muhtemelen de öyleydi! O sabah başaltı temizlendi; fakat öğleden sonra güverteye bir gemi reviri yerleştirildi. Revir, iki yataklı, güverteye açılan güzel, küçük bir kamaraydı. Jimmy’nin önce eşyalarını ve sonra da – itirazlarına rağmen – kendisini oraya naklettiler. Yürüyemediğini söylüyordu. Dört adam bir battaniyenin içinde taşıdılar onu. O revirde tek başına, bir köpek gibi geberip gideceğinden yakınıyordu. Jimmy için üzülüyorduk, ama onu başaltından alıp götürdükleri için de seviniyorduk. Daha önce olduğu gibi onunla ilgilendik. Mutfak hemen yan taraftaydı ve aşçı her gün defalarca gidip bakıyordu ona. Wait biraz daha neşeli biri olmuştu. Knowles, Jimmy’nin yüksek sesle kendi kendine kahkahalar attığını söylüyordu. Başkaları da, geceleri güvertede dolaşırken görmüşlerdi onu. Kapısı uzun bir çengelle aralık duran küçük kamarasının içi her zaman tütün dumanıyla doluydu. İşimizin başına gittiğimiz sıralarda Jimmy’nin kamarasının önünden geçerken bazen neşe içerisinde, bazen de taciz edercesine kapı aralığından konuşuyorduk. Jimmy merakımızı uyandırıyordu. Kuşkuların yok olmasına asla izin vermiyordu. Geminin üzerine bir gölge gibi çökmüştü. Hızla kötüye gitme sözünden dönmeden kendimize olan saygımızı ayakları altında çiğniyor, medeni cesaretimizin eksikliğini her gün yüzümüze vuruyordu; Jimmy yaşantımızı yozlaştırıyordu. Ne umut ne de korkuyla takdis edilmemiş, kötücül ve sefil bir ölümsüzler çetesi olsaydık, yüce ayrıcalığının verdiği amansız güçle bizi bu kadar küçük görüp tepeden bakamazdı.</p>
	</div>
</body>
</html>