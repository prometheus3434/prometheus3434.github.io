<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Narcissus’un Zencisi</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:9d4e0b37-34ee-4b39-ad39-3d95cf972e6d"/>
</head>
<body class="chapter epub-type_chapter">
	<div class="container html5_section">
		<h1>I</h1>
		<p>Narcissus<a class="si-noteref epub-type_noteref" href="#f1" id="ref_f1">1</a> gemisinin ikinci kaptanı Mr. Baker, bir adımda aydınlık kamarasından kıç güvertesinin karanlığına çıktı. Başının üzerinde, pupanın hemen kenarında duran gece nöbetçisi çana iki kez vurdu. Saat dokuz olmuştu. Tepesinde duran adama seslenen Mr. Baker, “Bütün tayfalar gemide mi Knowles?” diye sordu. Adam aksak adımlarla merdivenden indi ve dalgın, düşünceli bir ifadeyle, “Sanırım gemideler efendim. Bizim adamların hepsi orada ve bir sürü de yeni gelen var... Hepsi orada olsa gerek,” dedi.</p>
		<p>“Güverte lostromosuna söyle, tayfaların tümünü geminin kıç tarafına göndersin,” diye sürdürdü Baker konuşmasını, “ve miçolardan birine söyle de buraya doğru dürüst bir fener getirsin, zira yoklama almak istiyorum.”</p>
		<p>Ana güvertenin kıç tarafı karanlıktı, fakat yarı yoldan itibaren kasara kamarasının<a class="si-noteref epub-type_noteref" href="#f2" id="ref_f2">2</a> açık kapılarından iki parlak ışık huzmesi, geminin üzerine bir çarşaf gibi örtülmüş sessiz gecenin karanlığını kesiyordu. İnsan sesleri bir uğultu gibi işitiliyordu orada; sancak ve iskelede, aydınlık kapı ağızlarında huzursuzca hareket eden adamların siluetleri, teneke levhalardan kesilip biçilmiş karanlık şekiller gibi bir anlığına görünüp kayboluyordu. Gemi denize açılmaya hazırdı. Marangoz, ana ambar kapağının son takozunu da vurarak yerine çakıp soktuktan sonra saat tam beşi gösterdiğinde ağır ahşap tokmağını yere bırakmış ve itinayla yüzünde biriken terleri silmişti. Güverteler süpürülmüş, bocurgat yağlanmış ve demir almaya hazır hale getirilmişti; sabahın erken saatlerinin berrak, serin dinginliğinde gürültüyle ve tıslayarak çarklarını çevirip sıcak dumanlar salarak gemiye yaklaşacak römorköre hazırlık olsun diye bir ucu yukarı kaldırılıp, pruvadan aşağıya sarkıtılan büyük yedek çekme halatı, uzun rodalar halinde baş güvertenin bir yanında yatıyordu. Kaptan, mürettebattaki eksikleri tamamlamak için yeni tayfalar tutmak üzere karaya çıkmıştı; o gün yapılması gereken işlerini tamamlamış gemi zabitleri birazcık olsun soluklanacak zaman bulmaktan hoşnut, ayakaltından çekilmişlerdi. Karanlık bastıktan kısa bir müddet sonra, izin alıp karaya çıkmış birkaç denizciyle yeni tayfalar, daha iskele merdivenine yanaşmadan ücretlerini almak için yaygara koparan beyaz giysili Asyalıların kürek çektiği kıyı sandallarıyla gemiye gelmeye başladılar. Kürekçilerin konuştuğu bu Doğu dilinin ateşli ve kulakları tırmalayan uğultusu, küfürlü haykırışlarla bu yüzsüzce taleplere ve sahte umutlara karşı çıkan çakırkeyif denizcilerin sesleriyle çatışıyordu. Doğu’ nun göz kamaştırıcı, yıldızlarla bezenmiş dinginliği, beş anna ile yarım rupi<a class="si-noteref epub-type_noteref" href="#f3" id="ref_f3">3</a> arasında değişen paralar uğruna kopan öfkeli feryatlar ve sitemkâr çığlıklarla parçalanıp bozuluyordu ve böylece Bombay Limanı’ndaki herkes, yeni tayfaların Narcissus’a katıldığını öğrenmiş bulunuyordu. </p>
		<p>Kulak tırmalayıcı sesler gitgide azaldı ve dindi. Kayıklar artık etrafa sular sıçratan üçlü-dörtlü gruplar halinde değil, teker teker gemiye yanaşıyorlardı ve omzunda uzun bir çantayla sallana sallana merdivenden borda iskelesine çıkarken bir yandan da, “Size bir kuruş daha fazla vermem! Cehennem’e kadar yolunuz var!” diye bağıran adamın sesi, kürekçilerin fısıltılı itiraz ve sitemlerini yarıda kesip boğuyordu. Başaltında, sicimlerle bağlanmış kutular ve yatak denkleri arasında dikilen ve sağa sola sallanan yeni tayfalar, iki katlı ranzalarda üst üste oturan ve kusur arayan, ama dostça bakışlarla kendilerini süzen eski mürettebatla arkadaşlık kurmaya başladılar. Başaltındaki iki fenerin fitilleri iyice açılmıştı ve yoğun bir parlaklık yayıyorlardı; kıyıda giyilen sert keçeden yapılmış melon şapkalar ya başların gerisine itilmiş ya da güvertedeki zincir palamarlarının yanına yuvarlanmıştı; al al olmuş suratların her iki yanında, düğmeleri açık beyaz yakalar öne doğru çıkıntı yapıyordu; beyaz manşetlerden fırlamış iri kollar inip kalkıyor, kahkahalar ve boğuk sesler arasında homurtuların kesintisiz uğultusu yükseliyordu. “Hey evlat, buraya bak, şu ranzayı al!.. Sakın onu elleme!.. En son hangi gemide çalıştın?.. Evet biliyorum onu... Üç yıl önce Puget Sound’da<a class="si-noteref epub-type_noteref" href="#f4" id="ref_f4">4</a>...  Bu ranza sızıntı yapar, demedi deme!.. Hadi ama; bi el at da şu sandığı çevirelim!.. Karaya çıkan kibar beyler, aranızda içki getiren var mı?.. Biraz tütün versene bize... Biliyorum o gemiyi; kaptanı içkiden geberip gitti... Züppenin tekiydi!.. Şişede değil, midesinde durmasını tercih ederdi içkinin... Bakın söylüyorum, bir fahişenin güvertesine çıktınız. Burada kazandığınız her kuruşun acısını çıkarırlar.”</p>
		<p>Belfast lakaplı, Craik adında ufak tefek bir adam, sırf yeni gelen tayfaların zihinlerini bulandırmak maksadıyla ilkelerden dem vurup martaval okuyarak gemiyi şiddetle kötülüyordu. Gemici sandığının üzerinde yanlamasına oturan Archie dizlerini toparlamış, elinde tuttuğu iğneyi durmadan mavi pantolonundaki beyaz bir yamaya batırıp çıkarıyordu. Siyah ceketler, dik yakalı gömlekler giymiş adamlar, yalınayak, kolları çıplak, renkli gömleklerinin açık yakasından kıllı göğüsleri görünen adamlarla, başaltının ortasında iç içe girmişlerdi. O itiş kakış ve havaya savrulan tütün dumanları içerisinde adamlar sallana yalpalaya hareket ediyor, hepsi bir ağızdan konuşuyor, ikide bir küfrediyorlardı. Pembe çizgili sarı gömlek giyen bir Rus Finlisi, alnına düşmüş dağınık saçlarının altından hülyalı gözlerle havaya bakıyordu. Pürüzsüz, bebek yüzlü, ızbandut gibi iki genç İskandinavyalı, yataklarını yaymak için birbirlerine yardım ederken bir yandan da bu neşeli ve manasız küfür fırtınasının ortasında sessizce tebessüm ediyorlardı. Gemideki yetkin denizcilerin en yaşlısı, ihtiyar Singleton, fenerlerin tam altında, yarı beline kadar soyunmuş, güvertede diğerlerinden ayrı tek başına oturuyordu. Güçlü, geniş göğsü ve muazzam kol kasları vahşi bir kabile şefi gibi dövmelerle kaplıydı. Mavi ve kırmızı dövme desenlerinin arasında beyaz derisi saten kumaş gibi parlıyordu; çıplak sırtını cıvadranın alt tarafına dayamıştı ve güneşten yanmış, iri suratının önünde, kol boyu mesafesinde bir kitap tutuyordu. Gözlükleri ve saygı uyandıran ak sakalı ile yaşlı, saygın ve vahşi bir ataerkil yöneticiyi andırıyordu; dünyanın günahkâr kargaşası içinde sükûnetini koruyan barbar bilgeliğin canlı örneği gibiydi. Olanca dikkatini okuduğu kitaba vermişti ve sayfaları çevirirken, kaba ve sert yüz hatlarında ciddi bir şaşkınlık ifadesi beliriyordu. <em>Pelham</em><a class="si-noteref epub-type_noteref" href="#f5" id="ref_f5">5</a> okuyordu Singleton. Güney denizlerine seyahat eden gemilerin güvertelerinde Bulwer Lytton’ın bu denli revaçta olması muhteşem ve tuhaf bir olgudur. Onun cilalı ve içtenlikten yoksun cümleleri, dünyanın o karanlık ve unutulmuş köşelerinde dolaşan koca çocukların saf zihinlerinde ne gibi fikirler canlandırır? Onların o sıkıntılı, deneyimsiz ruhları Lytton’ın ağdalı, süslü laf kalabalığı içinde nasıl bir anlam bulur? Nasıl bir heyecan, nasıl bir kayıtsızlık, nasıl bir yatıştırma ve kendini kandırmadır bu? Akıl sır erdirmek mümkün değil! Acaba kavranılamayanın yarattığı bir cazibe ve büyülenme mi söz konusudur; yoksa olanaksızlığın çekiciliği mi? Ya da Lytton’ın hikâyeleri, yaşamın sınırlarının ötesinde mevcudiyetlerini sürdüren ve ömür boyu denize mahkûm olan bu insanlarda, kepazelik ve iğrençliğin, pislik ve açlığın, sefalet ve yok oluşun hudutlarında gezinen görkemli bir dünyanın, hayata dair bildikleri tek şeyin, karaları kuşatan, saflığı bozulmaz o okyanusların sularıyla dört bir yandan sardığı bu dünyanın gizemlerini çözmüşçesine bir his mi uyandırır? Akıl sır ermez!</p>
		<p>On iki yaşından beri güney denizlerine seyahat eden, son kırk beş yıl içerisinde (belgelerinden hesapladığımıza göre) karada geçirdiği süre kırk ayı geçmeyen Singleton, güzel yaşanmış uzun yılların beraberinde getirdiği huzur ve soğukkanlılıkla, bir gemiden aldığı parayı cebine koyup yeni bir gemide iş bulana değin geceyle gündüzü neredeyse ayırt edemeyecek vaziyette dolaştığından bahsederek övünen yaşlı Singleton, bütün o seslerin ve bağırış çağırışların arasında kımıltısız oturmuş, Pelham’ı adeta heceleyerek yavaş yavaş okuyordu. Kendinden geçercesine dalmıştı elindeki kitaba. Düzenli aralıklarla soluk alıp veriyordu ve o kocaman, kararmış elleriyle kitabın sayfalarını her çevirişinde, büyük beyaz kollarının adaleleri, pürüzsüz teninin altında hafifçe sallanıyordu. Beyaz bıyığının örttüğü ve üzerinde, uzun sakalından aşağıya damlayan tütünlü suyun lekesi kalmış dudakları, içinden fısıldayarak okuduğu her kelimede kıpırdıyordu. Siyah çerçeveli gözlüğünün pırıltısı ardına gizlenmiş yorgun ve sulanmış gözlerini sabit bir noktaya dikmişti. Singleton’ın tam karşısında, yüzünün hizasında, çömelmiş bir ejderha edasıyla bocurgat çarkının üzerinde oturan geminin kedisi, eski dostuna bakıp yeşil gözlerini kırpıştırıyordu. Sanki Singleton’ın ayak ucunda oturan acemi gemicinin eğik sırtının üzerinden yaşlı adamın kucağına zıplamaya niyetli bir hali vardı hayvanın. Charley cılız ve uzun boyunlu bir delikanlıydı. Eski gömleğinin altından kendini belli eden belkemiği, bir dizi küçük tepecik halinde çıkıntı yapıyordu. İnce, geniş ağzının her iki yanından aşağıya inen derin çizgilerle kaplı, sokak çocuklarına has yüzünde büyümüş de küçülmüş gibi, zeki ve alaycı bir ifade vardı. Başını kemikli dizlerinin üzerine eğmiş, eski bir halat parçasıyla gemici düğümü atmayı öğreniyordu. Çıkık alnında küçük ter damlaları birikmişti; ara sıra huzursuz gözlerle ihtiyar denizciye kaçamak bakışlar atıp burnunu çekiyordu, ama Singleton’ın homurdanarak elindeki halatla uğraşan bu şaşkın gence aldırış ettiği yoktu.</p>
		<p>Gürültü arttı. Ufak tefek Belfast, başaltının yoğun sıcağında galeyana gelmiş, patavatsızca, şaka yollu bağırıyordu. Gözleri fıldır fıldırdı; kıpkırmızı, bir maske kadar komik suratı esnerken tuhaf şekillere giriyor, bir mağara gibi karanlık ağzı açılıp kapanıyordu. Karşısında yarı çıplak, elleri belinde bir adam, kafasını geriye savurup kahkaha atarken diğerleri şaşkın gözlerle olan biteni izliyordu. Üst ranzalarda iki büklüm oturmuş pipolarını tüttüren adamlar, aşağıda gemici sandıkları üzerine sere serpe uzanmış, kâh aptalca sırıtarak, kâh küçümseyici bakışlar fırlatarak dinleyenlerin başları üzerinde çıplak, esmer ayaklarını sallıyorlardı. Ranzaların beyaz kenarlarından gözlerini kırpıştıran kafalar uzanmıştı; fakat bu kafalara ait bedenler, beyaz badanalı ve aydınlatılmış bir morgdaki tabut yuvalarını andıran dar oyukların karanlığında kaybolmuştu. Sesler daha da yükselerek bir uğultuya dönüştü. Archie dudaklarını sımsıkı kapamış, sanki daha da küçük bir alana sıkışırcasına, oturduğu yerde iyice büzülmüş, tek kelime etmeden büyük bir gayretle, boyuna dikiş dikiyordu. Belfast ise adeta vahiy gelmiş bir derviş gibi heyecanla bağırıyordu: “...Ve ben de dedim ki ona çocuklar, dedim ki o geminin üçüncü kaptanına, ‘affedersiniz effendimm’ dedim, ‘affedersiniz ama Meslek ve Ticaret Odası’ndakiler size kaptanlık belgenizi verirken herhalde sarhoştular!’ ‘Sen ne diyorsun be adam!’ diyerek bembeyaz kıyafetleri içinde, çılgın bir boğa gibi üzerime geldi; ben de elime katran kovasını aldığım gibi o kahrolası sevimli suratından ve fiyakalı ceketinden aşağı boca ettim... ‘Al bakalım!’ dedim. ‘Seni gidi kaptan yardakçısı, işe yaramaz herif seni. Bana denizci derler, adamı böyle benzetirim ben!’ diye bağırdım... Ardına bakmadan nasıl da tüydü görmeliydiniz çocuklar! Yüzü gözü, her yanı katrana batmış halde! Derken...”</p>
		<p>“Sakın inanmayın buna! Katran filan dökmüş değil; ben oradaydım!” diye bağırdı biri. Yan yana bir sandığın üzerine oturmuş, birbirlerine çok benzeyen kendi halinde iki Norveçli, dalın üzerine tünemiş bir çift muhabbet kuşu gibi, yuvarlak gözleriyle masum masum etrafı süzüyorlardı; fakat tüm o şamatanın ve kahkahaların ortasındaki Rus Finlisi, omurgasız, sağır bir adam gibi cansız ve hissiz bir ifadeyle kımıldamadan duruyordu. Onun yanındaki Archie, elindeki iğneye bakıp tebessüm ediyordu. Gemiye yeni katılan tayfalardan, geniş göğüslü baygın bakışlı bir adam, sesler bir anlığına kesilince Belfast’a dönerek, “Gemide senin gibi bir babayiğit varken güverte zabitlerinden herhangi biri hâlâ hayatta mıdır merak ediyorum doğrusu! Eğer onları da yıldırıp ehlileştirdiysen herhalde kimseye bir fenalıkları dokunmaz artık, ha evlat,” dedi.</p>
		<p>“Fena değildirler! Hiç fena değildirler!” diye bağırdı Belfast. “Ama biz birbirimizi kollayıp dayanıştığımız için... Fena değildirler! Ellerine fırsat geçmedikten sonra asla fena değildirler. Topunun canı cehenneme...”</p>
		<p>Belfast öfkeden köpürerek kollarını sağa sola savurdu, sonra birden sırıttı, cebinden bir kalıp siyah tütün çıkardı ve vahşice bir gösteri yaparcasına, komik bir hareketle kenarından bir parça ısırdı. Yeni gelenlerden bir başkası, gemi ortasındaki ambarın gölgesinde ağzı açık, konuşulanları dinleyen, kurnaz bakışlı ve suratı bir nacağı andıran, sarı benizli bir adam, tiz bir sesle lafa girdi: “Eh, ne de olsa memlekete dönüş yolculuğu nihayetinde. İster iyi olsunlar isterlerse de fena. Kendi elimle kendi başımı kaşırım ben, eve varacak olduktan sonra. Hem haklarımı savunmasını da iyi bilirim! Gösteririm onlara!” Bütün başlar ona döndü. Sadece toy gemici Charley ve kedi, oralı olmadılar. Kirpikleri beyaz, ufak tefek bu adam, elleri belinde öylece duruyordu. Sanki tüm rezaletlere tanık olmuş, olan biten öfke ve gazaba uğramış gibi bir havası vardı. Sille yemiş, itilip kakılmış, çamurlarda yuvarlanmıştı sanki; tırmalanmış, üzerine tükürülmüş, kelimelerle anlatılmaz iğrençliklere maruz kalmış gibiydi... ve etrafında kendini süzen suratlara, kendinden emin, korkusuz bir ifadeyle gülümsüyordu. Kulakları, paralanmış keçe şapkasının ağırlığı altında aşağı doğru kıvrılmıştı. Siyah ceketinin yırtık pırtık etekleri, baldırlarının üzerinde, salkım saçak dalgalanıyordu. Kalan iki düğmeyi de çözmüştü ve ceketin altında gömleği olmadığını herkes görmüştü. Kimselerin sahip olmak istemeyeceği kadar hırpani görünümlü o paçavraların, onun üzerinde çalıntı gibi durması hak edilmiş bir talihsizlikti. Boynu uzun ve inceydi; göz kapakları kırmızıydı; seyrelmiş saçları, başının her iki yanından çenesine doğru iniyordu; zayıf omuzları bir kuşun kırılmış kanatları gibi düşüktü. Vücudunun sol yanı baştan başa çamura batmıştı, bu da yakın bir zamanda ıslak bir hendekte uyuduğunu gösteriyordu. Bir gaflet anında katılma cüretini gösterdiği bir Amerikan gemisinden<a class="si-noteref epub-type_noteref" href="#f6" id="ref_f6">6</a> sıvışarak, işe yaramaz bedenini mahvolup şiddetli bir yıkıma uğramaktan kurtarmıştı; iki hafta boyunca yerli mahallelerinde sürtmüş, içki için dilenmiş, açlık çekmiş, çöp yığınları üzerinde uyumuş, gündüzleri de avare gezmişti; karabasanlar diyarından kopup gelen ürkütücü bir ziyaretçiydi o. Birdenbire güverteye çöken sessizliğin ortasında tiksindirici görüntüsüyle gülümseyerek duruyordu. Bu temiz başaltı onun sığınağıydı; aylaklık yapabileceği, yan gelip yatarak, yiyip içerek – ve yediği lokmaya lanet okuyarak – keyif çatabileceği; işten kaytarmak, hile yapmak ve insanlara avuç açmak için tüm hünerini ortaya koyabileceği bir yerdi burası; şüphesiz burası yaltaklanmak ya da kabadayılık yapmak için birilerini bulup tüm bu yaptıkları karşılığında para alabileceği bir yerdi aynı zamanda. Herkes onu tanıyordu. Bir kötülük habercisi gibi, yalanların, arsızlık ve hayasızlığın ebediyen varlıklarını sürdüreceklerinin canlı ispatı olan bu gibi adamların bilinmediği tek bir yer bile var mıdır şu yeryüzünde? Sırtüstü yatarak piposunu tüttüren, uzun kollu, parmaklarının yerinde bir kanca olan yaşlı ve deneyimli bir denizci yatağında dönerek onu kayıtsız bakışlarla inceledi, sonra herifin başının üzerinden kapıya doğru uçarak giden uzun bir tükürük savurdu. Herkes tanıyordu onu! O, dümen tutamayan, halat bağlayamayan, karanlık gecelerde işten kaytaran adamdı; gemi direklerinin tepesine tırmanırken her iki kolu ve bacağıyla serenlere sımsıkı sarılan, rüzgâra, sulu kara ve karanlığa sövüp sayan; diğerleri çalışırken denize küfreden adamdı o. Tüm tayfalara çağrı yapıldığında en son ortaya çıkan ve işinin başından herkesten önce ayrılan, çoğu şeyi beceremeyen ve geri kalan işleri de yapmak istemeyen adamdı o. Hayırseverlerin, çıkarcı ve denizden anlamayan, gemide işe yaramayan adamların gözdesiydi. Haklarını gayet iyi bilen fakat cesaret, dayanıklılık ve açığa vurulmamış inanç, dile getirilmemiş bağlılık gibi bir geminin mürettebatını birbirine kaynaştıran kavramlardan haberdar dahi olmayan, sevimli, takdire şayan bir yaratık. Denize hizmet etmenin zorluklarını hafife alan, nefret dolu, kenar mahallelerin rezil, aşağılık başına buyruk dölü. </p>
		<p>Birisi ona seslendi: “Adın ne senin?” Neşeli bir yüzsüzlükle etrafına bakınıp, “Donkin!” dedi. “Nesin sen?” diye sordu bir başkası. İçten bir tavırla söylenmek istenen ama ağzından küstahça çıkan sözlerle, “Ne olacak, senin gibi bir denizciyim, ihtiyar,” diye cevap verdi. “Eğer bitip tükenmiş bir ateşçiden daha perişan bir görüntün yoksa ben de ne olayım,” diye yorum yaptı tayfalardan biri, kendinden emin bir mırıltıyla. Charley kafasını kaldırdı ve alaycı, tiz bir ses tonuyla, “Hem adam, hem de denizci,” dedi ve burnunu elinin tersiyle sildikten sonra eğilip büyük bir gayretle ipleriyle uğraşmaya devam etti. Birkaç kişi güldü. Diğerleri kuşkulu bakışlar fırlattılar. Pejmürde kılıklı içerlemişti. “Başaltına yeni gelen bir arkadaşı ne de güzel bir karşılama biçimi ama,” diye huysuzca homurdandı. “Siz insan mısınız yoksa bir alay insafsız yamyam mı?” Belfast öne fırlayıp ateşli, tehditkâr, ama aynı zamanda da dostça bir tavırla, “Sakın gömleğini çıkarma, yoldaş!” diye bağırdı. Korkuluk kılıklı inatçı herif güya şaşırmış gibi sağına soluna bakarak, “Kör mü bu adam yahu?” diye sordu. “Gömlek filan giymediğimi görmüyor mu?”</p>
		<p>Kollarını çarmıha gerilmiş gibi yanlara açtı ve kemiklerinin üzerinde asılı duran paçavraları gösterişli bir hareketle silkeledi.</p>
		<p>“Neden peki?” diye devam etti yüksek sesle. “Kahrolası Amerikalılar haklarımı savundum diye bağırsaklarımı deşmeye çalışıyorlardı. Ben bir İngilizim, tamam mı! Üzerime saldırdılar ve ben de kaçmak zorunda kaldım. İşte nedeni bu. Hayatınızda hiç sıkıntıya düşmüş, meteliksiz kalmış birini görmediniz mi? Ne biçim bir gemi bu böyle? Beş parasızım. Hiçbir şeyim yok. Ne çanta ne yatak ne yorgan ne gömlek – üzerimdekilerden başka lanet olası bir çaput parçası bile yok. Fakat o Amerikalılara karşı koyacak cesaretim vardı. Dostunuza fazla pantolonlarından birini verecek kadar vicdan sahibi biri var mı aranızda?”</p>
		<p>Bu adam oradaki kalabalığın saf dürtülerine seslenmeyi iyi biliyordu. Kimi şaka yollu kimi hor görerek kimi de öfkelenip kızarak ona karşı şefkat ve merhamet hislerini çabucak dışa vurdular; hayal gücünü zorlayan siyah paçavraların arasından görünen ve insan türüne mensup olduğunu kanıtlayan kollarının beyaz derisiyle orada dururken üzerine atılan bir battaniye ile gösterdiler merhametlerini ilk başta. Ardından bir çift eski kundura düştü, çamurlu ayaklarının dibine. Denizcilerden birinin, “Alttan!” diye bağırarak dürüp büküp attığı, katran lekeleriyle ağırlaşmış branda bezinden bir pantolon omzuna çarptı. Aniden bastıran sağanak bir yağmur gibi yağmaya başlayan yardım ve cömertlikleri, kuşku dolu yüreklerine dalga dalga acıma hissi saldı. Başı darda bir yoldaşlarının içine düştüğü sefaleti dindirmeye bu denli hazır ve gönüllü olmaları duygulandırmıştı onları. “İhtiyaçlarını karşılayacağız ihtiyar,” diye sesler yükseldi. “Hiç bu kadar kötüsünü görmemiştim... Ne gariban ama...Bende eski bir yelek var... İşine yarar mı?.. Al şunu ahbap...” diye dostça mırıldanmalar başaltını doldurdu. Donkin çıplak ayaklarıyla bir oraya bir buraya seğirtip dört bir yandan gelen eşyaları toparlayıp üst üste yığarak daha başka ne koparabilirim gibisinden etrafına bakındı. Soğukkanlı Archie sırf âdet yerini bulsun diye siperliği yırtık, eski püskü kumaş bir şapkayı yığının içine atarak yardım furyasına katıldı. Elindeki romanın sakin diyarlarında yitip gitmiş ihtiyar Singleton olan bitene aldırmadan okumaya devam etti. Charley delikanlı aklıyla ve cırlak sesiyle, “Yeni kıyafetlerin için pirinç düğmeler istersen eğer bende iki tane var,” dedi acımasızca. Gemidekilerin yardım etmek için seferber olduğu adam, genç Charley’ye yumruğunu sallayarak, “Bu başaltını her daim temiz tuttuğunu göreceğim delikanlı,” diye hırladı korkunç bir sesle. “Hiç merak etme sen. Tecrübeli denizcilere karşı terbiyeli olmayı sana öğreteceğim, seni cahil sıpa seni!” dedi ve düşmanca bir bakış fırlattı Charley’ye, ama Singleton’ın kitabını kapadığını görünce, küçük birer boncuğu andıran gözleri bir ranzadan ötekine gezinmeye başladı. “Kapının yanındaki şu yatağı al – gayet iyi o,” diye öneride bulundu Belfast. Tavsiyeye uyan adam, ayağının dibinde duran hediyeleri toparlayıp göğsüyle kolları arasına sıkıştırdı, sonra boş gözlerle bakan ve belki de kendi ırkına mensup insanları büyüleyen o garip hayallerden birine<a class="si-noteref epub-type_noteref" href="#f7" id="ref_f7">7</a> dalmış halde bir kenarda duran Rus Finlisi’ni süzdü. “Çekil yolumdan Felemenk,<a class="si-noteref epub-type_noteref" href="#f8" id="ref_f8">8</a>” dedi, Amerikalıların zulmüne maruz kalmış adam. Finli kımıldamadı. Duymamıştı. “Çekil dedim kahrolası!” diye bağırdı öteki, Finliyi dirseğiyle sertçe yana iterek. “Çekilsene şuradan seni lanet olası sağır, kalın kafalı, budala. Kaçıl.” Finli bocaladı, toparlandı, kulağının dibinde bağıran adama sessizce baktı. Cana yakın Donkin güvertedekilere dönüp, “Bu lanet olası yabancıları zaptedip ambara kapatmalı,” diyerek düşüncelerini belirtti. “Eğer bunlara hadlerini bildirmezsen tepene çıkarlar.” Donkin kucağında duran dünyadaki tüm mal ve mülkünü boş yatağa fırlattı, daha da ileri giderse karşılaşabileceği tehlikeleri kurnazca bir bakışla ölçüp tarttı ve sonra dalgın, kayıtsız duran Finliye doğru hamle yaparak, “Sana ortalıkta durup dikilmek neymiş göstereceğim!” diye bağırdı. “Senin gözlerini oyacağım, seni kör olası koca kafalı.” Adamların çoğu artık ranzalarına geçmişlerdi ve tüm başaltı, Donkin ile Finliye kalmıştı. Az önceki sefil, ezik Donkin’in hal ve tavırlarındaki bu değişiklik adamların ilgisini uyandırmıştı. Paçavralar içindeki Donkin, Finlinin şaşkın bakışları arasında hoplaya zıplaya dans ediyor, bir yandan da karşısındaki donuk, kayıtsız suratına bakıp onu tartıyordu. Adamlardan birkaçı Donkin’i yüreklendirircesine, “Kim tutar seni bitirim Londralı!” diye haykırarak rahatça kavgayı seyretmek için yataklarına yerleştiler. Diğerleri de, “Bırak dalaşmayı!.. Git de kafanı bir çuvala sok!..” diye bağırdılar. Birden demir bir manivelayla art arda şiddetle yapılan vuruşlar, başaltında hafif bir topçu ateşi gibi yankılandı. Ardından kapının dışında ağır ağır konuşan Lostromo’nun otoriter sesi yükseldi: “Aşağıdakiler, beni işitiyor musunuz? Tüm tayfalar kıçta toplanacak!”</p>
		<p>Bir an için yaşanan şaşkınlıkla beraber bir sessizlik çöktü. Sonra başaltının tahta döşemeleri, ranzalarından fırlayan adamların ayaklarının altında kayboldu. Yerlere yuvarlanmış battaniyeler eşelenerek aralarından şapkalar çıkarıldı. Bazıları esnerken bir yandan da düğmelerini iliklediler. Yarısı içilmiş pipolar alelacele ahşap doğramaların kenarlarına vurularak temizlendi ve yastıkların altına sokuşturuldu. Homurtular yükseldi: “Neler oluyor be?.. Rahat vermeyecekler mi bize?” Donkin ciyak ciyak sesler çıkararak, “Eğer bu gemide işler böyle yürüyorsa, bunu değiştirmek zorundayız... Siz bana bırakın... Ben yakında halledeceğim...” diye bağırdı. Kimsenin önemsediği yoktu onu.</p>
		<p>Karada yaşayan sıradan insanlar gibi kapıdan efendice çıkamayan gemicilere özgü bir alışkanlıkla, tayfalar da ikişer üçer, sallana sendeleye kapıdan geçiyorlardı. Kendini değişime adamış Donkin de peşlerinden gitti. Uzun boylu, babacan tavırlı, yaşlı bir atleti andıran bedeninin üzerinde fırtınalarla yıpranmış bilge başını dimdik tutarak ceketinin içine girmeye çalışan Singleton kapıdan en son çıktı. Boş başaltının göz kamaştırıcı parlaklığı içinde sadece Charley bir başına kalmış, önündeki dar loşluğa doğru uzanan iki sıra demir halkanın arasında oturuyordu. Düğümünü tamamlayabilmek için halat parçalarına aceleyle ve sertçe asılarak çekti. Birden Charley yerinden sıçradı, halatı kediye doğru fırlattı ve kuyruğunu küçük bir bayrak direği gibi kaskatı havaya dikerek zincir kompresörlerin üzerinden usulca atlayan siyah erkek kedinin peşinden seğirtti.</p>
		<p>Sıcaktan neredeyse buharlaşan başaltının parıltısının dışına çıkan gemicileri gecenin dingin saflığı, ışık saçan ince bir toz bulutu gibi direklerin tepesinde asılı duran sayısız yıldızın altında esen teskin edici, ılık esintisiyle sarıp sarmaladı. Kentin bulunduğu tarafta, minik dalgacıklar üzerinde yavaşça çırpınan ve şeritler halinde uzanan ışık huzmeleri denizin karanlığını aydınlatıyor ve kıyıya kök salmış suda yüzen iplikleri andırıyorlardı. Farklı kaynaklardan yayılan ışık huzmeleri de yüksek yapılar arasında geçit töreni yaparcasına düz çizgiler halinde uzanıyorlardı; fakat limanın öte yanındaki karanlık tepeler kara sırtlarını bir kambur gibi havaya dikmişlerdi, üzerlerinde tek tük göze çarpan yıldızlar gökyüzünden düşmüş kıvılcımları andırıyordu. Uzaklarda, Byculla<a class="si-noteref epub-type_noteref" href="#f9" id="ref_f9">9</a> tarafında, tersane kapılarının önündeki uzun direklerin tepesinde yanan elektrik lambaları uğursuz bir mehtabın yaydığı aydınlıkta tutsak kalmış hayaletler gibi kör edici, donuk ışıklar saçarak parlıyordu. Liman ağzında denizin kara parıltısının dört bir yanına yayılarak demir atmış gemiler, çapa fenerlerinden yayılan cılız ışığın altında kusursuz bir dinginlikle suyun üzerinde duruyorlar, koca gövdeleriyle insanlar tarafından ebediyete kadar sürecek bir istirahata terk edilmiş garip ve anıtsal yapılar gibi belli belirsiz karaltılar halinde göze çarpıyorlardı. </p>
		<p>Mr. Baker kamara kapısının önünde yoklama alıyordu. Tayfalar sallana yalpalaya yürüyüp ana direğin yanından geçerken ikinci kaptanın pupa tarafına dönük yuvarlak, geniş suratını ve önünde tuttuğu beyaz kâğıdı görebiliyorlardı. Baker’ın omuz başında duran ve uykudan gözkapakları düşmüş miçonun havaya kaldırdığı kolundan fosforlu bir lamba sarkıyordu. Çıplak tabanların güverteye çarpmasıyla çıkan sesler henüz kesilmemişti ki, ikinci kaptan isimleri okumaya başladı. Bu huzursuz yalnızlığa, utanç verici, kimsenin dikkatini çekip takdir etmeyeceği mücadeleye ya da katlanılması daha bile zor ufak tefek sıkıntılara ve yıpratıcı görevlere yakışan ciddi bir ses tonuyla, isimleri tane tane okuyarak alıyordu, yoklamayı. İkinci kaptan adlarını okudukça tayfalar da, “Evet efendim!” ya da, “Burada!” diye cevap veriyorlar, sancak tarafındaki küpeştelerin loşluğu üzerinde kafaları hayal meyal göze çarpan güruhtan ayrılarak yalınayak aydınlığın içine dalıyorlar ve sessizce iki uzun adım atarak kıç güvertesinin iskele tarafındaki gölgelerin içine karışıyorlardı. Denizciler farklı ses tonlarıyla cevap veriyorlardı: Boğuk homurtular, tiz, çın çın öten sesler; bazıları ise sanki hakarete uğruyor, hisleri rencide ediliyormuş gibi kırgın bir sesle karşılık veriyordu. Ticari gemilerde resmî törenlere has bir disiplin yoktur, hiyerarşi duygusu zayıftır ve denizin kayıtsız enginliği ve görevin gerektirdiği emek, sabır ve ciddiyet karşısında gemideki herkes kendini diğerleriyle eşit hisseder.</p>
		<p>Mr. Baker tekdüze bir sesle isimleri okumayı sürdürdü: “Hansen-Campbell-Smith-Wamibo. Pekâlâ, Wamibo. Neden cevap vermiyorsun? Adını her seferinde iki defa mı söylemek gerekiyor senin?” Finli nihayet tuhaf, kaba saba bir sesle homurdanarak ve gördüğü rüyadan uyanamamış bir uyurgezerin suratıyla, garip, gösterişli adımlar atarak aydınlık alanın içinden geçti. İkinci kaptan isimleri daha hızlı okumaya başladı:  “Craik–Singleton-Donkin... Aman Tanrım!” Üstü başı dökülen, harap vaziyetteki adam ışığın altında belirince kelimeler birden istem dışı bir şekilde ve yüksek bir sesle Baker’ın ağzından fırlayıverdi. Donkin durdu ve haince sırıtınca solgun damakları ve uzun üst dişleri ortaya çıktı. “Bende bir gariplik mi var Mr. İkinci Kaptan?” diye sordu. Sesindeki zoraki yalınlıkta küstahça bir hava vardı. Güvertenin her iki yanından bastırılmış kıkırdamalar işitildi. Baker sabit bakan mavi gözlerini yeni tayfaya dikerek, “Peki, bu kadarı yeter. Geç şöyle,” diye homurdandı. Donkin ise birden ışığın içinden süzülerek karanlıkta duran, ismi okunmuş adamların arasında kaybolurken adamlar bir yandan sırtına vurup, “Korkmuyor ki, onların canına okuyacak, bak görürsün... Bildiğin kukla oyunu... İkinci kaptan herifi görünce nasıl da irkildi ama?..” diye fısıldayarak pohpohladılar onu.</p>
		<p>Son tayfa da öbür yana geçmişti ve ikinci kaptan listesine göz atarken bir sessizlik anı yaşandı. “On altı, on yedi” diye mırıldandı Baker. “Tayfalardan biri eksik Lostromo,” dedi yüksek sesle. Dirseğinin dibinde duran iriyarı, kara yağız, devasa İspanyollar gibi sakal bırakmış taşralı, gürleyen bir sesle, “Baş tarafta kimse kalmadı efendim. Her yere baktım. Daha gemiye gelmedi, ama gün doğmadan burada olabilir.” – “Evet. Gelebilir de, gelmeyebilir de,” diye yorumda bulundu Baker. “Şu soyadını okuyamıyorum zaten. Mürekkep kâğıdın üzerine bulaşmış... Pekâlâ beyler, bu kadarı yeter. Aşağıya inin.”</p>
		<p>Bir kenarda, kıpırtısız duran grup hareketlenip dağıldı ve öne doğru ilerlemeye başladı.</p>
		<p>“Wait!”<a class="si-noteref epub-type_noteref" href="#f10" id="ref_f10">10</a> diye haykırdı derinden gelen, çınlayan bir ses.</p>
		<p>Herkes olduğu yerde mıhlandı kaldı. Sırtını öte yana çevirmiş, esneyen Mr. Baker birden ağzı açık vaziyette geri döndü. Sonunda öfkelendi ve, “Neler oluyor? Kim ‘Wait’ dedi? Ne...” diye döküldü kelimeler ağzından.</p>
		<p>Baker parmaklıkların üzerinde duran uzun bir karaltı gördü. Karaltı aşağı indi ve kalabalığı yararak kıç güvertesindeki ışığa doğru ağır adımlarla ilerledi. Sonra o çınlayan, gür ses yeniden ve ısrarla, “Wait!” dedi. Lambanın ışığı adamın gövdesini aydınlattı. Uzun boyluydu. Başı, güvertenin üzerindeki kızaklarda duran cankurtaran filikalarının gölgesine değiyordu. Gözlerinin ve dişlerinin beyazlığı o loşluğun içinde belirgin bir biçimde parlıyordu, ama yüzü ayırt edilemiyordu. Elleri iriydi ve sanki eldiven giyiyordu. </p>
		<p>Mr. Baker korkusuz adımlarla ilerledi. “Sen de kimsin? Ne cüretle...” diye lafa girdi.</p>
		<p>Diğerleri gibi afallamış olan miço, elindeki feneri adamın yüzüne doğru kaldırdı. Adam siyahiydi. Şaşkın bir uğultu yükseldi. “Zenci” kelimesinin bastırılmış bir mırıltısı gibi kulağa gelen belli belirsiz bir uğultu güvertede dolandı ve gecenin karanlığına karıştı. Zenci bir şey duymamıştı sanki. O âna damgasını vuran afili bir duruşla kasılarak kendini dengeledi. Bir an bekledi ve sonra sakin bir sesle, “Adım Wait-James Wait,” dedi.</p>
		<p>“Yaa!” dedi Mr. Baker ve için için, kor gibi yanan bir sessizliğin ardından öfkeyle parladı. “Demek adın Wait. Bak sen şu işe? Ne istiyorsun? Böyle bağırarak buraya gelmek de ne demek oluyormuş?”</p>
		<p>Zenci sakin, soğukkanlı, heybetli ve gösterişliydi. Tayfalar yanaşıp arkasında yekvücut durdular. Wait, en uzun tayfadan bile bir karış uzundu. “Ben bu gemidenim,” dedi. Düşüncelerini açıkça ve duyarlı bir ifadeyle belirtmişti. Derinden gelen ve bir top gürlemesini andıran sesi fazla yükselmeden de güverteyi dolduruyordu. Sanki bir doksana varan boyuyla insanların sonu gelmez budalalıklarına tepeden bakarak bunlara pek aldırış etmemeye karar vermiş doğal bir alaycı ve küçümseyici tavrı vardı. Konuşmasını sürdürdü: “Kaptan beni bu sabah gemiye aldı. Daha erken çıkamadım gemiye. Merdivenden tırmanırken hepinizin kıçta olduğunu gördüm ve mürettebatın yoklamasını yaptığınızı anladım. Doğal olarak ismimi söyledim. Listenizde ismimin olduğunu ve anlayacağınızı düşündüm. Yanlış anladınız.” Wait birden sustu. Etrafındaki budalalar şaşırıp utanmışlardı. Her zamanki gibi haklı ve bağışlamaya hazırdı. Küçümseyici hava dinmişti ve çevresi tüm bu beyaz adamlarla kuşatılmış Wait derin bir nefes alıp yerinde kıpırdamadan durdu. Başını lambanın göz kamaştırıcı ışığına doğru kaldırdı – derin gölgeler ve parlak ışıklardan coşkuyla şekillendirilmiş bir baş – bu güçlü başın biçimini bozan ıstıraplı ve yamyassı bir surat – içler acısı, zalim bir surat: Bir Zenci’ nin ruhunun acıklı, gizemli, tiksindirici maskesi.</p>
		<p>Öfkesini bastırıp kendine yeniden hâkim olan Mr. Baker elindeki kâğıda yakından bakıp “Ah, evet; öyleymiş. Pekâlâ, Wait. Eşyalarını al başaltına taşı,” dedi. </p>
		<p>Birden Zenci’nin gözleri devrildi ve sadece akları göründü. Elini böğrüne koyup iki defa öksürdü. Madenî, kof ve son derece gürültülü bir öksürüktü bu; bir sığınağın içinden gelen iki patlama sesi gibi yankılandı; gökkubbe bu sesle çınladı ve sanki geminin küpeştelerinin demir levhadan kaplamaları hep birlikte titreşti. Ardından Wait diğerleriyle birlikte başaltına doğru ilerledi. Kamara kapısının önünde oyalanan zabitler, onun, “Arkadaşlar şu benim eşyalara bir el atar mısınız? Bir sandığım ve bir çantam var,” dediğini duydular. Gür bir sesle ve düzgün bir tonlamayla söylenen sözcükler geminin dört bir yanından işitilmiş ve soru, reddedilmesi mümkün olmayan bir tavırla sorulmuştu.  Ağır bir şeyler taşıyan tayfaların kısa ve hızlı adımları başaltına doğru uzaklaştı, fakat uzun boylu Zenci’nin silueti ana ambar kapağının yanında, daha küçük karaltılardan ibaret bir topluluğun arasında sallanıp kaldı. Wait yine bir soru soruyordu: “Aşçınız siyahi mi acaba?” Aşçının bir beyaz olduğunu öğrenince de hayal kırıklığı ve hoşnutsuzlukla, “Ya! Demek öyle!” diye yorumda bulundu. Yine de tayfalar hep birlikte başaltına yürürlerken, Wait eğilip başını gemi mutfağının kapısından içeri soktu ve kulakları sağır eden, içerdeki tüm tavaları tangırdatan bir sesle, “İyi akşamlar doktor!<a class="si-noteref epub-type_noteref" href="#f11" id="ref_f11">11</a>” dedi. Aşçı, loş ışıkta, kömür dolabının üzerinde kestiriyordu. Suratına kırbaç yemişçesine ayağa fırladı ve hızla güverteye doğru seğirtti, ama gülerek uzaklaşan tayfalardan bazılarının sırtlarından başka bir şey göremedi. Daha sonraları o yolculuktan bahsederken, “Zavallı adamcağız ödümü koparmıştı. Sanki Cehennem zebanisini görmüştüm,” diye anlatırdı. Aşçı, aynı kaptanla birlikte yedi yıldır bu gemide görev yapıyordu. Ağırbaşlı bir adamdı ve senede ortalama bir ay bir araya gelme şansı bulduğu bir karısı ve üç çocuğu vardı. Karadayken her pazar ailesini alıp iki kez kiliseye götürürdü. Denizdeyken de her akşam lambasının fitilini sonuna kadar açıp ağzında piposu ve elinde açık duran bir İncil’le uykuya dalardı. Her seferinde birileri gece vakti yanına gidip lambayı söndürmek, İncil’i elinden ve pipoyu da dişlerinin arasından almak zorunda kalıyordu. Öfkeyle yakınan Belfast, “Seni aptal aşçı, bir gece o pipoyu yutacaksın ve biz de aşçısız kalacağız,” derdi. Aşçı da mülayim bir dinginlik içerisinde, “Ah! Evlat, ben Yaradan’ın çağrısına hazırım... Keşke hepiniz de buna hazırlıklı olsanız,” diye ahmakça olduğu kadar dokunaklı bir karşılık verirdi. Mutfak kapısının önünde duran Belfast adeta dans eder gibi sinirle ayaklarını yere vurup, “Seni koca budala! Ölmeni istemiyorum ki,” diye haykırarak öfkeden seğiren bir suratla ama sevecen gözlerle başını kaldırıp ona bakardı. Sonra da, “Acelen ne seni odun kafalı bağnaz ihtiyar. Yakında İblisler seni alıp götürecek. Bizi düşün... bizi... bizi!” diyerek öfke ve kaygıyla bir yana tükürüp sert adımlarla oradan uzaklaşırdı; ötekisi de elinde sıcak tavayla, üstü başı kir içinde ve sakin bir tavırla mutfaktan çıkıp kibirli, kendinden emin bir tebessümle, öfkeli ve hızlı adımlarla uzaklaşan bu “ufak tefek, tuhaf adam”ın sırtına bakardı. Çok sağlam bir dostlukları vardı. </p>
		<p>Üçüncü kaptanla birlikte ambar kapağının üzerine yayılmış, aylaklık eden Mr. Baker rutubetli gecenin havasını içine çekti. “Şu Batı Hindistanlı Zencilerin bazıları iriyarı ve güçlü oluyorlar... Of! Öyle değil mi? Gürbüz, sağlam bir adam şu son gelen, ne dersin Mr. Creighton. Halatların üzerindeyken görmek lazım onu bir de. Ha? Of! Sanırım onu kendi vardiyama alacağım.” Üçüncü kaptan kararlı bakışlara, muhteşem bir fiziğe sahip, açık tenli, kibar, genç bir adamdı ve, “Tam da beklediğim gibi,” diye usulca söylendi. Mr. Baker üçüncü kaptanın sesindeki hoşnutsuzluğu sezinledi ve bir tartışma başlatmaktan kaçınırcasına kibarlıkla, “Hadi ama genç adam,” dedi kelimelerin arasında oflayarak. “Hadi ama! Bu kadar aç gözlü olma. Yolculuk boyunca o iri kıyım Finli senin vardiyandaydı. Adil olanı yapacağım. O iki genç İskandinav da senin olsun ve ben... Of!.. Ben de Zenci’yi ve bir de şu... Of!.. şu siyah redingot giyen küstah, seyyar balıkçıyı alacağım... Of!.. ve ona emirlere itaat etmesini öğretmezsem... Of! bana da Baker demesinler. Of! Of! Of!”</p>
		<p>Baker üç kez şiddetle ofladı. Konuşurken sözcüklerin arasında ve cümlelerin sonunda oflama huyu vardı. Bu oflamalar tehditkâr ses tonuna, iri, kaba saba cüssesine, sarsak adımlarına; dikişlerle dolu koca suratına, sabit bakan gözlerine ve alaycı ağzına yakışıyordu. Gelgelelim tayfaların gözünde bu oflamalar etkisini yitireli epey olmuştu. Seviyorlardı onu; Belfast – Baker’ın gözdelerinden biriydi ve bunu biliyordu – onun taklidini yapardı. Öyle gıyabında filan değil hem de. Charley – Belfast’tan daha ihtiyatlı davranarak – sarsakça yürüyüşünü taklit ederdi. Baker’ın bazı lafları başaltında dillere dolanıp alıntı yapılırdı. Bundan daha fazla sevilmesi mümkün değildi! Ayrıca bütün tayfalar yeri geldiğinde ikinci kaptanın “fırtınada köpüren okyanuslar gibi adamın gırtlağına çökmekten” geri durmayacağını da gayet iyi bilirlerdi. </p>
		<p>Baker şimdi son talimatlarını veriyordu. “Of! Sen, Knowles! Bütün tayfaları saat dörtte güverteye topla. Römorkör gelmeden... Of! hemen önce demir almak istiyorum. Kaptan’ı gözleyin. Ben elbiselerimle yatacağım... Of!.. Teknenin geldiğini görünce bana seslenin. Of! Of! Yaşlı kurt gemiye çıktığında illa ki söyleyecek bir şeyi olur,” dedi bir yandan Creighton’a, “Hadi bakalım, iyi geceler... Of! Yarın önümüzde uzun bir gün var... Of!.. İyisi mi git yat. Of! Of!”</p>
		<p>Karanlık güvertenin üzerinde bir ışık dalgası görünüp hızla kayboldu, ardından bir kapı hızla vurulup kapandı ve Mr. Baker derli toplu kamarasına girdi. Genç Creighton küpeşteye dayandı ve hülyalı gözleri Doğu gecesinin derinliklerine daldı. Gecenin içinde, üzerinde yaprakların rüzgârda titreştiği ve güneş ışıklarının dans ettiği uzayıp giden bir kır yolu gördü. Yaşlı ağaçların salınarak dört bir yana uzanan dallarının meydana getirdiği kemer, İngiltere semalarının yumuşak, insanın gözünü okşayan maviliklerini çerçeveliyordu. Ve açık renk elbise giymiş, yazlık bir şemsiye altında tebessüm eden bir kız, adeta bu kemerin içinden geçerek o yumuşak maviliklerin dışına adım atıyordu.</p>
		<p>Geminin öbür ucunda, artık tek bir lambanın aydınlattığı güverte yüksek sesli soluklanmalar ve ani, kısa iç çekişlerin bir yanından öte yanına dolaştığı loş bir boşlukta uykuya dalacaktı. Çift sıra gemici ranzaları, huzursuz cesetlerin işgal ettiği mezarlar gibi derin açılmış kara çukurları andırıyordu. Sağda solda, cırtlak renkli basma kumaşlardan yapılmış yarı açık perdeler, sefahat düşkünü bir hovardanın istirahat ettiği yeri işaret ediyordu. Ranzanın kenarından soluk, cansız bir bacak sarkıyor, koyu renk avucu havaya bakan ve kalın parmakları yarı kapalı bir kol dümdüz dışa doğru uzuyordu. Eşzamanlı olmayan iki hafif horultu, karşılıklı komik bir diyaloğa girmiş atışıyorlardı. Singleton yeniden soyundu – yaşlı adam isilikten çok çekmişti – kollarını çıplak ve süslü göğsünün üzerinde kavuşturup kapı aralığında durmuş sırtını serinletiyordu. Başı, yukarıdaki güvertenin kirişine değiyordu. Zenci, yarı çıplak halde sandığının içine doldurduğu eşyaları çıkartarak sağa sola savurup yatağını üst ranzalardan birine sermekle meşguldü. Ayaklarında çoraplarıyla, sessizce oradan oraya seğirtirken, belinden sarkan pantolon askıları baldırlarına çarpıyordu. Destek direkleri ve cıvadraların gölgeleri arasında Donkin ayaklarını dikip kıpır kıpır gözleriyle, güvertede oturmuş, bir parça kurumuş gemi ekmeğini kemiriyordu; peksimeti avuçlamış ağzının önünde tutuyor ve öfkeli bir suratla dişlerini geçiriyordu. Kırıntılar açık bacaklarının arasına dökülüyordu. Sonra ayağa kalktı.</p>
		<p>“Su fıçımız nerede?” diye sordu alçak sesle.</p>
		<p>Singleton, tek kelime etmeden, dumanı tüten kısa pipoyu tutan kocaman eliyle fıçıyı gösterdi. Donkin fıçıya eğildi, suları sıçratarak içti, arkasını döndü ve Zenci’nin sakin bir azametle omzunun üzerinden kendisine baktığını gördü. Kenara çekildi. </p>
		<p>“Al sana rezalet bir akşam yemeği,” diye sızlanırcasına fısıldadı. “Benim memleketteki köpeğimin önüne koysam yemez. Bize bunu layık görüyorlar. Koca geminin başaltında lanet olası bir et kırıntısı bile yok. Bütün dolaplara baktım...”</p>
		<p>Zenci beklenmedik bir anda kendisine yabancı bir dilde hitap edilmiş gibi baktı. Donkin ses tonunu değiştirdi: “Bir parça tütün versene dostum,” diye bir sırrını verirmiş gibi fısıldadı. “Bir aydır ne pipo içtim ne de tütün çiğnedim. Çıldırmak üzereyim. Hadi ama babalık!”</p>
		<p>“Laubali olma,” dedi Zenci. Donkin ürktü ve şaşkınlıktan yanı başındaki sandığın üzerine oturdu. “Ne zamandan beri bu kadar içli dışlı olduk?” diye devam etti James Wait, alçak bir ses tonuyla. “Al bakalım tütününü.” Bir an durdu ve ardından sordu: “Hangi gemiden?” – “Golden State,” diye anlaşılmaz bir sesle mırıldandı Donkin, tütünü ısırırken. Zenci alçak sesle ıslık çaldı. –“Firar mı?” dedi kısaca. Donkin başını salladı; yanaklarından birini şişirmişti. “Zamanı gelince firar ettim,” diye geveledi. “Buraya gelirken yolda İspanyol asıllı bir delikanlıyı öldürdüler, sonra da bana musallat oldular. Ben de buraya kaçtım.” – “Eşyalarını orada mı bıraktın?” – “Evet, eşyalarımı da paramı da,” diye cevap verdi Donkin, sesini biraz yükselterek; “Hiçbir şeyim yok. Ne kıyafet ne yatak. Burada çarpık bacaklı bir İrlandalı bana bir battaniye verdi. Sanırım bu gece gabya direğinin velena yelkeni altında uyuyacağım.”</p>
		<p>Donkin, battaniyenin bir kenarından tutup peşi sıra sürükleyerek güverteye çıktı. Singleton suratına bile bakmadan hafifçe yana çekilip geçmesine izin verdi. Zenci, karaya çıktığında giydiği kıyafetlerini bir kenara koydu ve üzerinde temiz iş kıyafetleriyle, bir kolunu dizlerinin üzerine uzatıp sandığının üzerine oturdu. Bir süre Singleton’ı süzdükten sonra kayıtsız bir ses tonuyla, “Nasıl bir gemi bu? Fena bir yer değil galiba, ha?” diye sordu.</p>
		<p>Singleton yerinden kımıldadı. Neden sonra, yüz ifadesini hiç değiştirmeden, “Gemiler!” dedi. “Gemilerde bir sorun yok. Asıl sorun içindeki insanlarda!”</p>
		<p>Derin sessizliğin içinde piposunu tüttürmeye devam etti. Dalgaların gürültüsünü dinleyerek geçmiş yarım yüzyıllık bir bilgeliğin verdiği tecrübeyle kelimeler bilinçsizce dudaklarının arasından dökülmüştü. Bocurgatın üzerine tünemiş kedi mırladı. Çok geçmeden James Wait, onu bir kasırgaya kapılmış gibi sallayıp savuran ve gözlerini faltaşı gibi açtıran, nefes nefese kalmış bir halde, paldır küldür sandığının üzerine fırlatıp atan gürültülü bir öksürük nöbetine tutuldu. Adamlardan bazıları uyandı. Aralarından biri uykulu gözlerle ranzasından başını uzatıp, “Bu ne patırtı yahu!” dedi. “Göğsümü üşütmüşüm,” dedi Wait, güçlükle nefes alarak. “Sen buna üşütme mi diyorsun?” diye homurdandı öteki de; “Üşütmeden daha beter bir şeymiş gibi geldi bana...” Zenci ayağa dikilip yine o azametli, alaycı tavrıyla, “Hadi ya! Öyle mi dersin?” dedi ve ranzasına tırmanıp kafasını uzatarak güvertenin dört bir yanına ters bakışlar fırlatırken bir yandan da arka arkaya öksürmeye devam etti. Başka yakınma olmadı. Wait başını yastığa vurdu ve hırıltılı sesler çıkararak huzursuz, ıstıraplı bir uykuya daldı.</p>
		<p>Singleton yüzü ışığa, sırtı karanlığa dönük kapıda durdu. Bir başına, sessizliğe gömülmüş başaltının loş boşluğunda daha iri, dev gibi ve çok yaşlı görünüyordu; bir mezar kadar sessiz bu yere, sabırlı gözlerle uykunun kısacık zaferi ve insana verdiği teselli üzerine kafa yormaya gelmiş Zaman kadar yaşlı hem de. Yine de o yalnızca zamanın bir çocuğu, tüketilmiş, unutulmuş bir neslin kimsesiz bir kalıntısıydı. Hâlâ güçlü, dimdik ayakta ve eskisi gibi pervasızdı; ardında beyhude geçmiş koca bir hayat bırakmış, geleceği olmayan, çocuksu dürtüleri ve erkekçe tutkuları dövmeli bağrında çoktan ölmüş, her şeye hazır bir adam. Onun sessizliğini idrak edebilecek adamlar göçüp gitmişlerdi; hayatın sınırlarının ötesinde ve sonsuzluğun gözleri önünde varlıklarını nasıl sürdüreceklerini bilen adamlar artık yoktu. Kuşku ve umut nedir bilmeyen insanlar gibi güçlü olmuşlardı. Sabırsız ve dayanıklı, kavgacı ve inançlı, asi ve sadakatliydiler. İyi niyetli insanlar, bu adamları yedikleri her lokma yemeğe sızlanan, işlerine can korkusuyla sarılan kişiler olarak tasvir etmeye çalışmışlardı. Ama aslında ırgat gibi çalışmayı, mahrumiyeti, hiddeti, sefahati bilen, fakat korkusuz ve yüreklerinde kin ve nefrete yer olmayan adamlardı onlar. İdare edilmesi güç, fakat özendirip cesaretlendirmesi kolay, sessiz adamlardı. Kötü kaderlerine yanan, yazgılarının acımasızlığına sızlanan duygusal sesleri yüreklerinde bastıracak kadar cesurdular. Bu onlara özgü, onlara ait bir yazgıydı; böyle bir yazgıya katlanma gücü onlara göre seçilmişlere has bir ayrıcalıktı! Onların nesli, şefkatin ya da barınacak bir yuvanın sıcaklığını bilmeden, dertlerini anlatamadan, kaçınılması mümkün olmayan bir hayat sürdü ve dar bir mezarın korkunç karanlığına düşmeden yaşama veda etti. Onlar gizemli denizin ebedi çocuklarıydılar. Onların yerini hoşnutsuz dünyanın yetişkin çocukları aldı. Bu çocuklar daha edepli, ama daha kabahatli; kutsala daha saygılı, ama belki de daha inançsızdılar ve şayet nasıl konuşacaklarını öğrenmişlerse nasıl sızlanacaklarını da öğrenmişlerdi. Oysa ötekiler güçlü ve suskundular; onlar, göz alıcı, ihtişamlı mabetlerin aydınlık dehlizlerini geceleri ayakta tutan heykel biçimli sütunlar gibi yüzeyleri tahrip edilmiş, eğilmiş ve dayanıklıydılar. Artık göçüp gittiler ve artık önemi yok bunun. Deniz ve yeryüzü çocuklarına karşı sadakatsiz: Bir gerçek, bir inanç, bir nesil yitip gider ve unutulur, ama bunun hiçbir önemi yok! Gerçeğe inanmış, inancı kabullenmiş ya da o adamları seven birkaç kişi dışında kimse için önemi yok!</p>
		<p>Hafif bir esinti çıkıyordu. Gelgit akıntılarıyla süzülen gemi daha sert bir rüzgârla sallandı; birden bocurgatla loça kovanı arasındaki gevşek zincir gomina şıngırdadı, ileriye doğru birkaç santim kaydı ve sanki o demir kütlenin içinde varlığı bilinmeyen bir yaşamın gizlice pusuya yatmış olması gibi ürkütücü bir düşünceyi akla getirircesine güverteden hafifçe yukarıya doğru havalandı. Loça kovanının içinde sürtünüp gıcırdayan zincir halkalarından gelen ve ağır bir yükün altında ezilen bir adamın hafifçe inlemesini andıran bir ses geminin dört bir yanında yankılandı. Gerilim bocurgata kadar ulaştı, zincir bir sicim gibi gerilip titreşti ve çarklı el freninin kolu hafifçe sarsıntılarla hareket etti. Singleton öne doğru bir adım attı.</p>
		<p>Gizemli denizin altmış yaşındaki çocuğu yüzünde haşin ve boş bir ifadeyle, dalgın ve donuk, sakin ve umutsuz, o âna kadar dikilip durmuştu. Tüm yaşamı boyunca düşündükleri altı kelimeyle anlatılabilirdi, fakat çarpan kalbinin olduğu kadar varlığının da bir parçası olan şeylerin uyandırdığı duygular yaşlı yüzündeki haşin ifadeye bir zekâ pırıltısı katıyordu. Lambanın alevi titreşip sallandı, çatık ve gür kaşlı, yaşlı adam çarklı frenin başında, vahşice dans eden gölgelerin arasında tetikte ve kımıltısız durdu. Ardından demirinin çağrısına itaat eden gemi hafifçe ilerledi ve gerilimi gevşetti. Zincir kablo, boşalıp sarktı ve algılanması güç bir biçimde ileri geri sallanıp sert ahşap döşemelerin üzerine gürültüyle düştü. Singleton üst manivelayı kavradı ve sert bir hareketle vücudunu öne doğru iterek çarka yarım tur daha attırdı. Ardından kendini toparladı, derin bir soluk aldı ve bir süre güvertede, ayaklarının dibinde sessiz bir canavar, hayranlık uyandıran uysal bir yaratık gibi çömelmiş duran güçlü ve yekpare motora dik dik baktı. </p>
		<p>Karmakarışık beyaz sakalının arasından buyurgan bir ifadeyle, “Böyle devam et!” diye gürledi motora.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Conrad, Bombay’dan (bugün Mumbai) Dunkirk’e yolculuk yapan, 1876 yılında inşa edilmiş tam donanımlı 1336 tonluk, demirden yapılma Narcissus gemisinde 28 Nisan-16 Ekim 1884 tarihleri arasında üçüncü kaptan olarak görev yaptı. </span></div>
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Ana güverteden daha yüksekteki küçük güverte kasara olarak adlandırılıyor. Bu bölümün altında tayfaların yatakhaneleri ve ambar var. Bu bölümü bundan sonra “başaltı” diye adlandıracağız.</span></div>
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Rupi geçmişte olduğu gibi günümüzde de Hindistan’ın standart para birimidir. On altı anna bir rupiye eşdeğerdir.</span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. ABD’nin Washington eyaletinin kuzeybatı kıyısında, Pasifik Okyanusu’nda bir körfez.</span></div>
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. Edward George Bulwer Lytton tarafından yazılmış <em>Pelham ya da Bir Beyefendinin Maceraları</em> (1828) başlıklı roman, Henry Pelham adında soylu bir züppenin başından geçen maceraları anlatır.</span></div>
		<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. Amerikan ticari gemilerindeki katı disiplin ve ağır çalışma koşulları dillere destandı.</span></div>
		<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. Finliler, denizciler arasında büyücü olarak nam salmışlardı.</span></div>
		<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Felemenk ifadesi o dönemde salt Hollandalılar için değil, tüm Germen kökenliler için kullanılıyordu.</span></div>
		<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Bombay Limanı’nın batısında, Bombay şehrinin bir bölgesi.</span></div>
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. (İng.) Bekle!</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. Gemilerin geleneğinde aşçılara takılan lakap.</span></div>
	</div>
</body>
</html>