<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Narcissus’un Zencisi</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:9d4e0b37-34ee-4b39-ad39-3d95cf972e6d"/>
</head>
<body class="chapter epub-type_chapter">
	<div class="container html5_section">
		<h1>IV</h1>
		<p>Ölümsüz deniz, mağrur merhameti sayesinde cezaları ertelenmiş adamlara kendi adaletine göre kargaşa ve huzursuzluk içinde yaşama tutkusu bahşeder. Denizin bu lütfunun kusursuz bilgeliğinde, varoluşun karmaşık ve buruk tadı üzerine rahatça kafa yormalarına izin verilmez. Onlar, gündoğumundan günbatımına ve günbatımından gündoğumuna hiç durmadan, ırgat gibi çalışmalarını buyuran sonsuz merhamete karşı hayatta kalışlarını haklı çıkarmak zorundadırlar; ta ki mutluluk ve boş bir cennet talep eden bilgelerin inatçı feryatlarıyla lekelenmiş, usandırıcı bir biçimde birbirini kovalayan geceler ve günlerin bedeli, anlaşılmaz, ihmalkâr ve sabırlı adamların çektikleri ıstırap ve sarf ettikleri emeğin muazzam suskunluğu ve aptalca korku ve cahilce cesaretleriyle en sonunda ödenene kadar. </p>
		<p>Karşı karşıya gelen Kaptan ve Mr. Baker, sıkıntıyla geçen yılların ardından tesadüfen rastlaşan adamların dikkatli ve şaşkın bakışlarıyla bir an için birbirlerini süzdüler. Sesleri iyice kısılmıştı ve çaresizce birbirlerine fısıldayarak konuştular. “Kayıp var mı?” diye sordu Kaptan Allistoun. “Hayır. Herkes burada.” – “Yaralanan var mı?” – “Sadece üçüncü kaptan.” – “Onunla bizzat ben ilgileneceğim. Şansımız varmış.” – “Hem de nasıl,” dedi Mr. Baker cılız bir sesle. Küpeşteye tutundu ve kan çanağına dönmüş gözlerini devirdi. Saçı sakalı kırlaşmış, ufak tefek adam kısılmış sesini yükseltmeye çalıştı ve ok gibi delici, soğuk bakışlarla gözlerini ikinci kaptanın üzerine dikti. Otoriter bir tavırla ve ince dudaklarını neredeyse aralamadan, “Yelkenleri aç,” dedi. “En kısa zamanda yelkenleri aç. Rüzgâr uygun esiyor. Elini çabuk tut. Adamların kendilerini yoklamalarına izin verme. Güçleri tükenir, kaskatı kesilirler, ve bir daha asla...  Artık gemiyi yola koymalıyız.”... Deniz sertçe dalgalanınca Kaptan sendeledi; küpeşte bir yılan gibi tıslayarak gelen pırıltılı sulara battı. Kaptan direklerden sarkan bir halata tutundu ve çaresizce ikinci kaptanın üzerine doğru savruldu... “En nihayet uygun bir rüzgâr yakaladık... Yelkenleri... aç.” Başı bir omzundan diğerine düştü. Gözkapakları hızla açılıp kapanmaya başladı. “Ve bir de tulumbalar... tulumbalar Mr. Baker.” İki karış ötesinde duran yüze sanki bir mil uzaktaymış gibi bakıyordu. Uykuya dalmak üzereymiş gibi uyuşuk bir sesle, “Adamları çalıştır ki... gemi yol almaya başlasın,” diye mırıldandı. Sonra birden kendini toparladı. Zorla tebessüm etmeye çalışarak, “Durmamalıyız. Durmaya gelmez,” dedi. Tuttuğu halatı bıraktı ve geminin suya dalmasıyla hızlanıp istem dışı atılan küçük adımlarla kıç tarafa doğru koşarak pusula dolabının yanında durdu. Orada durup amaçsızca yukarıya, kendisine aldırış etmeden endişeli gözlerle cıvadrayı izleyen Singleton’a baktı. “Dümen donanımı iyi çalışıyor mu?” diye sordu. Yaşlı denizcinin gırtlağından, sanki sözcükler ağzından çıkmadan önce bir araya gelip takırtılar çıkarıyormuş gibi sesler geliyordu. Nihayet Singleton hırıltılı bir yumuşaklıkla, Kaptan’a bir an için bile olsun bakmadan, “Küçük bir tekne kullanırmış gibi... dönüyor dümen,” dedi. Ardından dümeni döndürdü, sabitledi ve sonra yeniden çevirdi. Kaptan Allistoun pusula dolabına dayanmanın verdiği rahatlıktan kendini alıp dengesini korumak için sallanıp sendeleyerek pupada yürümeye başladı...</p>
		<p>Tulumba çubukları madenî tangırtılar çıkararak kısa sıçrayışlarla inip kalkıyor, ana direğin yanındaki krank milleri büyük bir hızla ve rahatça dönüyor, elden ayaktan kesilmiş iki grup adam hızla bir ileri bir geri sallanırken kulplara tutunuyorlardı. Seğiren yüzleri, donuk bakışlarıyla kendilerini koyvermiş vaziyette belden aşağıları oradan oraya salınıyordu. Arada bir konuşan Marangoz, mekanik bir sesle, “Harekete geçirin şunu! Durmayın devam edin!” diyordu. Mr. Baker konuşamıyordu, fakat bağırmaya gelince sesi çıkıyordu; onun azarlamalarıyla galeyana gelen tayfalar halatları kontrol ettiler, yeni yelkenleri çektiler ve yerlerinden kıpırdayamayacaklarını düşünürken ağır palangaları yukarıya taşıdılar, donanımı gözden geçirdiler. Sendeleyerek, güçbela halat donanımına tırmandılar. Halatların üzerinde el değiştirirken başları döndü, karanlıkta kalmış adamlar gibi serenlerin üzerinde körlemesine ilerlediler; ya da tükenmiş güçlerine aldırmadan ellerine gelen ilk halata güvenip sarıldılar. Düşmekten kıl payı kurtuluyor olmalarına rağmen kalpleri istifini bozmadan uyuşukça çarpmaya devam ediyordu; çok aşağılarda, gürleyerek köpüren dalgaların sesleri, adeta bir başka dünyadan gelen belli belirsiz bir ses gibi, cılız ve kesintisizdi. Rüzgâr gözlerini yaşartıyor, ani ve sert eserek tehlikeli bir biçimde durdukları ve sallandıkları yerlerden aşağıya itmeye çalışıyordu onları. Sırılsıklam yüzleri ve uçuşan saçlarıyla gökyüzü ve su arasında bir aşağı bir yukarı sallanıyorlar, serenlerin cundaları üzerinde ata biner gibi oturuyorlar, seren boyunca uzanan halatların üzerinde büzülüyor, elleri serbest kalsın diye halatlara sarılıyorlar ya da ayakta durup zincir bağlantılarına dayanıyorlardı. Hayal meyal zihinlerini işgal eden düşünceler dinlenme arzusu ile yaşama arzusu arasında gidip gelirken, kaskatı kesilmiş parmakları halatları fora ediyor, el yordamıyla bıçakları bulmaya çalışıyor ya da çırpınarak üzerlerine çarpan yelken bezinin şiddetli darbelerine karşı sımsıkı sarılıp tutunuyordu. Birbirlerine dik dik, vahşice bakıyorlar, bir elleriyle tutunup canlarını korurken diğeriyle öfkeli, çılgınca işaretler yapıyorlar, aşağıya, sular altında kalmış dar uzun güverteye bakıp rüzgâr altına doğru sesleniyorlardı: “Rüzgâra doğru hareketlen!” ... “Sudan çıkar!” ... “Sıkıca bağla!” Anlaşılma arzusuyla yanıp tutuşan dudakları oynuyor, gözleri büyüyor, fakat rüzgâr, ağızlarından çıkan kelimeleri daha işitilmeden dalgalarla köpüren denize fırlatıyordu. Dayanılmaz ve sonu gelmez bir zorlama ve gayretle, buz gibi ya da alevler içinde bir ortamda uğraşıp didinmek üzere amansız bir hayale kapılmış adamlar gibi çalışıyorlardı. Kâh sıcaktan kavruluyor kâh soğuktan tir tir titriyorlardı. Gözleri, sanki büyük bir yangının etrafa saldığı dumanlara maruz kalmış gibi yanıyordu; her haykırışla birlikte başları çatlayacak gibi oluyordu. Katı ve kuvvetli parmaklar boğazlarını sıkıyordu sanki. Gemi ne zaman sallansa, “Artık bu kez kendimi bırakmam lazım. Silkinip, hepimizi denize dökecek bu,” diye geçiriyorlardı akıllarından; sonra direklerin üzerinde bir oraya bir buraya savrulurken, “Dikkat et, ucunu yakala” ... “İpi delikten geçir” ... “Döndür şu makarayı!” diye çılgınca bağırıyorlardı. Umutsuzca başlarını ve öfkeli suratlarını sallıyorlardı. “Hayır! Hayır! Aşağıdan yukarıya doğru.” Birbirlerinden ölesiye nefret ediyorlardı adeta. Tüm bu işleri bitirip halletme arzusu içlerini kemiriyor ve her şeyi adamakıllı yapma isteğiyle yanıp tutuşuyorlardı. Yazgılarına lanet ediyor, yaşadıkları hayattan tiksiniyor ve birbirlerine zehir zemberek beddualar ederek nefeslerini tüketiyorlardı. Kel kafası kabak gibi ortaya çıkmış yelkenci, geçmişte o kadar amiralle kurduğu yakınlığı unutmuş, hararetle çalışıyordu. Elinde kavilyalar ve eğirilmiş ip demetleriyle direklere tırmanan ya da serenlerin üzerinde diz çöküp, gemi abosa ederken volta almaya hazır vaziyette bekleyen Lostromo’nun zihninde ise, bir bozkır köyündeki yaşlı karısının ve çocuklarının hayali bir anlığına güçlü bir biçimde belirip kayboluyordu. İyice kuvvetten düştüğünü hisseden Mr. Baker, homurdanarak, sendeleye sendeleye bir oraya bir buraya yürüyordu. Direklerden henüz inmiş ve soluklanmak için duranların karşısına dikilip emir verdi, yüreklendirdi ya da payladı. “Şimdi de ana gabya yelkenine! Asıl bakalım şu halatlara. Durma orada öyle!” – “Hiç rahat yüzü göremeyecek miyiz?” diye mırıldananlar olunca da hiddetle dönüp hüzün ve hayal kırıklığı içinde, “Hayır! İşler bitene kadar dinlenmek yok. Bitap düşene kadar çalışacaksınız. Bu yüzden buradasınız,” dedi. Mr. Baker’ın hemen arkasında eğilmiş duran bir denizci kıkırdadı. Mr. Baker boğuk bir sesle ve kederli bir ifadeyle, “Bu bir ölüm kalım meselesi. Ya batacağız, ya da çıkacağız,” dedi ve sonra geniş avuçlarına tükürüp uzun kollarını yukarıya uzattı ve başının üzerindeki halatı kavrayarak hep birlikte asılmamızı talep eden dokunaklı ve iniltili bir çığlık attı. Bir dalga gelip kıç güvertesine çarptı ve herkesi rüzgâr altına doğru savurdu. Şapkalar, manivelalar suyun üzerinde yüzmeye başladı. Köpüren suların beyazlıkları arasından sıkılmış yumruklar, debelenen bacaklar, ağzına dolan suları tüküren suratlar göründü. Diğer adamlarla birlikte sulara kapılıp sürüklenen Mr. Baker, “Sakın halatı bırakmayın! Sıkıca tutunun ona! Tutunun!” diye bağırdı. Şiddetle savruldukları sırada her yerleri yara bere içinde kalan adamlar bir hazine bulmuşçasına sarıldılar ipe. Gemi şiddetle yalpalayıp sallanarak ilerledi ve tırmanan dalgalar, köpüklü beyaz tepeleriyle bir an görünüp hızla iskele ve sancak tarafından geçip gittiler. Tulumbalar boşaltıldı. Prasyalar büküldü. Üç gabya yelkeni ve bir trinketa yelkeni açıldı. Gemi suyun üzerinde hızla hamle yaparak süratle akan dalgaları geride bıraktı. Giderek uzaklaşan dalgalar tehditkârca gürleyerek geminin arkasında yükseldi ve çıkardıkları gürültünün yaydığı muazzam titreşimler havayı doldurdu. Harap olmuş, ezilmiş, yaralı Narcissus ise adeta asil bir çabanın verdiği cesaretle köpükleri yararak kuzeye doğru ilerliyordu.</p>
		<p>Başaltı sular içinde bir viraneye dönmüştü. Denizciler umutsuz ve kederli gözlerle baktılar kamaralarına. Çamura batmış ve her yerinden sular damlayan başaltında esen rüzgâr uğuldayıp yankılanıyordu; kayalık ve açık bir sahilde, gelgitler arasında kalmış bir mağara gibi şekilsiz kalıntılarla doluydu her yanı. Birçoğu varını yoğunu yitirmişti, fakat sancak vardiyasındakilerin çoğunun sandıkları, içlerinden ince ince sular sızsa da sağlam kalmıştı. Yataklar sırılsıklamdı; battaniyeler etrafa saçılmış, bazıları yerlere sıkışmış çivilere takılıp kalmıştı. Korkunç kokuların saçıldığı köşelerden ıslak paçavraları çekip çıkardılar ve üzerindeki suyu sıkarak eşyalarını tanıdılar. Kimileri acı acı tebessüm etti, kimi ise tek kelime etmeden boş bakışlarla etrafa göz gezdirdi. Eskimiş yeleklerini bulanlar neşeli çığlıklar atıyor, ezilmiş ranza tahtalarının parçaları arasına sıkışmış şekilsiz şemailsiz eşyalarını görenler ise hüzünlenip sızlanıyorlardı. Cıvadranın altına sıkışmış bir lamba buldular. Charley ağlamaklı oldu. Knowles topallaya topallaya etrafa bakınarak kurtarılacak bir şey var mı diye karanlık, kuytu köşeleri koklayıp araştırıyordu. Bulduğu bir çizmenin içindeki pis suyu boşalttı ve sahibini aramaya başladı. Kaybettikleri eşyalarına kahrolanlar pruvanın yanındaki bölmenin üzerinde, dirsekleri dizlerine, elleri yanaklarına dayalı vaziyette ve başlarını kaldırmadan oturuyorlardı. Knowles bulduğu çizmeyi oturanların burnuna dayayıp, “Bak sağlam bir çizme var burada. Senin mi?” diye soruyor, adamlar da homurdanarak, “Hayır, çek git,” diye cevap veriyordu. Aralarından biri, “Al cehenneme götür şu çizmeyi buradan,” diye çıkıştı. Knowles şaşırmıştı. “Neden? Güzel bir çizme bu,” dedi. Fakat birden bütün kıyafetlerini kaybettiğini hatırlayıp bulduğu çizmeyi yere attı ve küfretmeye başladı. O loşlukta küfreden sesler birbirine karıştı. İçeriye bir adam girdi, kollarını iki yana sarkıtıp kımıldamadan kapı eşiğinde durdu ve, “Kahrolası bir durum! Kahrolası bir durum!” diye tekrarladı. Birkaç kişi suyla dolu sandıkların dibine ellerini daldırıp merak içinde tütün aradılar. Kesik kesik soluk alarak, başlarını sandıktan kaldırmadan yüksek sesle konuşuyorlardı. “Şuna bak Jack!” ... “Baksana! Sam! Karaya çıkınca giyeceğim kılık kıyafetim mahvoldu gitti.” Bir denizci, ağlamaklı bir suratla üzerinden sular damlayan bir pantolonu havaya kaldırıp küfretti. Kimse dönüp bakmadı ona. Bu arada kedi bir yerlerden çıkageldi. Büyük bir tezahüratla karşılandı. Elden ele dolaştırıp kulağına sevimli isimler mırıldanarak okşadılar onu. Yaşanan felaketi “nerede geçiştirdiğini” merak ettiler ve bu konuda tartışıp ağız dalaşına tutuştular. İki adam bir kova dolusu tatlı su getirdi ve herkes kovanın etrafında toplaştı; fakat bütün tüyleri dikilmiş Tom, miyavlayarak aradan sıyrılıp herkesten önce içti sudan. Birkaç tayfa yağ ve peksimet bulmak için kıç tarafa gitti.</p>
		<p>Sarı ışık altında ve güverteyi silerken verdikleri molalar sırasında sert peksimeti dişlediler ve “yaşanan sıkıntıları bir şekilde atlatmaya” hazırlandılar. Yatakları paylaştılar. Çizmeleri ve muşamba yağmurlukları giyme sıraları belirlendi. Neşeli seslerle birbirlerine “babalık” ve “evlat” diye seslendiler, dostça şaplak attılar. Yüksek sesle şakalaştılar. Birkaç kişi ıslak güverteye uzandı ve kıvırdıkları kollarını başlarının altına yastık yapıp uyudular. Birkaçı ise ambar kapağı üzerine oturup sigara içti. İnce, mavi duman tabakasının arasından bitkin suratlarındaki sakin hava ve gözlerindeki pırıltı görülebiliyordu. Lostromo kapı aralığından başını uzatıp içeriye doğru, “Biriniz dümen nöbetini devralsın,” diye bağırdı. “Saat altı oldu. Bahse girerim ki, ihtiyar Singleton otuz saatten fazladır orada! Ne kadar da düşünceli adamlarsınız.” Sonra kapıyı yeniden çarptı. “İkinci kaptanın vardiyası güverteye,” dedi birisi. Üç-dört kişi hep bir ağızdan, “Hey Donkin, nöbet sırası sende!” diye bağırdı. Donkin sürünerek boş ranzalardan birine girmiş, ıslak tahtaların üzerinde kımıldamadan yatıyordu. “Donkin dümen sende.” Donkin’in çıtı çıkmıyordu. “Donkin ölmüş,” dedi biri kahkahayı basarak. “Kahrolası kıyafetlerini satın gitsin,” diye bağırdı bir başkası. “Donkin eğer dümenin başına geçmezsen kıyafetlerini satacaklar, duyuyor musun?” diye dalga geçti bir üçüncüsü. Donkin, girdiği karanlık deliğin içinde iniltiler çıkardı. Bütün kemiklerinin ağrıdığından yakındı ve acıklı bir sesle sızlandı. “Gitmeyecek,” dedi biri, aşağılayıcı bir sesle, “sıra senin Davis.” Genç denizci ağrı sızı içinde güçlükle yerinden kalktı, omuzlarını dikleştirdi. Donkin başını dışarı çıkardı. O sarı ışığın altında zayıf, ölü gibi solgun ve korkunç bir görünümü vardı. Uzlaşmacı bir sesle, “Sana yarım kilo tütün vereceğim,” dedi. “Kıç taraftan kurtarır kurtarmaz vereceğim. Sen de bana yardımcı ol...” Davis elinin tersiyle vururcasına kolunu savurdu ve Donkin’in kafası az önce çıktığı deliğe girerek kayboldu. “Gideceğim,” dedi Davis, “fakat bedelini ödeyeceksin.” Sarsak, ama kararlı adımlarla kapıya doğru yürüdü. Davis’in arkasından kafasını tekrar dışarı uzatan Donkin, “Ödeyeceğim tabii,” diye viyakladı. “Ödeyeceğim, sen de bana yardımcı ol... yarım kilo... üç şilin eder.” Davis kapıyı ardına kadar açtı. “Ücretimi ödeyeceksin... havalar düzelince,” diye bağırdı omzunun üzerinden. Adamlardan biri ıslak ceketinin düğmelerini hızla çözdü ve ceketi Davis’in suratına doğru savurdu. “Al bakalım, Taffy – tut şunu, seni hırsız!” “Sağ ol!” diye bağırdı Davis, dalgaların hışırtısını kaplayan karanlığın içinden. Suların içinde ilerlerken çıkardığı sesler işitiliyordu. Bir dalga gelip yumruk gibi patladı bordanın üzerinde. Suratsız, yaşlı bir denizci, “Banyosunu da aldı şimdiden,” dedi. “Evet, aynen!” diye homurdandı, ötekiler de. Uzun bir sessizliğin ardından Wamibo tuhaf sesler çıkardı. “Baksana, neyin var senin?” dedi biri, terslercesine. “Davy yerine nöbete ben gidebilirdim diyor,” diye açıkladı Archie. Genellikle Finlinin tercümanlığını o üstlenmişti. “Yalan değil, giderdi hakikaten!” diye bağırışlar yükseldi... “Aldırma Flemenk... Yaparsın sersem kafa... Senin de sıran gelir yakında... Rahatlık battı sana herhalde.” Herkes sustu, hep birlikte başlarını kapıya çevirdiler. Singleton içeri girdi, iki adım attı ve hafifçe sallanarak durdu. Dalgalar ıslık çalarak, geminin baş omuzluğuna doğru gürleyip aktı ve boğuk, anlaşılmaz mırıltılarla dolu başaltı zangır zangır titredi; bir sarkaç gibi sallanan lambadan yayılan ışık titreşti. Singleton, kımıldamadan oturan adamlarla kıpır kıpır gölgelerini adeta ayırt edemiyormuş gibi dalgın ve şaşkın bakışlarla baktı. “Merhaba, merhaba” – “Dışarısı nasıl şimdi Singleton?” diye hayranlık ve merakla karışık sesler yükseldi. Ambar kapağının üzerinde oturanlar sessizce bakışlarını yukarı kaldırdılar ve geminin Singleton’dan sonraki en yaşlı ikinci adamı (o ikisi birbirlerine günde üç kelime bile konuşmamalarına rağmen gayet iyi anlaşırlardı) arkadaşını bir an için dikkatle süzdü ve sonra kısa, kilden yapılma pipoyu ağzından çıkarıp tek kelime etmeden Singleton’a uzattı. Singleton kolunu uzattı, pipoyu ıskaladı, sendeledi ve birden, kökünden sökülmüş bir ağaç misali başı önde paldır küldür yere düştü. Telaşla Singleton’a doğru hamle eden adamlar arasında bağıra çağıra bir itiş kakış yaşandı. “Gitti adamcağız!” – “Çevirin onu!” – “Açılın şuradan!” Singleton üzerine eğilen kalabalığın şaşkın bakışları altında gözlerini kırpmadan, tahammülsüz bir ifadeyle yukarı dikmişti. Korku ve hayretin yol açtığı derin sessizliği bozan Singleton kulakları tırmalayan bir sesle homurdanıp, “Bir şeyim yok, iyiyim,” dedi ve elleriyle tutunup doğrulmaya çalıştı. Diğerleri ayağa kalkmasına yardım ettiler. Singleton umutsuzluğa kapılmış bir sesle, “Yaşlanıyorum... yaşlanıyorum,” diye mırıldandı. Belfast, “Sen mi? Yok canım,” dedi basmakalıp bir nezaketle. Her iki yandan koluna girdiler, Singleton başını öne eğdi. “Daha iyisin ya?” diye sordular. Singleton, kocaman siyah gözleriyle kaşlarının altından dik dik baktı adamlara. Uzun ve gür sakalları beyaz bir çalılık gibi göğsüne yayılmıştı. “Yaşlıyım! Yaşlı!” diye tekrarladı, sert bir ifadeyle. Koluna girenlerin yardımıyla ranzasına ulaştı. Ranzasının üstünde, çamurlu bataklık kıyılarındaki su birikintileri gibi kokan, balçıklı, kaygan ve yumuşak bir yığın vardı. Sırılsıklam olmuş ot dolu şiltesiydi bu. Çırpınırcasına bir hamleyle kendini yatağa attı. O daracık yerin karanlığında, ininde huzursuzlanmış, vahşi ve öfkeli bir hayvan gibi homurdandığı duyuluyordu: “Hafiften bir meltem esintisine... ufacık bir şeye... bile tahammülüm yok... yaşlandım!” En nihayet, ayağında uzun çizmeleri, başında geniş kenarlı şapkasıyla uykuya daldı. Arada bir, derinden gelen iniltili sesler çıkararak yatakta döndükçe üzerindeki muşamba giysileri hışırdıyordu. Tayfalar sessizce ve kaygılı fısıltılarla ondan söz ediyorlardı. “Bu onu yıkar”– “Bir at kadar güçlüdür o” – “Öyle ama. Eski Singleton değil artık.” Hüzünlü fısıltılarla konuyu değiştirdiler. Singleton, her şeye rağmen, sanki hiçbir şey olmamış gibi gece yarısı nöbete kalktı ve ismi söylendiğinde kederli bir sesle, “Burada!” diye cevap verdi. Hüzünlü bir suratla ve ulaşılmaz, derin bir sessizlik içerisinde, her zamankinden daha çok düşüncelere dalıyordu. Yıllar yılı kendisine “İhtiyar Singleton” dendiğini duymuştu ve bu sıfatı, denizin lütuflarına ve öfkesine karşı yarım yüzyıl boyunca gücünü sınamış bir adama duyulan saygı ve takdirin belirtisi olarak sükûnetle kabullenmişti. Ölümlü bedenini bir an için bile düşünmemişti. Adeta yıkılmaz, yok olmaz biriymiş gibi burnu bile kanamadan yaşamış, hayatın tüm zevklerinden feragat etmiş, nice fırtınalar atlatmıştı. Kâh güneşin altında sıcaktan nefes nefese kalmış kâh soğuktan tir tir titremişti; açlığa, susuzluğa, düşkünlüğe katlanmış; birçok sınavdan geçip sıkıntılar atlatmış, her türlü gazaba uğramıştı. Yaşlı! Sonunda yıkıldığını düşünüyordu. Ve uykusunda elleri kolları kalleşçe bağlanmış bir adam gibi, ihmal edilmiş yılların uzun zincirleriyle prangaya vurulmuşçasına uyandı. Bütün varlığının yükünü tek bir defada sırtlanmak zorundaydı ve bunun taşıyamayacağı kadar ağır olduğunu fark etmişti. Yaşlı! Kollarını hareket ettirdi, başını salladı, bacaklarını yokladı. Yaşlanıyordu... peki ya sonra? Ölümsüz denize, onun zalim gücünü aydınlanmış bir kavrayışla yüreğinin derinliğinde hissederek baktı; yıldızların ebedi bakışları altındaki o köpüklü, siyah suların eskisinden hiçbir farkı olmadığını gördü; huzursuzluk, kargaşa ve dehşet dolu, amansız bir enginliğin derinliğinden gelen sabırsız seslenişle kendisini çağırıyordu deniz. Uzaklara gözlerini dikti ve sımsıkı sarıldığı yaşamının tüm günlerine sahip çıkan ıstırap içinde ve kör, iniltiler çıkaran ve öfkeli, yaşamı sona erdiğinde bu kez de kölesinin tükenmiş bedenini sahiplenecek bu enginliği gördü...</p>
		<p>Meltem esintisi son bulmuştu. Hızla yön değiştirip keşişlemeye dönen esinti, gemiyi kuzeye, neşeli pırıltılar saçan gün ışığına doğru var gücüyle iteliyordu. Narcissus masmavi bir gökyüzü altında ve mavi bir düzlük gibi önünde uzayıp giden denizin beyaz köpüklerini hızla yararak eve doğru ilerliyordu. Bordasında Singleton’ın tamamına ermiş bilgeliğini, Donkin’in duyarlılıklarını ve alınganlığını ve hepimizin kibirli budalalıklarını taşıyordu. Faydasızca bir telaş ve kargaşa içinde geçen saatler unutulmuştu; güzel günlerin pırıltılı ve huzurlu ortamında, o karanlık anların korkuları ve acılarından asla söz edilmedi. Sanki ölüp de yeniden dirilmişiz gibi, o dönemden itibaren hayatımıza yeni baştan başlamıştık. Yolculuğun ilk kısmı, Ümit Burnu’nun öte yanında Hint Okyanusu, daha önceki bir yaşama duyulan kökü kazınmaz bir şüphe gibi bir belirsizlik ve bulanıklık içinde tümüyle yitip gitmişti. Sona ermişti; ardından boş, anlamsız saatler birbirini kovaladı; maviye çalan kurşuni bir bulanıklık ve yeniden yaşama dönüş! Singleton korkunç gerçeğin; Mr. Creighton yaralı bir bacağın; aşçımız ise şöhretin esiri olmuştu ve saygınlığının getirdiği fırsatları utanmazca istismar ediyordu. Donkin yine yakınıyordu. Oradan oraya dolaşıp ısrarla, “Beynini dağıtacağım diyor bana, duydunuz mu? Bir hiç uğruna bizi öldürecekler şimdi de,” diyordu durmadan. En sonunda bunun müthiş bir şey olduğunu düşünmeye başlamıştık. Ve bununla gurur duyduk! Yürekliliğimizle, çalışma kapasitemizle, enerjimizle övündük. Başımızdan geçen şerefli serüvenleri hatırladık: fedakârlığımızı, inat ve azmimizi hatırladık ve sanki bunlar salt dürtülerimizin bir sonucuymuş gibi gururlandık. Yaşadığımız tehlikeyi, çektiğimiz zahmeti hatırladık ve dehşet verici korkularımızı kolayca unuttuk. Hiçbir faydaları dokunmayan zabitlerimizi kınayıp yerdik ve Donkin’in ilginç konuşmalarını dinledik. Ona devamlı küfredip hor gözle baksak da haklarımızı savunup haysiyetimizi çıkar gütmeden korumaya çalışmaktan vazgeçmiyordu. Donkin’e karşı sonsuz bir nefret duyuyor, ama bu dört dörtlük oyuncuyu ilgiyle izlemekten kendimizi alamıyorduk. Bize iyi adamlar olduğumuzu söylüyordu, “lanetlenmiş, kör olası bir avuç adam.” Bizi kim takdir ediyordu ki? Bize yapılan haksızlıklar kimin umurundaydı? “Ayda iki kuruşa talim edip bir köpek hayatı yaşayan” bizler değil miydik? İçler acısı kazancımızın yaşamımızı tehlikeye atmaya ve kıyafetlerimizi yitirmeye değeceğini düşünüyor muyduk? “Üstümüzde başımızda ne varsa kaybettik!” diye sızlanıyordu Donkin. Hiç olmazsa kendisinin hiçbir şeyini kaybetmediğini unutturuyordu bize. Aramızdaki gençler akıllı, önsezili biri olduğunu düşünerek Donkin’e kulak veriyorlardı, yine de beş para etmez bir adam olduğunu anlamışlardı. İskandinavlar onun küstahlıkları karşısında dehşete düşüyorlardı; Wamibo’nun bir şey anladığı yoktu; yaşlı denizciler ise düşünceli düşünceli başlarını sallarken, kıllı kulaklarının etli memelerindeki ince altın küpeler ışıl ışıl parlıyordu. Güneşten yanmış, düşünceli bir ifadeye bürünmüş haşin suratlar, dövmelerle dolu kollara dayanıyordu. Damarlı, esmer eller yumruk yapılmış bir halde, üzerinde dumanı tüten kirli beyaz kilden mamul pipoları sıkıca kavrıyordu. Sırtları geniş, omuzları eğik, suratları asık, derin ve ulaşılmaz bir sessizliğe gömülmüş halde dinliyorlardı. Donkin hararetle konuşurken küçümseyerek, ama söylediklerinin aksini iddia etmeden dinliyorlardı. Çenesi durmuyor, ilginç, açık saçık sözcükler zehirli bir kaynaktan çıkan, huzursuzca akan bir nehir gibi dökülüyordu ağzından. Küçük, boncuk boncuk gözleri, her an yaklaşabilecek bir zabiti kolaçan ederken adeta dans eder gibi sağa sola fıldır fıldır dönüyordu. Ara sıra pruva yelkenlerine bakmak için baş tarafa yürüyen Mr. Baker, birden sessizleşen adamların arasından hantal adımlarla geçip gidiyordu; ya da Mr. Creighton, dinç ve pürüzsüz yüzünde her zamankinden daha sert bir ifadeyle topallayarak çıkagelip kısa süreli sessizliğimize keskin gözleriyle delici bir bakış atıyordu. Donkin de onun arkasından yan yan, kaçamak bakışlarla bakmaya başlıyordu yine. “Bu da onlardan biri işte. Bazılarınız ona nasıl canla başla yardım etti. Bir teşekkürü bile çok gördüler size. Sizi her zamankinden daha ağır çalıştırmıyor mu? Bıraksaydınız ya denizin dibini boylasın... Değil mi? Daha kolay olurdu, öyle değil mi?” Donkin içini döktükçe döktü, fısıldadı, bağırıp çağırdı, pipo sapından daha kalın olmayan perişan haldeki kollarını salladı durdu, ince boynunu uzattı, gözlerini kısıp öfkeyle, hızlı hızlı konuşurken etrafa tükürükler saçtı. Ateşli nutkuna ara verdiği anlarda rüzgâr tepemizde usulca ve hafifçe inliyor, kimsenin aldırış etmediği dingin deniz, geminin bordası boyunca akıp giderken uyaran fısıltılarla mırıldanıyordu. Bu yaratıktan tiksiniyor, ama bir yandan da iddialarındaki aydınlık gerçeği inkâr edemiyorduk. Her şey gün gibi ortadaydı. Kuşkusuz bizler iyi adamlardık; kazandığımızdan çok daha fazlasına layıktık. Sarf ettiğimiz güç ve çaba sayesinde gemiyi kurtarmıştık, ama Kaptan kendine pay çıkarıyordu. O ne yapmıştı ki? Bilmek istiyorduk. “Biz olmasak ne olurdu onun hali?” diye soruyordu Donkin, ama cevap veremiyorduk. Dünyadaki adaletsizliklerin baskısı altında kahroluyorduk; talihsizliğimizin farkına varmadan bu adaletsizliklerin sırtımıza vurduğu yüklerin altında ne denli uzun bir zamandan bu yana yaşadığımızı idrak etmek bizi şaşkınlığa uğratmış, muhakeme becerisinden yoksun budalalar olduğumuz kuşkusu bizi rahatsız etmişti. Donkin, bunların hep “iyi yürekli” oluşumuzdan kaynaklandığına bizi ikna etmeye çalışsa da, böylesine üstünkörü bir safsatanın bizi teselli etmesi mümkün değildi. Aklımızın bazı şeylere ermediğini mertçe kabullenecek kadar dürüst adamlardık, ama o vakitten sonra, onu tekmelemekten, burnunu mıncıklamaktan ya da kazara çarpıp onu yere devirmekten –ki özellikle bu numara, Ümit Burnu’nu geçtikten sonra epey gözde bir eğlence haline gelmişti– kaçınmaya başladık. Davies, morarmış gözlerden ve yamyassı edilmiş burunlardan söz ederek kışkırtıcı konuşmalar yapmaktan vazgeçti. Fırtınadan bu yana iyice yatışan Charley, artık onunla alay etmiyordu. Knowles kibarca ve çok bilmiş bir edayla, “Acaba biz de kaptanların yediği yemeklerden yiyebilir miyiz? Bu hakka sahip olana kadar kıyıdan ayrılmasak olmaz mı?” gibi sorular soruyordu. Donkin de kendinden emin ve küçümser bir tavırla hemen yapıştırıyordu cevabı; üzerine epey bol gelen, sanki kendini gizlemek üzere giydiği giysiler içinde kendinden emin, kasıla kasıla yürüyordu. Kim ne verirse razıydı, ama bunlar çoğunlukla Jimmy’nin giysileriydi; fakat Jimmy dışında hiç kimsenin başkasına ayırıp verecek bir kıyafeti kalmamıştı. Donkin, Jimmy’ye sonsuz bir bağlılık duyuyordu. Ortalarda görünmemek için sürekli Jimmy’nin küçük kamarasına giriyor, Jimmy’nin isteklerini yerine getiriyor, kaprislerine boyun eğiyor, hoşgörüsüzlüklerine ve hırçınlıklarına katlanıyor ve Jimmy neye gülerse o da gülüyordu. Özellikle güvertede ağır bir iş olduğunda, göstermelik hasta ziyaretlerinden hiçbir şey alıkoyamazdı onu. Mr. Baker, onu iki defa yakasından tutup çekiştire çekiştire çıkarmıştı Jimmy’nin kamarasından. Bu rezalet karşısında şaşırdık kaldık. Hasta bir adamın yanında kimse bulunamayacak mıydı? Gemideki bir arkadaşımıza refakat ettiğimiz için kötü muameleye mi maruz kalacaktık? Mırıldanmaları işiten Mr. Baker, “Ne dediniz?” diye gürleyerek tehditkâr bakışlarla bize doğru döndü ve bir yarım daire oluşturmuş tayfalar yekvücut, bir adım geriye attılar. “Gabya direğindeki cunda yelkenini açın. Donkin, direğin tepesine çık, donanımı elden geçir,” diye sertçe talimat verdi ikinci kaptan. “Yelkenleri ileriye çek, alavere halatını kurtar. Yardımcı olun.” Yelken açıldıktan sonra Mr. Baker ağır adımlarla kıç tarafa gidip gemiyi istila etmiş esrarengiz bir garezin zehirli havasından boğuluyormuş gibi güçlükle nefes alarak bitkin, endişeli bir halde ve dalgın gözlerle durup uzun uzun pusulaya bakıyordu. “Nesi var bu adamların?” diye düşünüyordu. “Bu kadar gönülsüz olmalarına ve homurdanmalarına bir anlam veremiyorum. Fena da bir ekip değil aslında, bu aralar iyi çalışıyorlar.” Güvertedeki adamlar, haksız, telafisi mümkün olmayan, inkâr edilemez ve Donkin sustuktan uzun bir müddet sonra bile hâlâ zihinlerinde yankılanan şeylere duydukları budalaca bir öfkenin verdiği kızgınlıkla atışıp, birbirlerine kötü laflar sarf ettiler. Küçük dünyamız, hoşnutsuz ve arzuyla dolu insanlarını sırtlamış, kavisli ama şaşmaz yörüngesinde dönmeye devam ediyordu. Bu insanlar, takdir edilmeyen kıymetlerini durmadan ve büyük bir özenle tahlil ederek hüzünlü bir teselli buluyorlardı; Donkin’in umut veren ilkelerinden ilham alarak, cebi dolu, karnı tok sırtı pek tayfalar ve tatmin olmuş kaptanların idaresinde, dingin denizler üzerinde bir başlarına yolculuk eden gemilere dair coşkulu hayaller kuruyorlardı. </p>
		<p>Görünen o ki, uzun bir yolculuk olacaktı. Güneydoğudan esen hafif ve düzensiz rüzgârları ardımızda bırakmıştık; sonra, ekvator çizgisi üzerinde, alçalmış gri bulutların ve boğucu bir sıcağın altında, gemi adeta buzlu camı andıran, çarşaf gibi pürüzsüz bir denizin üzerinde yoluna devam etti. Ufuktaki sağanak bulutları geminin etrafında dönüyor, taarruza geçmeye korkan vahşi bir hayvan sürüsü gibi uzaklardan öfkeyle homurdanıyordu. Dimdik serenlerin üzerinden salınarak geçen görünmez güneş ışınları, bulutların üzerine bulanık bir ışık lekesi gibi yansıyor; buna benzer soluk bir parlaklık, suyun mat yüzeyi üzerinde bu ışık lekesini doğudan batıya kadar takip ediyordu. Geceleri, yeryüzünün ve gökyüzünün nüfuz edilmez karanlığı içerisinde, şimşeklerin ve ekvatorun gök gürültülü fırtınalarının sebep olduğu geniş alev tabakaları<a class="si-noteref epub-type_noteref" href="#f14" id="ref_f14">14</a> sessizce dalgalanıyordu; suda hareketsiz duran gemi, adeta bir ateş topunca kuşatılıp kömürleşene kadar yanmış gibi, direkleri, donanımı, her bir yelkeni ve halatıyla bir anlığına şiddetli bir patlamanın ortasında kalmışçasına kapkara göze çarpıyordu. Ve Narcissus yine uzun saatler boyunca, karanlığın ve sessizliğin uçsuz bucaksız evreninde kayboluyor; bu evrende sahipsiz ruhlar gibi başıboş, hafif iniltilerle dolaşan rüzgârlar kıpırtısız yelkenleri aniden korkuya kapılmışçasına titretiyor ve kefene sarılmış okyanus hafifçe dalgalanarak kederli, engin ve alçak bir sesle, uzaklardan sevecenliğini usulca fısıldıyordu...</p>
		<p>Lambayı söndürüp başını yastığa koyan Jimmy, ardına kadar açık kapıdan baktığında, düz bir çizgi halinde uzanan babafingo parmaklıklarının ötesinde gözden yiten ve sıçrayan alevlerden, uyuyan dalgalardan oluşan muhteşem bir dünyanın hızlı ve tekrar eden görüntülerini seçebiliyordu. İri, hüzünlü gözlerinde yıldırım ışıldadığında, gözbebekleri sanki kızıl, titrek bir alev gibi yanıp tükenerek kara suratının ortasında sönüyordu; ardından yoğun bir karanlığın içinde kör ve görünmez bir halde uzanıp yatıyordu. Sakin güverteden gelen yumuşak ayak seslerini, kapı eşiğinde aylaklık eden bazı tayfaların nefes alıp vermelerini; sallanan direklerin hafif gıcırtılarını ya da nöbetçi zabitinin kımıltısız yelkenlerin arasında şiddetle yankılanan sakin sesini işitebiliyordu. Uykusuzluğunun yorucu düşüncelerinden uzaklaşıp en ufak bir sesi dikkatle algılayarak can kulağıyla dinliyordu. Palangalardan gelen takırtılar onu neşelendiriyor, nöbetçilerin ayak sesleri ve mırıldanmaları güvence veriyor, kestirmek için kendini döşemelerin üzerine bırakan uykulu ve bitkin bir denizcinin usulca esnemesi onu yatıştırıyordu. Yaşam yok edilemez bir şeydi sanki. Karanlıkta, gün ışığında, uykuda devam ediyordu; artık olağanlaşmış sahte ölümünün etrafında yorulmak nedir bilmeden, şefkatle dönüp dolaşıyordu. Şimşeklerin saçtığı çarpık ışık gibi parlaktı ve karanlık geceden daha fazla sürprizlere gebeydi. Kendini güvende hissetmesini sağlıyordu ve baskın, bunaltıcı karanlığının sükûneti, huzursuz ve tehlikeli aydınlığı kadar kıymetliydi.</p>
		<p>Fakat akşamları, iki saatlik kısa nöbetler sırasında ve hatta ilk gece nöbetinin ilerleyen saatlerine kadar, bir grup adam sürekli Jimmy’nin kamarasının önünde toplanıyordu. Bacak bacak üstüne atıp kapının her iki yanına yaslanarak huzurlu bir ifadeyle etrafı süzüyorlar; bacakları iki yana açık, kapı eşiğinde durup sohbet ediyorlar ya da Jimmy’nin gemici sandığının üzerinde ikişer ikişer sessizce oturuyorlardı; öte yandan yan yana durup küpeşteye yaslanan üç-dört denizci de gözlerini dikip dalgın dalgın bakıyordu; Jimmy’nin lambasından yansıyan parıltı, sıradan yüzlerini aydınlatıyordu. Yeniden beyaza boyanmış bu küçük kamara geceleri gümüş bir tapınağın parlaklığına bürünüyor, içeride ise, bir battaniyenin altına kaskatı uzanmış siyah bir put yorgun gözlerini kırpıştırarak kendisine gösterdiğimiz hürmet ve bağlılığı kabul ediyordu. Donkin bir rahip misali bu ayini yönetiyordu. Orada toplananlar için derin ve ebedi bir ders niteliğinde yalın ve değerli, olağanüstü bir gerçeği gözler önüne seren garip bir gösteri sunuyormuş havalarına giriyordu. Ara sıra da, kuş pençesi gibi sert ve etsiz elini uzatıp, “Şuna bir bakın hele. Neyin ne olduğunu biliyor ve asla korkmuyor!” diye bağırıyordu. Jimmy, sırtüstü yatmış, kolunu bacağını hareket ettirmeden kayıtsızca tebessüm ediyordu. O korkunç kapana kısılıp hapsolduğunda onu oradan çıkarmakta gecikmemiz ve ardından geminin kıç tarafında geçirdiğimiz o gece boyunca ihtiyaçlarına aldırış etmeyip bencilce davranmamız yüzünden “bu hallere geldiğini” ima edercesine had safhada bitkin ve perişan numarası yapıyordu. Bu konuyu açmaktan pek hoşlanıyordu ve tabii biz de her zaman dinlemeye hazırdık. Çakırkeyif bir adamın dura kalka yürüyüşü gibi hızlı hızlı konuşup aralarda da uzun uzun duraklıyordu. “Aşçı bana bir maşrapa dolusu sıcak kahve getirmişti... maşrapayı göğsüme çarparcasına dayadı, sonra kapıyı vurup çıktı. Büyük bir dalganın yaklaştığını hissettim; kahvemi dökmemeye çalıştım, parmaklarım yandı... ve ranzamdan aşağı yuvarlandım... Dalga o kadar hızlı geldi ki... havalandırma deliğinden içeri sular doldu... Kapıyı kıpırdatamadım... içerisi bir mezar kadar karanlıktı... üst ranzaya tırmanmaya çalıştım... Fareler çıktı ortaya... ayağa kalkarken bir fare parmağımı ısırdı...Altımda farenin yüzdüğünü duyabiliyordum... Hiç gelmeyeceksiniz sandım... tabii hepinizin denizi boyladığını düşündüm... rüzgârdan başka hiçbir ses işitmiyordum... Sonra siz geldiniz... cesedimi aramak için sanırım. Biraz daha geç kalsaydınız...”</p>
		<p>“Arkadaş, sen de içerde ne gürültü yaptın ama,” dedi Archie nazikçe. </p>
		<p>“Sizin yukarda çıkardığınız patırtıya ne demeli peki... Kim olsa korkardı o gürültüde... Ne yaptığınızı bilmiyordum ki... döşemeleri haşat ettiniz... başımı delecektiniz... bir avuç korkak budalanın yapacağı işten... Ne hayır gelirdi ki zaten bana... boğulsam ne fark edecekti ki... Peh.”</p>
		<p>Homurdandı, büyük beyaz dişlerini birbirine çarptı ve küçümser gözlerle dik dik baktı. Belfast kederli gözlerini kaldırıp acı acı gülümsedi, çaktırmadan yumruklarını sıktı; mavi gözlü Archie, tereddütlü parmaklarla kızıl sakallarını sıvazladı; kapıda duran Lostromo bir an baktı ve gürültülü bir kahkaha koparıp hemen uzaklaştı. Wamibo hayal kuruyordu... Donkin sakalsız çenesinde tek tük çıkmış tüylere dokunup Jimmy’ye yan yan bakarak, zafer elde etmiş bir tavırla, “Ona bir bakın! Keşke onun yarısı kadar sağlıklı olabilsem,” dedi. Başparmağıyla omzunun üzerinden geminin kıç tarafını işaret ederek, zoraki bir içtenlikle, “Onlarla işte böyle başa çıkılır!” diye bağırdı. Jimmy de, “Aptal aptal konuşma,” dedi, keyifli bir sesle. Omzunu kapı dikmesine sürten Knowles, “Hepimiz birden hastalanacak değiliz ya – isyan olurdu bu,” dedi. “İsyanmış, hadi oradan!” diye dalga geçti Donkin. “Hasta olmayı yasaklayan bir kanun yok herhalde.” Knowles, “Görevi reddetmenin altı hafta ağır hapis cezası var,” diye bir iddia attı ortaya. “Hatırlıyorum da, bir defasında Cardiff’te aşırı yüklü bir geminin mürettebatını görmüştüm. Aslına bakarsanız öyle aşırı bir yükü de yoktu geminin ya neyse. Babacan tavırlı, beyaz sakallı yaşlı bir bey elinde şemsiyesiyle rıhtım boyunca yürüyerek geldi ve tayfalarla konuştu. ‘Gemi sahibi birkaç pound fazla kazanacak diye, kış vakti insanların boğulup gitmesine sebep olmak ne kadar da zalimce,’ dedi. Adamcağız neredeyse tayfalar için gözyaşı dökecekti. Üzerinde bir redingot, başında silindir şapka vardı. Kılığı kıyafeti çok düzgündü doğrusu. Tayfalar da kışın boğulmak istemediklerini söyleyip Plimsoll’un<a class="si-noteref epub-type_noteref" href="#f15" id="ref_f15">15</a> destekçisi bu adama güvenerek işi mahkemeye götürmesini istediler. O arada eğlenip felekten birkaç gün çalacaklarını düşünürken, hâkim tayfaları altı hafta ağır çalışma cezasına çarptırdı. Çünkü gemi aşırı yüklü değildi. Bir şekilde mahkeme geminin fazla yüklü olmadığına karar vermiş. Penarth Rıhtımı’nda aşırı yüklü tek bir gemi dahi yokmuş. Anlaşıldığı kadarıyla, o yaşlı tilki aşırı yüklü gemileri tespit etmek için kendisine para veren birtakım insanlardan talimat almıştı, ama şemsiyesinin ucundan ötesini görecek halde değildi. Cardiff’te çalışacak gemi ararken kaldığım pansiyondan birkaç kişiyle birlikte o gözü yaşlı avantacı ihtiyarı bulup kafasını suya sokmak için rıhtımda bekledik. Etrafa iyice bakındık, ama mahkemeden çıkar çıkmaz tabanları yağlayıp sıvışmıştı... Evet. Tayfalar da altı hafta ağır çalışma cezasıyla birlikte hapis yattılar...”</p>
		<p>Merak içerisinde dinlediler, aralarda düşünceli bakışlarla kaba saba suratlarını salladılar. Donkin konuşmak için ağzını bir-iki kez açtı, ama kendisini frenledi. Jimmy, gözleri açık ve tamamen kayıtsız bir vaziyette yattı. Bir denizci, zalimcesine taraflı bu kararın ardından, “O lanet olası hâkimler gidip kaptanların parasıyla kafayı çektiler,” diye bir fikir attı ortaya. Diğerleri de aynı kanıdaydı. Elbette her şey açık seçik ortadaydı. Donkin, “Altı hafta çok da büyük bir sıkıntı yaratmaz. Bütün gece yan gelip hapishanede yatarsın. Gözü kapalı yaparım ben.” – “Sen hapis yatmaya alışkınsın nasıl olsa değil mi Donkin?” diye sordu biri. Jimmy nihayet tenezzül edip güldü. Bu herkesi neşelendirdi. Knowles şaşırtıcı bir zekâ kıvraklığıyla bakış açısını değiştirdi. “Eğer hepimiz hasta olursak geminin hali ne olur, ha?” diyerek sorunu ortaya koyup sırıtarak etrafına bakındı. Donkin dudak bükerek, “Cehennem’e kadar yolu var,” dedi. “Adı batsın. Senin malın değil ya!” Knowles duyduklarına inanamamış bir tavırla, “Ne? Kendi haline mi bırakalım yani?” diye ısrarla sordu. Donkin de pervasızca, “Evet! Koyuverelim, kahrolup gitsin,” diye tekrarladı. Diğerleri dalgın ve düşünceliydi. Konuşulanlardan bir şey anlamıyorlardı. “Stoklarımız tükenirdi,” diye mırıldandı Knowles, “ve... asla bir yere varamazdık... peki ya maaş günü geldiğinde ne olacak?” diye ekledi, kendinden gayet emin bir havada. Kapı eşiğinde durup konuşmaları dinleyen biri, “Jack pek sever maaş günlerini,” dedi. “Evet, o vakit kızlar bir kollarını boynuna dolayıp, diğer elleriyle de cebini yoklarlar ve ona iltifat edip güzel sözler söylerler. Öyle değil mi Jack?” – “Jack, kızların arasında fırtına gibi esiyorsun.” – “Bir defada en az üç tanesiyle birden gezer. Tıpkı üç yelkenliyi birden çeken o iki bacalı römorkörler gibi.” – “Jack, seni gidi topal haylaz!.” – “Jack, şu bir gözü mavi ötekisi siyah olan kadını anlatsana bize. Ne olur.” – “Bir gözü siyah kız çok; hangisinden bahsedeyim...” – “Yok, yok. O özel biriydi ama; hadi Jack.” Donkin’in suratı asılmıştı ve bezgin bir hali vardı; Jimmy çok sıkılmıştı; kır saçlı bir deniz kurdu hafifçe başını sallayıp piposuna bakarak tebessüm etti. Knowles, serseme dönmüş vaziyette çevresine bakındı; önce birine sonra bir başkasına dönüp kekeledi. “Hayır!.. Ben asla!.. Sizin aranızda akıllı uslu bir sohbet yapmak ne mümkün... Sürekli dalga geçmekten başka bir şey yaptığınız yok.” Sonra halinden memnun, bir şeyler mırıldanarak mahcup olmuş bir biçimde aralarından ayrıldı. Jimmy’nin avurtları çökmüş kara suratı, beyaz yastığın üzerinde huzursuzca bir ileri bir geri kımıldanırken, yatağının etrafına toplanmış grup, loş ışık altında yüksek sesle kahkahalar atarak güldü. Bir esinti gelip lambanın alevini titretti ve dışarıda, yükseklerdeki yelkenler çırpınıp dalgalandı; o sırada, ön yelken halatlarının makarası demir parmaklıklara çarpıp çınladı. Uzaklardan biri, “Dümeni rüzgâr tarafına kır!” diye bağırdı. Daha uzaktan gelen belli belirsiz bir ses de, “Sonuna kadar kırdım efendim!” diye yanıtladı. Herkes sus pus oldu. Sabırsız bir bekleyiş başladı. Kır saçlı denizci piposunu kapı basamağına vurup boşalttı ve ayağa kalktı. Gemi yavaşça yana yattı ve uyuşukça mırıldanan deniz uyanmaya başladı. “Hafif bir esinti yaklaşıyor,” dedi biri, fısıldarcasına. Jimmy yüzünü melteme çevirmek için yavaşça döndü. Gecenin içinden gelen ses yüksek ve emreden bir tonda, “Randa yelkenini yukarı çekin!” diye haykırdı. Kapının önünde duran grup, ışığın altından çekilip kayboldu. Sert adımlarla kıç tarafına doğru yürürlerken farklı ses tonları yükselip alçalarak, “Randa yelkeni yukarı!” ... “Yelken yukarı, efendim!” diye tekrar ediyordu. Donkin, Jimmy ile başbaşa kaldı. Bir sessizlik oldu. Jimmy, temiz havayı adeta yutmak istermiş gibi dudaklarını birkaç kez açıp kapadı; Donkin çıplak ayağının parmaklarını oynattı ve düşünceli düşünceli baktı ayaklarına.</p>
		<p>“Yelkeni açmalarına yardım etmeyecek misin?” diye sordu Jimmy.</p>
		<p>Donkin de sıkıntılı, sanki bir çukurun içinden konuşurmuş gibi uzaklardan gelen bir sesle, “Hayır. O kahrolası randayı açmak için altı kişinin kas gücü yetmiyorsa yatıp ölsünler,” dedi. Jimmy, Donkin’in bir kümes hayvanını andıran koni biçimli profilini tuhaf bir ilgiyle inceledi; kendisini sokacak ya da ısıracakmış gibi karşısında duran bir yaratığı nasıl alt edebileceğini düşünen bir adamın ihtiyatlı ve kararsız surat ifadesiyle yatağından dışarıya doğru uzanmıştı. “İkinci kaptan seni arayacak. Sonra da kargaşa çıkacak bak,” diyebildi sadece. </p>
		<p>Donkin gitmek üzere yerinden kalktı. “Karanlık bir gecede işini bitireceğim onun; görürsün bak,” dedi omzunun üzerinden bakarak. </p>
		<p>Jimmy hızlı hızlı sürdürdü konuşmasını. “Eğitilmiş bir papağan gibisin. Tiz çığlıklar atan bir papağan gibi.” Donkin durdu, başını dikkatlice bir yana doğru çevirdi. Bir yarasanın ince kanatlarını andıran saydam ve damarlı kepçe kulakları göze çarpıyordu.</p>
		<p>“Yani?” dedi, sırtı Jimmy’ye dönük halde.</p>
		<p>“Yani, edepsiz bir... bir beyaz papağan gibi gevezelik et, bütün bildiklerini say dök bakalım.”</p>
		<p>Donkin bekledi. Jimmy’nin uzun ve yavaş soluklanmalarını duyabiliyordu; sanki göğüs kafesinin üzerinde yüz kilo ağırlık olan bir adamın nefes alıp verişi gibi. Sonra sakin bir sesle sordu: “Ne biliyor muşum ben?”</p>
		<p>“Ne mi?.. Sana ne söylüyorsam onu... daha fazlasını değil. Benim sağlığım hakkında konuşmaya neden gerek duyuyorsun?..”</p>
		<p>“Lanet olası bir sahtekârlık bu. Lanet olası, rezil, en âlâsından bir sahtekârlık. Ama beni kandıramazsın. Aldanmam ben.”</p>
		<p>Jimmy kımıldamadı. Donkin ellerini cebine soktu ve kamburunu çıkarıp uzun bir adım atarak ranzanın yanına kadar geldi.</p>
		<p>“Konuşuyorsam konuşuyorum, ne çıkar bundan? Bunlar adam değil koyun. Oradan oraya dürtülen bir koyun sürüsü. Ben sana arka çıkıyorum... Neden olmasın? İyi durumdasın.”</p>
		<p>“Öyleyim... O konuda bir şey diyemem...”</p>
		<p>“O halde bırak da görsünler. Bir adamın ne yapabileceğini öğrensinler. Ben insanım, insan. Senin her şeyini biliyorum...” Jimmy yastığın uzak köşesine doğru attı kendini; Donkin ise çelimsiz boynunu gerip kuşa benzeyen suratını sanki karşısındakinin gözlerini gagalayacakmış gibi hızla ileri doğru uzattı. “Ben adamım. Haklarımdan vazgeçmediğim için sömürgelerde girip çıkmadığım hapishane kalmadı.”</p>
		<p>“Hapishane kuşu seni,” dedi Jimmy, cılız bir sesle.</p>
		<p>“Öyleyim... ve bununla gurur duyuyorum. Oysa sen! Hiç cesaretin yok. O yüzden bu numarayı icat ettin...” Duraksadı; ardından, aklına sonradan gelmiş gibi üzerine basa basa ve yavaşça, “Hasta değilsin sen. Öyle değil mi?” diye sordu.</p>
		<p>“Hayır,” dedi Jimmy, kendinden emin bir sesle. Sonra sesini birden alçaltarak, “Bu yıl keyfim yerinde olmadı pek,” diye mırıldandı. </p>
		<p>Donkin dostça ve güven veren bir edayla gözünü kırptı ve, “Bu numarayı daha önce de yaptın sen, değil mi?” dedi. Jimmy gülümsedi. Sonra, sanki kendini daha fazla zaptedemeyecekmiş gibi döküldü, ağzından cümleler, “Evet. Son çalıştığım gemide. Yolculuk sırasında keyifsizdim. Anladın mı? Kolay oldu. Kalküta’da maaşımı aldım ve ayrıca Kaptan hiç tereddüt etmedi... son kuruşuna kadar aldım paramı. Elli sekiz gün yan gelip yattım! Aptallar! Tanrım! Ne budalalar ama! Şıkır şıkır ödediler.” Kesik kesik güldü. Donkin de, canciğer bir dost gibi kıkırdadı. Jimmy şiddetli öksürdü. Soluklanır soluklanmaz da, “Her zamanki gibi iyiyim,” dedi. </p>
		<p>Donkin alaycı bir el hareketi yaptı. “Zamanla,” dedi ciddi bir havaya bürünerek, “bunu herkes anlayabilir.” – “Bunlar anlamaz,” dedi Jimmy, bir balık gibi nefes alarak. “Bunlar her mavala inanır,” diye onayladı Donkin. “Sakın ağzından kaçırma,” diye uyardı Jimmy, bitkin bir sesle. “Senin küçük hileni yani, öyle değil mi?” dedi Donkin, neşeyle. Sonra ani bir tiksintiyle, “Sen zaten kendinden başkasını düşünmezsin ki...” diye söylendi.</p>
		<p>Böylece bencillikle suçlanan James Wait, battaniyeyi çenesine kadar çekti ve bir süre kımıldamadan yattı. Kalın, etli dudakları, suratından hiç eksik olmayan o somurtuk ifadeyle birlikte yine dışarıya doğru bükülmüştü. “Neden sorun çıkarmaya bu kadar heveslisin?” diye sordu kayıtsızca. </p>
		<p>“Çünkü bu yaşadıklarımız tam bir kepazelik. Bize reva görülen şu yemeklere, verdikleri maaşlara bak... isyan edip kıyameti koparmamız lazım; akıllarını başlarına getirecek bir kargaşa yaratmak gerekiyor! İnsanları itip kakmak... beynimizi dağıtmak ha! Biz insan değil miyiz?” Haksızlıklar karşısındaki öfke patlamalarından birini yaşıyordu yine Donkin. Sonra sakin bir sesle, “Giysilerini havalandırdım,” dedi. “Pekâlâ” dedi Jimmy de, baygın bir ifadeyle. “İçeri getir onları.” – “Sandığının anahtarını ver, ben yerleştiririm,” dedi Donkin, dostça bir hevesle. James Wait de, “Sen getir içeriye, ben kendim yerleştiririm,” diye cevap verdi sertçe. Donkin başını yere eğip bir şeyler mırıldandı... “Ne dedin? Ne dedin sen?” diye sordu Wait, merakla. Donkin ise bir kahkahayı ya da öfkeyi bastırır gibi titreyen tuhaf bir sesle, “Hiçbir şey. Bu gece hava kuru, sabaha kadar dışarı asalım onları,” dedi. Jimmy tatmin olmuş gibiydi. “Gece içmem için maşrapama biraz su koysana, bak şurada,” dedi. Donkin kapı eşiğine doğru uzun bir adım attı ve sert bir ses tonuyla, “Kalk kendin al,” diye karşılık verdi. “Gerçekten hasta filan değilsen alabilirsin.” – “Elbette alabilirim,” dedi Wait, “yalnız...” – “O halde al; eğer giysilerini tertipleyebiliyorsan kendine de bakabilirsin,” dedi Donkin, hınzırca ve ardına bakmadan güverteye çıktı. </p>
		<p>Jimmy maşrapasına uzandı. İçinde tek bir damla su bile yoktu. Hafifçe iç geçirerek maşrapayı yerine koydu ve gözlerini kapadı. Şu kaçık Belfast istersem bana biraz su getirebilir, diye düşündü. Budala. Çok susadım... Kamaranın içi çok sıcaktı ve sanki yavaşça dönüp gemiden koparak, kara bir güneşin ışıdığı, aydınlık ve kurak bir alana doğru yavaşça kayarak fırıl fırıl dönmeye başlıyordu. Susuz bir alana! Tek bir damla bile suyun olmadığı bir yere! Donkin suratlı bir polis boş bir kuyunun yanında bir bardak bira içip hızla kanat çırparak uçup gitti. Direk başları göğü delercesine uzanıp gözden yiten bir gemi tahıl boşaltıyordu ve kuru kabuklar, içinde su bulunmayan bir gemi havuzunun iskelesi boyunca rüzgârla dönüp etrafa savruluyordu. O da kabuklarla birlikte dönüp savruluyordu. İçi tamamen boşalmıştı. Kabuklardan daha hafif ve daha kuru hissediyordu kendini. Boş göğsünü şişirdi. Hızla içine dolan hava, evleri, ağaçları, insanları, lamba direklerini andıran bir sürü şeyi de beraberinde sürükledi... Hepsi bu kadar! Başka hava kalmamıştı ve uzun nefes alışını hâlâ bitirmemişti. Bir hapishanedeydi! Onu kodese tıkıyorlardı. Bir kapı gürültüyle kapandı. Anahtarı kilidin içinde iki kez döndürdüler. Kafasından aşağı bir kova su döktüler... Poff! Neden acaba?</p>
		<p>İçi boş, bomboş bir adam için bunun çok sert bir düşüş olduğunu düşünerek gözlerini açtı. Kamarasındaydı. Oh! Her şey yolunda! Suratını ter basmıştı ve kolları kurşundan daha ağırdı. Kapının eşiğinde duran aşçıyı gördü. Bir elinde pirinç bir anahtar, diğerinde ise parlak, teneke kulplu bir çaydanlık vardı.</p>
		<p>Yüzünden neşe ve cömertlik saçılan Podmore, “Bu gecelik mutfağı kilitledim,” dedi. “Saat az önce sekizi vurdu. Gece içersin, diye sana bir çaydanlık dolusu soğuk çay getirdim Jimmy. İçine biraz beyaz şeker de kattım. Biraz şeker yüzünden gemi batacak değil ya.”</p>
		<p>Aşçı kamaraya girdi, çaydanlığı ranzanın ucuna astı ve âdet yerini bulsun gibilerden, “Nasıl gidiyor?” diye sorup kutunun üstüne oturdu. “Hmmm,” diye homurdandı Wait, soğuk tavırla. Aşçı, yüzünü pis bir pamuklu bezle sildi ve sonra aynı bezi boynuna bağladı. Sakin bir sesle ve halinden pek hoşnut bir havayla, “Buharlı gemilerde ateşçiler böyle yapar,” dedi. “Düşünüyorum da, benim işim de en az onlarınki kadar ağır ve daha uzun sürüyor. Kazan dairesinde gördün mü hiç onları? Cehennem zebanilerine benzerler. Ha babam ver ateşi. Harla ateşi. Harla ateşi.”</p>
		<p>Podmore işaretparmağıyla güverteyi gösterdi. Hüzünlü bir düşünce, dingin denizin üzerinden geçerken suyun üzerindeki aydınlığa düşen bulutun gölgesi gibi neşeli yüzünün bir anlığına asılmasına neden oldu. Nöbeti devretmiş vardiya, kapı boşluğuna vuran aydınlığın üzerinden kitle halinde ve gürültülü adımlarla geçti. Biri, “İyi geceler!” diye bağırdı. Belfast bir anlığına durdu ve bastırılmış duyguların etkisi altında titrek ve nutku tutulmuş bir halde Jimmy’ye baktı. İçinde kötü bir his varmış gibi keder yüklü bakışlarla aşçıyı bir anlığına süzdü ve gözden kayboldu. Aşçı boğazını temizledi. Jimmy gözlerini tavana dikmiş, bir köşeye sinip saklanan bir adam kadar kımıltısız duruyordu. </p>
		<p>Berrak bir geceydi ve hafif esinti vardı. Direklerin tepesinde ışıl ışıl parlayan görkemli Samanyolu eğrisi, sonsuz ışıktan ibaret bir zafer takı gibi gökyüzünü boydan boya kaplıyordu. Başaltının önünde duran bir adam yüksek sesle ıslık çalarak canlı bir melodi tutturmuş, bir başkası ise ayağıyla hafifçe yere vurarak ona tempo tutuyordu. Baş taraftan gelen mırıltılı sesler, gülüşmeler ve bölük pörçük nağmeler birbirine karışmıştı. Aşçı başını salladı, yan yan Jimmy’ye baktı ve söylenmeye başladı. “Tabii ya. Dans edip şarkı söyleyin. Başka bir şey düşündükleri yok. Tanrı’nın bunlardan nasıl hâlâ bıkıp usanmadığına şaşıyorum... O kaçınılmaz günün bir gün geleceğini unutuyorlar... oysa sen...”</p>
		<p>Jimmy, sanki çalmış gibi çaydan aceleyle bir yudum aldı ve battaniyesinin altında büzülüp tahta bölmeye doğru iyice yanaştı. Aşçı ayağa kalktı, kapıyı kapadı, ardından yeniden oturup tane tane konuştu:</p>
		<p>“Ne zaman mutfak ocağının ateşini karıştırsam aklıma sizler geliyorsunuz. Sanki bundan başka bir dünya yokmuş gibi küfrediyor, hırsızlık yapıyor, yalan söylüyor ve daha beter işlere bulaşıyorsunuz... Bir bakıma fena herifler değilsiniz ya,” diye itirafta bulundu; ardından pişmanlık içinde derin düşüncelere dalmışçasına bir an duraksayarak bıkkın bir sesle, “Sıcağı tadacaklar. Sıcağı! Hem de ne sıcak biliyor musun? Buharlı gemilerin kazanlarından yayılan sıcak, yanında hiç kalır.”</p>
		<p>Podmore bir süre sessizliğe gömüldü. Zihninde fırtınalar kopuyordu; birbirine karışmış parlak çizgiler; bir dizi coşkulu şarkı ve acılı iniltiler. Istırap çekiyor, keyif alıyor, hayranlık duyup onaylıyordu. Tıpkı yirmi yedi yıl önce (aradan geçen yılların sayısını hatırlamaktan keyif alıyordu) genç bir adamken, kötü arkadaşlarına uyup Doğu yakasındaki o müzikholde hayatında ilk ve son kez sarhoş olduğu o akşamki gibi zevk, korku ve heyecanı bir arada yaşıyordu. Birden gelen coşkulu bir his dalgasıyla zihni bedeninden kopup hızla yükseldi. Öbür dünyanın gizemi üzerine kafa yordu. Bu sırra vakıf olmuştu. Mükemmel bir histi bu; bundan büyük haz duymuştu. Kendini, tüm tayfaları ve Jimmy’yi seviyordu. Yüreği şefkatle, anlayışla, başkalarının işine burnunu sokma arzusuyla, o kara derili adamın ruhu için kaygıyla, sahip olunan sonsuzluğun gururuyla, kudret hissiyle dolup taşıyordu. Onu kollarından kaptığın gibi kurtuluşun ortasına fırlatıver... Kara ruh-daha da kara-beden-çürüme-İblis. Hayır! Konuş-güç-Samson... Kulağının içinde bando zilleri korkunç bir çınlamayla ötüyordu; coşkuyla birbirlerine karışmış parlak yüzler, zambaklar, dua kitapları, doğaüstü haz, beyaz etekler, altın arpler, siyah ceketler, kanatların arasından yıldırım hızıyla geçti. Uçuşan giysiler, tıraşlı parlak yüzler, bir ışık denizi, zift kaplı bir göl geçti gözlerinin önünden. Tatlı bir koku, sülfür kokusu geliyordu burnuna; kızıl alev dilleri beyaz bir pus tabakasını yalayıp geçiyordu. Korkunç bir ses gürledi... Üç saniye sürdü.</p>
		<p>“Jimmy!” diye haykırdı, ilham dolu bir sesle. Sonra duraksadı. Muazzam kibrinin cehennemî sisleri arasından insani bir acıma duygusu hafifçe parladı.</p>
		<p>“Ne?” dedi James Wait, isteksizce. Bir sessizlik oldu. Başını biraz çevirip, göz ucuyla temkinli bir bakış fırlattı. Aşçının dudakları sessizce kıpırdadı; yüzünde kendinden geçmiş, esrik bir ifade vardı ve gözleri yukarıya bakıyordu. Sanki güverte kirişlerine, lambanın pirinç kulpuna, ortalıkta gezinen iki hamamböceğine içinden yalvarıyordu.</p>
		<p>“Bana bak,” dedi Wait, “Uyumak istiyorum. Gözlerim kapanıyor.”</p>
		<p>“Uyumanın sırası değil!” diye bağırdı aşçı. İnsanlığından eser kalmayıncaya kadar dua etmişti. Tıpkı, helak olan günahkârlara kahve yapmak için suların üzerinde yürüdüğü o unutulmaz gecede olduğu gibi, bedensiz, ulu bir varlığa, bir sese dönüşmüştü. “Uyumanın sırası değil,” diye tekrar etti, coşkulu bir sesle. “Ben uyuyamıyorum.”</p>
		<p>“Lanet olsun, zerre kadar umurumda değil,” dedi Wait, zoraki bir gayretle. “Ben uyuyabilirim. Sen de git yat.”</p>
		<p>“Lanet... Lanet okuyorsun!.. Lanet okuyorsun! Ebedi ateşi görmüyor musun... Hissetmiyor musun? Körsün, günaha batmışsın! Tövbe et, tövbe! Seni düşününce yüreğim parçalanıyor. Seni kurtarma çağrısını işitiyorum. Gece gündüz. Jimmy, izin ver seni kurtarayım!” Yakarıp üsteleyen, tehditkâr kelimeler gürleyerek yağan bir sağanak gibi dökülüyordu Podmore’un ağzında. Hamamböcekleri kaçıştı. Jimmy terliyor, battaniyesinin altında gizlice kıvranıyordu. Aşçı bağırdı: “Günlerin sayılı!” – “Çık git şuradan” diye gürledi Wait de, cesurca. “Benimle birlikte dua et!” – “Etmeyeceğim!” Küçük kamara fırın kadar sıcaktı. Muazzam bir korku ve ıstırapla; acı feryatlar ve iniltilerle dolu bir atmosfer vardı içerde; dualar, avaz avaz küfürler ve fısıltılı beddualar gibi çıkıyordu ağızdan. Dışarıda, Charley’nin neşeli sesinden Jimmy’nin kamarasında kıyamet koptuğunu öğrenen adamlar kamaranın önünde toplaşmışlardı, ama kapıyı açmaya korkuyorlardı. Tüm tayfalar oradaydı. Aşağıdaki vardiya sanki bir çarpışma olmuş gibi gömlekleriyle yukarıya, güverteye fırladı. Yukarıya koşan adamlar “Neler oluyor?” diye sordular. Diğerleri de “Dinleyin!” dedi. Boğuk çığlıklar işitiliyordu: “Dizlerinin üzerine çök! Dizlerinin üzerine çök!” – “Kes sesini!” – “Asla! Sen benim ellerime teslim edildin... Hayatın kurtuldu... Azim... Merhamet...Tövbe!” – “Sen kaçık bir budalasın!” – “Senin yüzünden...senin... Bir daha asla uyuyamam, eğer ki ben...” – “Bas git.” – “Hayır!.. Kazan dairesi... Bir düşün!..” Kelimeler, sağanak yağmur gibi tekdüze bir patırtı çıkaran kulak tırmalayıcı çığlıklara dönüştü. “Hayır!” diye bağırdı Wait. “Evet! Öylesin! Çaresiz!.. Herkes bunu söylüyor.” – “Yalan söylüyorsun!” – “Gözlerimin önünde... şu dakika can verdiğini görüyorum... sen ölü sayılırsın artık.” – “İmdat!” diye kulakları delen tiz bir sesle bağırdı Jimmy. Podmore ise ulurcasına, “Bu çukurda değil ama... Yukarıya bak,” diye bağırdı. “Git buradan! Cinayet var! Yardım edin!” diye feryat ediyordu Jimmy. Sesi gitti. İniltiler, mırıldanmalar, hıçkırıklar duyuldu.</p>
		<p>Nadiren işitilen bir ses, “Neler oluyor bakalım?” dedi. “Geri çekilin, tayfalar! Geri çekilin şuradan!” diye sertçe tekrar etti, kalabalığı yararak ilerleyen Mr. Creighton. “Moruk geldi,” diye fısıldadı bazılar. Kimi de geri çekilirken, “Aşçı içeride efendim,” dedi. Kapı takırtılar çıkararak açıldı; dışarı saçılan bir ışık seli meraklı yüzleri aydınlattı; sıcak, bayat bir hava dalgası yayıldı dışarıya. Hırpani kıyafetleri içerisinde kır saçlı, çelimsiz Kaptan, ince yüzünde sakin bir ifadeyle kendisinden epey uzun iki yardımcısının arasında küçük bir oyma figür gibi bir deri bir kemik, kaskatı duruyordu. Dizlerinin üzerine çökmüş aşçı doğrulup ayağa kalktı. Jimmy sırtı dik, ranzanın üstünde oturmuş, göğsüne kadar çektiği bacaklarını sıkıca kavramıştı. Mavi yatak takkesinin püskülü dizlerinin üzerinde belli belirsiz sallanıyordu. Tayfalar şaşkın bir halde uzun, kıvrımlı sırtına baktılar. Jimmy ise pırıldayan gözakının bir kenarıyla körlemesine baktı onlara. Kafasını çevirmeye korkuyordu ve olduğu yere iyice büzülüp küçülmüştü; beklenti içindeki hareketsizliğinin kusursuz, şaşırtıcı ve hayvanlara özgü bir yanı vardı. Korkmuş bir vahşinin düşüncesiz, içgüdüsel bir devinimsizliğiydi bu.</p>
		<p>“Burada ne yapıyorsun?” diye sordu Mr. Baker, tiz bir sesle. “Görevimi,” dedi aşçı şevkle. “Neyini, neyini?” diye lafa girdi ikinci kaptan. Kaptan Allistoun hafifçe yardımcısının koluna dokundu. “Ben ne halt ettiğini biliyorum,” dedi alçak bir sesle. “Çık oradan Podmore,” diye yüksek sesle emretti.</p>
		<p>Aşçı ellerini ovuşturdu, yumruklarını başının üzerinde salladı ve kolları sanki ağır gelmiş gibi iki yana düştü. Bir an kafası karışmış halde, tek kelime etmeden orada öylece durdu. “Asla, ben... ben,” diye kekeledi.</p>
		<p>“Ne diyorsun be adam?” dedi Kaptan Allistoun. “Derhal çık dışarı, yoksa...” – “Gidiyorum,” dedi aşçı da, telaşlı ve hüzünlü bir uysallıkla. Kapı eşiğine doğru kararlılıkla yürüdü, duraksadı ve birkaç adım attı. Herkes sessizce Podmore’a bakıyordu. Hafifçe dönerek, “Sizi sorumlu tutarım!” diye çaresizlik içinde haykırdı. “O adam ölüyor. Sizi sorumlu...” – “Sen hâlâ orada mısın?” dedi Kaptan, tehditkâr bir ses tonuyla. “Hayır, efendim,” dedi aşçı da telaşlı, ürkmüş bir sesle. Lostromo onu kolundan tutup uzaklaştırdı; tayfalardan biri güldü; Jimmy çaktırmadan bakmak için başını kaldırdı ve beklenmedik bir sıçrayışla ranzasından zıpladı; Mr. Baker akıllıca bir hamleyle onu yakaladı ve Jimmy, gevşek bir hamur gibi kollarının üzerine düştü; kapıda duran gruptan şaşkın hırıltılar yükseldi. “Yalan söylüyor,” dedi Wait, güçlükle soluyarak. “Kara iblislerden söz ediyor ama esas iblis o; beyaz bir iblis. Benim bir şeyim yok.” Jimmy doğrulup toparlandı ve Mr. Baker ihtiyatlı bir hareketle koy verdi onu. Jimmy bir-iki adım sendeledi; Kaptan Allistoun sessizce ve delici bakışlarla süzdü Jimmy’yi, Belfast yardımına koştu. Jimmy yanındaki hiç kimsenin farkında değildi sanki; bir anlığına sessizce durdu. Kendisini uzaktan seyreden heyecanlı adamların meraklı bakışları altında bir alay meçhul korkuya karşı bir başına savaşırken ulaşılmaz, derin kaygılarının yalnızlığına hapsolmuştu. Gemi kısa süre esen bir rüzgârla yan yatınca güverte tahliye deliğindeki deniz suları çağıldayarak aktı. </p>
		<p>En nihayet James Wait gür, bariton sesiyle, “Onu benden uzak tutun,” dedi ve tüm ağırlığıyla Belfast’ın boynuna yaslandı. “Bu son hafta içinde kendimi daha iyi hissediyorum... İyiyim... Görevimin başına dönecektim... yarın... eğer şimdi isterseniz, Kaptan.” Belfast, Jimmy’yi dik tutmak için omuzlarını silkeledi. </p>
		<p>“Hayır,” dedi Kaptan, gözlerini Jimmy’ye dikerek. Jimmy’nin koltuğunun altında duran Belfast’ın kızarmış yüzü sıkıntıyla seğirdi. Bir dizi parıldayan göz uzun ve dikkatli bakışlarla onları izliyordu. Tayfalar dirsekleriyle birbirlerini itelediler, başlarını döndürdüler, fısıldadılar. Wait’in başı göğsüne düştü ve gözlerini kısıp kuşkulu bir tavırla etrafına bakındı. </p>
		<p>“Neden olmasın?” diye bir ses geldi, loşluğun içinden; “Adamın bir şeyi yok, efendim.”</p>
		<p>“Ben iyiyim,” dedi Wait, hevesle. “Hastaydım... Daha iyiyim... Artık işimin başına dönebilirim.” İç geçirdi. Belfast omuzlarını kaldırıp, “Vay anasını!” diye bağırdı ve “Dik dur, Jimmy,” dedi. Wait de, “Benden uzak dur o halde,” diyerek Belfast’ı fevri bir hareketle itti ve sendeleyip kapı pervazına tutundu. Elmacık kemikleri sanki cilalanmış gibi parlıyordu. Başından çekip çıkardığı yatak takkesiyle terli yüzünü silip güvertenin bir köşesine fırlattı. Yerinden kıpırdamandan, “Dışarı çıkıyorum,” diye ilan etti. </p>
		<p>“Hayır çıkmıyorsun,” diye terslercesine kestirip attı Kaptan. Yalınayaklar zeminin üzerinde kıpırdandı, her yandan hoşnutsuz mırıltılar yükseldi; Kaptan hiçbir şey duymamış gibi sürdürdü konuşmasını: “Yolculuğun neredeyse başından bu yana kaytarıyorsun ve şimdi dışarı çıkmak istiyorsun. Maaş almayı hak ettiğini düşünüyorsun artık, öyle mi? Kıyının kokusunu mu aldın, ha?”</p>
		<p>“Hastaydım... Şimdi daha iyiyim,” diye geveledi Wait, üzerine vuran ışıkta parlayarak. “Sen hasta numarası yapıyordun,” diye sert bir karşılık verdi Kaptan Allistoun: “Herkes...” Bir an duraksadı: “Herkes bunu anlayabilir. Hiçbir şeyin yok, ama bir köşeye sokulup yatmak işine geliyor ve şimdi de benim işime geldiği için yatacaksın. Mr. Baker, bu adamın yolculuğun sonuna kadar güverteye çıkmasına izin verilmemesini emrediyorum.”</p>
		<p>Şaşırmış, zafer kazanmışçasına sevinmiş, kızıp içerlemiş gemicilerin sesleri yükseldi kalabalıktan. Karanlıkta duran grup ışığa çıktı. “Ne için?” “Sana demiştim...” “Ne kepazelik ama...” – “Bu konuda bizim de söz hakkımız olmalı!” diye tiz bir sesle bağırdı arkalardan Donkin. Birkaç kişi hep bir ağızdan, “Aldırma Jimmy, biz sana destek çıkarız,” diye bağırdı. Yaşlı bir denizci öne çıkıp, “Efendim, bu gemide hasta birinin iyileşmesi de mi yasak yani?” diye sordu kaygılı bir sesle. Onun arkasında duran Donkin kalabalığın arasından heyecanlı heyecanlı bir şeyler fısıldadı, ama kimse onun tarafına bile bakmadı. Öte yandan Kaptan Allistoun az önce konuşan yaşlı denizcinin bronzlaşmış, öfkeli suratına doğru işaretparmağını sallayarak, “Sen... sen çeneni tut!” dedi, uyaran bir sesle. Birkaç genç tayfa, “Bu iş böyle olmaz ama,” diye feryat edip yakındı. Donkin tiz bir sesle, “Kör olası birer makine miyiz biz?” diye sorup ön sırada duranların arkasına sindi. “Makine olmadığımızı yakında göstereceğiz ona çocuklar...” – “Zenci de olsa o da bir insan.” – “Eğer Kartopu iyileşmişse biz de eksik adamla çalışacak değiliz ya...” – “Adam iyileştim diyor.” – “O zaman vurun çocuklar vurun!” – “Bunun cezası bu.” Kaptan Allistoun ikinci kaptanına sert bir sesle, “Ses çıkarmayın Mr. Creighton,” dedi ve o kargaşanın içinde sakin bir tavırla durup birbirine karışan homurdanmaları ve acı feryatları, birden patlak veren bu isyan sırasında atılan çığlıkları ve sarf edilen küfürleri büyük bir dikkatle dinledi. Biri, kamara kapısını tekmeyle kapadı; tehditkâr homurdanmalarla dolu karanlık, bir anlığına uğultulu sesler çıkararak ışık demetinin üzerinden atladı ve tayfalar homurdanan, yılan gibi tıslayan, coşkuyla gülen, el kol hareketleri yapan karaltılara dönüştüler. Mr. Baker, “Uzaklaşın onlardan efendim,” diye fısıldadı. Mr. Creighton’ın iri cüssesi, Kaptan’ın çelimsiz bedeni etrafında sessizce dolaşıp duruyordu. “Bütün yolculuk boyunca bizden istifade edildi,” dedi hırçın ve boğuk bir ses, “ama bu kadarı da fazla artık.” – “O adam bizim yol arkadaşımız.” – “Çocuk muyuz biz?” – “İskele vardiyası göreve çıkmayı kabul etmeyecek.” Heyecanlanıp, hislerine kapılan Charley cırlak sesler çıkardı, ciyak ciyak bağırdı: “Jimmy’mizi bize verin!” Bunun üzerine, o karmaşanın içinde her kafadan bir ses çıkmaya başladı. Yeniden bir patırtı koptu. Aynı anda bir sürü ağız dalaşı başladı. “Evet.” – “Hayır.” – “Hiç hasta olmamış ki.” – “Hepsine bir anda saldıralım.” – “Kapa çeneni delikanlı, bu erkeklerin yapacağı bir iş.” Kaptan Allistoun, “Öyle mi?” diye mırıldandı acı acı. Mr. Baker “Of! Zıvanadan çıktılar. Son bir aydır içten içe kaynıyorlardı,” dedi. “Farkındayım,” dedi Kaptan. “Şimdi de kendi aralarında kavga etmeye başladılar,” dedi Mr. Creighton, küçümsemeyle. “İyisi mi siz kıç tarafına dönün efendim. Biz yatıştırırız onları.” – “Sinirlerine hâkim ol Creighton,” dedi Kaptan. Ve üç adam yavaşça kamara kapısına doğru ilerlemeye başladılar.</p>
		<p>Pruva halat donanımının gölgeleri arasında karanlık bir yığın tepiniyor, girdap misali dönüyor, ilerliyor, geri çekiliyordu. Suçlayan, kınayan, cesaret veren, şaşkınlık ve tiksinti ifade eden sözcükler işitiliyordu. Afallamış ve öfkeli yaşlı denizciler homurdanarak şu ya da bu şekilde bir şeyler yapma konusundaki kararlılıklarını belirtiyorlardı; fakat gençler kendi aralarında tartışarak, bağıra çağıra kendilerinin ve Jimmy’nin yanlışlarını ortaya koyuyorlardı. O can çekişen bedenin, arzu ve amaçlarına yaraşır simgenin etrafında toplandılar ve birbirlerine cesaret vererek bir yandan öbürüne sallandılar, ayaklarını yere vurup, “ezilip sömürülmeyeceklerini” bağırarak ilan ettiler. Kamarada, Jimmy’yi ranzasına yatırmak için yardımcı olan Belfast, tüm o şamatayı kaçırmamak için kıvranıyor ve kolayca harekete geçen hislerini ve her an akmaya hazır gözyaşlarını tutmakta zorlanıyordu. Battaniyenin altında sırtüstü yatan James Wait, güçlükle soluyarak yakınıyordu. Yatağın ayakucunda Jimmy ile meşgul olan Belfast, “Senin arkanda olacağız, asla korkma,” diye güvence verdi. “Yarın sabah buradan çıkıp... şansımı deneyeceğim... sizler de bana... ” diye geveledi Wait. “Kaptan ne derse desin, yarın sabah işbaşı yapıyorum. Güçbela bir kolunu kaldırdı, elini yüzünde gezdirdi; nefes verirken, “O aşçıyı sakın bırakmayın...” dedi. “Hayır, hayır,” dedi Belfast da, sırtını ranzaya dönerek. “Eğer yanına yaklaşacak olursa yumruklarım onu.” Öfkeli ve bitkin Wait sesini biraz yükselterek, “Maşrapasını paramparça edeceğim,” dedi; “Kimseyi öldürmek istemem ama...” Güneşin altında koşmuş bir köpek gibi hızlı hızlı soluyordu. Kamara kapısının hemen dışında duran biri, “Hepimiz kadar sağlıklı o!” diye bağırdı. Belfast elini kapı tokmağına koydu. “Baksana!” diye seslendi James Wait, telaşla. Sesi o kadar belirgin çıkmıştı ki, Belfast irkilerek döndü. Göz kamaştırıcı ışığın altında kapkara bir ölü gibi boylu boyunca uzanmış James Wait yastığın üzerinde başını çevirdi. Hem yalvaran hem de küstahça bakan gözlerini Belfast’a dikti. “Bu kadar uzun süre yatmak beni halsiz düşürdü,” dedi, tane tane konuşarak. Belfast onaylarcasına başını salladı. “Artık iyileşiyorum,” dedi Wait, ısrarla. Belfast, bakışları yerde, “Evet şu son ay... iyileşmeye başladığını ben de fark ettim,” dedi ve ardından, “Hey! Neler oluyor yahu?” diye bağırarak dışarıya koştu. </p>
		<p>Sendeleyip yalpalayarak üzerine doğru gelen iki adam Belfast’a çarpıp onu kamaranın duvarına yapıştırdı. Geminin dört bir yanında çekişmeler ve tartışmalar sürüyordu anlaşılan. Belfast toparlandı ve karanlığın içinde, ana yelkenin kemerli ayağının altında duran belli belirsiz üç karaltı gördü. Yelken, bir mabedin tümsekli duvarı gibi yükseliyordu başlarının üzerinde. Donkin, “Yürüyün üzerlerine... Hava karanlık!” diye dişlerinin arasından fısıldadı. Yekvücut olmuş kalabalık kıça doğru birkaç adım koştu. Sonra durdular. Çevik ve zayıf Donkin, sağ kolunu bir yeldeğirmeni gibi döndürerek hızla grubun yanından geçti ve koluyla dimdik yukarıyı işaret ederek birden durdu. Ağır bir cismin hızla havaya fırladığı işitildi; cisim kaptan yardımcılarının başlarının arasından geçip güvertenin üzerinde sekti ve hız kesip kıç ambar ağzına sertçe çarptı. Mr. Baker’ın iri cüssesi seçilir olmuştu. “Kendinize gelin!” diye bağırdı, önü kesilmiş kalabalığa doğru ilerleyerek. Kaptan, sakin bir sesle, “Geri gelin Mr. Baker!” diye seslendi. Mr. Baker gönülsüzce itaat etti. Bir dakika süren bir sessizliğin ardından kulakları sağır eden bir velvele koptu. Archie’nin güçlü sesi bu şamatayı bastırdı: “Eğer bunu bir daha yaparsanız söyleyeceğim!” Bağrışmalar duyuldu. “Yapmayın!” – “Bırakın şunu elinizden!” – “Biz böyle insanlar değiliz!” Grup halinde oradan oraya seğirten insan karaltıları sallana sendeleye küpeşteye, ardından da yeniden kamaraya doğru sürüklendi. Tökezleyen ayakların altında halkalı cıvatalar çın çın ötüyordu. “At şunu elinden!” “Bırak beni!” – “Hayır!” – “Lanet olsun sana!” Sonra, sanki birinin yüzüne tokat atılırmış gibi sesler geldi; güverteye bir demir parçası düştü; kısa bir itiş kakış yaşandı ve ardından belli belirsiz bir karaltı, bir tekme gölgesinin önünden ana ambar kapağına doğru hızla seğirtti. Öfkeli bir ses hıçkırıklar arasında küfürler yağdırdı... Mr. Baker şaşkınlık ve üzüntüyle, “Aman Tanrım! Ellerine ne geçerse savuruyorlar,” diye homurdandı. “Bu bana atıldı,” dedi Kaptan, sakin bir sesle; “rüzgârını hissettim; neydi o öyle, bağlama demiri mi?” – “Vay canına!” diye mırıldandı Mr. Creighton. Geminin ortasında durmuş konuşan adamların ses karmaşası dalgaların çalkantı seslerine karışıyor, suskun ve şişmiş yelkenler arasında yükseliyor, gecenin içine akıp ufkun ötesine geçerek arşa varıyordu. Eğimli direk uçlarının tepesinde yıldızlar durmadan yanıyordu. Işığın sudaki yansımaları, seyir halindeki geminin gövdesinin önünde kırılıyor ve gemi geçtikten sonra, adeta mırıldanan denizden korkarmışçasına uzun bir süre titreşiyordu. </p>
		<p>Bu arada çıkan kargaşanın nedenini merak eden dümenci, dümeni bırakmış ve iki büklüm vaziyette uzun, sinsi adımlarla pupanın ucuna doğru koşmuştu. Başıboş kalan Narcissus kimse farkına varmadan yavaşça rüzgâra doğru döndü, hafifçe sallandı ve uyuyan yelkenleri birden uyanarak hep birden hızla dalgalanıp direkleri salladı; yüksek serenlerden aşağıya doğru hızla ve art arda gürleyen top sesleri çıkararak birbiri ardına rüzgârla doldu ve en sonunda kapalı duran ana yelken de şiddetli bir silkinişle kabardı. Geminin omurgası baştan başa titredi; yelkenler tüfek atışı gibi sesler çıkararak zangırdamaya devam etti; gevşek zincirlerin çıkardığı çan sesleri havada yankılandı; tek makaralı palangalardan inleme sesleri geldi. Sanki görünmez bir el, güverteyi dolduran tayfaları kendilerine getirmek ve uyanık olup görevlerini hatırlatmak istercesine gemiyi öfkeyle sallamıştı. “Dümeni rüzgâr tarafına kır!” diye tiz bir sesle haykırdı Kaptan. “Kıç tarafına doğru koşun Mr. Creighton ve oradaki budalanın ne halt ettiğine bir bakın.” – “Pruva yelkenlerine bağlı halatları düzeltin. Prasyaları hazırlayın,” diye homurdandı Mr. Baker. Tayfalar şaşkınlık içerisinde emirleri tekrar ederek hızla koşuşturmaya başladılar. Güvertedeki vardiyanın birden yüzüstü bıraktığı nöbetçiler ikili üçlü gruplar halinde yüksek sesle tartışarak başaltına yöneldiler. Utanç verici bir geri çekilmeyi tehditkâr bir imada bulunarak örtbas etmek istercesine, “Hele bir yarın olsun göreceğiz!” diye yüksek sesle bağırdı birisi. Daha sonra sadece verilen emirler, ağır halat rodalarının düşmesiyle ve makaraların takırdamasıyla çıkan sesler işitildi. Singleton’ın kır saçlı başı, bir kuşun hayaleti gibi güvertenin tepesinde bir oraya bir buraya seğirtiyordu, gece vakti. Kıç tarafta duran Mr. Creighton, “Toparlıyor efendim,” diye bağırdı. “Yeniden tam yol ileri.” – “Pruva yelken halatlarını gevşetin. Prasyaları düzeltir bu. Halatları sarın,” diye homurdandı Mr. Baker, telaşla sağa sola koşuşturarak.</p>
		<p>Tüm bu patırtılar, birbirine karışan sesler ve uğultular yavaş yavaş dindi ve pupada bir araya gelen zabitler yaşanan olayları tartıştılar. Mr. Baker kafası allak bullak olmuş bir halde oflayıp pufluyordu; Mr. Creighton’ın öfkesi durgun görüntüsünün altına gizlenmişti; fakat Kaptan Allistoun sakin ve düşünceliydi. Bir yandan Mr. Baker’ın homurdanarak yaptığı yorumlara ve Mr. Creighton’ın araya girip söylediği sert sözlere kulak verirken bir yandan da gözlerini güverteye dikip daha demin kafasını teğet geçen bağlama demirini, yaşanan tüm bu kargaşanın tek somut kanıtıymış gibi elinde tutmuş tartıyordu. Allistoun, pek az konuşan, hiçbir şey duymamış gibi davranan, kimseye bakmayan, ama her şeyi bilen, her fısıltıyı işiten, gemide sürüp giden yaşamın içerisinde bir görünüp bir kaybolan her gölgeyi gören türden bir kaptandı. İriyarı iki yardımcısının yanında çelimsiz, ufak tefek kalıyordu; Baker ve Creighton tepesine dikilmiş konuşuyorlardı; üzgün, şaşkın ve öfkeliydiler. Aralarında duran bu ufak tefek sessiz adamın sükûnet ve soğukkanlılığının kaynağı ise daha büyük bir hayat tecrübesinin derinliklerinde saklıydı anlaşılan. Başaltında ışıklar yanıyordu; ara sıra, baş taraftan, yüksek sesle gevezelik edenlerin uğultusu ani çıkan sert bir rüzgâr gibi gelip güvertelerin üzerinden geçerek, denizin huzurlu dalgaları arasında yavaşça süzülüp, sanki her şeyden habersiz ilerleyen gemi, vahşi ve kavgacı insanoğlunun aptalca velvelesini ebediyen ardında bırakmışçasına zayıflayarak işitilmez oluyordu. Fakat ardından tekrar tekrar yükseliyordu sesler. Kapı boşluklarına vuran ışığın aydınlığında hareket eden kollar, ağzı açık başlar bir anlığına görünüyordu; kara yumruklar atılıp geri çekiliyordu. “Evet. Birden böyle nedensiz bir kargaşanın ortaya çıkması son derece can sıkıcı,” diye onayladı Kaptan... Aydınlık alanda bağırışlar yükseldi ve birden kesildi... Kaptan o esnada başka bir sorun yaşanacağını düşünmüyordu... Kıç bölümünde bir çan çaldı. Daha boğuk bir başka çan sesi baş taraftan karşılık verdi ve çınlayan metal seslerinin yarattığı gürültü, geminin dört bir yanına geniş titreşim halkaları halinde yayılarak boş denizin uçsuz bucaksız karanlığı içinde yitip gitti... Bilmiyor muydu ne mal olduklarını! Bilmez olur muydu! Geçmiş yıllarda daha iyilerini de görmüştü. Zor durumlarda insana destek olacak has adamlardı onlar. Bazen de iblisten beterdiler. Resmen boynuzlu iblisler hem de. Peh! Bu önemsiz. Bir mil ıskalamış kadar oldu... Dümen nöbeti olağan şekilde değişiyordu. “Yelkenler fora, tam yol ileri,” dedi geçip giden adam yüksek sesle. Dümen parmaklıklarını yakalayıp kavrayan bir diğeri de, “Yelkenler fora, tam yol ileri,” diye tekrar etti. Kaptan öfkeyle ayağını yere vurup, “Benim derdim bu ters esen rüzgâr,” dedi yüksek sesle; “Ters rüzgâr! Gerisi vız gelir.” Bir anlığına yeniden sakinleşti. “Beyler, bu gece onları sürekli hareket halinde tutun; iplerin her zaman bizim elimizde olduğunu anlamalarını sağlayın. Ama usulca tabii. Creighton lütfen unutma, kimseye dokunmak yok. Yarın onlara sert bir konuşma yapacağım. Beceriksiz çılgınlar sürüsü! Beceriksizler! Aralarında gerçek denizci olanların sayısı bir elin parmaklarını geçmez. Rica ederim tartışmadan, hırgürden uzak durun.” Duraksadı. “Orada yanlış mı davrandım sizce Mr. Baker?” Elini alnına vurdu ve bir anlığına güldü. “Onu orada yarı ölü, o denli korkmuş halde ve hepimizin yaşayacağı o kaçınılmaz sonla yüzleşecek metanete sahip olmayan o şaşkın kalabalığın ortasında kapkara görünce düşünmeye fırsat bulamadan öyle bir fikre kapıldım birden. Onun için üzülüyorum. Tıpkı hasta bir hayvana üzülür gibi. Eğer amansız bir ölüm korkusu yaşayan bir yaratık olsaydı tabii!.. Kendi yoluna gitmesine imkân tanımak istedim aslında. Bir nevi dürtü işte. Aklıma bile gelmemişti o budalaların... Hmm! Elbette artık sözümden dönemem.” Kaptan bağlama demirini cebine soktu. Kendinden utanıyor gibi bir hali vardı. Sonra çok net bir tavırla, “Eğer Podmore bir daha öyle dalavereler çevirmeye kalkarsa onu tulumbanın altına sokacağımı söyleyin,” dedi. “Daha önce de bunu bir kez yapmak zorunda kalmıştım. Ara sıra çığırından çıkıyor herif. Gerçi iyi bir aşçı ama.” Hızlı adımlarla yürüyüp uzaklaştı ve güverte merdivenine geri döndü. İki yardımcısı, yıldızların ışığı altında şaşkın bakan gözlerle peşinden gittiler. Allistoun üç basamak indi ve başı güverte hizasında durup üslubunu değiştirerek konuşmasını sürdürdü: “Bu gece her ihtimale karşı yatmayacağım; bana seslenin eğer... O hasta Zenci’nin gözlerini gördünüz mü, Mr. Baker? Sanırım bana bir şey için yalvarıyordu. Ne acaba? Artık yardımcı olamam. Aramızdaki tek Zenci ve o da bana bakınca Cehennem’i görmüş gibi oldu. Hele şu sefil Podmore! O halde bırakalım da huzur içinde ölsün. En nihayet burada kaptan benim. Bırakın ne hali varsa görsün. Bir zamanlar yarım bir adam olabilirdi ama... Gözünüzü dört açın.” Kaptan merdivenlerden inip aşağıda gözden yitti. Geride bıraktığı iki yardımcısı şaşkınlık içerisinde birbirlerinin yüzlerine bakakaldılar. Yaşam ve ölümün belirsizlikleri karşısında mucizevi bir merhamet, gözyaşı döken taş bir heykel görmüş olsalardı bu kadar etkilenmezlerdi...</p>
		<p>Pipo çanaklarından kıvrımlı iplik gibi dikine yükselen dumanlardan yayılan mavi sisin bastığı başaltı bir kabul salonu kadar büyük gözüküyordu. Işık demetlerinin arasına ağır bir duman bulutu çökmüştü; mor renkte bir parlaklığın merkezinde halelerin çevrelediği lambalar, ışık saçmayan cansız alevlerle yanıyordu. Duman halkaları daha yoğun tabakalar halinde savruluyordu. Güverteye sere serpe yayılan tayfaların kimi umursamaz pozlarda ya da dizini kıvırmış oturuyor kimi de bir omzunu ahşap bölmeye dayamış uzanıyordu. Dudaklar kıpırdıyor, gözler çakmak çakmak parlıyor, sallanan kollar dumanların içinde ani girdaplar yaratıyordu. Mırıltılar sanki dar kapılardan yeterince hızlı dışarı çıkamıyormuş gibi üst üste yığıldıkça yığılıyordu. Üzerlerinde gömlekleriyle uzun adımlar atarak alt güvertede yürüyen vardiya, çılgın uyurgezerleri andırıyordu; ara sıra da nöbetçilerden biri içeri hızla içeri giriyor, konuşulanlara bir an kulak veriyor, ses ve uğultuların arasına dalarcasına çabucak bir cümle söyleyip geldiği gibi dışarı çıkıyordu; fakat vardiyadan birkaç kişi meraktan ağzı açık ve bir kulakları güvertede kapının yanında duruyordu. “Omuz omza verelim arkadaşlar,” diye gürledi Davis. Belfast sesini duyurmaya çalışıyordu. Knowles ise suratında şaşkın bir ifadeyle sırıtıyordu. Kalın, kırpılmış sakalları olan kısa boylu bir adam ikide bir bağırıyordu: “Kim korkar? Kim korkar?” Bir diğeri de gözlerinden ateş fışkırırmış gibi heyecanla ve art arda alakasız küfürler sıralayıp sessizce yerine oturdu. İki adam dostça bir tartışmaya girmiş, karşılıklı kendi görüşlerini savunmak için birbirlerinin göğsüne vuruyordu. Kafa kafaya vermiş üç kişi ise hep bir ağızdan avazları çıktığınca bağırarak samimi bir havada sohbet ediyordu. Fırtınalı bir konuşma kargaşası içinde bölük pörçük, ama anlaşılır kelimeler havada uçuşup kulaklara doluyor, “Bundan önceki gemide”, “Kimim umurunda ki? Eğer ki bizden birine yapmaya çalışırlarsa...”, “Yenilgiyi kabullen”, “Tayfanın sırası değil”, “İyi olduğunu söylüyor”, “Ben hep düşündüm ki”, “Aldırma...” gibi ifadeler işitiliyordu. Tortop vaziyette çömelerek cıvadraya dayanıp omuzlarını kulaklarının hizasına kadar kaldırmış Donkin, gaga gibi sivri burnuyla tüyleri kabarık, hastalıklı bir akbabayı andırıyordu. Bağırmaktan yüzü kıpkırmızı olmuş Belfast ata biner gibi bacaklarını iki yana açmış, kollarını havaya kaldırmış haliyle bir Malta haçının biçimini almıştı. Bir köşeye çekilmiş iki İskandinav’ın suratlarında bir felakete tanık olmuşçasına afallamış, kafası karışmış insanların ifadesi vardı. Işığın erişmediği loş alanda bir anıt gibi duran Singleton dumanların arasında hayal meyal seçiliyor, karanlık bir yeraltı türbesine dikilmiş devasa boyutlarda bir heykel misali başı kirişe değiyordu. </p>
		<p>Koca cüssesi ve kayıtsız tavırlarıyla baş tarafa ilerledi Singleton. Sesler kıyıya çarpıp kırılan bir dalga gibi kesildi; fakat Belfast, kolları havada bir kez daha haykırdı: “Bu adam gidici, benden söylemesi!”; sonra birden ambar kapağının üzerine oturdu ve başını ellerinin arasına aldı. Herkes Singleton’a bakıyordu. Kimi oturduğu yerden yukarı kimi ise karanlık köşelerden gözlerini dikmiş ya da meraklı bakışlarla başını ona doğru çevirmişti. Sanki kimselere bakmayan o yaşlı adam, kendilerini huzursuz eden öfkelerinin ve arzularının sırrına nail olmuş, daha keskin bir önseziye ve daha kesin bilgilere sahip biriymiş gibi yatışmış ve umutlu bir bekleyiş içindeydiler. Gerçekten de Singleton’ın duruşunda sürüyle gemi görmüş, birçok kez onlarınkine benzer konuşmalar dinlemiş, engin denizlerde olabilecek her şeye tanık olmuş birinin kayıtsızlığı vardı. Sözcükler sanki fırtınalı geçmişinden kopup üzerlerine doğru geliyormuş gibi, sesinin geniş göğsünde gürlediğini işittiler. “Ne yapmak istiyorsunuz?” diye sordu Singleton. Kimse cevap vermedi. Sadece Knowles, “Evet, evet,” diye mırıldandı ve aralarından biri alçak sesle, “Bu tam bir rezalet,” dedi. Singleton bekledi, küçümseyici bir el hareketi yaptı. “Bazılarınız daha doğmadan ben gemilerde ne kargaşalar yaşandığını gördüm,” dedi yavaşça. “İster bir amaç ister bir hiç uğruna; ama böyle bir nedenden çıngar çıkarıldığına asla şahit olmadım.” Singleton’ın ayaklarının dibinde oturan Belfast, “Adamcağız ölüyor, demedi demeyin,” diye tekrarladı, kederli bir sesle. “Üstelik söz konusu olan kara derili bir adam ki ben onların sinekler gibi ölüp gittiklerini gördüm,” diye sürdürdü sözlerini yaşlı denizci. Sanki dehşet verici olayları, korkunç ayrıntıları, Zencilerin kıyıma uğramalarını hatırlamaya çalışırmış gibi düşünceli bir ifadeyle duraksadı. Herkes ağzı açık, büyülenmiş gibi ona bakıyordu. Singleton köle gemilerini, kanlı isyanları, hatta belki de korsanları anımsayabilecek kadar yaşlıydı; kim bilir ne şiddetli ve korkunç şeyler yaşamıştı! Ne söyleyecekti acaba? “Ona yardımcı olamazsınız; eceli gelmişse ölecek.” Bir kez daha duraksadı. Bıyığı ve sakalları oynadı. Kelimeleri çiğnedi, karmakarışık sakallarının ardındaki sözcükleri, bir perdenin arkasına gizlenmiş bir kahin gibi heyecanla, anlaşılmaz sesler çıkararak ağzında geveledi... “Hasta. Kıyıda kalacağı yerde tüm bu ters rüzgârları getiriyor. Korkuyor. Deniz kendine ait olanı alacak. Kara görününce ölür. Hep böyle olur. Uzun yolculuk, ne kadar gün, o kadar para. Bunu biliyorlar. Siz sesinizi çıkarmayın. Ne istiyorsunuz ki? Onun için elinizden bir şey gelmez.” Sanki bir düşten uyanmış gibiydi. “Sizin kendinize hayrınız yok ki,” dedi sert bir ifadeyle. “Kaptan aptal değil. Kafasından bir şeyler geçiyordur. Dikkatli olun! Onları tanırım!” Gözlerini ileri dikip sanki uzun bir sıra halinde dizilmiş kurnaz kaptanları teftiş ediyormuş gibi başını sağdan sola ve solda sağa döndürdü. “Beynimi dağıtacağını söyledi!” dedi Donkin, yürekleri parçalayan bir sesle. Singleton sanki onu bulamıyormuş gibi şaşkın gözlerle ve dikkatle aşağıya baktı. Sonra bakmaktan vazgeçip, “Lanet olsun sana!” dedi belli belirsiz. Kelimelerle anlatılmaz bir bilgelik, müthiş bir kayıtsızlık, buz gibi bir teslimiyet havası yayıyordu etrafına. Çevresine toplanıp onu dinleyenlerin tümü, yaşadıkları hayal kırıklığı sayesinde kendilerini tamamen aydınlanmış hissettiler ve susup varoluşlarının umarsız yanlarını kusursuzca kavramış insanların tasasız rahatlığıyla aylaklık etmeye devam ettiler. Derin hislerle kendinden geçmiş Singleton kolunu şöyle bir salladı ve tek bir kelime daha etmeden uzun adımlarla güverteye çıktı. </p>
		<p>Belfast, gözlerini faltaşı gibi açmış derin düşüncelere dalmıştı. Bir-iki kişi, gayret sarf ederek üst ranzalara sıçradı ve yataklarına uzanıp iç çektiler; diğerleri de balıklama alt ranzalara daldılar ve inlerine giren hayvanlar gibi kendi etraflarında hızla döndüler. Pipolardan yanmış kil kazıyan bıçakların çıkardığı gıcırtılar işitiliyordu. Knowles artık sırıtmıyordu. Davies kesin kanaat getirmiş bir havada, “O halde bizim kaptan keçileri kaçırmış,” dedi. “Ulu Tanrım! Bu iş burada bitmez!” diye mırıldandı Archie. Çan dört kez çaldı. “Rahatçı vardiyamızın yarısı geçti bile!” diye telaşla yakındı Knowles ve sonra da, “Hiç olmazsa iki saatlik bir uyku da dinlenme sayılır,” diye düşündü kendini avuturcasına. Bazıları numaradan pineklemeye başlamıştı bile; derin bir uykuya dalmış olan Charley ise birden rastgele ve anlamsız sesler çıkararak ağzında bir şeyler geveledi. Battaniyenin altından başını uzatan Knowles, “Bu baş belası çocukta solucan var!” diye yorumda bulundu bilgiç bir tavırla. Belfast yerinden kalkıp Archie’nin ranzasına yanaştı. “Onu oradan çekip çıkardık,” diye fısıldadı, hüzünlü hüzünlü. “Ne?” dedi Archie uykulu ve hoşnutsuz bir sesle. “Ve şimdi ise denizin sularına bırakacağız,” diye sürdürdü lafını Belfast. Konuşurken alt dudağı titriyordu. “Neyi suya bırakıyoruz?” diye sordu Archie. Belfast iç geçirip, “Zavallı Jimmy’yi,” dedi. Archie de yapmacık bir zalimlikle, “Onun canı cehenneme!” dedi ve yatağında doğrulup oturdu; “Hep onun yüzünden. Ben olmasaydım bu gemide cinayet çıkardı!” – “Ama bu onun suçu değil ki,” diye karşı çıktı Belfast, mırıldanarak; “Onu yatağına ben yatırdım... boş bir fıçıdan daha hafifti,” diye de ekledi gözyaşları içinde. Archie gözlerini dikip baktı ona. Sonra kararlılıkla yüzünü öte yana çevirdi. Belfast, loş başaltında yolunu kaybetmiş gibi avare dolaşırken ayağı takılıp neredeyse Donkin’in üzerine düşecekti. Bir süre tepeden bakıp süzdü onu. “Sen yatmayacak mısın?” diye sordu. Donkin umutsuz gözlerle yukarı baktı. “Şu ahlaksız İskoç bana tekme attı!” diye fısıldadı yattığı yerden. Sesinde müthiş bir keder ve perişanlık vardı. Hâlâ bunalımını atlatamayan Belfast da, “İyi etmiş, ayağına sağlık!” dedi; “Bu gece seni ipte sallandırmalarına ramak kalmıştı evlat. Jimmy’ nin yanında o tehlikeli oyunlarını oynamaktan vazgeç artık! Onu o enkazın içinden sen çıkarmadın. Bunu unutma! Eğer seni bir tekmelemeye başlarsam,” keyfi biraz yerine gelmişti, “eğer seni bir tekmelemeye başlarsam, Amerikan gemilerinde yaptıkları gibi bir yerlerini kırarım!” Donkin’in eğik başının üzerine parmaklarıyla hafifçe vurup, “Ayağını denk al evlat!” diye neşeyle bitirdi lafını. Donkin aldırmadı. Karamsar ve endişeli bir sesle “Bana zarar verecekler mi?” diye sordu. Bir adım geri atan Belfast, “Kim, ne zararı?” dedi dişlerinin arasından. “Eğer Jimmy’ye bakmak zorunda olmasaydım, şu dakika burnunu kırardım senin! Bizi ne sandın sen?” Donkin ayağa kalktı ve Belfast’ın sırtı dönük kapıdan çıkıp gözden yitişini izledi. Dört bir yanda görünmeyen adamlar huzur içinde nefes alıp vererek uyuyorlardı. Etrafındaki huzur ona sanki cesaret ve öfke veriyordu. Üzerine epey bol gelen ödünç kıyafetler içerisinde, avurtları çökmüş suratında kin dolu bir ifadeyle sanki kırıp parçalayacak bir şeyler ararmış gibi gözlerini dikip etrafına bakındı. Daracık göğsünde kalbi çılgınca çarpıyordu. Hepsi uykudaydı! Boyunlarını koparmak, gözlerini oymak, suratlarına tükürmek geliyordu içinden. Kirli avuçlarını sıkıp dumanlı ışıkların salındığı boşluğa doğru iki cılız yumruk salladı. “Siz adam değilsiniz!” diye bağırdı boğuk bir sesle. Kimse kımıldamadı. “Fareler bile sizden daha yürekli!” Sesi kısık ve tiz bir çığlık gibi yükseldi. Wamibo yattığı yerden başını uzattı. Saçları karmakarışıktı. Dehşet dolu gözlerle Donkin’e baktı. “Siz gemideki süprüntülersiniz! Umarım hepiniz ölmeden önce çürürsünüz!” Wamibo bir şey anlamamıştı, ama ilgiyle gözlerini kırpıştırdı. Donkin bir külçe gibi çöküp oturdu; titreyen burun deliklerinden hızla soludu, dişlerini gıcırdatıp birbirine çarptı ve çenesini boynuna öyle bir bastırdı ki, sanki kalbine ulaşmak için göğüs kafesini kemiriyormuş gibi görünüyordu. </p>
		<p>Ertesi sabah, gezgin yaşamında yeni bir güne başlayan geminin, yeryüzündeki bahar zamanını andıran ihtişamlı bir görünümü vardı. Yıkanmış güverteler boydan boya ışıl ışıl parlıyordu; eğimli güneş ışınları, sarı renkte pirinçlerin üzerine göz kamaştırıcı bir pırıltıyla çarpıp dağılıyor, cilalanmış çubukların üzerinde altın rengi çizgiler halinde uzanıyordu; küpeşte boyunca gözden kaçmış tek tük tuzlu su damlacıkları, çiy tanecikleri gibi berrak ve etrafa saçılmış elmas parçalarından daha ışıltılıydı. Hafif bir meltem esintisiyle suskunlaşan yelkenler uykudaydı. Masmavi gökyüzünde bir başına ve ihtişamla yükselen güneş, mavi denizin üzerinde kayarcasına ilerleyip orsa giden yalnız bir gemi gördü. </p>
		<p>Tayfalar ana direkle aynı hizada ve kamara kapısının karşısında sıkış tepiş dizildiler. Yerlerinde duramıyorlar, birbirlerini itip kakıyorlardı. Suratlarında kararsız ve duygusuz bir ifade vardı. Her hafif kımıldanmada, Knowles kısa bacağının üzerinde sendeleyip yalpalıyordu. Donkin, pusuya yatacak bir yer arar gibi arka tarafta kıpır kıpır ve endişeli bir o yana bir bu yana kayıyordu. Birden Kaptan Allistoun kıç güvertesinde göründü. Ön sıranın karşısında bir ileri bir geri yürüdü. Kır saçları, ince yapısı ve pejmürde kılık kıyafeti gün ışığında daha da çok göze çarpıyordu. Tetikte, son derece kararlı ve sert bir hali vardı. Sağ elini ceketinin yan cebine sokmuştu ve aynı cebin içindeki ağır bir şey ceketin tümüyle o yana kıvrılmasına neden oluyordu. Denizcilerden biri insanın keyfini kaçıracak bir haber verircesine boğazını temizledi. Kaptan aniden durup, “Şimdiye dek sizin hiçbir kusurunuzu görmemiştim,” dedi. Yorgun ama çelik gibi bakışlarını üzerlerine çevirmiş, genel bir yanılsama yaratarak karşısında duran yirmi çift gözün her bir çiftine ayrı ayrı ve doğrudan bakıyormuş gibiydi sanki. Arkasında duran ve boynu bir boğanın boynunu andıran Mr. Baker sıkıntılıydı ve alçak sesle homurdanıyordu; hayat dolu Mr. Creighton’ın yanakları al aldı, hazır ve kararlı bir duruşu vardı. “Ve şimdi bundan kuşkuluyum,” diye sürdürdü Kaptan sözlerini; “Ama benim görevim bu gemiyi yürütmek ve üzerindeki herkesin gereğince hareket edip davranmasını sağlamaktır. Eğer siz de görevinizin ne olduğunu benim kadar iyi bilseydiniz hiçbir sorun çıkmazdı. Karanlıkta kulak tırmalayıcı bir sesle ‘Hele yarın olsun görüşürüz!’ diye haykırıyordunuz. İşte şimdi beni görüyorsunuz. Söyleyin bakalım ne istiyorsunuz?” Kaptan bekledi, ileri geri hızla bir-iki adım attı ve keskin bakışlarla tayfaları süzdü. Neydi istedikleri? Ayak değiştirdiler, vücutlarını dengelediler, kimileri şapkalarını geriye itip başlarını kaşıdı. Ne istiyorlardı? Jimmy unutulmuştu; kimsenin onu düşündüğü yoktu. Baş taraftaki kamarada bir başına, devasa gölgelerle savaşıyor, utanmazca yalanlara sarılıyor, bariz aldatmacalarını aklına getirip acı acı, kısık sesle gülüyordu. Hayır, Jimmy değildi söz konusu olan; eğer ölmüş olsaydı bu kadar unutulamazdı. Büyük şeyler istiyorlardı. Ve birden bildikleri tüm basit sözcükler, anlaşılması güç ve şiddetli ihtiraslarının sınırsızlığı içinde ebediyen yitip gitti. Ne istediklerini biliyorlardı, ama söylemeye değecek bir şey bulamıyorlardı. Bir yana doğru hareketlenip kaslı kollarının ucundaki çarpık parmaklı, iri, katranlı ellerini salladılar. Bir mırıltı yükselip kesildi. “Ne istiyorsunuz. Yiyecek mi?” diye sordu Kaptan. “Erzakların Ümit Burnu açıklarındaki fırtına sırasında mahvolduğunu biliyorsunuz.” Ön sırada duran sakallı ve yaşlı bir denizci, “Bunu biliyoruz efendim,” dedi. “Çok çalışıyorsunuz öyle mi? Gücünüzü aşıyor mu işler?” diye sordu Allistoun, yeniden. Küskün bir sessizlik çöktü. Nihayet Davies tereddütlü bir sesle, “Eksik adamla çalışmak istemiyoruz efendim,” diye lafa girdi, “bu kara derili ise...” – “Yeter!” diye haykırdı Kaptan. Bir an durup hepsini bakışlarıyla şöyle bir taradı ve sonra öte yana doğru birkaç adım yürüyüp gençliğini bilen o buzlu denizlerin fırtınaları gibi şiddetli ve keskin hamlelerle bir sağanak misali öfkeyle esti yağdı. “Size sorunun ne olduğunu söyleyeyim mi? Siz kendinizi dev aynasında görüyorsunuz. Çok önemli adamlar sanıyorsunuz kendinizi. İşten yarım yamalak anlıyor, size verilen görevleri yarım yamalak yerine getiriyorsunuz. Çok işiniz olduğunu düşünüyorsunuz bir de. On kat daha fazla çalışsanız da yetmez.” Tayfalardan biri, ”Elimizden geleni yaptık efendim,” diye bağırdı titrek ve öfkeli bir sesle. “Elinizden gelen ha!” diye hiddetle karşılık verdi Kaptan; “kıyıdayken sürüyle hikâye anlatıyorlar size değil mi? Elinizden gelenin pek de böbürlenecek bir şey olmadığını söylemezler size orada. Ama ben söyleyeyim isterseniz. Elinizden gelenler bir işe yaramaz. Daha fazlasını yapamıyor musunuz? Hayır, yapamazsınız ve ben de hiçbir şey söylemiyorum. Ama oyunlarınıza bir son verin, yoksa ben son vermeyi bilirim. Ben sizin için bunu yapmaya hazırım! Son verin oyunlarınıza!” Parmağını uzatıp kalabalığa salladı. “O adama gelince,” dedi, sesini iyice yükselterek; “o adama gelince, eğer iznim olmadan güverteye burnunu bile uzatırsa onu prangaya vuracağım. İşte bu kadar!” Kaptan’ın söylediklerini işiten aşçı kolları havada mutfaktan fırlayıp dehşete düşmüş, şaşkın bir halde tekrar içeri daldı. Derin bir sessizlik çöktü ve o sırada çarpık bacaklı bir adam kenara çekilip geminin su akıtma deliğine görgü kurallarına uyarak tükürdü. “Bir şey daha var,” dedi Kaptan, sakin bir sesle. Hızla uzun bir adım atıp dönerek cebinden bir bağlama demiri çıkardı. “Bu!” O kadar hızlı ve beklenmedik bir hareket yapmıştı ki topluluk bir adım geri attı. Kaptan bakışlarını adamların suratlarına sabitledi ve aralarından bazıları hayatlarında ilk kez bağlama demiri görmüşçesine şaşkın bir havaya büründüler. Kaptan demir direği havaya kaldırdı. “Bu benim işim. Size hiçbir soru sormuyorum fakat zaten bunu hepiniz biliyorsunuz; bu geldiği yere geri gitmeli.” Gözleri öfkeyle parladı. Topluluk tedirginlik içinde kıpırdandı. Gözlerini bağlama demirinden kaçırdılar. Utanmış bir halleri vardı. Bu sanki iğrenç, rezil ya da kaba, edep ve görgü kurallarına göre güpegündüz bu şekilde ortaya çıkarılıp sergilenmeyecek bir şeymiş gibi mahcubiyetle şaşırmışlardı. Kaptan dikkatle süzdü adamları. “Donkin,” diye seslendi sert ve tiz bir ses tonuyla.</p>
		<p>Donkin önce birinin sonra bir başkasının arkasına gizlendi, fakat adamlar omuzlarının üzerinden arkalarına bakıp kenara çekildiler. Donkin’in önündeki saflar açılıp ardına toplanmaya başladı ve en sonunda sanki güvertenin içinden peydahlanmışçasına bir başına Kaptan’la karşı karşıya kaldı. Kaptan Allistoun, Donkin’e yaklaştı. Boyları aşağı yukarı aynıydı, Kaptan ona yakın bir mesafede durup boncuk misali gözleriyle ölümcül bir bakış fırlattı. Duraksadılar. “Bunun ne olduğunu biliyor musun?” diye sordu Kaptan. Donkin de, “Hayır, bilmiyorum,” diye cevap verdi, yüzsüzce bir kaygıyla. “Sen aşağılık bir herifsin. Al şunu,” diye emretti Kaptan. Donkin’in kolları sanki baldırlarına zamkla yapıştırılmış gibiydi; gözleri sanki bir geçit töreni izlermiş gibi ileriye dikilmişti. “Al şunu,” diye tekrarladı Kaptan ve Donkin’e daha da yaklaştı; birbirlerinin nefeslerini hissedebiliyorlardı. Kaptan Allistoun tehditkâr bir hareketle, “Al şunu!” dedi tekrar. Donkin yan tarafına yapıştırdığı kollarından birini çekip koparırcasına kaldırdı. Sanki ağzı hamurla doluymuş gibi güç sarf ederek, “Neden bana kancayı taktın?” diye geveledi. “Eğer almazsan...” diye lafa girdi Kaptan. Donkin sanki kapıp kaçmak istermiş gibi bir niyetle demir direğe elini uzatıp yakaladı ve bir mum gibi elinde tutmaya devam ederek kıpırdamadan durdu. Kaptan Allistoun hiddetli gözlerle Donkin’e bakıp, “Bunu aldığın yere koy,” dedi. Donkin gözlerini faltaşı gibi açıp geriye adım attı. “Git, seni edepsiz, rezil herif yoksa ben seni oraya göndermesini bilirim!” diye haykırdı Kaptan, ve tehditkâr adımlarla yaklaşarak Donkin’i yavaşça geriye gitmeye zorladı. Donkin hızla yana çekildi ve elindeki tehlikeli demir parçasıyla başını tehditkâr bir yumruktan korumaya çalıştı. Mr. Baker bir an homurdanmayı kesti. Mr. Creighton işinin ehli bir adam havasında, “Güzel! Vay canına!” diye takdir edercesine mırıldandı. “Bana dokunma,” diye hırladı Donkin, geriye çekilerek. “O halde git. Daha hızlı.” – “Sakın bana vurmaya kalkma... Kendini hâkimin karşısında bulursun... Sana gösteririm.” Kaptan Allistoun uzun bir adım attı, Donkin arkasını dönüp biraz uzaklaştı ve durup omzunun üzerinden sarı dişlerini gösterdi. Kaptan koluyla işaret ederek, “Daha ileri, pruva donanımının oraya,” diye üsteledi. “Orada öylece durup bu zorbalığı seyredeceksiniz öyle mi?” diye bağırdı Donkin kendisini izleyen sessiz kalabalığa. Kaptan Allistoun sert adımlarla Donkin’e doğru yürüdü. Donkin sıçrayıp pruva donanımına doğru seğirtti ve bağlama demirini sert bir hareketle yuvasına yerleştirdi. Sonra tüm gemiye dönüp, “Sizinle daha sonra ödeşeceğiz!” diye bağırarak pruva direğinin arkasında kayboldu. Kaptan Allistoun geriye dönüp sanki bu olanları unutmuş gibi suratında sakin bir ifadeyle kıç tarafına doğru yürüdü. Tayfalar kenara çekilip ona yol verdiler. Kimsenin suratına bakmadı. “Bu kadarı yeter Mr. Baker. Vardiyayı aşağı güverteye gönderin,” dedi usulca. Sonra tayfalara dönüp sakin bir sesle, “Siz de bundan böyle ayağınızı denk alın,” diye ekledi. Yaşananların tesiri altında geri çekilen adamların sırtlarına bir süre dalgın gözlerle baktı. Kamaranın kapısından girerken rahatlamış bir havada, “Kamarot, kahvaltı,” diye seslendi. “Bağlama demirini o herifin eline vermeniz... Of! Beni tedirgin etti efendim,” dedi Mr. Baker. “Kafanızı... – Of! Kafanızı bir yumurta gibi kırabilirdi onunla.” “Ne! O ha!” diye mırıldandı Kaptan dalgın ve kayıtsız bir tavırla. “Tuhaf adamlar,” diye de ekledi alçak bir sesle. “Sanırım artık her şey yolunda. Gerçi bugünlerde insan pek bilemiyor böylesine bir...Yıllar önce, ki o zamanlar genç bir kaptandım, bir Çin yolculuğu sırasında isyan çıktı; gerçek bir isyan, Baker. Gerçi onlar farklı adamlardı ya. Ne istediklerini biliyordum: Yükü açıp içkilere ulaşmak istiyorlardı. O kadar basit... Onları iki gün boyunca tartakladık ve nihayet kendilerine gelip kuzu gibi sakinleştiler. İyi ekipti. Güzel bir yolculuk yaptık.” Başını yukarı kaldırıp prasyaları dimdik serenlere baktı. “Günlerden beridir kesilmedi şu ters rüzgârlar,” dedi acı acı. “Bu yolculuk boyunca doğru dürüst bir açıdan esmeyecek mi rüzgâr?” Kamarot birden elinde lekeli bir peşkirle karşılarında belirip, ”Hazır efendim,” dedi. “Pekâlâ! Gelin Mr. Baker. Geç oldu. Tüm bu saçmalıklar bizi oyaladı.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. Ekvator bölgelerinde oluşan tabaka biçiminde şimşekler.</span></div>
		<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. Ticari gemilerin aşırı yüklenmesine karşı düzenleme ve reformları hızlandıran ve adı “denizci dostu”na çıkan milletvekili Samuel Plimsoll (1824-1898).</span></div>
	</div>
</body>
</html>