<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Narcissus’un Zencisi</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:9d4e0b37-34ee-4b39-ad39-3d95cf972e6d"/>
</head>
<body class="chapter epub-type_chapter">
	<div class="container html5_section">
		<h1>V</h1>
		<p>Bunaltıcı bir sükûnetin yarattığı ağır bir hava hâkimdi gemiye. Tayfalar, öğleden sonraları çamaşırlarını yıkayıp düş kırıklığı yaşayan filozofların dalgın ve dermansız hallerini hatırlatan hareketlerle doğru dürüst rüzgârın esmediği bir havada kurumaları için dışarı asıyorlardı. Pek az konuşma geçiyordu aralarında. Hayat gailesi, lisanın dar kapsamı içinde ifade edilemeyecek kadar büyüktü ve bunun, daha en başından beri yaşamı o muazzam pençelerinin arasında kavramış yüce denize bırakılmasına herkes rıza göstermişti; her şeyi bilen, zamanla tüm kusurların içinde saklı bilgeliği, kuşkuların içinde pusuya yatmış kesinliği, hüzün ve korkunun ötesinde uzanan güven ve huzur ortamını açığa çıkarıp her birine şaşmaz bir biçimde gösterecek olan denize. Ve bu şekilde ardı arkası kesilmeyen kısır düşüncelerin allak bullak akıntısı ve adamların bedenlerinin arasında, çamurlu bir ırmağın dibine zincirlenmiş kara bir şamandıra gibi suyun yüzeyine çıkıp dikkatleri üzerine çekiyordu Jimmy. Yalan galip gelmiş, kuşku, budalalık, merhamet ve duygusallık sayesinde zafer elde etmişti. Şefkat hislerimizle, kayıtsızlığımız ve eğlence anlayışımızla bu zaferi perçinledik. Jimmy’nin kaçınılmaz gerçeklik karşısında sahte tutumunu azimle sürdürmesi muazzam bir muammaydı. Bu öylesine ihtişamlı ve akıl almaz bir gösteriydi ki zaman zaman merak ve kuşkuyla karışık bir korku uyandırıyordu; ayrıca birçoğuna göre Jimmy’nin oyununa inanır görünüp onu canının istediği kadar aptal yerine koymanın da hayli eğlenceli bir yanı vardı. Istırap karşısında duyulan merhamette gizli bencillik, onun öldüğünü görmeme kaygısıyla kendini belli ediyordu. Günden güne yaklaştığını gördüğümüz kaçınılmaz hakikatin ısrarla farkında olmaması, bir doğa kanununun geçerliliğini yitirmesi kadar kaygı vericiydi. Kendi hakkında o denli büyük bir yanılgı içerisindeydi ki, doğaüstü bir bilgi kaynağına erişebildiğinden kuşkulanmamak elde değildi. Ancak böyle bir gücün verdiği ilhamla insan bu kadar manasızca davranabilirdi. Eşi benzeri yoktu ve ancak insanlığından çıkmış bir varlık bu ölçüde şaşırtıcı olabilirdi; sanki o korkunç sınırın ötesinden çığlıklar atarak ölümü inkâr etmeye başlamıştı bile. Bir hayalet gibi bedensiz, tinsel bir varlığa dönüşüyordu; elmacık kemikleri çıkıklaşmış, alnı daha bir eğimli hale gelmişti; yüzü göçmüş, avurtları çökmüş, yer yer mor lekeler basmıştı suratını; başı, mezardan çıkarılmış ve göz çukurlarının içine kıpır kıpır hareket eden iki gümüş top yerleştirilmiş kara bir kurukafayı andırıyordu. Ona bakmak insanın keyfini kaçırıyordu. Onun sayesinde son derece insancıl, hassas ve karmaşık bireyler haline gelip alabildiğine yozlaşıyorduk: Yaşadığı korkunun kavrayamadığı boyutlarını anlıyor, tüm tiksintileri, çekingenlikleri, kaytarmaları ve kuruntularını hissedip paylaşıyorduk. Sanki yaşamın anlamına dair hiçbir bilgiye sahip olmayan, aşırı uygar ve rezil insanlar olmuştuk. Birtakım utanç verici gizemlerin sırrına ermiş bir havamız vardı; komplocular gibi mimiklerle işaretleşiyor, anlamlı anlamlı birbirimize bakıp, kısa sözcükler kullanarak iletişim kuruyorduk. Kelimelere sığmayacak kadar adi ve aşağılıktık ve halimizden son derece memnunduk. Sanki ebedi bir ödül elde etme maksadıyla ahlaki bir oyun oynar gibi ona büyük bir ciddiyetle, duygusalca yaklaşarak tatlı dille yalanlar söylüyorduk. Jimmy sanki bir milyoner, bir politikacı ya da reformcuymuş gibi, en acayip ve çılgınca iddialarını dahi bir grup acemi ve beceriksiz denizci olarak hep bir ağızdan onaylıyorduk. Söylediklerini sorgulamaya giriştiğimizde bile, görüş ayrılığımızın onun şanına şan katmaya yarayacağını amaçlayarak önce dalkavukça tavırlar takınıp ona yaltaklanıyorduk. Sanki bizi onurlandırmaya, servet dağıtıp mükafatlandırmaya ya da acı çektirmeye muktedirmiş gibi manevi dünyamızı etkisi altına alıyordu ve bize karşı sadece nefret ve küçümsemeyle yaklaşıyordu. Bu muazzam boyutlardaydı ve bedeni gözlerimizin önünde günbegün, azar azar eriyip gittikçe, küçümseme ve nefreti de yavaş yavaş büyüyordu. Dayanıklı ve zinde olduğu izlenimini veren tek özelliği buydu. Bu his dinmez, bastırılmaz bir biçimde içinde yaşıyor; her daim büktüğü kara dudaklarının arasından konuşuyor; halsiz ve kocaman gözlerindeki küstah ve kederli ifadeyle bize bakıyordu. Onu dikkatle izliyorduk. Sanki kendi sağlamlığına güveni yokmuş gibi yerinden kıpırdamaya isteksiz görünüyordu. En ufak hareketi, vücudunun dermansızlığını açığa vurup (zaten başka türlü olması da imkânsızdı) ona zihinsel bir acı çektiriyor olmalıydı. Hareket etmekten sakınıyordu. Boylu boyunca uzanıp battaniyeyi çenesine çekerek sinsi ve ihtiyatlı bir hareketsizlikle yatıyordu. Sadece yüzleri tarayan gözleri hareket halindeydi. Kibir ve küçümsemeyle insanın içine işler gibi bakan hüzünlü gözleri. </p>
		<p>Bu dönemde Belfast’ın sadakati – ve ayrıca hırçınlığı – herkesçe saygı görmeye başladı. Boş zamanlarının her anını Jimmy’nin kamarasında geçiriyordu. Ona bakıyor, onunla konuşuyordu; bir kadın kadar nazik, yaşlı bir hayırsever kadar hassas ve neşeli, örnek bir köle sahibi kadar duygusal ve itinalıydı. Fakat kamaranın dışında fevri, barut gibi patlamaya hazır, karamsar, kuşkucu bir hali vardı ve kederliyken daha da zalimce davranıyordu. Ya gözyaşı döküyor ya da yumruklarını konuşturuyordu: Jimmy için gözyaşı döküyor, Jimmy’nin durumunu büyük bir özenle ele almayanların payına ise yumruk düşüyordu. Konuştuğumuz tek mevzu buydu. İki İskandinav bile bu durumu tartışıyorlardı, fakat konuşmalarının nasıl bir anlamı ve içeriği olduğunu kestirmek imkânsızdı, zira kendi lisanlarında sohbet ediyorlardı. Belfast, aralarından birinin saygısızlık ettiğinden kuşkulandı ve tereddüt içerisinde, her ikisiyle de kavga etmekten başka seçeneği olmadığını düşündü. İskandinavlar, Belfast’ın hiddetinden o kadar çok korktular ki bir çift dilsiz gibi, moralsiz ve keyifsizce aramızda yaşadılar. Wamibo’nun konuştukları asla anlaşılmıyordu, fakat bir hayvan gibi gülümsemekten yoksundu – sanki gemideki kedi bile tüm bu yaşananlardan daha çok haberdardı – ve dolayısıyla güvendeydi. Dahası, Jimmy’yi kurtaran seçkin ekibin bir üyesiydi ve kuşku duyulmaz biriydi. Archie genelde sessizdi, fakat sık sık Jimmy’nin yanına gidip onunla bir saat boyunca onun sahibiymiş havasında usulca sohbet ediyordu. Günün herhangi bir saatinde ve çoğunlukla gece boyunca Jimmy’nin sandığının üzerinde birileri oturuyordu. Akşamları altı ile sekiz arasında kamara tıkış tıkış doluyor ve ayrıca meraklı bir grup da kapı önünde toplaşıyordu. Herkes gözlerini dikip Zenci’ye bakıyordu. </p>
		<p>O da gösterdiğimiz ilginin sıcaklığıyla ısınıp tadını çıkarıyordu. Gözleri alaycı bakışlarla parlıyor ve cılız bir sesle bizi korkaklıkla itham edip azarlıyordu. “Eğer benim için mücadele edip dayatsaydınız, şimdi güvertede olacaktım,” diyor, biz de suçluluk duyarak başımızı öne eğiyorduk. “Evet, ama sırf size eğlence olsun diye beni zincire vurmalarına göz yumacağımı sanıyorsanız... yanılıyorsunuz... Böyle yatıp kalmak sağlığımı berbat ediyor. Sizin umurunuzda değil.” Bu sanki doğruymuş gibi yüzümüz kızarıyor, kendimizi mahcup hissediyorduk. Korkunç küstahlığı her şeyi önüne katıp sürüklüyordu. Karşı gelmeye cüret edemiyorduk. Aslına bakılırsa karşı gelmek de istemiyorduk. Eve dönene kadar, yolculuğun sonuna dek onu hayatta tutmak istiyorduk sadece.</p>
		<p>Singleton her zamanki gibi uzak duruyordu ve sona ermiş bir yaşamın önemsiz olaylarına hor gözle bakan bir hali vardı. Sadece bir defasında yanaştı ve umulmadık bir biçimde kapı aralığında durdu. Derin bir sükûnet içerisinde, adeta yaşlı hafızasını işgal eden renk kalabalığına o siyah görüntüyü de katma arzusuyla Jimmy’yi süzdü. Hiçbirimizin çıtı çıkmıyordu ve Singleton sanki birini ziyaret etmek üzere randevuyla gelmiş ya da önemli bir olaya tanık olmak için orada bulunuyormuş gibi kapıda dikildi durdu. James Wait kımıltısız uzanmış yatıyordu ve umut dolu, sabit bakışlarla kendisini inceleyen gözlerin farkında değildi anlaşılan. Bir mücadele, çekişme havası vardı ortamda. Bir güreş müsabakası izleyen adamların gerginliğini yaşıyorduk. Nihayet Jimmy fark edilir bir endişeyle yastığın üzerinde başını çevirdi. “İyi akşamlar,” dedi, dostça ve uzlaşmacı bir tavırla. Yaşlı denizci aksi ve somurtkan bir ifadeyle, “Hmm,” diye karşılık verdi. Bir an daha sert bakışlarla gözlerini dikip Jimmy’ye baktı ve sonra birden çekip gitti. Küçük kamarada uzun süre kimse konuşmadı, ama tehlikeli bir durumu atlatmışçasına rahat bir nefes alabildik. Hepimiz yaşlı adamın Jimmy’yle ilgili görüşlerini biliyorduk ve kimse bunlara itiraz etmeye cesaret edemiyordu. Bu görüşler tedirgin edici ve üzücüydü ve daha da kötüsü doğru da olabilirdi. Singleton sadece bir kez bunları tam anlamıyla açıklamaya tenezzül etmişti, fakat yarattığı etki kalıcıydı. Ters rüzgârlara Jimmy’nin neden olduğunu söylüyordu. Dediğine göre amansız bir hastalığa yakalanan insanlar kara görünene kadar dayanıp ardından ölüyorlardı; Jimmy de, ilk görünen kara parçasının canını bedeninden çekip alacağını biliyordu. Bu, her gemide böyleydi. Yoksa bundan haberimiz yok muydu? Katı ve küçümser bir tavırla soruyordu bize: Ne biliyorduk ki biz? Acaba daha ne kuşkuya kapılacaktık? Bizim teşvikimiz ve Wamibo’nun (o bir Finliydi değil mi? Tamam işte!) büyülerinden aldığı destekle Jimmy’nin kapıldığı ihtiras, geminin açık denizlerde oyalanıp zaman yitirmesine yol açmıştı. Bunu ancak acemi budalalar idrak edemezdi. Kim art arda bu kadar fırtına ve ters rüzgâra denk gelirdi ki? Bu doğal değildi. Bunun tuhaf olduğunu inkâr edemezdik. “Ne kadar gün, o kadar para” şeklindeki yaygın deyiş de bizleri teselli etmekten uzaktı, zira erzak tükenmek üzereydi. Depodaki yiyeceklerin büyük bir bölümü Ümit Burnu açıklarında ıslanıp mahvolmuştu ve günlük peksimet payımız yarı yarıya azaltılmıştı. Bezelye, şeker ve çay biteli çok olmuştu. Tuzlu et tükenmek üzereydi. Kahvemiz boldu, ama kahveyi pişirecek suyumuz çok azdı. Kemerlerimize bir delik daha açtık ve sabahtan akşama kadar gemiyi kazıyarak temizlemeye, cilalamaya ve boyamaya devam ettik. Çok geçmeden Narcissus suya yeni indirilmişçesine gıcır gıcır bir görünüme kavuştu; fakat gemide açlık baş göstermişti. Öldürücü değil, ama varlığını her daim hissettiren, istikrarlı, güvertelerde kol gezen, başaltında uyuyan, uyanma anlarını bir işkenceye dönüştüren ve düşleri kâbusa çeviren bir açlık söz konusuydu. Değişiklik belirtileri görme umuduyla rüzgâr yönüne bakıyorduk. Gece gündüz her birkaç saatte bir gemiyi orsa edip doğru rüzgârların yönüne çevirmek için uğraşıyorduk ama nafile! Narcissus eve dönüş yolunu unutmuştu; bir ileri bir geri hamle ediyor, istikametini bir kuzeybatıya bir doğuya döndürüyordu; duvarın dibine sıkışmış ürkek bir yaratık misali, kafası karışmış vaziyette bir ileri bir geri gidiyordu. Bazen, sanki ölümüne yorgun düşmüşçesine, sakin suların yumuşak dalgaları arasında gün boyunca uyuşuk uyuşuk salınıyordu. Sallanan direkler boyunca yelkenler bu durgunluğun sıcaklığında şiddetle çırpınıyordu. Bitkindik, açtık, susuzluktan dilimiz damağımıza yapışmıştı; Singleton’a inanmaya başlıyorduk, ama sarsılmaz bir vefa duygusuyla bunu Jimmy’den gizliyorduk. Zekice planlanmış bir tezgâhın neşeli suç ortakları gibi şaka yollu, üstü kapalı konuşuyorduk onunla; fakat küpeştenin üzerinden hasret ve arzu dolu gözlerle bir umut belirtisi görmek, elverişli bir rüzgâr alameti yakalamak için batıya bakıyorduk; bu rüzgârın ilk esintisi bizim gönülsüz Jimmy’mize ölüm getirecek olsa bile umurumuzda değildi artık. Ama nafile! Evren, James Wait ile gizlice anlaşıp komplo kurmuştu. Kuzey yönünden esen hafif rüzgârlar tekrar ortaya çıktı; gökyüzü hâlâ açıktı ve üzerinde meltem esen, bezginliğimizi kuşatmış pırıltılı deniz, sanki yaşamlarımızı ve sıkıntılarımızı unutmuş gibi ihtişamlı gün ışığının altında şehvetle güneşin tadını çıkarıyordu. </p>
		<p>Donkin de diğerleriyle birlikte uygun rüzgârı gözlüyordu. İçindeki garezden, kin dolu düşüncelerinden kimse haberdar değildi artık. Sesi soluğu çıkmıyordu ve sanki insanoğlunun adaletsizliğine ve yazgısına karşı duyduğu manevi öfke onu yavaş yavaş yiyip bitiriyormuş gibi daha da zayıf görünüyordu. Kimse onu dikkate almıyor ve o da kimselerle konuşmuyordu, fakat herkese karşı hissettiği nefret, sinsi bakışlarına yerleşmişti. Sadece aşçıyla konuşuyordu ve her nasılsa bu iyi kalpli adamı, kendisinin büyük iftiralara ve zulme uğramış biri olduğuna inandırmıştı. İkisi birlikte geminin mürettebatının ahlaksızlığına hayıflanıyorlardı. Yalanlarımızla zavallı, cahil bir kara derili adamın hazırlıksız ruhunu Cehennem azabı çekmek üzere ebedi lanetlenmeye gönderdiğimize göre bizden daha büyük caniler olamazdı. Podmore elde pişirecek ne varsa pişiriyordu, ama bizim gibi günahkârlara yemek hazırlamakla cennetteki yerini tehlikeye attığını düşünerek sürekli bir pişmanlık duyuyordu. Kaptan’a gelince, yedi yıldır Podmore’la birlikte yolculuk yapıyordu ve Podmore gibi bir adamın böyle bir şey yapmasına akıl sır erdiremiyor... “Bak sen şu işe... Demek bütün mesele bu... Bundan yakasını sıyıramıyor. Kesin hüküm bir anda değişiverdi... Gururu incindi... Bu daha çok bir anlık bir sıkıntıymış,” diyordu. Asık bir suratla kömür dolabının üzerine tüneyip bacaklarını sallayan Donkin, Podmore ile hemfikirdi. Mutfakta oturma ayrıcalığını elde etmek için onun her söylediğini yalandan onaylıyordu; cesareti kırılmış ve rezil olmuştu; aşçı ile aynı fikirdeydi; yaptıklarımızı eleştirmeye kelimeler yetmiyordu; kızgınlık anlarında bize küfredip lanet okuduğunda, Podmore duymazlıktan geliyordu, ama aslında prensiplerine aykırı olmasa o da küfürü basmaktan geri durmayacaktı. Kimse kendisini azarlayıp ayıplamadığından Donkin iki kişiye yetecek kadar küfrediyor, milletten kibrit ve tütün dileniyor ve fırının önünde, sanki evindeymiş gibi keyfince vakit öldürüp aylaklık ediyordu. Olduğu yerden, gemi bölmesinin diğer yanında Jimmy’yle yaptığımız sohbetleri işitebiliyordu. Aşçı tava ve tencereleri sağa sola çarpıyor, fırın kapağını hızla vurup kapatıyor, gemideki herkesin Cehennem cezasına çarptırılacağına dair kehanetler mırıldanıyordu; küfür dışında öte dünyanın varlığını kabullenmeyen Donkin, kulak kabartıp dikkatle ve öfkeyle dinliyor, tıpkı zalimlik ve intikam, açgözlülük ve güç tasvirlerinden şeytani bir hazla zevk alan insanlar gibi, bu ebedi Cehennem azabı ve işkence edebiyatından sinsice keyif alıp için için seviniyordu...</p>
		<p>Havanın açık olduğu akşamlar, kımıltısız ayın soğuk pırıltısı altında sessizce yol alan gemi, yeryüzünün kışlarını andıran, ruhsuz ve ebedi bir istirahata çekilmişçesine yanıltıcı bir görünüm arz ediyordu. Altında uzanan altın rengi bir şerit, denizin siyah yuvarlak yüzeyini bölüyordu. Sessiz güvertelerinin üzerinde ayak sesleri yankılanıyordu. Ay ışığı, buz tutmuş bir pus gibi üzerine sıkıca tutunuyor ve göz kamaştırıcı koniler biçiminde yükselen kar gibi lekesiz, beyaz yelkenleri göze çarpıyordu. Gemi, hayali ışık demetlerinin ihtişamı altında kusursuz bir güzellik timsali kadar saf; huzurlu ve dingin bir düş kadar yanıltıcı bir görünüme kavuşuyordu. Güvertelerini işgal eden ve hiç durmadan sessizce oradan oraya hareket eden ağır gölgeler dışında gemideki hiçbir şey gerçek, belirgin ve somut değildi: Gecelerden bile daha karanlık ve adamların düşüncelerinden bile daha huzursuz gölgeler. </p>
		<p>Donkin, garez besleyerek ve Jimmy’nin ecelinin gelmekte çok geciktiğini düşünerek bu gölgeler arasında sinsice dolaşıyordu. O akşam, yukarıdaki gözcü karanın göründüğünü bildirmişti ve Kaptan bir yandan teleskopun tüplerini ayarlarken, Mr. Baker’a, Batı Adaları’na<a class="si-noteref epub-type_noteref" href="#f16" id="ref_f16">16</a> doğru ağır ağır ilerledikten sonra dinen rüzgârların hızlanarak etkisini göstermesini beklemekten başka yapacak bir şey olmadığını sakin ve karamsar bir havada söyledi. Gökyüzü açıktı ve barometre yükselmişti. Hafif meltem esintisi batan güneşle birlikte kayboldu ve esintisiz bir gecenin habercisi olan muazzam bir durgunluk okyanusun kızgın sularına çöktü. Gün boyunca tayfalar üst güvertede toplanıp, gözlerini doğuya dikerek ufuktaki Flores Adası’nı, denizin engin suları üzerinde uçsuz bucaksız ve ıssız bir düzlüğe yayılmış kasvetli bir yıkıntı gibi duran düzensiz, girintili çıkıntılı kara parçasını seyrediyorlardı. Neredeyse dört aydan beridir görünen ilk kara parçasıydı bu. Charley heyecanlıydı, keyifli ve hoşgörülü ortamı fırsat bilip büyükleriyle laubalileşmişti. Tayfalar nedenini bilmedikleri bir coşkuya kapılmışlar, gruplar halinde bir araya gelip sohbet ediyorlar ve çıplak kollarıyla birbirlerine karayı gösterip duruyorlardı. O yolculuk boyunca ilk kez Jimmy’nin yapmacık varlığı somut gerçeklik karşısında bir anlığına unutulmuştu. Her şeye rağmen buraya kadar varmıştık. Belfast, adalardan memlekete kısa bir sürede ulaşan gemilerle ilgili uydurma örneklerden bahsedip söylev veriyordu. “Meyve taşıyan iki direkli hızlı guletler beş günde varıyorlar,” diye iddia ediyordu. “Neye ihtiyaç var? Sadece iyi bir esintiye.” Archie ise en kısa yolculuğun yedi gün sürdüğünü savunuyordu ve ikisi, aşağılayıcı laflar sarf ederek ama dostça tartışıyorlardı. Knowles olduğu yerden memleket havasını koklayabildiğini söylüyor ve kısa bacağının üzerine abanarak çatlarcasına gülme nöbetine tutuluyordu. Saçları ağarmış bir grup yaşlı deniz kurdu sessizlik içerisinde ve asık suratlarla bir süre ufka baktılar. Aralarından biri, “Londra’ya pek uzak değiliz artık,” dedi birden. “Kıyıdaki ilk akşam yemeğinde soğanlı biftek yemezsem ne olayım... Yanında da büyük boy bir siyah bira,” dedi bir başkası. “Bir fıçı desene şuna,” diye bağırdı bir diğeri de. “Günde üç öğün domuz pastırması ve yumurta. Benim hayat tarzım bu!” diye haykırdı biri, heyecanlı bir sesle. Bir kıpırdanma oldu, takdir dolu mırıldanmalar duyuldu; gözler parlamaya, çeneler çiğnemeye başladı; kısa, gergin kahkahalar işitildi. Archie sadece kendi bildiği bir nedenle tebessüm etti. Singleton çıkageldi, umursamaz bir bakışla etrafı süzdü ve sanki Flores’i sayısız kez görmüş bir adamın kayıtsızlığıyla tek kelime etmeden tekrar aşağıya indi. Doğu’dan yaklaşan gece, kara parçasının bir mor leke gibi uzanan dağlarını berrak gökyüzünden sildi. “Ölüm sessizliği,” dedi biri usulca. Neşeli mırıltılar birdenbire kesildi; gruplar dağıldı; tayfalar birer birer ayrılıp görünmeyene olan bağlılıklarını anımsayarak kendilerine gelmiş gibi yüzlerinde ciddi bir ifadeyle yavaş yavaş merdivenlerden indiler. Ve sapsarı bir dolunay berrak ufkun keskin çizgisi üzerinde yavaşça yükselirken, geminin cansız, ölü bir sessizlikle kuşatılmış olduğunu gördü; uyuyan, dehşetli denizin bağrında adeta derin, rüyasız bir uykuya dalmış, korkusuz bir gemi. </p>
		<p>Donkin bu sükûnete, gemiye, dört bir yandan alabildiğine uzanıp tüm yaradılışın sınırsız sessizliğiyle birleşen denize illet oluyordu. Tarif edilemez sıkıntılar çekiyordu. İtilip kakılmış, gözü korkutulup sindirilmişti; gururu incinse de haysiyetini koruyordu, ama hiçbir şey incinmiş duygularına deva olamazdı. Kara görünmüştü işte. Çok yakında eve varacaktı. Eline ancak birkaç kuruş geçmişti. Giyecek doğru dürüst kıyafeti yoktu ve ağır işler bitmiyordu. Tüm bunlar ne kadar da tiksindiriciydi. Kara. Kara, hasta denizcilerin canını bedenlerinden koparıp alır. O Zenci’nin parası, kıyafetleri vardı ve keyif çatıyordu; ölmek de bilmiyordu. Kara, yaşamı söker alır... Gidip, bunun gerçekten doğru olup olmadığını görmek istedi bir an. Belki de şimdiden... Biraz da şansın yardım etmesi lazımdı. O sefil herifin sandığında para vardı. Karanlığın içinden sıyrılıp canlı ve çevik adımlarla ay ışığının aydınlığına doğru ilerledi ve doymak bilmez, ihtiraslı suratının sararmış soluk rengi birden mosmor kesildi. Kamaranın kapısını açtı ve büyük bir şaşkınlık yaşadı. Hiç şüphe yok ki Jimmy ölmüştü! Taştan bir tabutun kapağına oyulmuş, elleri birbirine kenetli, sırtüstü yatan kabartma bir insan figürü kadar hareketsizdi. Donkin hırsla parlayan gözlerini dikip baktı. Jimmy de kıpırdamadan gözkapaklarını kırptı ve Donkin bir kez daha şaşkınlık yaşadı. O gözler çok ürkütücüydü. İçeri girip kapıyı arkasından büyük bir itinayla kapadı ve sanki büyük bir tehlikeyi göze alarak son derece önemli bir sırrı ifşa etmek için orada bulunuyormuş gibi dikkatle James Wait’e baktı. Jimmy yerinden kıpırdamadı fakat gözucuyla baygın, dermansızca baktı. “Durgun mu hâlâ?” diye sordu. Büyük bir hayal kırıklığı yaşayan Donkin, “Evet,” dedi ve sandığın üzerine oturdu. </p>
		<p>Jimmy rahat bir nefes aldı. Günün ve gecenin her saatinde bu gibi ziyaretlere alışkındı. Tayfalar birbiri ardına girip çıkıyordu kamarasına. Yüksek sesle konuşuyorlar, neşeli kelimeler sarf ediyorlar, bilindik, eski fıkraları yeniden anlatıyorlar ve onu dinliyorlardı; her biri kamaradan çıkarken sanki ardında kendi canlılık ve enerjisinden, kendi gücünden birazını bırakıyor, yaşama, o yok edilemez şeye dair duyulan güveni tazeliyordu. Jimmy kamarasında yalnız kalmayı sevmiyordu, çünkü tek başınayken sanki orada değilmiş gibi bir hisse kapılıyordu. Hiçbir şeyi yoktu. Acı çekmiyordu. Gayet iyiydi, ama yanında biri bulunup tanık olmadığı sürece sağlıklı istirahatından keyif alamıyordu. Bu adam da herhangi biri kadar işe yarardı. Donkin çaktırmadan Jimmy’yi izliyordu: “Yakında memlekete varacağız,” dedi Wait. “Neden fısıldıyorsun?” diye sordu Donkin, merakla. “Daha yüksek sesle konuşamıyor musun?” Jimmy’nin içerlemiş bir hali vardı ve bir süre hiçbir şey söylemedi; sonra cansız, tınısız bir sesle, “Bağırmam mı gerekiyor? Bildiğim kadarıyla sağır değilsin,” dedi. “Ah! Gayet iyi işitirim,” diye cevap verdi Donkin, alçak bir sesle ve bakışlarını yere çevirdi. Hüzünlü bir ifadeyle kalkıp dışarı çıkmayı aklından geçiriyordu ki, Jimmy tekrar konuştu. “Eve dönmenin zamanı gelmişti... Doğru dürüst bir şeyler geçsin kursağımızdan... Sürekli açım.” Donkin birden öfkelendi. “Peki ben ne yapayım?” diye tıslar gibi konuştu, dişlerinin arasından. “Ben de açım ve çalışmam da gerekiyor. Sen açsın, öyle mi!” – “Yaptığın iş seni öldürmez, kaygılanma,” diye yorum yaptı Wait, cılız bir sesle; “şurada, alttaki ranzada bir-iki peksimet olacak. Onlardan birini alabilirsin. Ben yiyemiyorum.” Donkin balıklama yatağa daldı, el yordamıyla köşeyi bucağı aradı ve doğrulup ortaya çıktığında ağzı tıka basa doluydu. Büyük bir gayret ve şevkle, katır kutur çiğniyordu. Jimmy sanki gözleri açık uyuyor gibiydi. Donkin, kurumuş ekmeği yedi bitirdi ve ayağa kalktı. “Gitmiyor musun?” diye sordu Jimmy, gözlerini tavana dikerek. “Hayır,” dedi Donkin, düşünmeden ve dışarı çıkmak yerine kapalı kapıya sırtını dayadı. James Wait’e baktı ve karşısında uzun, cılız, kurumuş, adeta bir fırının sıcaklığına maruz kalan kemiklerinin üzerindeki bütün etleri büzüşüp, çekilmiş bir insan gördü; bir elinin sıska parmakları ranzanın köşesinde hafifçe kımıldayıp sonsuz bir ezgi çalıyordu. Ona bakmak sinir bozucu ve yorucuydu; bu şekilde günler boyunca yaşayabilirdi; acayip bir varlıktı o. Tam manasıyla ne yaşama ne de ölüme aitti ve her ikisine de aldırış etmemesine rağmen asla incinmiyordu. Donkin’ in içinden onu bilgilendirmek geçiyordu. “Ne düşünüyorsun?” diye sordu, somurtkan bir ifadeyle. James Wait’in kemikli yüzünde belirip kaybolan, ruhsuz, vurdumduymaz, suratını ekşitir gibi bir gülümseme vardı. Düşlerdeki bir cesedin birden tebessüm etmesi gibi olağanüstü ve ürkütücü bir gülümsemeydi bu. </p>
		<p>“Bir kız var,” diye fısıldadı Wait. “Canton Caddesi’nde takılan bir fahişe. Benim için yandan çarklı bir geminin üçüncü mühendisini sepetledi. Tam benim sevdiğim gibi istiridye pişiriyor... Zenci biri için gösteriş budalası kibar herifleri başından atacağını söylüyor... O Zenci de ben oluyorum. Kadınlara karşı naziğim,” diye ekledi, ses tonunu biraz yükselterek.</p>
		<p>Donkin kulaklarına inanamıyordu. Şaşkınlığa uğramıştı. “Başından atar mıydı sence? Ona ne faydan dokunurdu ki?” dedi, tiksintisini belli ederek. Wait’in aklı başka yerlerdeydi ve onu işitmiyordu. East India Rıhtım Yolu’nda kasıla kasıla yürüyordu; kibarca, “Buyurun benimle gelin, size bir şeyler ikram edeyim,” diyerek camlı döner kapıları itip açıyor, gaz lambası ışığının aydınlattığı maun ağacından bir tezgâhın başında durup kendinden son derece emin poz veriyordu. “Kıyıya sağ salim varacağını düşünüyor musun?” diye sordu Donkin, öfkeyle. Wait irkilerek hayallerinden sıyrılıp kendine geldi. “On gün,” dedi hiç duraksamadan ve zamandan bihaber olan anılar diyarına derhal geri döndü. Kendini zinde, sakin ve bütün ciddi kuşkulardan uzakta, güven içerisinde ve kabuğuna çekilmiş hissediyordu. Tamamen rahatlayıp dinlenmeye çekildiği bu ağır ağır ilerleyen anlarda, sonsuzun kesinliğini ve değişmezliğini akla getiren bir şeyler vardı. Kuşku götürmez, kesin bir geleceğin hayalleriyle birbirine karıştırdığı bu canlı, hayat dolu hatıraları arasında çok sakin ve huzurluydu. Kimse umurunda değildi. Donkin, tıpkı kör bir adamın çevresini kuşatan ve hiçbir zaman idrak edemeyeceği, göremeyeceği ve hep imreneceği tüm o varlıkların ölümcül kin ve düşmanlığını karanlıkta hissetmesi gibi bunu belli belirsiz hissetti. Önemli biri olduğunu kanıtlamak, kırıp dökmek, ezmek; herkesten ve her şeyden intikamını alıp ödeşmek; perdeyi yırtmak, maskeleri düşürmek, gerçek yüzleri gösterip foyaları ortaya çıkarmak, sığınacak liman bırakmamak arzusuyla yanıp tutuşuyordu. Haince, kalleşçe bir doğruculuk arzusuydu bu! Ağzından tükürükler saçıp, alaycı alaycı gülerek, “On gün öyle mi? Sen on günü çıkarırsan ben de kör olayım!.. Yarın bu saatlerde ölürsün sen belki de. On günmüş!” Biraz bekledi. “Duyuyor musun beni? Daha şimdiden bir ölüden farkın yok ya.”</p>
		<p>Wait gücünü toplamış olsa gerek ki neredeyse yüksek bir sesle, “İğrenç, otlakçı, kokuşmuş bir yalancısın sen. Herkes ne mal olduğunu biliyor,” dedi. Sonra tüm zorluklara rağmen doğrulup yatakta oturarak ziyaretçisini dehşete düşürüp korkuttu. Fakat Donkin hemen kendini toparladı ve “Ne? Ne? Kimmiş yalancı? Esas sensin yalancı. Gemidekiler, Kaptan, herkes yalancı. Ama ben değilim! Büyüklük taslıyorsun! Kimsin ki sen?” diye bastı yaygarayı. Öfkeden neredeyse kudurup boğulacak gibi oldu. “Sen kimsin ki hava atıp, büyüklük taslıyorsun,” diye tekrarladı, titreyerek. “Al birini, al birini diyor ama o yiyemiyor nasıl olsa. Şimdi ikisini de yiyeceğim. Tanrı şahidim olsun ki yiyeceğim! Sen bir hiçsin!”</p>
		<p>Donkin alt ranzaya daldı yine. Derinleri kolaçan etti ve bir başka tozlanmış peksimeti gün ışığına çıkardı. Kaldırıp Jimmy’ye gösterdi ve meydan okurcasına bir ısırık aldı peksimetten. </p>
		<p>“Peki şimdi ne olacak?” diye sordu hararetle ve küstahça bir tavırla. “Birini alabilirsin diyordun. Neden ikisini de vermiyorsun bana? Yok. Çünkü ben iğrenç, uyuz bir köpeğim. Uyuz bir köpeğe bir tane yeter. İkisini de aldım işte. Durdurabilir misin beni? Sıkıysa hele bir dene bakalım.”</p>
		<p>Jimmy bacaklarını sıkıca kenetlemiş, yüzünü dizlerinin arkasına gizlemişti. Gömleği üzerine yapışmıştı. Her bir kaburga kemiği sayılıyordu. Güçlükle nefes alıp soluklanırken bir deri bir kemik sırtı ve omuzları durmadan seğirip sarsılıyordu.</p>
		<p>“Beni durdurmayacaksın öyle mi? Durduramazsın zaten! Ne demiştim sana?” diye devam etti Donkin, vahşice. Aceleyle bir ağız dolusu kuru ekmeği daha yuttu. Jimmy’nin sessiz ve biçare hali, dermansızlığı, ürkekliği Donkin’i çileden çıkarmıştı. “Senin işin bitti!” diye haykırdı. “Sen yalan söylenip pohpohlanacak, lanet olası bir imparator gibi önünde el pençe divan durulacak bir insan değilsin. Sen bir hiçsin. Bir hiçsin!” Ağzından tükürükler saçarak ve kendinden o kadar emin ve güçlü bir sesle haykırdı ki, tepeden tırnağa sarsıldı, çekilip bırakılmış bir tel gibi bir süre titremeye devam etti.</p>
		<p>James Wait yeniden toparlanıp canlandı. Başını kaldırıp cesurca Donkin’e döndü. Donkin bu sefer tuhaf, tanımadığı bir suratla, umutsuzluk ve öfkeyle dolu gerçeküstü ve somurtan bir maskeyle yüzyüze geldi. Dudakları hızla kımıldıyordu; çınlayıp yankılanan, inleyen, uğuldayan sesler, hızlanan bir rüzgârın uzaklardan işitilen uğultusu gibi tehdit, sitem ve kederle dolu, anlaşılması güç mırıltılarla dolduruyordu kamarayı. Wait başını salladı, gözlerini devirdi; inkâr etti, küfretti, tehditler savurdu; ama tek bir kelimesi dahi, hep somurtarak büktüğü o hüzünlü kara dudaklarının ötesine geçemedi. Bu anlaşılamaz ve huzursuzluk veren bir durumdu; bu bir duygu karmaşası, imkânsız şeyler için yalvaran, belli belirsiz bir intikam yemini eden, ümitsizce hezeyana kapılmış birinin sergilediği budalaca bir gösteriydi. Bu gösteri Donkin’i kendine getirdi ve ihtiyatla gözlerini dikip karşısındakini süzdü. </p>
		<p>Bir an onu dikkatle inceledikten sonra, “Bak gördün mü? Sesin çıkmıyor, bağıramıyorsun. Ne demiştim sana?” dedi. Jimmy ise aceleyle ve pervasızca, sesi işitilmeden çılgınca başını sallamaya, kazma gibi beyaz dişlerini gösterip garip ve ürkütücü bir yüz ifadesiyle sırıtmaya devam etti. Donkin, bu kara hayaletin dilini yutmuşçasına ağzından çıkan anlamsız sözleri ve öfkesi karşısında büyülenmişçesine yaklaştı, kuruntulu, şüpheci bir merakla boynunu ileriye doğru uzattı; birden, ranzanın üstünde sinmiş, gözleriyle aynı hizada yatan bir adamın gölgesine baktığını zannetti. “Ne? Ne?” dedi. Bazı kelimeler, kesik kesik nefes alışların arasında bir ıslık sesi gibi geliyordu kulağına sanki. “Belfast’a söyleyeceksin! Öyle mi? Çocuk musun sen?” Donkin telaş ve öfkeyle titredi. “Büyükannene de söyle bari korktuğunu! Sen kimsin ki başkasından daha fazla korkacaksın?” Kendini önemli biri olarak görme tutkusu ve kibri de, ihtiyatı elden bırakmasıyla birlikte uçup gitti. “Söyle de belanı bul! Sıkıysa söyle!” diye haykırdı. O senin kahrolası kıç yalayıcıların bana bir köpekten bile daha aşağı muameleyi layık gördüler. Beni kışkırttılar sonra da bana garez besleyip düşman kesildiler. Bu gemideki tek adam benim. Bana sille tokat giriştiler, tekmelediler ve sen de güldün. Seni kara, kokuşmuş, illet herif seni! Bunun bedelini ödeyeceksin. Seninle yiyeceklerini sularını paylaştılar. Tanrı şahidim olsun ki bana bunun bedelini ödeyeceksin! Kim bana bir yudum su içer misin diye sordu ki? O gece o lanet olası paçavralarını senin üzerine örttüler. Peki benim payıma ne düştü? Ağzıma yumruk yedim. Lanet olsun hepsine... Paranla bunun bedelini ödeyeceksin. Biraz sonra benim olacak o paralar; sen geberip gider gitmez, seni lanet olası, işe yaramaz sahtekâr seni. İşte ben böyle bir adamım. Sen ise bir yaratıksın. Kahrolası bir yaratık. Bir cesetsin!” Elinde bir süredir sımsıkı tuttuğu peksimeti Jimmy’nin kafasına savurdu, fakat peksimet Jimmy’nin kafasını sıyırıp ötedeki bölmeye gürültüyle çarparak bir el bombası gibi uçuşan parçalara ayrıldı. James Wait adeta ölümcül bir yara almış gibi geriye devrilip yastığın üzerine düştü. Dudakları hareketsizleşti, gözbebekleri sabitlenip bakışları yukarı dikildi ve öylece kaldı. Donkin şaşırmıştı; birden sandığın üzerine oturdu ve bitkin hüzünlü gözlerle yere baktı. Bir süre sonra kendi kendine mırıldanmaya başladı. “Öl, seni sefil herif, öl! Şimdi biri gelip girecek içeri... Keşke sarhoş olsaydım... On gün... İstiridyeler...” Başını yukarı kaldırdı ve daha yüksek sesle konuştu. “Yok... Artık senin için istiridye pişiren kızlar yok... Sen kimsin ki? Şimdi benim sıram... Keşke sarhoş olsaydım; sana yakında bir arka çıkacağım ki. Sonunda gideceğin yer orası. Önce ayaklar, iskele tarafından... Cup, suya! Artık bir daha suratını görmek yok. Denizin dibini boylayacaksın! Sana yeter de artar bile.” Jimmy’nin başı hafifçe kımıldadı ve gözlerini Donkin’in yüzüne çevirdi; bir başına karanlık bir yere kapatılma tehdidi karşısında korkmuş bir çocuğun kuşkulu, kederli ve yakaran bir bakışıydı sanki bu. Donkin sandığın üzerinde oturmuş umutlu gözlerle Jimmy’yi inceliyordu; sonra, yerinden kalkmadan, sandığın kapağını şöyle bir yokladı. Kilitliydi. “Keşke sarhoş olsaydım,” diye mırıldandı ve ayağa kalkıp güverteden gelen belli belirsiz ayak seslerine kulak verdi kaygıyla. Sesler yaklaştı, kesildi. Kapının hemen dışında biri uzun uzun esnedi ve ayaklarını tembelce sürüyerek uzaklaştı. Donkin’in pır pır eden yüreğinin çarpıntısı dindi ve gözlerini yeniden ranzaya doğru çevirdiğinde, Jimmy’nin hâlâ tavandaki beyaz kirişe baktığını gördü. “Şimdi nasıl hissediyorsun kendini?” diye sordu. “Kötü,” dedi Jimmy.</p>
		<p>Donkin sabırla ve ne yaptığını bilen birinin kararlılığıyla oturdu. Her yarım saatte bir, geminin bir ucundan diğerine birbiriyle sohbet edercesine çalan çanların sesleri işitiliyordu. Jimmy o kadar hızlı ve sessizce soluk alıp veriyordu ki, nefes alış verişini ne saymak ne de duymak mümkündü. Gözleri tarif edilemeyecek kadar korkunç şeylere tanık oluyormuşçasına dehşetle bakıyordu; yüzüne bakan biri, aklından tiksinti verici şeyler geçtiğini anlayabilirdi. Birden çok yüksek ve yürek parçalayıcı bir sesle, hıçkıra hıçkıra ağlamaya başladı:</p>
		<p>“Denize!.. Ben!.. Aman Tanrım!”</p>
		<p>Donkin sandığın üzerinde şöyle bir kıvrandı. Gönülsüzce baktı. James Wait’in sesi soluğu çıkmıyordu. Uzun ve kemikli elleriyle battaniyeyi sanki çenesinin altında toplamak istermiş gibi çekip dümdüz uzatmıştı. Bir gözyaşı damlası, kocaman tek bir gözyaşı damlası göz pınarından süzülüp çökmüş avurduna değmeden yastığın üzerine damladı. Boğazından belli belirsiz hırıltılar yükseldi. </p>
		<p>O iğrenç Zenci’nin son anlarını seyreden Donkin, günün birinde kendisinin de tüm bunları, belki de tıpkı bu şekilde yaşayacağını düşünerek yüreğinin büyük bir kederle sıkıştığını hissetti. Gözleri yaşardı. “Zavallı sefil,” diye mırıldandı. Gece sanki bir yıldırım hızıyla geçip gidiyordu; değerli dakikaların telafi edilemez bir hızla akıp gittiğini işitebiliyordu adeta. Bu kahrolası iş daha ne kadar sürecekti acaba? Şüphe yok ki daha çok uzun sürecekti. Hiç şansı yoktu. Kendisini dizginleyemiyordu. Ayağa kalkıp ranzaya yanaştı. Wait kıpırdamıyordu. Sadece gözlerinde canlılık vardı ve elleri korkunç ve yorulmak bilmez hareketlerle battaniyeyi çekiştirmeye devam ediyordu. Donkin eğildi.</p>
		<p>“Jimmy,” diye seslendi, usulca. Jimmy karşılık vermedi, ama hırıltısı kesilmişti. “Beni görüyor musun?” diye sordu titreyerek. Jimmy’nin göğsü kalkıp indi. Donkin öte yana bakıp, kulağını Jimmy’nin ağzına doğru yaklaştırdı ve bir kumsalın pürüzsüz kumları üzerinde sürüklenen kuru bir yaprağın hışırtısına benzer bir ses duydu. </p>
		<p>“Lambayı... yak... ve... git,” dedi Wait, soluyarak.</p>
		<p>Donkin, içgüdüsel bir hareketle omzunun üzerinden gaz lambasının parlak alevine baktı; sonra, öte yana bakmaya devam ederek yastığın altını yoklayıp anahtar aradı. Anahtar hemen eline geldi ve sonraki birkaç dakika boyunca dizlerinin üzerine çöküp titrek ama hızlı hareketlerle sandığı didik didik aradı. Ayağa kalktığında, belki de elde ettiği zaferin heyecanıyla, hayatında ilk kez yüzü kızarmıştı. </p>
		<p>Jimmy’ye bakmaktan kaçınarak anahtarı tekrar yastığın altına soktu. Jimmy ise yerinden kıpırdamamıştı. Donkin sırtını doğrudan ranzaya döndü ve sanki önünde uzun bir yol varmış gibi kapıya doğru yürümeye başladı. Daha ikinci adımında burnu kapıya dayandı. Kapı kolunu ihtiyatla kavradı, fakat tam o anda, karşı konulmaz bir dürtüyle arkasında bir şeyler olduğu izlenimine kapıldı. Birisi sanki omzuna vurmuş gibi birden geriye döndü. Wait’in gözlerinin birden parlayıp esen bir rüzgârla aynı anda sönen iki lamba gibi kapandığını görmek için tam zamanında çevirmişti başını. Kırmızı ipliği andıran bir şey James Wait’in dudaklarının kenarından çenesine doğru sarktı. Artık nefes almıyordu.</p>
		<p>Donkin kapıyı ardından yavaşça ama sıkıca çekip kapadı. Aydınlık güvertede ceketlerinin altına sokulmuş uyuyan adamlar, bakımsız mezarları andıran biçimsiz, kara tepecikler gibi dizilmişlerdi. Gece boyunca hiçbir iş yapılmamış ve kimse Donkin’in yokluğunu fark etmemişti. Kımıldamadan öyle dikildi. Kamaranın kapısının dışındaki dünyayı bıraktığı gibi bulmak son derece şaşırtmıştı onu; deniz, gemi ve uyuyan adamlar, hepsi yerli yerindeydi; sanki adamları ölü bulmayı, aşina olduğu şeylerin ebediyen yok olduğunu görmeyi umuyormuş gibi abes bir şaşkınlık yaşadı. Sanki yıllar sonra geri dönen bir gezgin gibi, baş döndürücü değişiklikler görmeyi umuyordu. İnsanın içine işleyen taze hava onu biraz ürpertti ve ümitsiz, kimsesiz biri gibi kollarını vücuduna sardı. Alçalan ay, soluk şafağın soğuk dokunuşuyla büzülüp kurumuş, solgun bir çiçek gibi sarkmıştı. Gemi uykudaydı. Ve ölümsüz deniz, ışıldayan yüzeyi ve ışıktan yoksun derinlikleriyle, yaşama ait bir görüntü gibi engin ve sisler içinde uzanıyordu. Donkin meydan okurcasına baktı denize ve sanki karşısındaki gücün görkemli sessizliğiyle yargılanıp saf dışı bırakılmış gibi sessizce sıvıştı.</p>
		<p>Her şeye rağmen Jimmy’nin ölümü büyük bir şaşkınlık yarattı. Onun kuruntu ve hezeyanlarına ne kadar inandığımızı ancak şimdi fark ediyorduk. Yaşama şansına o kadar çok onun takdiri açısından bakmıştık ki, ölümü, kadim bir inanışın yok olması gibi topluluğumuzu temellerinden sarsmıştı. Ortak bir bağ kopmuştu; duygusal bir yalana dayalı güçlü, etkin ve saygın bir bağ. Gün boyunca çalışırken, kuşkulu bakışlarla ve hakikatin farkına varmış bir havada dalgın dalgın dolaştık durduk. Jimmy’nin aramızdan bu şekilde ayrılarak samimiyetsizce davrandığına dair bir his vardı içimizde. Bir yoldaş gibi yanımızda yer alıp destek olmamıştı bize. Giderken kendisiyle beraber o hüzünlü ve vakur gölgeyi, insancıl bir tatmin hissiyle yazgımızın hassas belirleyicisi olarak tayin ettiğimiz o kara gölgeyi de beraberinde götürmüştü. Oysa şimdi bunun böyle bir şey olmadığını anlamıştık. Bu düpedüz budalalıktı; büyük önem taşıyan meselelere aptalca ve boş yere bulaşmıştık, tabii eğer Podmore haklıysa. Belki de haklıydı? Jimmy’nin ölümünün ardından kuşkular yok olmamıştı; ilahi bir lütufla dağılmış suçlular çetesi gibi aramız bozulmuştu ve birbirimizden utanıyorduk. En yakın dostlarına tersleyerek, nezaketsizce konuşanlar vardı. Kimileri de hiç konuşmuyorlardı birbirleriyle. Bir tek Singleton şaşırmamıştı. “Öldü, öyle mi? Tabii ya,” dedi, bordanın sağ yanındaki adayı işaret ederek: Gemi, durgun havadan ötürü adeta büyülenmiş gibi Flores Adası’nın görülebileceği alanın içinde çakılıp kalmıştı. Bu arada Jimmy de ölmüştü tabii. Singleton şaşırmamıştı buna. İşte kara oradaydı ve baş taraftaki ambar kapağının üzerinde ise cenaze hazırlıkları için yelkenciyi bekleyen bir ceset vardı. Sebep ve sonuç. Bütün o yolculuk boyunca ilk kez yaşlı denizcinin neşesi yerine gelmiş, çenesi düşmüştü. Deneyimlerine dayanarak gemideki hastalıklar sırasında ufukta görülen adaların (hatta küçük bir adanın bile) genelde bir kıta görmekten daha ölümcül olduğunu örneklerle anlattı, ama nedenini açıklayamadı.</p>
		<p>Jimmy akşam beşte defnedilecekti ve o saate kadar önümüzde uzun bir gün vardı. Herkeste zihinsel, hatta bedensel bir huzursuzluk vardı. İşimizle ilgilenmiyorduk ve bu yüzden de hak ettiğimiz gibi azarlanıyorduk. Sürekli açlık çektiğimiz için bu bizi çileden çıkarıyordu. Donkin çalışırken alnına kirli bir bez bağlamıştı ve o kadar sefil bir haldeydi ki, cesurca çektiği acı karşısında Mr. Baker merhamete gelmişti. “Of! Sen, Donkin! Elindeki işi bırak ve bu vardiyada git yat. İyi görünmüyorsun,” dedi. Donkin de cılız bir sesle, ”Çok kötüyüm efendim, başım ağrıyor,” deyip hızla ortadan kayboldu. Bu, birçok tayfanın canını sıktı ve ikinci kaptanın “bugün çok yufka yürekli” olduğunu düşündüler. Kaptan Allistoun pupada durmuş güneybatı semalarını izliyordu. Çok geçmeden öğrendik ki gece barometre düşmeye başlamıştı ve yakında bir esinti çıkması bekleniyordu. Bunun yarattığı çağrışımlarla ortaya atılan fikirler, Jimmy’nin tam olarak ne zaman öldüğü konusunda şiddetli tartışmalara yol açtı. Acaba, “barometre düşmeye başladıktan” önce mi yoksa sonra mıydı? Bunu bilmek mümkün değildi ve bu yüzden gemidekiler birbirlerini aşağılayarak ağız dalaşına girdiler. Birden baş tarafta büyük bir patırtı koptu. Uzlaştırıcı Knowles ile sakin Davies bu yüzden yumruk yumruğa gelmişlerdi. Aşağı güvertedeki vardiya hemen araya girdi ve on dakika boyunca ambar kapağının etrafında, yelkenlerin gölgesinin altında beyaz bir battaniyeye sarılmış olan Jimmy’nin cesedinin bulunduğu yerde gürültülü bir arbede yaşandı. Cesedin başında duran kederli Belfast, yaşadığı üzüntünün de tesiriyle tenezzül edip kavgaya bakmadı bile. Şamata sona erince ve öfkeler yatışıp haşin ve somurtkan bir sessizlik çökünce, Belfast sarıp sarmalanmış cesedin başında dikilip durdu ve her iki kolunu da havaya kaldırarak acılı bir öfkeyle haykırdı: “Kendinizden utanmalısınız!” Utanmıştık. </p>
		<p>Belfast, yaşadığı kaybın acısını yüreğinin derinliklerinde hissediyordu. Dinmek bilmez bir bağlılığın ispatıydı bu. Jimmy’nin naaşının doymak bilmez denize dinî bir tören ciddiyetiyle teslim edilmesi için yelkenciye yardım edecek olan da ondan başkası değildi. Cesedin ayaklarına bağlanacak ağırlıkları titizlikle ayarlamıştı: İki kumtaşı, takozu olmayan eski bir çapa, aşınmış bir akım kablosunun kırık halkaları. Bunları bir öyle bir böyle düzenledi. Bu işten nefret eden yelkenci, “Tanrı korusun! Bu kadar ağırlığın topuğunu yerinden oynatacağından korkmuyor musun?” dedi. Bir yandan iğneyi yelken bezine batırırken bir yandan hararetle piposunu tüttürüyordu. Başı, pipodan savrulan duman bulutunun içine gömülmüştü; bezin sarkan kenarlarını katladı, dikişleri çekip sağlamlaştırdı, bezi gerdi. “Omuzlarını kaldır... Biraz kendine doğru çek... Şöyy-lee-e. Sağlam oldu.” Kederine yenik düşen Belfast talimatlara uyarak çekiyor, kaldırıyor, bir yandan da gözyaşları süzülüp katranlı sicimin üzerine akıyordu. “Zavallının yüzünün üzerinde çok fazla germe bezi, Yelkenci,” diye yakardı, yaşlı gözlerle. Jimmy’nin aşağı yukarı alnının ortasına gelen son dikişin ardından ipliği kesen yelkenci, “Neden dert ediyorsun bu kadar? Rahatı yerinde olacak merak etme,” diye güvence verdi. Geri kalan bezi katladı, iğneleri kaldırdı. “Seni bu kadar sarsan nedir?” diye sordu. Belfast, gri yelken bezine sarılıp sarmalanmış uzun denge baktı. “Onu ben çekip çıkardım,” diye fısıldadı, “gitmek de istemiyordu. Eğer son gece oturup başucunda bekleseydim benim için yaşamaya devam edecekti... fakat yorgun düştüm.” Yelkenci piposundan kuvvetlice birkaç duman çekti ve ağzında gevelercesine, “Ben... Batı Hint Kraliyet Donanma Merkezi’nde... Blanche firkateynindeyken... Sarı Karantina Bayrağı’nı çekip... Her hafta sarıhummadan giden yirmi adam dikerdim... Portsmouthlu, Devonlı, liman kasabalarının adamları, hemşerilerim, babalarını, analarını, kız kardeşlerini tanırdım. Kafama hiç takmazdım. Hele bunun gibi Zenciler. Nereden gelir nereye gider bilinmez. Kimsesi yok. Kimseye bir faydası dokunmaz. Kim hisseder ki bunun gibi birinin yokluğunu?” diye mırıldandı. “Ben. Onu ben çekip çıkardım,” dedi Belfast, hazin bir matem havasında. </p>
		<p>Birbirine çivilenmiş iki kalın tahtanın üzerinde ve beyaz kenarlı bayrağın kıvrımları altında hissiz, hareketsiz yatan James Wait’in naaşı, dört adam tarafından kıç tarafına taşındı ve ayakları açık bir lumbar kapağına denk gelecek biçimde yavaşça yerleştirildi. Batıdan esip gelen rüzgâr, yelkenleri kabartıp gemiyi sallarken yarıya indirilmiş kırmızı bandıra da dillenen bir alev gibi çırpınarak gri gökyüzünde ileriye doğru hamle edip tekrar duruldu. Charley çanı çaldı; sancağa doğru her sallanışımızda geminin o yanında göze çarpan muazzam genişlikte bir yarım daire biçimini almış çelik renkli sular, Jimmy’yi kucaklamak için sabırsızlanırcasına hızla lumbar ağzına kadar sıçrıyordu. Törene katılamayacak kadar hasta olan Donkin dışında herkes oradaydı; Kaptan ve Mr. Creighton şapkalarını çıkarmış pupanın kenarında duruyorlardı; Kaptan’ın ciddi bir tavırla, “Dua kitabına sen benden daha aşinasın,” diyerek talimat verdiği Mr. Baker biraz sıkılgan bir havada kamaranın kapısını açıp hızla dışarı çıktı. Herkes şapkasını çıkardı. Mr. Baker alçak sesle ve sanki ayaklarının dibinde yatan bu ölü denizciyi son bir kez azarlarmışçasına o her zamanki zararsızca tehditkâr tavrıyla okumaya başladı. Tayfalar dağınık gruplar halinde toplanmış dinliyorlardı. Bağlama demirleriyle tutturulmuş parmaklıklara dayanmış, güverteye bakıyorlardı; kimi dalgın dalgın çenesini sıvazlıyor, kimi de kollarını kavuşturup bir dizini hafifçe kıvırarak ayakta derin düşüncelere dalmışçasına başını öne eğmiş duruyordu. Wamibo yine hayal âlemindeydi. Mr. Baker her sayfa çevirişinde hürmetkar bir havada homurdanarak dua okumaya devam etti. Tayfaların kararsız yüreklerinde yer etmeyen sözcükler, kalpsiz denizin üzerinde barınacak bir yer bulamadan başıboş savrulup gidiyor; ebediyen susturulmuş James Wait, çaresizlik ve umudun boğuk mırıltıları altında sessiz ve hareketsiz yatıyordu. </p>
		<p>İki tayfa naaşın başına geçip hazırlandı ve birçok kardeşimizi denizin derinliklerinde çıkacakları son yolculuğa uğurlayan o sözcükleri beklemeye başladılar. Mr. Baker dua kitabındaki bölümü okumaya başladı. “Hazır olun,” diye fısıldadı Lostromo. Mr. Baker, “Derinlere,” diye okuduğu bölümü bitirdi ve durdu. Tayfalar, tahtaların gemi içindeki tarafını kaldırdılar, Lostromo, bayrağı çekip aldı ve James Wait yerinden kımıldamadı. Lostromo kızgınlıkla, “Daha yukarı,” diye söylendi. Bütün başlar yukarı kalktı; herkes telaşla kıpırdandı fakat James Wait’in gitmeye niyeti yoktu. Ölü ve kefen beziyle sarılıp sarmalanarak ebedi yolculuğuna hazırlanan Wait, ölümsüz bir korkuyla gemiye sıkıca tutunuyordu sanki. “Daha yukarı! Kaldırın!” diye hiddetle fısıldadı Lostromo. Tayfalardan biri titrek bir sesle, “Gitmiyor bu,” diye kekeledi. Adamların ikisinin de bırakıp kaçmaya hazır bir halleri vardı. Mr. Baker başını kitaba gömüp ayaklarını huzursuzca hareket ettirerek beklemeye başladı. Bütün mürettebatın suratı allak bullak olmuştu; aralarından cılız bir mırıldanma yayıldı ve giderek yükseldi... “Jimmy!” diye ağıt yakar gibi feryat etti Belfast ve bir an herkes şaşkınlıkla ürperdi.</p>
		<p>“Jimmy, cesur ol!”diye haykırdı. Herkesin ağzı bir karış açık kalmıştı. Kimse gözünü kırpmıyordu. Belfast çılgına dönmüş gözlerle, vücudu tepeden tırnağa seğirerek baktı; dehşetli bir manzaraya tanık olan biri gibi öne eğildi. “Git!” diye bağırdı ve kolunu ileri uzatıp kalabalığın arasından fırladı. “Git, Jimmy! Jimmy, git! Git!” Parmakları cesedin başına dokundu ve gri renk beze sarılı denk, önce ağır ağır kaldırılmış tahtaların üzerinde kaymaya başladı ve sonra birden bir yıldırım hızıyla suya indi. Kalabalık yekvücut öne doğru bir adım attı; geniş göğüslerde titreşen derin bir “ohh!” çekti hepsi de. Gemi, ağır bir yükten kurtulmuş gibi sallandı; yelkenler dalgalandı. Archie’nin desteğiyle ayakta duran Belfast kendini kaybetmişçesine, güçlükle soluyordu. Jimmy’nin son dalışını görmek isteyen Charley merakla parmaklıklara doğru sıçradı, fakat kaybolmak üzere olan dalgaların belli belirsiz yayılan halkalarından başka görecek bir şey kalmamıştı.</p>
		<p>Sırılsıklam ter içinde kalan Mr. Baker heyecanla söylenen tayfaların ve çırpınıp dalgalanan yelkenlerin sesleri arasında son duayı da okudu. Titrek bir hırıltı çıkararak, “Amin!” dedi ve dua kitabını kapadı. </p>
		<p>“Yelkenleri serenlere dik açın!” diye gürledi bir ses, başının üzerinde. Tüm tayfalar yerlerinde sıçradılar; bir ikisi şapkalarını düşürdü; Mr. Baker şaşkın bir ifadeyle yukarıya baktı. Pupanın kenarında duran Kaptan batıyı işaret ediyordu. “Esinti geliyor,” dedi. “Acele edin, tayfalar!” Mr. Baker dua kitabını telaşla cebine tıkıştırdı. “Baş tarafa. Trinketa yelkeninin sarma halatını salın!” diye neşeyle ve canlılıkla seslendi: “Trinketa serenini dikleştirin, sen iskele nöbetçisi!” Prasyalara doğru giden tayfalar, “Elverişli rüzgâr, elverişli rüzgâr,” diye fısıldıyorlardı. Hızlı hareketlerle halat rulolarını fırlatan yaşlı Singleton ,“Ben ne demiştim size?” diye mırıldandı; “biliyordum. O gitti ve işte rüzgâr da geliyor.”</p>
		<p>Rüzgâr, mağrur ve güçlü bir iç çekme sesiyle geldi. Yelkenler şişti, gemi yol almaya başladı ve uyanan deniz, mahmur mırıltılarla adamların kulaklarına memleket öyküleri fısıldamaya başladı. </p>
		<p>O gece gemi, kuvvetli rüzgârı ardına alıp dalgaları köpürterek kuzeye doğru ilerlerken, Lostromo zabitlerin ranzalarının yanında durmuş içini döküyordu: “Herif sadece sorun yaratıyordu,” dedi, “Gemiye çıktığı andan itibaren, hatırlıyor musunuz, Bombay’daki o gece? O yumuşak başlı adamlara nasıl da durmadan kabadayılık taslıyordu. Yaşlı kurda küstahça davranması da cabası. Onu kurtarmak için yarıya kadar suya gömülmüş geminin bir ucundan öteki ucuna gittik çılgınlar gibi. Sırf onun yüzünden neredeyse isyan çıkıyordu ve şimdi ikinci kaptan kalkmış tahtaların üzerindeki yağ parçasını ovalamadığım için sanki hırsızlık yapmışım gibi azarlıyor beni. Ben de ovaladım, ama senin de tahtanın üzerindeki kalkık çiviyi çıkarman gerekmez miydi, ey Marangoz?” – “Sen de tüm aletlerimi o herif için denize atmadan önce iyice bir düşünseydin ya, seni acemi ödlek,” diye cevabı yapıştırdı, asık suratlı Marangoz. Lostromo da affetmez bir tavırla, “Jimmy’de onların ardından denizi boyladı işte,” diye ekledi. Yelkenci de, “Bir defasında, Çin Donanma Merkezi’ndeyken Amiral bana demişti ki...” diye başladı anlatmaya.</p>
		<p>Narcissus bir hafta sonra Manş Denizi’ne girdi.</p>
		<p>Kanatlarını çırparak yuvasına doğru hızla uçan büyük, yorgun bir kuş gibi, beyaz yelkenlerinin altında, mavi denizin üzerinde kayarcasına ilerliyordu. Bulutlar, direklerinin ucuyla yarışıyor, devasa ve beyaz kümeler halinde geminin kıç tarafında yükselip doruklara varıyor, süzülüp geçiyor ve gökyüzünde geniş bir kavis çizerek aşağı düşüp adeta hızla, balıklama denize dalıyorlardı. Gemiden daha hızlıydılar, daha özgürdüler, ama varacak bir limanları, sığınacak bir yurtları yoktu. Narcissus’u karşılayacak kıyı yerinden kalkıp güneş ışıklarının içine adım attı. Dağlık burunlar ustalıkla denize doğru uzandı; geniş körfezler gün ışığında gülümsedi; yurtsuz bulutların gölgeleri güneşli düzlükler boyunca ilerledi, vadilerin üzerinden sıçradı, hiçbir engelle karşılaşmadan tepelere doğru hamle etti, yamaçlardan aşağıya yuvarlandı; gün ışığı kesintisiz, benek benek parlaklığıyla gölgelerin peşi sıra gitti. Gölgeli, sarp kayaların yamaçlarındaki beyaz deniz fenerleri ışık sütunları içinde parlıyordu. Manş Denizi altın yaldız serpiştirilmiş ve köpüren denizlerin gümüşüyle bezenmiş mavi bir pelerin gibi ışıldıyordu. Narcissus denize uzanan tepeleri ve körfezleri hızla geçti; sert lodosla zahmetli bir mücadele vermek üzere yelkenlerini indirmiş, direkleri çıplak gemiler, onun ardında bıraktığı izlerin üzerinden geçerek Manş’tan okyanusa doğru açılıyorlardı. Kıyıya doğru sallana sallana ve bacasından dumanlar tüttürerek ilerleyen bir dizi buharlı gemi, göç eden amfibik canavarlar gibi, dinmek bilmez dalgalara itimat etmeden sahili kucaklıyordu. </p>
		<p>Geceleyin denize uzanan dağlık burunlar geri çekildi ve körfezler ilerleyip karanlığın kesintisiz uzayan çizgisiyle birleşti. Yeryüzü ile gökyüzünün ışıkları birbirine karıştı; taraklı ağlarla avlanan balıkçı teknelerinin sarkaç misali sallanan fenerlerinin üzerinde büyük bir deniz feneri, muazzam boyutlarda bir geminin tepesinde yanan devasa bir liman lambası gibi durmadan ışık saçıyordu. Fenerin sabit ışıltısının altında dümdüz uzanan karanlık kıyı, ölümsüz ve çalkantılı denizin üzerinde kımıltısız duran imha edilemez bir geminin yüksek bordasını andırıyordu. Karanlık kara parçası, hiç sönmeyen ışıklarla donatılmış, milyonlarca canın sorumluluğunu taşıyan, sürüyle değersiz artık, mücevher, altın ve çelik yüklenmiş heybetli bir gemi gibi yatıyordu suların ortasında. Muazzam bir güç ve görkemle, paha biçilmez gelenekleri ve tarifsiz ıstırapları, şanlı hatıraları ve rezil unutkanlıkları, adi erdemleri ve müthiş günahları muhafaza ederek dağlar misali yükseliyordu. Büyük bir gemi! Okyanus, asırlar boyu dayanıklı gövdesini boş yere dövüp durmuştu; dünya daha uçsuz bucaksız ve karanlık bir yerken, deniz engin ve gizemliyken de oradaydı ve cesur adamlara şan ve şöhret ödülünü teslim etmeye hazırdı. Donanmaların ve ulusların ana gemisi! Irkların amiral gemisi; fırtınalardan daha güçlü! Ve açık denize demirlemiş.</p>
		<p>Kıyının açığındaki kuvvetli rüzgârlarla yana yatan Narcissus, Güney Foreland Burnu’nu döndü, güneydoğu kıyılarındaki liman ağzı Downs’dan geçti ve römorkörün ardında nehre girdi. Beyaz kanatlarının görkeminden yoksun, görünmez kanalların labirentleri arasından, römorkörün peşi sıra uysalca ilerliyordu. Gemi, dubalara bağlı palamarlarının ucunda sallanan, kırmızı boyalı fener teknelerinin yanından geçerken, tekneler bir an için sanki hızlı akıntıyla birlikte büyük bir hızla seyrediyor ve hemen ardından umutsuzca gerilerde kalıyordu. Nehrin kıyısındaki büyük şamandıralar geminin gövdesine sürünerek geçiyor ve dümen suyuna düşünce azgın bekçi köpekleri gibi zincirlerini koparırcasına çekiştiriyorlardı. Nehir geçidi daraldı; kara, her iki yandan gemiye yaklaştı. Narcissus hızını kesmeden nehir yukarı seyretmeye devam etti. Nehir kıyısındaki yamaçlarda küme küme evler göze çarpıyordu. Sanki geminin nehirden geçişini görmek için kıyıya doğru bayır aşağı koşarak inerken suların çekildiği körfezin çamuruna saplanıp kalmış gibiydiler. Daha da ileride, uzun fabrika bacaları küstah ve başıboş bir devler güruhu halinde dizilmiş, havaya saldıkları yoğun kara dumanların altında yamaçlara kayıtsızca ve mağrurca yaslanıp geminin geçişini izliyorlardı. Nehrin kıvrımlarını salınarak dönüyordu Narcissus; pis bir esinti, çıplak serenlerinin arasından çığlıklar atarak geçip hoş geldin diyordu ona; gitgide yakınlaşan kara, gemi ile denizin arasına adım attı.</p>
		<p>Geminin önünde alçalmış bir bulut havada asılı duruyordu. Devasa, donuk ve milyonlarca adamın buharlaşan alınterinden doğmuş gibi duran ürkek bir bulut. Uzaklardan sürüklenerek gelen dumanlı buhar akıntılarının üzerinde bıraktığı kurşuni izlerle kirlenmiş; milyonlarca yüreğin çarpmasıyla birlikte nabız gibi atıyor ve muazzam ve acıklı bir uğultu yayıyordu – dua eden, küfreden, iç çeken, gülüp eğlenen insanların dudaklarından yayılan; huzursuz, sıkıntılı yeryüzünü dolduran kalabalıkların bitmek tükenmek bilmez budalalıklarının, pişmanlıklarının ve umutlarının uğultusu. Narcissus bu bulutun içine girdi; gölgeler koyulaştı; dört bir yandan madenî sesler, demir tangırtıları, güçlü darbelerin çıkardığı sesler, çığlıklar, bağırışlar yükseliyordu. Siyah mavnalar bulanık nehrin üzerinde sinsice ilerliyordu. Dumanların arasında belli belirsiz göze çarpan karmakarışık, kirli duvarlar, bir felaket sahnesi gibi sersemletici ve hazin bir görünüm arz ediyordu. Römorkörler, gemiyi rıhtım girişinde sabit tutabilmek için nehrin akıntısına karşı volta vuruyorlardı; geminin baş omuzluğundan savrulan iki halat havada ıslık çalarak uçtu ve saldırgan bir çift yılan gibi karaya çarptı. Geminin önündeki bir köprü sanki tılsımlıymış gibi ortadan ikiye ayrıldı; devasa hidrolik bocurgatlar adeta gizemli ve fesat bir büyüyle canlanıp harekete geçmişçesine kendi kendilerine dönmeye başladılar. Gemi, granitten iki alçak duvar arasındaki dar bir su yolunda ilerledi ve ellerinde yavaşlatma halatları taşıyan adamlar geniş ve yassı kaldırım taşı döşenmiş yolda geminin hızına ayak uydurarak yürüdüler. Yukarıya kalkıp gözden kaybolan köprünün her iki yanında birer grup sabırsızlıkla bekliyordu: İriyarı, kaba saba kasketli adamlar; silindir şapkalı, soluk benizli adamlar; başı açık iki kadın; gözlerini faltaşı gibi açmış, büyülenmişçesine bakan pejmürde kılıklı iki çocuk. Tırıs giden bir atın çektiği, sallana sarsıla ilerleyen bir at arabası aniden durdu. Kadınlardan biri, özellikle herhangi birine bakmadan sessizce yaklaşan gemiye doğru, “Merhaba Jack!” diye bağırdı ve tüm tayfalar başaltının ucundan ona baktılar. Çımacılar taş kazıkların üzerinden eğilerek, “Açılın! Halattan uzak durun!” diye bağırdılar. Kalabalıktan mırıltılar yükseldi, oldukları yerde ayaklarını sertçe yere vurdular. İskelenin üzerinde duran, yanakları kıpkırmızı, yaşlı bir adam, “Halatı salın! Salın!” diye seslendi. Denize hızla çarpan halatlar suları sıçrattı ve Narcissus rıhtıma girdi. </p>
		<p>Taşlık kıyılar sağlı sollu düz çizgiler halinde uzanarak karanlık ve dikdörtgen biçiminde bir havuzu kuşatıyordu. Tuğla ile örülmüş duvarlar suyun üzerinde yükseliyordu. Aşırı beslenmiş vahşilerin gözleri kadar bulanık ve donuk yüzlerce pencereden bakan ruhsuz duvarlar. Bu duvarların dibinde, uzun boyunlarından zincirler sarkan, kımıltısız gemilerin güverteleri üzerinde acımasız ve korkunç görünümlü kancalarını dengeleyen devasa demir vinçler çömelmiş duruyordu. Taşların üzerinde dönen tekerleklerin gürültüsü, düşen ağır cisimlerin gümbürtüsü, hararetli bocurgatların patırtısı, gerilmiş zincirlerin sürtünme sesleri havada süzülüyordu. Yüksek yapıların arasında bütün kıtaların tozu havalara uçuşuyordu. Birbirine karışmış ve insanın içine işleyecek kadar keskin parfüm ve kir, baharat ve hayvan derisi kokuları, pahalı ve pis şeylerin kokuları her yana yayılıyor, değerli ve tiksinti verici bir atmosfer yaratıyordu. Narcissus demirleme yerine yavaşça girdi; ruhsuz duvarların gölgesi üzerine vurdu, tüm kıtaların tozları güvertesine sıçradı ve bordasına tırmanan sürüyle yabancı adam, sefil yeryüzü adına onu ele geçirdi. Artık yaşamıyordu.</p>
		<p>Siyah paltolu, silindir şapkalı kibar bir bey hızlı adımlarla ikinci kaptana yaklaşıp el sıkıştı ve, “Merhaba Herbert,” dedi. Bu adam, Mr. Creighton’ın erkek kardeşiydi. Sonra birden bir kadın belirdi. Siyah elbisesi ve güneş şemsiyesi ile gerçek bir hanımefendiydi. Aramızda son derece zarif, sanki gökten düşmüşçesine aykırı bir görüntü çiziyordu. Mr. Baker şapkasına dokunarak onu selamladı. Bu hanım Kaptan’ın eşiydi. Çok geçmeden üzerinde beyaz gömleği, gayet şık giyinmiş kaptan karısıyla birlikte gemiden indi. İskeleye çıkana dek onu tanıyamadık ve ancak Mr. Baker’a dönüp, “Yarın sabah kronometreleri kurmayı unutma,” diye seslenince kim olduğunu fark ettik. Üstü başı dökülen bir grup dalavereci, gözleri fıldır fıldır dönen genç adam, “İş bakıyoruz,” diyerek başaltına girip çıktılar. Knowles neşeli bir sesle, “Bunlar daha çok aşıracak bir şeyler arıyorlar”, diye yorumda bulundu. Zavallı sefiller. Kimin umurundaydılar ki? Biz eve varmıştık nasıl olsa! Fakat Mr. Baker, kendisiyle küstahça konuşan bu delikanlılardan birinin üzerine yürüyünce bu çok hoşumuza gitti. Her şey çok güzeldi. “Kıç tarafını kontrol ettim, tamamdır efendim,” diye seslendi Mr. Creighton. Elinde bir sondaj çubuğu tutan Marangoz, “Kuyuda hiç su yok efendim,” diyerek son kez bilgi verdi. Mr. Baker güverte boyunca dizilmiş, sabırsızlıkla bekleyen denizcilere, başını kaldırıp tepedeki serenlere göz attı. “Of! Tamamdır beyler,” diye homurdandı. Grup dağıldı. Yolculuk sona ermişti. </p>
		<p>Yatak denkleri küpeşteden aşağıya uçtu; iplere bağlı sandıklar iskele köprüsünden aşağıya kaydırıldı, denkler de sandıklar da hayli azalmıştı. Knowles, ayaküstü ahbaplık kurduğu, rıhtımda aylak aylak gezen bir serseriye, “Geri kalan eşyalarımız Ümit Burnu açıklarında seyrediyor,” diye gizemli bir açıklamada bulundu. Adamlar telaşlı bir koşuşturmaca içinde birbirlerine sesleniyor, asla tanımadıkları yabancılara el edip, “Şu eşyalarımı taşımama yardım etsene,” diye ricada bulunuyor, sonra birden bir nezaket havasına bürünüp kıyıya inmeden önce el sıkışmak için ikinci kaptana yanaşıyorlardı. Farklı ses tonlarıyla, “Hoşça kalın efendim,” dediler. Mr. Baker nasırlı avuçları kavrayıp herkese dostça bir tavırla göz kırparak homurdandı. “Paranı dikkatli kullan Knowles. Of! Kendine güzel bir kız da bul evlen artık,” deyince, Topal Knowles pek hoşnut olmuştu. Belfast ikinci kaptanın eline kuvvetlice sıkarak dokunaklı bir sesle, “Hoşça kalın efendim,” dedi ve başını kaldırıp sulu gözlerle baktı. “Kıyıya onunla birlikte çıkacağımızı düşünmüştüm,” diye devam etti hüzünlü bir havada. Mr. Baker, Belfast’ın söylediklerinden bir şey anlamamıştı, ama kibarca, “Kendine iyi bak Craik,” dedi ve yaslı Belfast bir başına, kederli kederli indi gemiden.</p>
		<p>Mr. Baker, birden sessizlik ve huzur çöken geminin içerisinde tek başına ve homurdanarak dolaştı, kapı kollarını yokladı, karanlık yerlere göz attı. İş asla bitmez. Örnek olacak bir ikinci kaptandı o! Kıyıda onu bekleyen kimse yoktu. Annesi hayatta değildi; Yarmouth’da balıkçılık yapan babası ve iki erkek kardeşi Dogger Sığlığı’nda boğulmuşlardı; kız kardeşi evliydi ve kendisine sırt çevirmişti. Artık bir hanımefendiydi ne de olsa. Küçük bir kasabanın önde gelen terzisi ve en önemli siyasetçisi olan bir adamla evlenmişti ve kocası, denizci bir kayınbiraderin itibarına gölge düşürebileceğini düşünüyordu. Baker biraz dinlenmek için kıç tarafındaki ambar kapağının üzerine oturup, “Tam bir hanımefendi, hem de en âlâsından,” diye geçirdi aklından. Bir şeyler atıştırıp yatacak bir yer bulmak için yeterince zaman vardı. Gemiden ayrılmaktan pek hazzetmiyordu. Düşünecek hiçbir şeyi kalmıyordu yoksa. Soğuk ve nemli, sisli bir akşam karanlığı ıssız güvertenin üzerine çöktü; Mr. Baker oturup piposunu tüttürürken, bir denizcinin gösterebileceği en büyük özveriyle uzun yıllar boyunca birbiri ardına görev yaptığı gemileri düşündü. Ufukta hâlâ bir kaptanlık gözükmüyordu. Tek bir kez bile bahsi geçmemişti! “Belki de kaptan olacak kumaş yok bende,” diye geçirdi aklından, sakin sakin. Öte yandan, gemi mutfağına el koyan mahmur gözlü, buruşuk suratlı ve yaşlı gemi muhafızı da, “Hâlâ sallanıp ortalarda dolaşıyor,” diye içinden geçirip fısıltılarla küfrediyordu Baker’a. Baker ise hiçbir kıskançlık ve haset duygusu beslemeden, “Mamafih Creighton,” diye düşünmeye devam etti, “tam bir beyefendi... harika dostları var... ilerleyecek. Genç ve düzgün bir adam... hele biraz daha tecrübe edinsin.” Ayağa kalktı ve şöyle bir silkindi. “Yarın sabah ilk iş ambar kapaklarını kontrol etmek için geleceğim. Ben gelmeden kimsenin bir şeye dokunmasına izin verme, muhafız,” diye seslendi. Ardından, nihayet o da kıyıya ayak bastı. Tam örnek alınacak bir ikinci kaptandı o!</p>
		<p>Karaya ayak basınca dağılan adamlar, gemicilik bürosunda bir kez daha bir araya geldiler. Camlı bir kapının önünde duran, ceketi pirinç düğmeli, kasketinin üzerine bir taç simgesiyle B.T. harfleri işlenmiş, yaşlı bir adam, “Narcissus’un maaşları ödeniyor,” diye seslendi. Bir grup adam hemen içeriye daldı, ama bir çoğu da geç kalmıştı. Burası büyük, beyaz badanalı ve boş bir odaydı; üzerinde pirinçten bir parmaklık bulunan bir tezgâh, tozlu odanın üçte birini kaplıyordu ve parmaklığın ardında oturan solgun yüzlü, saçları ortadan ayrılmış memurun, kafese tıkılmış bir kuşu anımsatan fıldır fıldır, pırıltılı gözleri ve canlı, sarsak hareketleri vardı. Zavallı Kaptan Allistoun da içerdeydi; üzerine altın para ve banknotlar yığılmış küçük bir masanın ardında oturuyordu ve tutsak düşmüş gibi boynu bükük, durgun bir hali vardı. Ticaret ve Gemicilik Odası’na mensup bir başka kuş ise kapının yanındaki yüksek bir tabureye tünemişti: Coşkulu denizcilerin neşe içinde birbirleriyle şakalaşmalarına aldırmayan yaşlı bir kuş. Narcissus’un mürettebatı kümeler halinde ayrılmış, köşelere sıkışmışlardı. Üzerlerinde, kıyıya çıkınca giymek üzere aldıkları yeni kıyafetler, adeta balta ile biçimlendirilmiş gibi duran ceketler, buruşuk demir levhalardan biçilmişçesine şekilsiz, parlak pantolonlar, yakasız, pazen gömlekler, parlak ve yeni çizmeler vardı. Birbirlerinin omzuna hafifçe vurup karşılıklı düğmelerini iliklerken bir yandan da, “Dün gece nerede uyudun?” diye neşeyle fısıldayarak, kahkahalarını güçlükle bastırırken birbirlerini kalçasına şaplak atarak sohbet ediyorlardı. Çoğunun yüzü sinekkaydı tıraşlı ve parlaktı; aralarından sadece bir-ikisi, saç başı dağınık, pejmürde ve üzgün bir halde gelmişti oraya; iki genç Norveçli, derli toplu, uysal görünümleriyle İskandinav denizcilerinin kaldığı pansiyonların devamlı müşterisi olan cömert kadınlar için umut vaat ediyorlardı. Üzerinde hâlâ iş kıyafetleri, odanın ortasında koca cüssesiyle dikilmiş ve yine hayallere dalıp gitmiş Wamibo, Archie odaya girince uyanıp tebessüm etti. Öte yandan cingöz memur aralarından birinin adını seslendi ve maaşlar ödenmeye başladı. </p>
		<p>Anlı şanlı ve anlaşılması zor emek ve çabalarını karşılığını almak üzere birer birer ödeme masasına yanaştılar. Parayı geniş avuçlarının içine alıp güvenle pantolonlarının cebine tıkıştırıyorlar ya da sırtlarını masaya dönüp sert ve nasırlı ellerinde tutup sayarak hesabını güçlükle yapıyorlardı. Memur, “Para tamam mı? Tahliye kâğıdına imza atın. Şuraya, şuraya,” diye sabırsızlıkla tekrar ediyor, bir yandan da, “Şu denizciler ne kadar da mankafa!” diye geçiriyordu aklından. Sıra Singleton’a geldi. Yaşlı ve ulu denizci, gün ışığından bile kuşku duyan bir tavırla yaklaştı masaya; kahverengi tütün suyu damlaları beyaz sakalına sızmıştı; açık denizin aydınlığında asla tereddüt etmeyen elleri, kıyının derin karanlığında bir avuç altın parayı güçbela bulabiliyordu. “Yazamıyor musun?” dedi memur, büyük bir şaşkınlıkla. “O halde bir işaret koy.” Singleton güçlükle eğri büğrü bir çarpı işareti yaparken kâğıda mürekkep bulaştırdı. “Ne iğrenç, yaşlı bir yabani bu böyle,” diye mırıldandı memur. Birisi Singleton’a kapıyı açtı ve yaşlı ve saygıdeğer denizci sarsak adımlarla çıkıp giderken hiçbirimize gözucuyla dahi bakmadı. </p>
		<p>Archie’nin bir cüzdan çıkarması neşeli gülüşmelere yol açtı. Daha şimdiden birkaç meyhane gezmiş gibi gergin ve sinirli görünen Belfast duygusallaşmaya başlamıştı ve Kaptan’la özel olarak görüşmek istediğini söyledi. Kaptan şaşırmıştı. Parmaklığın telleri arasından konuştular ve Kaptan’ın, “Ticaret ve Gemicilik Odası’na teslim ettim ben onu,” dediğini duyabildik. “Ona ait bir şeyi almak isterdim,” diye mırıldandı Belfast. “Fakat bu mümkün değil evlat. Denizcilik Bürosu’na teslim edilip kilitlendi ve mühürlendi,” dedi Kaptan; Belfast, ağzı açık, kederli bakan gözlerle bir kenara çekildi. Ödemelere ara verildiği bir sırada Kaptan ile memurun konuşmasına kulak misafiri olduk: “James Wait –merhum– hiçbir belge bulunmadı – hiçbir akrabası yok – geçmişine dair hiçbir ipucu elde edilemedi – o halde büro maaşını alıkoymalı.” Derken Donkin içeri girdi. Soluk soluğaydı, ağırbaşlı, ciddi bir havaya bürünmüştü. Doğrudan masaya gitti, el kol hareketleri yaparak, onu akıllı uslu bir adam sanan memurla konuştu. Hesabın üzerinde tartıştılar, aynı aksanla konuşup pek dostane bir sohbet ettiler. Kaptan Allistoun ödemeyi yaptı. “Tahliye sicilinde, hal ve gidişat kanaatimi olumsuz olarak belirttim,” dedi usulca. Donkin sesini yükseltti: “Senin lanet olası tahliye siciline ihtiyacım yok. Sende kalabilir. Karada çalışacağım bundan böyle.” Sonra bize döndü. “Deniz defterini kapattım artık,” dedi yüksek sesle. Herkes ona baktı. Kılığını kıyafetini düzeltmişti, daha sakin bir tavrı vardı ve evindeymişçesine rahat hareket ediyordu; sözlerinin yarattığı etkiden hoşnut ve kendinden emin bir havada gözleriyle etrafı süzdü. “Evet. Hali vakti yerinde dostlarım var. Senin sahip olduklarından daha fazlasına sahibim ben. Hem de adamım. Kim benimle bir tek atmaya geliyor bakalım?”</p>
		<p>Kimse yerinden kımıldamadı. Bir sessizlik oldu; ifadesiz suratların ve soğuk, duygusuz bakan gözlerin sessizliği. Donkin bir an için duraksadı, acı acı tebessüm etti ve kapıya doğru yürüdü. Durup başını yeniden bize doğru çevirdi. “İçmiyor musunuz? Kahrolası ikiyüzlüler sizi. Kimse gelmiyor, öyle mi? Ben ne yaptım size? Kabadayılık mı tasladım? Canınızı mı yaktım? Yaptım mı kötü bir şey?.. İçmiyorsunuz öyle mi?.. Yok! Öyleyse hepiniz susuzluktan geberip gidin! Hiçbirinizin bir böcek kadar bile cesareti yok. Siz bu dünyanın en sefil, en aşağılık tabakasısınız. Çalışıp, aç kalmaya mahkûmsunuz!”</p>
		<p>Donkin dışarı çıktı ve kapıyı öylesine bir hiddetle çarpıp kapadı ki, Ticaret ve Gemicilik Odası’nın yaşlı kuşu, neredeyse tünediği yerden aşağı yuvarlanıyordu.</p>
		<p>“Keçileri kaçırmış bu,” dedi Archie. Sallana sallana yürüyen Belfast da, “Yok! Yok! Sarhoş o,” diye üsteledi ağlamaklı bir sesle. Üzeri boşalmış ödeme masasında oturan Kaptan Allistoun ise düşünceli düşünceli tebessüm ediyordu.</p>
		<p class="gap-twice">Dışarda, Tower Hill’e çıktıklarında sanki puslu aydınlığın tuhaf parlaklığı onları kör etmişçesine ve bu kadar büyük bir kalabalıktan tedirgin olmuşçasına gözlerini kırpıştırdılar, acemice bir tereddütle duraksadılar; birbirlerini fırtınaların uğultusu içinde duyan o denizciler, hareketli ve yoğun yeryüzünün tekdüze gürültüsüyle adeta sağır olup şaşkına dönmüş gibiydiler. Aralarından bazıları, “Haydi Black Horse Meyhanesi’ne! Black Horse Meyhanesi’ne!” diye bağırdı. “Dağılmadan önce birlikte bir içki içelim.” Kolkola girip yolun karşısına geçtiler. Sadece Charley ve Belfast diğerlerinden ayrı yürüdüler. Onlara yaklaştığım sırada, kırmızı yüzlü, kuru, kabarık saçlı, gri omuz atkısı olan, üstü başı dağınık bir kadının Charley’nin boynuna atıldığını gördüm. Annesiydi. Salya sümük sarılıp öpmeye başladı Charley’yi. “Oğlum benim! Sevgili oğlum!” – “Bırak beni,” dedi Charley, “Bırak beni anne!” Tam o sırada yanından geçiyordum ve Charley, hüngür hüngür ağlayan kadının dağınık saçları üzerinden bilmiş bir ifadeyle bana tebessüm edip alaycılık, cesaret ve bilgelik yüklü öyle bir bakış fırlattı ki, hayatım boyunca öğrendiğim her şeyi gölgede bıraktı. Başımı salladım ve onları geçip yürümeye devam ettim ama Charley’nin yeniden tatlılıkla annesine bakıp, “Beni hemen şu dakika bırakırsan, sana bir şeyler içmen için maaşımdan bir şilin vereceğim,” dediğini işittim. Birkaç adım daha atınca Belfast’a rastladım. Heyecandan titreyerek, gergin bir tavırla kolumu yakaladı. “Karşıdaki kaldırımda yavaşça ilerleyen şamatacı ekibimizi başıyla işaret ederek, “Onlarla takılamadım,” diye kekeledi. “Jimmy’yi aklıma getirdiğimde... Zavallı Jim! Onu düşününce içecek keyfim kalmıyor. Sen de onunla yakın arkadaştın... ama onu oradan ben çekip çıkarttım... öyle değil mi? Kısacık, yün gibi saçları vardı... Evet. O kahrolası turtayı da ben çalmıştım... Gitmek istemiyordu... Kimse için gitmek istemiyordu.” Gözyaşlarına boğuldu. “Ona hiç dokunmadım– asla-asla!” diye ağlıyordu. “Benim için bir kuzu... bir kuzu gibi gitti.”</p>
		<p>Usulca yanından uzaklaştım. Belfast’ın ağlama krizleri çoğunlukla birileriyle kavgayla son buluyordu ve tesellisi mümkün olmayan hüznünün ağırlığı altında bunalmaya pek de hevesli değildim doğrusu. Ayrıca, iriyarı iki polis hemen yakınımızda duruyor ve dik dik bize bakıyorlardı. “Hoşça kal!” dedim ve kendi yoluma gittim.</p>
		<p>Fakat Narcissus’un mürettebatına son bir kez bakmak için köşede durdum. Kraliyet Darphanesi’nin önündeki geniş kaldırım taşlarının üzerinde kararsız adımlarla sallanıp şamata yapıyorlardı. Kısa kollu gömlek giymiş, kürk şapkalı ve vahşi suratlı erkeklerin cilalı fıçıların içinden, güneye yolculuk eden gemilerin ücretleri ödenmiş tayfalarına kudret, neşe ve mutluluk hayali dağıttıkları; ihtişamın ve yaşamın şiirselliğinin hayalini sundukları Black Horse Meyhanesi’ne gidiyorlardı. Uzaktan bakınca, neşeli bakışlarla ve sarsakça hareketlerle konuşurlarken yaşam denizinin gümbürtüsü durmaksızın ve aldırış etmeden çınlıyordu kulaklarında. Beyaz kaldırım taşlarının üzerinde aylakça sallanıp telaşlı ve gürültülü bir erkek kalabalığıyla kuşatılmış halleriyle farklı bir türün mensubu yaratıklar gibi görünüyorlardı. Kayıp, bir başına, kayıtsız, kader mahkûmları; kazazedeler gibiydiler. Umursamaz ve neşeli, tehlikeli bir kaya çıkıntısının ucuna çıkıp, fırtınada coşup eğlenen çılgın kazazedeler gibi. Şehrin gürültüsü amansız ve güçlü, yüksek sesli ve kötü niyetli, tepeleri köpüklü dev dalgaların çağıldamasını andırıyordu; fakat gökyüzündeki bulutlar dağıldı; gün ışığı bir sel gibi aktı evlerin kirli duvarları üzerine. Birbirine düğümlenmiş denizciler bir karaltı halinde gün ışığında sürükleniyorlardı. Sol yanlarında, Kule Bahçeleri’nin ağaçları iç çekip inlediler; Londra Kulesi’nin taşları parıldayıp sanki birden geçmişin tüm o büyük sevinçlerini ve hüzünlerini, bu adamların ilk mücadelelerini, zorla donanmaya alınmalarını; isyan çığlıklarını; nehir kenarında kadınların feryatlarını ve zaferleri karşılayan erkeklerin haykırışlarını hatırlarcasına ışık oyunuyla hareketlenmiş gibiydi. Gökyüzünde ışıldayan güneş, yeryüzünün çamurunun, hatıralarının, sessiz taşlarının, açgözlülük ve bencilliğinin, kayıtsız adamların endişeli yüzlerinin üzerine ilahi bir armağan gibi düşüyordu; sağ yanlarında ise, üzerine bir sel gibi vuran ışıkla ön cephesindeki lekelerin silikleştiği ve bir anlığına bir peri masalındaki mermer bir saray gibi göz kamaştırıcı ve beyaz bir ihtişamla dikilen Darphane vardı. Narcissus’un mürettebatı ilerleyip gözden kayboldu.</p>
		<p>Onları bir daha asla görmedim. Kimilerini deniz aldı, kimilerini de buharlı gemiler; yeryüzündeki mezarlıklar da geri kalanların hesabını verecektir. Hiç şüphe yok ki Singleton sadakatle, yıllar boyunca verdiği emeğin hatıralarını kendisiyle birlikte konuksever denizin huzurlu derinliklerine götürmüştür. Yaşamı boyunca tek bir gün bile hakkıyla çalışmamış Donkin ise kuşkusuz o çirkef ağzıyla işçilerin yaşam hakkı üzerine nutuklar çekerek hayatını kazanıyordur. Varsın öyle olsun! Yeryüzü de, deniz de kendi paylarına düşeni alsınlar.</p>
		<p>Diğerleri gibi, giden bir denizci de artık bir daha geri gelmez; bir daha hiçbirine rastlamadım zaten. Ama zaman zaman, bir kaynaktan fışkırırcasına çıkan anılar seli Dokuz Kıvrımlı Nehir<a class="si-noteref epub-type_noteref" href="#f17" id="ref_f17">17</a> boyunca hızla akmaya başlar. Ardından, ıssız ve perişan ırmağın suları üzerinde bir gemi, akıntıyla birlikte sürüklenircesine ilerler. Gölgelerin tayfalık yaptığı hayalî bir gemi. Belli belirsiz bir selam verip seslenerek geçip giderler. O ölümsüz denizin üzerinde, günahkâr yaşamlarımızdan bir anlam çıkarmadık mı hep birlikte? Elveda, kardeşlerim! İyi bir mürettebattınız. Vahşi çığlıklar atarak ağır bir pruva yelkeninin çırpınışlarıyla boğuşmuş; ya da gecenin karanlığında kimseler görmeden, serenlerin tepesinde bir o yana bir bu yana sallanırken, batı fırtınalarının haykırışlarına kendi haykırışlarıyla karşılık vermiş bir mürettebat kadar iyiydiniz hem de.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Kuzey Atlantik Okyanusu’nda, Potekiz’in batısındaki Azor Adaları. Flores, bu adaların en kuzeybatıda olanıdır.</span></div>
		<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. Klasik mitolojide ölülerin taşındığı nehir. Cehennem Nehri olarak da bilinir.</span></div>
	</div>
</body>
</html>