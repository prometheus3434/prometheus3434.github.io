<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Narcissus’un Zencisi</title>
	<link href="main.css" rel="stylesheet" type="text/css"/>
<meta name="Adept.resource" value="urn:uuid:9d4e0b37-34ee-4b39-ad39-3d95cf972e6d"/>
</head>
<body class="chapter epub-type_chapter">
	<div class="container html5_section">
		<h1>III</h1>
		<p>Tüm bunlar olup biterken, Narcissus, direklere dik açılmış yelkenleriyle ve arkasına aldığı muson rüzgârından artık yoksun, yavaşça suda sürüklendi ve birkaç gün boyunca sürekli yön değiştiren hafif rüzgârların içinde sallanıp, çark ederken pusulası da boyuna dönüp durdu. Kısa süreli, ılık sağanakların tapırtıları altında tayfalar homurdanarak ağır serenleri bir yandan öbür yana çevirdiler; sırılsıklam olmuş halatlara iniltilerle, iç çekerek kavrayıp asıldıkları sırada asık suratlı, yağmur suyuyla sırılsıklam olmuş zabitler de bitkin seslerle hiç durmadan talimat veriyorlardı. Soluklanmak için verdikleri kısa molalar esnasında kaskatı kesilmiş ellerini açıp cayır cayır yanan avuçlarına tiksintiyle bakarak birbirlerine acı acı soruyorlardı: “Çiftçi olmak varken kim tutup da denizci olur ki?” Herkesin sinirleri harap olmuştu ve hiç kimse ağzından çıkan lafları umursamıyordu. Zifiri karanlık bir gecede, sıcaktan soluğu kesilmiş ve beline kadar yağmur suyuna batmış vardiya, bir prasyadan diğerine koşuştururken cehennemî bir dört saat geçirmişti. Belfast, “denize açılmaktan temelli vazgeçip buharlı bir gemide çalışacağını” ilan etti. Kuşkusuz bu kadarı da çok fazlaydı. Kaptan Allistoun, yirmi dört saat içerisinde çevik gemisini ite kaka, sağa sola çekip dalgalardan sıyırarak, türlü çeşitli manevrayla sadece altmış mil boyunca yüzdürebilen Mr. Baker’a kendine son derece hâkim ama hüzünlü bir tavırla, “Fena değil, hiç fena değil,” diye mırıldandı. Jimmy elini çenesine dayamış, küçük kamarasının eşiğinde durup küstahça ve hazin bakışlarla yaptığımız tatsız işleri izliyordu. Yüzüne karşı nazik bir dille konuşuyorduk, ama gıyabında birbirimize bakıp buruk buruk gülümsüyorduk. </p>
		<p>Derken yeniden esmeye başlayan elverişli rüzgârlarla ve pırıl pırıl bir gökyüzü altında gemi güney enlemlerinde yol almaya devam etti. Gözümüze en ufak bir kara parçası dahi ilişmeden Madagaskar ve Mauritius açıklarından geçtik. Yedek direklerin üzerine fazladan halatlar eklendi. Ambar kapakları gözden geçirildi. Kamarot, boş vakitlerinde endişeli bir tavırla, kamara kapılarına dalga siperlerini takmaya çalışıyordu. Kalın yelken bezleri titizlikle katlandı. Meraklı ve endişeli gözler batıya, Fırtına Burnu’na<a class="si-noteref epub-type_noteref" href="#f12" id="ref_f12">12</a> doğru bakıyordu. Gemi, güneybatıdan gelen dalgaların arasında batıp çıkmaya başladı ve alçak enlemlerin hafifçe aydınlanmış gökyüzü günden güne daha pırıltılı bir hal aldı: Giderek kuvvetlenen sert rüzgârların derin sesiyle yankı yapan çelikten muazzam bir kubbe gibi geminin üzerinde titreşen, solgun bir kavis çiziyordu. Güneş, siyah dalgaların beyaz köpükleri üzerinde soğuk bir pırıltıyla ışıyordu. Batıdan gelen şiddetli rüzgârların güçlü esintisinin önüne kattığı gemi, yelkenlerinin bir kısmını indirmiş, kâh direnip kâh boyun eğerek yavaşça rotasında gidiyordu. Rüzgârların görünmez şiddetiyle boğuşup ilerleyebilmek için bitmek tükenmek bilmez bir çabayla dalgaların üzerinde bir o yana bir bu yana deviniyordu; karanlık boşlukların içine bodoslama dalıyordu; yüksek ve coşkulu dalgaların köpüklü sırtlarına tırmanmak için çırpınıyordu; sanki ıstırap çekercesine bir o yana bir bu yana yuvarlanıyordu. Bu dayanıklı ve cesur gemi, denizcilerin çağrısına cevap veriyordu; hiç durmadan kesik kesik yarım daireler çizerek salınan ince uzun direkleri, fırtınalı gökyüzüne el edip boş yere yardım dileniyordu sanki.</p>
		<p>O yıl Ümit Burnu açıklarında kış sert geçiyordu. Görevi devreden dümenciler kollarını sallayarak ya da ayaklarını sertçe yere vurup koşarak ve soğuktan şişip kızarmış parmaklarını ısıtmak için hohlayarak geliyorlardı. Güvertedeki nöbetçi, serpiştiren yağmurun ısıran soğuğundan sakınmaya çalışıyor ya da kuytu köşelere sinerek dev ve acımasız dalgaların yatıştırılamaz bir öfkeyle geminin gövdesini durmadan dövmesini kaygılı gözlerle izliyordu. Sular bir taşkın halinde çağlayarak döne döne gelip başaltının kapıları üzerine sel gibi yağıyordu. Islak yatağınıza girmek için bir şelalenin içinden hızla geçmeniz gerekiyordu. Tayfalar, ihtişamlı ve belirsiz yazgılarının kurtarıcı ve amansız zorluklarıyla yüzleşmek için içeriye sırılsıklam girip yatıyorlar ve kaskatı olmuş halde çıkıp gidiyorlardı. Kıç tarafın ucunda, rüzgârın estiği yönü dikkatli gözlerle izleyen zabitler şiddetli fırtınaların yaydığı pusun arasından görünüyordu. Yağmur sularıyla parlayan uzun paltolarıyla ve yüzlerinde haşin bir ifadeyle rüzgâr parmaklığına tutunup dimdik duruyorlardı; güç bela idare edilen ve düzensizce suya batıp çıkan geminin içinde dikkat kesilmiş kımıltısız duran siluetleri, bulanık bir ufkun gri çizgisi üzerinde havaya fırlarcasına yükseklere çıkıyordu. </p>
		<p>Havayı ve gemiyi, karadaki adamların talihlerindeki büyük değişiklikleri gözlediği kadar büyük bir dikkatle gözlüyorlardı. Kaptan Allistoun, adeta geminin bir teçhizatıymış gibi asla güverteden ayrılmıyordu. Titremesine rağmen daima kısa kollu gömlek giyen kamarot zaman zaman bir fincan sıcak kahveyle Kaptan’a doğru yaklaşmaya çabalarken, sert rüzgâr daha üstadın dudaklarına ulaşmadan kahvenin yarısını fincandan alıp götürüyordu. Sağanak halinde yağan yağmur muşamba ceketi üzerinde tıpırdayıp, dalgalar uzun çizmelerinin etrafında hızla çarpıp kırılırken, Kaptan da fincanda kalan kahveyi ciddi bir ifadeyle tek yudumda içiyor, gözlerini bir an bile gemiden ayırmıyordu. Seven bir adamın, yeryüzündeki tüm anlam ve neşeyi varlığında bulduğu zarif bir kadının özverili çabalarını seyretmesi gibi, bakışlarını gemisine dikiyordu. Hepimiz seyrediyorduk gemiyi. Güzel bir gemiydi ve bir kusuru vardı. Ama o kusur gemimize olan sevgimizi eksiltmiyordu. Özelliklerine duyduğumuz hayranlığı yüksek sesle dile getiriyor ve sanki kendi meziyetlerimizden bahsedercesine onu birbirimize övüyorduk; o tek kusuruna dair bilinci ise, derin sevgimizin sessizliğinin içinde bastırıp boğuyorduk. Narcissus, gri bir gökyüzü altında, Glasgow’un doğusundaki Clyde Nehri’nin kıyılarında, demiri döven çekiçlerin gürültüleri ve burgaç gibi dönüp savrulan kara dumanların arasında doğmuştu. Gürültüyle akan karanlık nehir, erkeklerin yüreklerini yakmak için yeryüzünün ışıltılı güneşi altında uzaklara yolculuk eden güzel şeyler doğurur. Narcissus bu kusursuz soyun bir üyesiydi. Diğer birçoğu gibi kusursuz değildi belki, ama o bizimdi ve neticede benzersizdi ve kıyas kabul etmezdi. Onunla gurur duyuyorduk. Bombay’da, denizcilikten anlamayan cahiller, “şu güzel gri gemi” diye söz ediyorlardı ondan. Güzelmiş! Ne kadar yetersiz bir takdir ifadesi! Bizler, onun şimdiye dek denize indirilmiş en muhteşem gemi olduğunu biliyorduk. Birçok iyi gemi gibi onun da ara sıra dengesinin bozulabileceğini unutmaya çalışıyorduk. Emek ve sabır isteyen bir gemiydi o. Yüklerken ve idare ederken itina gerektiriyordu ve ne kadar itinalı davranılması gerektiğini tam olarak kimse bilmiyordu. Saf adamların böyle kusurları vardı! Ama gemi biliyordu ve haddini bilmez, cahil insanları bazen gözlerini korkutarak yola getiriyordu. Geçmişteki yolculuklara dair insanın keyfini kaçıran hikâyeler duymuştuk. Teknik olarak bir gemici olan ama aslında denizci sayılmayan aşçı, sos tenceresinin devrilmesi gibi bir terslik yaşadığında, bir yandan yerleri silerken bir yandan da dertli dertli söylenerek, “Al işte! Şu geminin ettiğine bak! Günün birinde bütün tayfalara denizin dibini boylatır bu! Görürsünüz bak!” diyordu. Tasayla geçen günlerinin telaşı içerisinde bir an nefes almak için fırsat bulup mutfağa uğrayan kamarot da, “Nasılsa görenler anlatmayacak. Ben de görmek istemiyorum şahsen,” diye filozofça cevap veriyordu. Biz ise bu gibi endişelere kahkahalarla gülüp geçiyorduk. Kalplerimiz, geminin dalgalar karşısında sıkı durmasını sağlamak ve rüzgâra karşı kazandığı en ufacık bir mesafeyi bile muhafaza etmek için onu alabildiğine zorlayan kaptanımızla; açılıp, şişirilmiş yelkenleriyle dev dalgaların üzerinden onu atlatan o yaşlı kurtla birlikteydi. Kötü havalarda güvertenin sorumluluğunu üstlenmek üzere gelen zabitin, “Vardiya hazır olsun,” diye sertçe verdiği emirle birlikte kıç tarafta bir araya toplanan tayfalar, geminin cesaretini hayranlıkla izlediler. Gözleri rüzgârda kırpıştı; kara yağız yüzleri, insanın gözyaşından daha tuzlu ve keskin su damlalarıyla ıslandı; sırılsıklam olmuş sakalları ve bıyıkları yüzlerinden aşağıya ince deniz yosunları gibi dümdüz sarkıyor ve uçlarından sular damlıyordu. Fevkalade biçimsiz ve kılıksız bir görüntüleri vardı; uzun çizmeleri, miğfere benzeyen şapkalarıyla, ıslak ıslak parlayan ince muşamba ceketlerinin içinde kaskatı kesilip bir o yana bir bu yana hantalca sallanan tayfalar, müthiş bir serüvene atılmak üzere tuhaf teçhizatlarla donanmış adamları andırıyorlardı. Narcissus ne zaman karşısına bir kule gibi dikilen yeşil dalgaları aşsa, dirsekler kaburgaları dürtüyor, yüzler ışıldıyor, dudaklar fısıldıyordu: “Nasıl da akıllıca üstesinden geldi ama,” ve tüm başlar aynı anda dönüp bozguna uğramış ve müthiş bir öfkenin köpüğüyle beyaza kesmiş dalganın kükreyerek rüzgâr altı yönünde akıp kaybolmasını alaycı gülümsemelerle izliyordu. Fakat gemi yeterince erken davranamayıp dalgaya çarptığında ve aldığı ağır darbeyle duraklayıp titremeye başladığında, tüm halatlara asılıp yükseklerde sırılsıklam olmuş, gerilmiş çaresizce sallanan yelkenlerin dar şeritlerine bakıp içimizden, “Tevekkeli değil. Zavallıcık!” diye geçiriyorduk. </p>
		<p>Bombay’dan ayrılışımızın otuz ikinci gününe talihsizce bir başlangıç yaptık. Sabah sabah bir dalga gelip mutfak kapılarından birini parçaladı. Buharların arasından geçip mutfağa daldığımızda aşçıyı sırılsıklam olmuş ve gemiye içerlemiş bir halde bulduk: “Her gün daha kötüye gidiyor bu gemi. Kendi ocağımın önünde beni boğmaya çalışıyor!” Çok öfkelenmişti. Onu yatıştırdık. Marangoz da iki kez dalgalara kapılıp öteye savrulmasına rağmen sonunda kapıyı tamir etmeyi başardı. Kaza yüzünden akşam yemeğimiz geç saatlere kadar hazırlanamadı, ama neticede bunun da önemi yoktu, zira yemeği almak için mutfağa giden Knowles da bir dalganın hışmına uğradı ve akşam yemeği denizi boyladı. Her zamankinden daha haşin ve keyifsiz görünen Kaptan Allistoun üst ve ön yelkenleri sonuna kadar fora etmişti, ama kendisinden çok fazla şey beklenen geminin, bildik bileli ilk defa cesaretini yitirip hepten yıldığını fark edemiyordu. Narcissus artık şahlanmayı reddediyor, dalgaların arasında kasvetle ve bıkkınlıkla ilerliyordu. İki kat hızla ilerleyen gemi, sanki körleşmiş ya da hayata küsmüşçesine burnunu bile bile büyük bir dalgaya soktu ve güverteleri bir uçtan diğerine sular altında bıraktı. Biz beş para etmez bir çamaşır leğenini çekip çıkarmak için suların arasında debelenip dururken Lostromo da büyük bir kızgınlıkla, “Bugün öğleden sonra gemide ne var ne yoksa denize yuvarlanıp gidiyor,” dedi. Saygıdeğer Singleton da her zamanki sessizliğini bozdu ve yukarıya şöyle bir göz atıp, “Yaşlı kurt havaya öfkeleniyor, ama gökyüzünün rüzgârlarına kızmak iyi değildir,” dedi. Elbette Jimmy, kamarasının kapısını kapamıştı. O küçük kamarasının içinde kuru ve rahatının yerinde olduğunu biliyorduk; bundan emin olmak da tuhaf bir biçimde bizi bir an mutlu ederken, ardından çileden çıkarıyordu. Huzursuz ve sefil Donkin hiç utanmadan yan çizerek, “Ben dışarıda, bu lanet olası ıslak paçavraların içinde soğuktan donarken o Zenci dalga geçer gibi kaytarıp içi lanet olası kıyafetlerle dolu kahrolası bir sandığın üzerinde kupkuru oturuyor; canı cehenneme!” diye homurdanıyordu. Hiçbirimiz ona aldırmadık; ne Jimmy’ye ne de canciğer dostuna kafa yoracak durumda değildik. Vicdanımızın derinliklerini yoklayacak kadar boş vaktimiz yoktu. Yelkenler rüzgâra kapılmıştı ve gemi sürükleniyordu. Araç gereçler, teçhizat oraya buraya savruluyordu. Üşümüş ve sırılsıklam ıslak vaziyette hasarı onarmaya çalışırken dalgalar bizi güvertede sürüklüyordu. Gemi, bir delinin eline düşmüş oyuncak gibi sağa sola savruluyor, kudurmuşçasına sallanıyordu. Tam günbatımı sırasında, karanlık yağmur bulutlarının gazabına uğramanın korkusuyla yelkenleri küçültmek için telaşlı bir koşuşturma başladı. Sağanakla birlikte gelen ani rüzgâr bir yumruk gibi zalimcesine tepemize indi. Yelkenleri zamanında indirilen gemi bunu cesurca karşıladı: Şiddetli hamleye gönülsüzce boyun eğdi; ardından muhteşem ve karşı konulmaz bir hareketle acı çığlıklar atan şiddetli fırtınaya göğüs gererek serenlerini rüzgâr yönüne bıraktı. Tepemizdeki kara bulutların dipsiz karanlığından kopup gelen beyaz dolu taneleri geminin üzerine sel gibi boşaldı, geminin teçhizatı üzerine takır takır yağdı, serenlere çarpıp sağa sola sıçradı, o kargaşa içerisinde yuvarlak ve parlak dolu taneleri bir inci sağanağını andırıyordu. Sonra geçip gitti. Bir an için, griye çalan mavilikte bir güneşin son ışınları, dik ve gürleyen dalga tepeleri arasından yatay ve tekinsiz bir ışık huzmesi gibi ortalığa saçıldı. Ardından ıssız, hoyrat bir gece bastırdı ve fırtınalı günden geriye kalan iç karartıcı artıkları müthiş bir uğultuyla ezdi geçti. </p>
		<p>O gece gemide kimsenin gözüne uyku girmedi. Çoğu gemici hayatlarında bir ya da iki kez doruk noktasına ulaşan böylesine fırtınalı bir geceye şahit olmuştur. Koca evrende geriye sadece karanlık, feryat, hiddet ve bir de gemi kalmış gibidir. Ve gemi, paramparça olmuş bir evrenin son kalıntısıymış gibi, günahkâr insanlıktan arta kalan ıstıraplı insanları sıkıntı, kargaşa ve acının bir arada yaşandığı bir dehşet hali içerisinde taşıyarak suda sürüklenip gider. Başaltında kimse uyumuyordu. Uzun bir ipin üzerine asılı duran teneke yağ lambası geniş halkalar çizerek tütüyordu; sudan parlayan döşemenin üzerinde ıslak giysiler kara yığınlar halinde duruyordu; ince bir su tabakası hızla bir ileri bir geri hareketleniyordu. Yataklarına çizmeleriyle uzanmış adamlar, gözleri açık, dirseklerine yaslanmışlardı. Duvara asılmış muşamba giysiler, fırtınada dans eden kafası kesik denizcilerin pervasız hayaletleri gibi deli dolu ve insanın huzurunu kaçıran hareketlerle bir o yana bir bu yana sallanıyordu. Hiç kimse konuşmuyordu ve herkes kulak kesilmişti. Dışarıda gece, sayısız tamtamın uzaklardan gelen vuruş seslerini andıran kesintisiz ve gürültülü bir sarsıntıya eşlik edercesine inleyip, hıçkırıklara boğuluyordu. Havada çığlık sesleri çınlıyordu. Gemi, güvertelerine bir çağlayan gibi inen dalgaların ağırlığı altında ilerlerken, muazzam, sersemletici darbelerin etkisiyle titriyordu. Zaman zaman bu dünyayı sonsuza dek terk edecekmiş gibi hızla yükseliyor, ardından hiç bitmeyecekmiş gibi gelen anlarda bir boşluğun içine yuvarlanıyor ve o sırada içinde taşıdığı bütün yürekler, her an beklenen korkutucu bir şokla yeniden gümbürdeyerek atmaya başlayana dek durma noktasına geliyordu. Geminin her sarsıntısında içindekileri altüst etmesinin ardından, Wamibo yüzünü yastığa gömerek boylu boyunca uzanıyor ve yaşadığı azabın acısıyla inleyip sızlanıyordu. Ara sıra korkunç bir patırtı kopuyor ve gemi titreyip sarsılarak katlanılmaz, geçmek bilmez bir saniyenin ufacık bir ânında, en şiddetli devinimden bile daha sarsıcı bir durgunlukla yan yatıyordu. Sonra o yüzükoyun yatan bedenlerin üzerinden bir heyecan dalgası, endişeli bir ürperti geçiyordu. Tayfalardan biri, sallanan lambanın göz kamaştırıcı ışığında endişeyle parlayan gözlerini açıp kafasını dışarı uzatıyordu. Kimi, sanki yataktan dışarı zıplamaya hazırlanırmış gibi bacaklarını biraz kımıldatıyordu. Fakat bazıları sırtüstü uzanıp hareketsiz yatmış, ranzalarının kenarlarını tek elleriyle sıkıca kavrayıp gözlerini yukarı dikerek ve huzura büyük bir özlem duyarak asabi hareketlerle pipolarını tüttürüyorlardı.</p>
		<p>Gece yarısı trinketa ve mizana yelkenlerini sarma talimatı verildi. Tayfalar muazzam bir gayretle amansız sarsıntılar arasında direklere tırmandılar, yelkenleri kurtarıp dalgaların zalim darbelerine sessizce katlanmış, nefes nefese kalmış ve neredeyse tükenmiş halde aşağıya indiler. Belki de ticari gemiciliğin tarihinde ilk defa nöbetçilere aşağıya inmeleri söylendiği halde adeta kin ve nefret saçan bir şiddetin büyüsüne kapılıp kendilerini orada kalmaya mecbur hissedermişçesine güverteden ayrılmadılar. Şiddetli ve beraberinde sağanak yağmur getiren rüzgârlar ne zaman esmeye başlasa tayfalar bir araya toplanıp birbirlerine sokularak, “Bundan daha sert esemez herhalde,” diye fısıldıyorlardı. Hemen ardından şiddetli bir rüzgâr kulakları tırmalayan bir çığlıkla onları yalancı çıkarıp soluklarıyla birlikte laflarını ağızlarına tıkıyordu. Vahşice esen fırtına sanki kalın tabakalar halinde havada yayılan kül rengi buharları yarıp sağa sola saçıyordu; paramparça dağınık bulutların üzerinde, gökyüzünde iyice yükselmiş ve ürkütücü bir hızla rüzgârın aksi yönünde hareket eden ay bir an için görünüp kayboluyordu. Gemicilerin birçoğu aya bakarken, “İçimiz dışımıza çıktı,” diye mırıldanarak başlarını eğdiler. Çok geçmeden bulutlar kapandı ve dünya yeniden öfkeli, uluyan kör bir karanlığa bürünüp yalnız gemiye tuz ve sulu kar serpintileri savurmaya başladı.</p>
		<p>Saat yedi buçuk civarında etrafımızdaki kasvetli loşluk iğrenç, soluk bir griye büründü ve güneşin yükseldiğini anladık. Bu doğallıktan uzak, tehditkâr, içinde birbirimizin çılgınca bakan gözlerini ve asık suratlarını gördüğümüz gün ışığı sabrımızı daha da zorluyordu. Ufuk çizgisi dört bir yandan geminin bir kol boyu uzağındaydı sanki. O daralmış çemberin içine azgın, köpüren dalgalar zıplıyor, gemiye çarpıyor ve gerisin geriye dışarı zıplıyordu. Büyük damlalar halinde bir tuz yağmuru, sis gibi yanlamasına uçuşarak yağıyordu. Ana gabya yelkeninin rüzgâr altı yönüne çevrilmesi gerekiyordu ve bütün tayfalar hissizce, gönülsüzce rıza göstererek bir kez daha direklere tırmanmaya hazırlandı; fakat zabitler bağırıp bizi geri ittiler ve en sonunda anladık ki gereğinden fazla adamın serene çıkmasına müsaade edilmeyecekti. Gemi direklerinin her an yerinden çıkabileceği ya da denize uçabileceği olasılığını göz önüne alan kaptanın, tüm mürettebatının bir anda denizi boylamasını istemediğinden bu tedbire başvurduğu sonucuna vardık. Bu akla yatkındı. O sırada görevde olan Mr. Creighton’ın idaresindeki vardiya, halat donanımdan yukarıya tırmanma gayreti içindeydi. Rüzgâr, Creighton ve adamlarını ıskalarya basamaklarına yapıştırıyor ve ardından biraz yatışarak birkaç basamak tırmanmalarına izin veriyordu; aniden esen sert bir rüzgâr yeniden hepsini merdivenin gergin halatlarına yapıştırınca da, sıraya girmiş yavaş yavaş tırmanan tüm ekibin vücutları çarmıha gerilmiş gibi bir hal alıyordu. Diğer vardiya, yelkeni orsa etmek için ana güverteye atladı. Dalgalar karşı konulmaz bir biçimde onları bir o yana bir bu yana savururken başları birdenbire suyun üzerinde beliriyordu. Mr. Baker aramıza karışmış bizi yüreklendirircesine homurdanıyor, karmakarışık olmuş halatların arasında enerjik bir yunus balığı gibi çırpınırken bir yandan da tükürükler saçarak konuşup küfrediyordu. Hayra yorulmaz, itimat edilmez rüzgârın geçici olarak dinmesinden faydalanarak kimse güverteden ya da serenden denize uçmadan iş tamamlandı. Sert rüzgâr şimdilik artmış gibiydi ve sanki gemi, çabalarımız karşısında minnettarmış gibi cesaretini topladı ve rüzgârdan yararlanıp iyi yol yapmaya başladı.</p>
		<p>Saat sekizde vardiyası sona eren ve biraz dinlenmek için fırsat kollayan tayfalar su basmış güvertede baş tarafa doğru koştular. Mürettebatın diğer yarısı, kendi deyimleriyle, “geminin badireyi atlatmasına yardımcı olma” sırası kendilerinde olduğu için kıç tarafta kaldı. İkinci ve üçüncü kaptan, aşağıya inmesi için kaptana ısrar ediyorlardı. Mr. Baker, Kaptan’ın kulağına eğilip, “Of! Kuşkusuz artık... Of!.. Bize itimat edebilirsiniz... Yapacak daha fazla bir şey yok... Gemi rotasını tutturacak ve gidecek. Of! Of!” Uzun boylu, genç Mr. Creighton neşeyle gülümsedi Kaptan’a: “Gemi bir sacayağı kadar düzgün ve dengeli! Nöbeti devredebilirsiniz efendim.” Kaptan her ikisine de kan çanağına dönmüş, uykusuz gözlerle duygusuzca baktı. Gözkapaklarının kenarları kıpkırmızıydı ve sanki bir kauçuk parçası çiğniyormuş gibi çenesini hiç durmadan ağır ağır oynatıyordu. Hayır anlamında başını salladı. “Beni boş verin, bu işi bitirmeliyim, işi bitirmeliyim,” diye tekrarladı, ama kısa bir süre güverteye bakan tepe penceresinin üzerinde oturup ekşimiş suratını cesurca rüzgârın estiği yöne çevirdi. Deniz tükürür gibi su sıçrattı suratına, ama Kaptan metanetini korudu ve sanki ağlıyormuş gibi sular yanaklarından aşağı süzüldü. Pupanın rüzgâra dönük tarafında mizana donanımına ve birbirlerine sıkıca tutunan gözcüler birbirlerine yüreklendirici sözler söylemeye çalışıyorlardı. Dümeni tutan Singleton avaz avaz bağırdı: “Kendinizi kollayın!” Singleton’ın sesi uyarıcı bir fısıltı halinde ulaştı gözcülere. İrkildiler.</p>
		<p>Kocaman, köpüklü bir dalga sisin içinde kopup geldi; vahşice kükreyerek gemiye doğru yaklaşıyordu ve hızla ilerlerken eli baltalı çılgın bir adam kadar tehlikeli ve tedirgin edici bir görüntüsü vardı. Birkaç tayfa bağırarak halat donanımından yukarıya doğru tırmanmaya başladılar; adamların çoğu kendilerini kasarak nefeslerini tutup oldukları yere sıkıca tutundular. Singleton dizlerini, dümen dolabının altına soktu ve gözünü yaklaşan dalgadan ayırmadan dümen yekesini dikkatli bir hareketle geminin baş taraftaki eğimi yönünde serbest bıraktı. Dalga, tepesi karla kaplı yeşil camdan yüksek bir duvar gibi geminin yakınına kadar geldi. Gemi sanki kanatlanmışçasına yükseldi ve bir an için büyük bir deniz kuşu misali dalganın köpüklü sırtına çıkıp öylece dengede durdu. Daha biz soluklanmaya fırsat bulamadan şiddetli bir rüzgâr gemiye çarptı; ardından bir başka dalga insafsızca ön prasyanın altından darbe vurdu ve gemi alabora olacakmış gibi yalpaladı, güverteleri su bastı. Kaptan Allistoun oturduğu yerden sıçradı ve düştü; Archie Kaptan’ın üzerine yuvarlanırken bağırdı: “Gemi yükselecek!” Narcissus rüzgâr altı yönüne doğru bir kez daha sarsılıp yalpaladı; alt boğatalar iyice suya battı; tayfaların ayakları yerden kesildi ve yan yatan pupanın tepesinde asılı kaldılar. Geminin suya yan yattığını görebiliyorlardı ve hep bir ağızdan bağırdılar: “Gidiyor!” Ön tarafta, başaltının kapıları ardına kadar açıldı, aşağıdaki nöbetçiler kollarını kaldırıp birbiri ardına atladılar ve elleri ve dizleri üzerine düşerek bir evin çatısından daha eğimli olan güvertenin yüksek kısmı boyunca emekleyerek ilerlediler. Rüzgâr altı yönünden kabarıp yükselen dalgalar arkalarından geliyordu; bu umutsuz çırpınışlarıyla selden kaçan haşereler kadar acınası bir görüntüleri vardı; yarı çıplak, dehşet içinde bakan gözlerle birbirinin peşi sıra pupa merdiveninden canhıraş tırmandılar; yukarı çıkar çıkmaz gözlerini yumup gruplar halinde kendilerini rüzgâr altı tarafına attılar ve kaburgaları parmaklığın demir ayaklarına çarpıp duruncaya kadar savruldular; sonra inleyip sızlanarak serseme dönmüş bir insan yığınının içerisine yuvarlandılar. Geminin son yalpalamasıyla birlikte baş tarafa savrulan muazzam miktarda su, başaltının rüzgâr altı tarafındaki kapıyı parçalamıştı. Tayfalar sandıklarının, yastıklarının, battaniyelerinin, giysilerinin dışarı saçılıp denizin üzerinde yüzdüğünü görebiliyorlardı. Geriye, rüzgâr üstüne doğru çırpınarak ilerledikleri sırada yüzlerinde dehşete ve umutsuzluğa düşmüş bir ifade vardı. Ot dolu şilteleri suyun üzerinde yüzüyor, açılmış battaniyeler suda dalgalanıyordu; öte yandan içleri suyla dolmuş ve yan yatmış sandıklar, direkleri kopmuş harap gemiler gibi denizin dibini boyladı; Archie’nin paltosu, kafası suyun altında kalmış ve boğulmuş bir denizci gibi kolları açık vaziyette önlerinden geçti. Tahta döşemelere tutunmaya çalışırken aşağıya kayıyorlardı; bazıları da köşelere sıkışmış, faltaşı gibi açılmış gözlerini deviriyorlardı. Durmadan bağırıyordu hepsi de: “Direkler! Direkleri kesin! Kesin!..” Yan yatmış ve seren uçları bulutları işaret eden geminin hemen üzerinde kara bir fırtına uluyarak esmeye başladı; o arada, neredeyse ufuk çizgisine kadar yana eğilmiş direkler sanki ölçülemeyecek bir uzunluktaydı. Marangoz tutunduğu yeri bıraktı ve dümen dolabına doğru yuvarlanarak bu gibi acil durumlarda kullanmak için büyük bir baltanın bulundurulduğu kamara girişine doğru emekleyerek ilerledi. O anda üst yelken ıskotası ikiye bölündü, ağır zincirin ucu büyük bir gürültüyle direğin tepesine çarptı ve sıçrayıp uçuşan su damlacıklarının arasından kırmızı kıvılcımlar saçılıp aşağıya yağmaya başladı. Yelken, yüreklerimizi ağzımıza getiren bir silkinişle dalgalandı ve akabinde seren boyunca sessizce sallanan ve birbirlerine dolanıp düğümlenen dar şeritlere dönüştü. Kaptan Allistoun çabalayıp ayağa kalkmayı başardı. Yüzü neredeyse güverteye değiyordu; sarp kayalıklardaki kuş yuvalarından yumurta çalan hırsızlar gibi halatların ucunda sallanan tayfalar da bu güvertenin üzerindeydiler. Kaptanın ayaklarından biri, adamlardan birinin göğsünün üzerindeydi; yüzü mosmordu; dudakları kımıldıyordu. O da bağırmaya başladı; öne eğilerek bağırdı: “Hayır! Hayır!” Bir bacağı pusula dolabının ayağının üzerinde duran Mr. Baker gürledi: “Hayır mı dediniz? Kesmesinler mi yani?” Allistoun başını çılgınca salladı. “Hayır! Hayır!” Kaptan’ın bacaklarının arasında sürünen Marangoz bunu duydu, birden olduğu yere çöktü ve dümen dolabının köşesine boylu boyunca uzandı. Bağırtıların yerini sesler aldı: “Hayır! Hayır!”Ardından ortalık duruldu. Geminin hepten alabora olup kendilerini denize dökmesini beklediler; rüzgârın ve denizin korkunç gürültüsünün üzerine, her biri “şu kahrolası direklerin denizi boyladığına!” şahit olmak için yaşamlarının nice yılını vermeye hazır o adamların hiçbirinden en ufak bir yakınma mırıltısı bile duyulmadı. Bunun ellerine geçen tek fırsat olduğuna inanıyorlardı; fakat ufak tefek, haşin suratlı bir adam kır saçlı kafasını sallamış ve onlara göz ucuyla bile bakmadan “Hayır!” diye bağırmıştı. Sessiz ve soluk soluğaydılar. Parmaklıkları yakalamışlar, halatların uçlarını koltuk altlarına dolamışlardı; halkalı cıvataları sıkıca tutup kavramışlar, ayaklarını basacakları, tutunacakları bir yer bulup sürünerek üst üste yığılmışlardı; her iki kollarıyla da tutunup, dirsekleriyle, çeneleriyle ve neredeyse dişleriyle rüzgâr üstündeki herhangi bir şeyi yakalayıp asılmışlardı; savruldukları yerden sürünerek uzaklaşamayanlar ise, yukarıya doğru çıkmaya çabalarken dalgaların zıplayıp sırtlarına çarptığını hissediyordu. Singleton dümene yapışmıştı. Saçları rüzgârda uçuşuyordu; fırtına bir ömür boyu düşmanlık beslediği adamı sakalından tutmuş, yaşlı kafasını sallıyordu. Singleton’ın kendini bırakmaya niyeti yoktu ve dizleriyle dümen dolabının parmaklıklarının arasına bastırarak ağaç dalına asılmış bir adam gibi bir aşağı bir yukarı sallanmaya başladı. Ölüm henüz can almaya hazır görünmediğinden adamlar etraflarına bakınmaya başladılar. Ayağından bir halatın ilmeğine takılan Donkin, altımızda, yüzü güverteye dönük vaziyette baş aşağı sarkmış bağırıyordu: “Kesin! Kesin!” İki tayfa kendilerini dikkatlice Donkin’e doğru sarkıttılar; ötekiler ise halata asıldılar. Donkin’i yakaladılar ve daha güvenli bir yere ittiler. Donkin Kaptan’a lanet okuyor, yumruğunu sallayıp ağza alınmaz küfürler savuruyor, “Kesin! O budala caniye kulak asmayın! Biriniz şunu kessin!” diye bağırarak söve saya bize sesleniyordu. Onu kurtaranlardan biri elinin tersiyle ağzına bir tokat vurdu; kafası güverteye çarptı ve birden sesi kesildi. Beti benzi attı ve nefes almakta zorlandı. Yarılan dudağından birkaç damla kan süzüldü. Rüzgâr altı tarafında afallayıp buz kesmişçesine boylu boyunca uzanmış yatan bir adam çarptı gözümüze. Güvertedeki dalga siperliği olmasa denize yuvarlanması işten bile değildi. Bu, kamarottan başkası değildi. Korkudan eli ayağı tutmadığından onu askıya alıp bir balya gibi yukarıya çektik. Geminin alabora olacağını anlayınca telaşla kilerden dışarı fırlayıp yukarıya çıkmaya çalışmış ve elinde sıkı sıkı tuttuğu porselen bir bardakla çaresizce aşağı yuvarlanmıştı. Bardak kırılmamıştı. Güçlükle elinden söküp aldık, ama bardağı bizim elimizde görünce şaşkınlıkla ve titreyen bir sesle ikide bir, “O şeyi nereden buldunuz?” diye sormaya başladı. Gömleği lime lime olmuştu ve yırtılmış kolları kanat gibi çırpınıyordu. İki tayfa onu tutan halatları etrafından iki kez çevirip sıkıca bağladılar. Kamarot bir balya ıslak paçavrayı andırıyordu. Mr. Baker yan yana yatan tayfaların yanından sürünerek geçerken, “Hepiniz orada mısınız?” diye sordu ve herkesi gözden geçirdi. Bazıları boş bakışlarla gözlerini kırpıştırdı. Kimi ise geçirdiği sarsıntının etkisiyle titriyordu. Wamibo’nun kafası göğsünün üzerine düşmüştü; darbe ve çarpmalar sonucunda oluşan kesiklerle, sağa sola tutunup asılı kalmaktan bitkin düşmüş, köşelere sıkışmış soluk soluğa kalmış vaziyette ve acı içindeydiler. Dudakları seğiriyor ve alabora olmuş gemi, kabaran denizle birlikte midelerini altüst edercesine her inip kalktığında, sanki bağıracaklarmış gibi ardına kadar açılıyordu. Ahşap bir destek direğine sarılmış aşçı şuursuzca bir duayı tekrar edip duruyordu. Ne başında şapkası ne de ayağında terlikleri vardı ve etraftaki korkunç sesler kısa bir süreliğine kesildiğinde, yaşamlarımıza hükmeden fırtınanın efendisine kendisini günahtan koruması için yakardığı duyulabiliyordu. Çok geçmeden o da sessizliğe büründü. Bitkin durumda korkunç bir ölümü bekleyen üşümüş ve aç bir kalabalık halindeki o adamlardan tek bir ses bile çıkmıyordu; suskundular ve kara kara düşünerek fırtınanın korkunç bedduasını dinliyorlardı.</p>
		<p>Aradan saatler geçti. Geminin iyice yan yatmış olması, başlarının üzerinden uzun ve kesintisiz bir inleme gibi hızla geçip giden rüzgârdan onları koruyordu, fakat zaman zaman sağanak halinde yağan soğuk yağmur, sığınaklarının huzursuz sükûnetini bozuyordu. Bu yeni eziyetin verdiği ıstırapla omuzlar titriyordu. Dişler birbirine vurup takırdıyordu. Bulutlar dağılıyordu ve parlak gün ışığı geminin üzerinde ışımaya başlamıştı. Denizin yıkıma uğratan her patlayışının ardından, sıçrayan damlacıklar arasında suda sürüklenen geminin üzerinde parlak bir gökkuşağı belirip çabucak kayboluyordu. Fırtına, ışıldayan ve bir bıçak gibi keskin bir rüzgârla sona eriyordu. Sakallı ve tecrübeli iki denizcinin arasında duran ve tayfalardan birinin uzun kaşkoluyla güvertedeki halkalı cıvatalardan birine bağlanmış olan Charley, şaşkınlık, soğuk, açlık ve içinde bulunduğu sefaletin dışa vurduğu birkaç damla gözyaşını akıtarak sessizce ağlıyordu. Yanında duranlardan biri dirseğiyle kaburgalarını dürterek kaba bir ifadeyle, “Yanağına ne oldu bakalım? Havalar güzelken seni tutabilene aşkolsun delikanlı,” dedi. İhtiyatla öbür tarafa dönerek üzerindeki ceketten sıyrılıp Charley’nin üzerine attı. Diğer denizci yaklaşıp, “Bu seni adam edecek, evlat,” diye mırıldandı. Denizciler kollarını Charley’nin omzuna atıp, üzerine abandılar. Charley ayaklarını yukarı çekti ve gözkapakları kapandı. “Henüz boğulmayacaklarını” anlayan adamlar daha rahat biçimlerde uzanıp yatmaya çalışırken inleme sesleri işitiliyordu. Bacağını inciten Mr. Creighton dudaklarını sıkmış aramızda yatıyordu. Vardiyasındaki birkaç kişi onu daha güvenli bir konuma getirmeye giriştiler. Creighton, tek bir kelime etmeden ve göz ucuyla dahi bakmadan adamların işlerini kolaylaştırmak için kollarını kaldırırken genç yüzündeki tek bir kas bile oynamadı. Adamlar endişe ve merakla, “Şimdi daha rahat mısınız efendim?” diye sordular. “Bu yeterli,” diye kısa bir cevap verdi. Creighton genç ve katı bir zabitti, fakat vardiyasındakiler, “Güvertede bize küfrederken bile kibarlığını bozmuyor,” diyerek yine de onu sevdiklerini söylerlerdi. Bu gibi nazik ve incelikli tavır ve ifadelerin farkına varamayanlar ise zekâsından ötürü ona saygı duyarlardı. Kaptan Allistoun, gemi yan yattığından bu yana ilk defa adamlarına şöyle bir baktı. Neredeyse tamamen dik duruyordu. Ayaklarından birini güverteye açılan tepe penceresinin bir yanına, dizini ise güverteye dayamıştı ve belinin etrafına doladığı ıskota halatının ucunda ileri geri sallanırken gözlerini ilerideki bir noktaya sabitlemiş, bir işaret beklermiş gibi dikkatle bakıyor, güvertesinin yarısı sular altında kalmış geminin, altında hızla hareket eden ve soğuk güneş ışıklarıyla parlayan dalgalı denizin içinde bir yükselip bir alçaldığını görüyordu. Narcissus’un mucizevi bir şekilde batmayacağını düşünmeye başlamıştık. Kendinden emin sesler yükseldi: “Batmayacak, çocuklar!” Belfast coşkuyla bağırdı: “Pipodan şöyle güzel bir duman çekmek için bir aylık maaşımı verirdim!” Kurumuş dillerini tuzlu dudaklarında gezdiren bir-iki tayfa, “Biraz su,” gibi bir şeyler mırıldandılar. Aşçı, adeta ilham gelmiş gibi, pupadaki su fıçısına doğru tırmandı ve fıçının içine baktı. Dibinde biraz su vardı. Kollarını sallayıp bağırdı ve iki adam, ellerinde maşrapalarla bir o yana bir bu yana doğru sürünerek ilerlemeye başladılar. Herkes ağız dolusu içti. Kaptan sabırsızlıkla başını salladı ve içmek istemedi. Sıra Charley’ye geldiğinde yanındakilerden birisi bağırdı: “Bu kör olasıca çocuk uyuyor.” Charley sanki uyuşturucu almış gibi derin bir uykudaydı. Onu kendi haline bıraktılar. Singleton suyu içerken bir eliyle de dümene tutundu ve dudaklarını rüzgârdan korumak için eğildi. Wamibo ancak birileri dürtükleyip bağırınca kendisine uzatılan bardağı gördü. Knowles bilgece bir tavırla, “Bu bir duble konyaktan daha iyi,” dedi. Mr. Baker hırıldayarak, “Teşekkür ederim,” dedi. Mr. Creighton suyu içti ve başını salladı. Donkin öfkeli bakışlar saçarak suyu bir dikişte oburca içti. Belfast ağzını eğip bükerek, “Bu tarafa yolla, burada kimse ağzına içki sürmez,” diye bağırıp bizi güldürdü. Çömelmiş bir adam, “Hepimiz içtik Kaptan,” diye bağırarak maşrapayı yeniden Allistoun’a uzatınca, bu sefer Kaptan gözlerini ileride diktiği noktadan ayırmadan el yordamıyla maşrapayı ağzına götürdü ve bakışlarını sanki bir saniyeliğine bile gemisinden ayıramazmış gibi kaskatı duruşunu bozmadan geri verdi. Yüzlerde gülücükler belirdi. Aşçıya bağırdık: “Aferin doktor!” Rüzgâr altında oturan ve su fıçısına yaslanmış aşçı da yüksek sesle bağırarak bize karşılık verdi, ama tam o sırada göğün gürlemesi ve dalgaların sesleri yüzünden sadece “Takdiriilahi” ve “yeniden doğmuş” gibi bölük pörçük sözcükler işitebildik. Aşçı her zamanki vaazlarından birini veriyordu yine. Dostça ama alaycı el kol hareketleri yaptık ona ve bir koluyla fıçıya tutunarak diğer kolunu yukarı kaldırıp dudaklarını oynattı; sesini zorlayarak ciddiyet ve samimiyetle bize doğru baktı ve başını eğerek sıçrayan su damlacıklarından kaçındı.</p>
		<p>Aniden biri, “Jimmy nerede?” diye bağırdı ve bir kez daha dehşete kapıldık. Sıranın sonundaki Lostromo boğuk bir sesle bağırdı: “Dışarı çıktığını gören oldu mu?” Kederli sesler yükseldi. “Boğuldu mu yoksa?.. Hayır! Kamarasında! Ulu Tanrım! Kapana kısılmış lanet olası bir fare gibi tıkılıp kaldı orada... Kapısını açamadı... Evet! Gemi o kadar hızlı yan yattı ki oldu ki su baskını kapıyı sıkıştırdı... Zavallı herif!.. Yardım eden de yok... Gidip bir bakalım...” “Canı cehenneme, kim gidebilir ki oraya?” diye bağırdı Donkin. “Kimse senin gitmeni beklemiyor ki,” diye homurdandı yanındaki adam. “Sen insan bile değilsin.” Birkaç tayfa merak içinde, “Ona ulaşma şansımız hiç mi yok?” diye hayıflandı. Belfast düşüncesizce bir telaşla kendini çözdü ve birden yıldırım hızıyla rüzgâr altına doğru fırladı. Şaşkınlık içinde hep bir ağızdan bağırdık; fakat Belfast bacaklarını denize doğru sarkıtıp tutundu ve bağırarak bir halat atmamızı istedi. İçinde bulunduğumuz bu had safhada sıkıntılı koşullarda hiçbir şey korkunç gelmiyordu insana; Belfast’ın korkudan beti benzi atmış suratı ve orada çırpınıp durması bile komik gelmişti bize. Biri gülmeye başladı ve sanki yaşadığı keyif bulaşıcıymış gibi, tüm o bitkin görünümlü adamlar, çılgınca bir eğlenceye kapılmışçasına makaraları koyuverdiler. Vahşi bakışlarıyla, duvara bağlanmış bir grup akıl hastasına benziyorlardı. Mr. Baker pusula dolabından aşağı sallandı ve bir bacağını Belfast’a uzattı. Belfast çok korkmuş bir vaziyette yukarı tırmandı ve ağıza alınmayacak sözler sarf etti bize. “Sen... Of! Sen ne küfürbaz bir herifmişsin Craik,” diye homurdandı Mr. Baker. Belfast içerleyip, öfkelenmiş bir halde lafı geveleyerek, “Şunlara bir bakın efendim. Lanet olası, pis herifler! Denize düşecek arkadaşlarına gülüyorlar. Bir de adamdan sayarlar kendilerini.” Lostromo, pupa kenarından, “Hadisene, çabuk ol!” diye seslendi ve Belfast ona katılmak için hızla sürünerek ilerledi. Pupanın kenarında durup aşağıya bakan beş adam ilerlemek için en iyi yöntemin ne olabileceğini kestirmeye çalışıyordu. Tereddüt içindeydiler sanki. Diğerleri ise tutundukları halatların arasında, ıstırap içinde dönüp kıvranıyor, ağızları açık olan biteni izliyordu. Kaptan Allistoun’un gözü hiçbir şey görmüyordu; insanüstü bir çabayla yoğunlaşarak adeta bakışlarıyla gemiyi suyun üzerinde tutuyor gibiydi. Rüzgâr, güneş ışınlarının arasından şiddetli çığlıklar atarak esiyordu; sıçrayan sular sütunlar halinde denizden yükseliyordu; geminin titreyen gövdesine çarpıp dağılan gökkuşağının ışıltıları arasında adamlar temkinli hareketlerle ilerleyip gözden kayboldular. </p>
		<p>Halat bağlama kancasından yarıya kadar suya batmış güverteyi döven dalgaların üzerindeki kastanyolaya kadar sallanarak ilerlediler. Ayak parmakları tahta döşemeleri tırmalıyordu. Yeşil ve soğuk dalga kütleleri küpeştenin ve başlarının üzerine boşalıyordu. Bir an için kolları gerilmiş vaziyette, gözlerini kapayıp solukları giderek tükenerek asılı kaldılar ve ardından, ellerinden birini bırakıp başlarını uzatarak, ötedeki bir halata ya da destek direğine tutunmaya çalıştılar. Kolları uzun ve atletik yapılı Lostromo hızla salınıp tutunacak yerlere güçlü avuçlarıyla sımsıkı yapışıyor ve durup dururken “yaşlı anasının” gönderdiği son mektuptan bazı satırlar geliyordu aklına. Öfkeye kapılmış ufak tefek Belfast ağzından tükürüklere saçarak, “Lanet olası Zenci,” diye küfredip bir yandan da güçlükle ilerlemeye çalışıyordu. Wamibo’nun dili heyecan ve telaşla dışarı sarkmıştı; gözü kara ve soğukkanlı Archie zekice hamlelerle ilerlemek için fırsat kolluyordu.</p>
		<p>Yan yatmış kamaranın üzerine varınca kendilerini birbiri ardına aşağıya bıraktılar ve sertçe, gelişigüzel düşerken avuçlarını yumuşak tik ağacının üzerine bastırdılar. Geri çekilirken yılan gibi tıslayan beyaz köpüklü dalgalar dört bir yanlarını sarmıştı. Tabii ki bütün kapılar yatay döşeme kapaklarına dönüşmüştü. İlk önce mutfak kapısı vardı. Mutfak güvertenin bir yanından ötekine uzanıyordu ve dalgaların yankı yapan seslerle kabarıp sağa sola çarptığını işitebiliyorlardı. Bir sonraki kapı marangoz atölyesine aitti. Kapıyı kaldırıp aşağıya baktılar. Sanki bir zelzele odayı harap etmişti. İçerde ne var ne yoksa kapıya bakan gemi bölmesinin üzerine devrilmişti ve bölmenin öteki tarafında ölü ya da sağ olarak Jimmy vardı. Tezgâh, yarı bitmiş bir et dolabı, testereler, keskiler, tel kablolar, baltalar, levyeler etraflarına dökülüp saçılmış çivilerle birlikte bir yığın halinde yerde yatıyordu. Bir marangoz keserinin parlak ve keskin ağzı yukarı dikilmiş, tehlikeli bir pırıltıyla yerde hınzır hınzır sırıtıyordu. Adamlar birbirlerine tutunup içeriyi dikkatlice gözden geçirdiler. Gemi, sinsi, kahredici bir silkinişle az kalsın hepsini birden denize yuvarlıyordu. Belfast, “Haydi bakalım!” diye uluyarak aşağıya atladı. Archie de kurnaz bir hamleyle peşinden atlayıp, düşerken kendisiyle beraber aşağı çöken raflara tutundu ve altında büyük bir çatırtıyla parçalanan ahşabın üzerine yumuşak iniş yaptı. İçeride, üç adamın güçbela kımıldanabileceği kadar yer vardı. Lostromo’nun sakallı, esmer ve Wamibo’nun yabani, solgun suratları ise, kapının çerçevelediği güneşli mavi dörtgenin içinden aşağıya sarkmış izliyordu. </p>
		<p>Hep bir ağızdan bağırdılar: “Jimmy! Jim!” Lostromo derinden gelen, gürleyen bir sesle, “Hey, Wait!” diye bağırarak katkıda bulundu koroya. Belfast bir sessizlik anında yalvarır gibi, “Jimmy, hayatım, sağ mısın?” diye sordu. Lostromo, “Bir daha! Hep beraber çocuklar!” dedi. Hepsi heyecanla haykırdılar. Wamibo havlamayı andıran sesler çıkardı. Belfast, bölme duvarının kenarına bir parça demirle art arda vurdu. Birden hepsi durdu. Nakaratın ardından gelen solo gibi, tiz ve belirgin, kesintisiz haykırış ve vuruş sesleri işitildi. Jimmy hayattaydı. Canlı canlı tabuta kapatılmış bir adamın telaşıyla altımızda bir yerlerde çığlıklar atıp zemine vuruyordu. Derhal işe koyulduk. Gözümüz dönmüş bir halde, yolumuzu tıkayan ağır, keskin ya da sivri kenarlı ve biçimsiz, hantal nesne yığınına saldırdık. Lostromo, bir yerlerden sarkan bir halat ucu bulmak için sürünerek uzaklaştı; aşağıdakiler, “Atlama!.. Buraya inme seni sersem!” diye bağırınca Wamibo kendini tuttu ve yukarıda kalıp parlayan gözleri, ışıldayan dişleri, karmakarışık saçlarıyla, dik dik bakarak lanetlenmişlerin yaşadığı olağanüstü acıları şeytani bir hazla izleyen şaşkın ve budala bir zebani gibi aşağıda olup bitenleri seyretmeye devam etti. Lostromo, “Bir el atın,” diye ricada bulundu ve aşağı bir halat sarkıttı. Eşyaları bu halata bağladık ve bir daha hiç kimsenin gözüne ilişmemek üzere döne döne yukarı yükseldiler. İçimizde, her şeyi kaldırıp denize atma arzusu bastırılamaz bir şekilde canlandı. Çılgınlar gibi ellerimizi kese kese ve birbirimize söve saya giriştik eşyalara. Jimmy sürekli şamata yapıp dikkatimizi dağıtıyordu; soluk dahi almadan, işkence gören bir kadın gibi kulakları tırmalarcasına bağırıyordu; elleri ve ayaklarıyla zemine vuruyordu. Yaşadığı korkunun verdiği ıstırap yüreğimizi o kadar burkuyordu ki onu orada bırakmak, o kuyu gibi derin ve ağaç gibi sallanan yeri terk etmek, sesini işitmeyeceğimiz kadar oradan uzaklaşmak ve eşsiz bir huzur ve sükûnet içerisinde, kılımızı kıpırdatmadan ölümü bekleyeceğimiz pupaya dönmek için can atıyorduk. “Tanrı aşkına kapar mısın şu çeneni,” diye bağırdık ona. Haykırışları iki kat arttı. Onu duyamadığımızı sanıyor olmalıydı. Muhtemelen kendi çığlıklarını bile pek az işitiyordu. Onu, karanlıkta üst ranzanın kenarına büzülmüş, hiç durmadan haykırdığı için ağzı açık, her iki yumruğuyla birden ahşap bölmeye vururken gözlerimizin önüne getirebiliyorduk. Ne tiksindirici anlar yaşıyorduk ama. Güneşin önüne geçen bir bulut, tehditkâr bir biçimde kapı aralığını karanlığa boğuyordu. Geminin her hareketi acı ve sıkıntı veriyordu. Nefes alamayacak kadar daracık bir yerde mücadele veriyorduk ve midemiz bulanıyordu. Lostromo yukarıdan bize bağırdı: “Şu işe bir el atın ama! Çabuk olmazsanız dalgalar ikimizi de alıp götürecek!” Deniz, geminin yukarda kalan tarafından üç kez kabardı ve başımızın üzerine kovalar dolusu su boşaldı. Yaşadığı şok yüzünden afallamış Jimmy – belki de geminin batması beklentisiyle – bir anlığına velveleyi kesti ve sonra, sanki ardı arkası kesilmeyen korku nöbetleriyle kuvvetlenip hayat bulurmuşçasına, acı verecek kadar yüksek bir sesle yeniden haykırmaya başladı. Çiviler bir karış yüksekliğinde bir katman halinde zemine yayılmıştı. Korkunçtu. Sanki sıkıca bir yerlere çakılmamış dünyada ne kadar çivi varsa hepsi de o marangoz atölyesinin içine istiflenmişti. Yedi yolculuktan kalma her türden çivi oradaydı. Kalaylı döşeme çivileri, iğne kadar sivri bakır çiviler; mini demir mantarlara benzeyen büyük başlı pompa çivileri; başsız çiviler (ürkütücü); cilalanmış, ince Fransız çivileri. Tümü de bir kirpiden daha yaklaşılmaz ve tehlikeli bir katı kütle halinde yerde duruyordu. Keşke bir küreğimiz olsa diye hayıflanıp tereddüt ettik. Öte yandan Jimmy de sanki derisi yüzülüyormuşçasına, can havliyle altımızda haykırıyordu. Homurdanarak parmaklarımızı daldırdık ve canımız fena halde yandı, ellerimizi sallayınca da etrafa çiviler ve kan damlaları saçıldı. İçi türlü çeşit çiviyle dolu şapkalarımızı elden ele geçirip Lostromo’ya uzatıyorduk ve o da adeta gizemli ve yatıştırıcı bir ayin yaparmış gibi çivileri köpüren denizin içine saçıyordu.</p>
		<p>En nihayet ahşap bölmeye ulaştık. Bölme sert tahta döşemeden ibaretti. Narcissus her ayrıntısı inceden inceye düşünülerek tamamlanmış bir gemiydi. Bunlar, bir gemi bölmesine yerleştirilmiş en sağlam ahşap döşemeler diye, geçirdik aklımızdan ve sonra o telaş içerisinde tüm alet edevatı denize sallamış olduğumuzu fark ettik. Belfast abes bir düşünceye kapılıp bölmeyi kendi ağırlığıyla kırıp parçalamak istedi ve her iki ayağının üzerinde bir antilop gibi zıplayarak, baştan savma bir iş yapmadıkları için Clyde tersanesine lanet etti. O arada tüm Kuzey Britanya’ya, dünyanın geri kalanına, denize ve tüm arkadaşlarına verip veriştirmeyi de ihmal etmedi. Havaya sekip olanca ağırlığıyla topuklarının üzerine düşerken bir daha asla ve asla “dirseğiyle dizini birbirinden ayırt etmekten yoksun” herhangi bir budala ile işi olmayacağına yemin ediyordu. Çıkardığı gürültü sayesinde Jimmy’nin ödünü koparıp aklının son kırıntılarını kaçırmayı da başarmıştı. Yaşadığımız endişenin nedeni olan şahsın çileden çıkmış bir vaziyette, ahşap döşemenin altında bir o yana bir bu yana seğirttiğini duyabiliyorduk. En sonunda sesi kısılmıştı ve sadece içler acısı, tiz ciyaklamalarını işitebiliyorduk. Ya sırtı ya da başı, kafamızı karıştırırcasına döşemenin kâh orasına kâh burasına sürünüyordu. Jimmy tepesindeki görünmez darbelerden kaçarken ciyak ciyak sesler çıkarıyordu. Haykırışlarından bile daha yürek parçalayıcıydı bu. Birden Archie bir levye çıkardı ortaya. Anlaşılan onu ve yanı sıra küçük bir baltayı alıkoymuştu. Sevinç çığlıkları attık. Archie baltayı var gücüyle döşemeye vurdu ve tahta kırıntıları yüzümüze gözümüze doğru uçuştu. Lostromo yukarıdan bağırdı: “Dikkatli olun! Dikkat edin. Adamı öldürmeyin. Yavaş, yavaş, acele etmeden!” Heyecandan çılgına dönen Wamibo baş aşağı sarkıp bizi delicesine cesaretlendiriyordu: “Hoo! Vurun şuna! Hoo! Hoo!” Wamibo’nun içeri düşüp birimizden birini öldüreceğinden korkuyorduk ve derhal Lostromo’ya, “Şu kör olası Finliyi denize itmesini” rica ettik. Sonra hep bir ağızdan döşemelerin altına doğru, “Altımızdan çekil! İleriye doğru hareket et,” diye bağırıp kulak verdik. Ama tepemizde esen rüzgârın acı uğultusu ve dalgaların birbirine karışan kükreme ve tıslama sesleri dışında hiçbir şey işitmedik. Gemi, umutsuzluğa kapılmış gibi dalgalar arasında cansızca debeleniyordu ve bu anormal devinimle birlikte kafalarımız da salınıp yüzüyordu. Belfast, “Tanrı aşkına Jimmy, neredesin?.. Vur! Jimmy, hayatım! Vur bir yerlere! Seni kahrolası kara canavar! Vur!” diye feryat etti. Jimmy, mezardaki bir ceset kadar sessizdi; bizler de mezarın başında duran adamlar gibi, yaşadığımız sıkıntılar, zorlama ve yorgunlukla birlikte her an gözyaşlarına boğulacak gibiydik; bu işi tamamlayıp buradan uzaklaşmak ve içinde bulunduğumuz tehlikeyi görebilecek ve nefes alabilecek bir yerlere uzanıp dinlenmek için can atıyorduk. Archie, “Bana yer açın!” diye bağırdı. Hepimiz başlarımızı koruyup arkasına çömeldik ve Archie döşemelerin birleştiği noktaya art arda vurdu. Döşemeler çatlayıp kırıldı. Birden levye, kenarları kıymıklı, dikdörtgen biçiminde bir deliğin içine yarıya kadar girdi. Jimmy’nin başını birkaç santimle ıskalamış olmalıydı. Archie levyeyi hemen geri çekti ve o kepaze Zenci deliğe doğru koşup boşluğa dudaklarını dayadı ve neredeyse tamamen kısılmış bir sesle, “İmdat,” diye fısıldadı; deliğe kafasını bastırdı, iki parmak genişliğinde ve bir karış uzunluğundaki o boşluktan çıkabilmek için çılgınca çabaladı. Jimmy’nin bu inanılmaz hareketi bizi o huzursuz, örselenmiş halimizle tam bir felce uğratmıştı. Onu o delikten uzaklaştırmak mümkün görünmüyordu. Archie bile soğukkanlılığını yitirmişti. Kararlı bir sesle, “Eğer oradan çekilmezsen bu levyeyi kafana saplayacağım,” diye bağırdı. Archie söylediklerinde samimiydi ve ciddi tavrı Jimmy’yi etkilemişe benziyordu. Zenci birden gözden yitti ve biz de amansız bir düşmanını ele geçirip lime lime etme arzusuyla yanıp tutuşan adamların şevkiyle döşemeleri levye ile kaldırıp parçalamaya giriştik. Ahşap bölündü, çatladı, açıldı. Belfast kafasını ve omuzlarını delikten içeri daldırdı ve yırtıcı bir hayvan gibi el yordamıyla etrafı aramaya başladı. “Yakaladım onu! Yakaladım” diye bağırdı. “İşte! Orada!.. Tüh, kaçtı; Yakaladım!.. Bacaklarımdan çekin!..  Çekin!” Wamibo hiç durmadan bir baykuş gibi ötüyordu. Lostromo bağırarak talimat yağdırıyordu: “Saçından yakala, Belfast; düz yukarı çek, siz ikiniz!.. adam gibi çekin!” Adam gibi çektik. Ani bir hareketle ve hızla asılıp Belfast’ı çektik ve tiksintiyle yere bıraktık. Yüzü mosmor kesilmiş Belfast yerde oturup çaresizce ağlamaya başladı. “Nasıl tutayım o lanet olası, kısacık yün gibi saçları?” Birden Jimmy’nin başı ve omuzları göründü. Beline kadar delikten çıkmış, ayaklarımızın dibinde, ağzı köpükler içinde gözlerini devirerek bize bakıyordu. Korkunç bir sabırsızlıkla üzerine atıldık, sırtındaki gömleği yırtıp çıkardık, kulaklarını çekiştirdik, başında durup soluklandık; birdenbire sanki aşağıda ayaklarından tutan biri onu bırakmış gibi kollarımızdan kaydı gitti. Hiç duraksamadan aynı hareketle onu tutup yukarı doğru çektik. Nefesi ıslık gibi çıkıyordu. Başının üzerindeki iki çift kolu kavradı ve öyle bir telaşla kıvranıp kendini yukarıya itti ki, içi gaz dolu bir kese gibi ellerimizin arasından kaçıp gitmesi işten bile değildi. Terden sırılsıklam olmuş vaziyette halatlara asılıp tırmandık ve dışarıdaki soğuk rüzgâr şiddetle üzerimize çarpınca buzlu sulara dalmış adamlar gibi güçlükle soluk alıp vermeye başladık. Soğuktan yanan suratlarımızla iliklerimize kadar üşümüş, titriyorduk. Fırtına daha önce asla bu kadar öfkeli, deniz bu kadar köpürmüş, gün ışığı bu denli acımasız ve alaycı, geminin durumu bu kadar umutsuz ve dehşet verici görünmemişti gözümüze. Narcissus’un her devinimi çektiği acıların sonunu bizim çektiğimiz acının ise başlangıcının uğursuz bir kötülük habercisiydi. Sendeleye yalpalaya kapıdan uzaklaştık ve gelen ani bir dalgayla telaşlanıp üst üste yere yığıldık. Sanki kamaranın zemini camdan daha yumuşak ve buzdan daha kaygandı. Açık bir kapının rüzgârda çarpıp kapanmasını önlemeye yarayan uzun, pirinçten bir kanca dışında tutunacak hiçbir şey yoktu. Wamibo bu kancaya ve biz de Jimmy’ye sarılarak Wamibo’ya tutunduk. Jimmy artık tamamen güçten düşmüştü. Parmaklarını kapatacak takati yoktu. Korku içinde, körlemesine yapıştık ona. Wamibo’nun kancayı bırakacağından değil, ama (o yabaninin gemideki herhangi üç adamı birden alt edecek kadar güçlü olduğunu biliyorduk) kancanın bizi taşıyamayacağından korkuyorduk. Ayrıca geminin de nihayet tamamen alabora olmaya karar verdiğine kanaat getirmiştik. Ama alabora olmadı. Üzerimizden bir dalga geçti gitti. Lostromo tükürükler saçarak, “Kalkın, uzaklaşalım buradan. Fırtına diniyor. Kıç tarafına gidelim yoksa burada hepimiz Cehennem’i boylayacağız.” Ayağa kalkıp Jimmy’yi aramıza aldık. Ayakta kalıp dik durması ya da en azından bize tutunması için yalvardık ona. Bir balık kadar sessiz ve pelteye dönmüş halde pörtlek gözlerini dikerek baktı. Ayakta durmak bir yana boynumuza bile sarılamıyordu; içine gevşekçe pamuk doldurulmuş siyah kara bir deriden ibaretti; kolları ve bacakları sanki eklemsizmişçesine sallanıyor, esneyip bükülüyordu; başı bir o yana bir bu yana devriliyordu; kocaman alt dudağı ağır bir nesne gibi aşağı sarkmıştı. Canımız sıkkın ve umutsuzluğa düşmüş bir halde etrafını çevirip onu sıkıca tuttuk; yekvücut halinde bir oraya bir buraya sallanırken onu korumaya çalıştık; sonsuzluğun hemen eşiğinde, çaldıkları cesedi saklamaya çalışan bir grup sarhoş adam gibi saçma sapan hareketlerle her birlikte sendeleyerek yürüyorduk.</p>
		<p>Bir şeyler yapmalıydık. Onu kıç tarafa taşımalıydık. Koltuk altlarından bir halat geçirip fazla sıkmadan, gevşek bırakarak bağladık ve hayatlarımızı tehlikeye atarak onu trinketa kastanyolasına astık. Jimmy’nin çıtı çıkmıyordu; içindeki talaşın yarısı boşalmış bir oyuncak bebek kadar saçma ve içler acısı bir görüntüsü vardı ve biz de beraberimizde o acınası, pelteye dönmüş, iğrenç yükü dikkatlice sürükleyerek ana güvertedeki tehlikeli ve korkulu yolculuğumuza başladık. Jimmy çok ağır değildi, fakat bir ton ağırlığında olsaydı bile, onu çekip çevirmesi bundan daha zor olmazdı. Aslında onu taşımaktan çok elden ele geçiriyorduk. Ara sıra da soluklanmak ve sırayı yeniden oluşturmak için onu el altındaki bir bağlama kancasına asıyorduk. Kanca kırılacak olsaydı Güney Okyanusu’nun derinliklerinde yitip gidecekti ama bu riski göze almalıydı; aradan bir süre geçtikten sonra anlaşılan o ki Jimmy durumun farkına vardı, hafifçe inledi ve büyük bir gayret sarf ederek birkaç kelime fısıldadı. Kulaklarımızı açıp dinledik. Onu böylesine tehlikelerle yüz yüze bıraktığımız için bizi ihtiyatsız olmakla suçlayıp serzenişte bulunuyordu. Nefes verir gibi cılız bir sesle, “Oradan çıktıktan sonra,” dedi. “Oradan,” derken kamarasını kastediyordu. Ve oradan kendi kendine çıkmıştı. Görünüşe bakılırsa bizim bu işle hiçbir alakamız yoktu!.. Neyse... Yolumuza devam ettik, zira Jimmy’nin şansını denemesinden başka elimizden bir şey gelmiyordu; o sırada ondan her zamankinden ve yeryüzündeki her şeyden daha çok nefret etsek de onu kaybetmek istemiyorduk. Onu kurtarıp bu noktaya getirmiştik ve bu denizle bizim aramızda kişisel bir meseleye dönüşmüştü. Onu bırakmak istemiyorduk. Olağanüstü bir varsayım olacak belki, ama şayet boş bir fıçı için aynı zahmet ve sıkıntılara katlansaydık, o fıçı da bizim için Jimmy kadar kıymetli olurdu. Hatta belki de daha değerli olurdu, zira fıçıdan nefret etmemiz için hiçbir nedenimiz olmayacaktı. Ama James Wait’ten nefret ediyorduk. Bu hayret verici kara derili adamın yalandan hastalandığı, katlandığımız zahmetlerin, aşağılamanın, sabrımızın – şimdi de fedakârlığımızın– ve ölümün karşısında acımasızca hasta numarası yaptığına dair o korkunç şüpheden sıyrılamıyorduk. Bu kancıkça yalan karşısında bizim yarım yamalak, kusurlu ahlak anlayışımız tiksintiyle ayaklanıyordu. Fakat o, cesaretle, şaşırtıcı bir şekilde sarılıyordu bu yalana. Hayır! Bu doğru olamazdı! Had safhada sıkıntılar yaşamıştı. Huysuz, geçimsiz hal ve tavırları sadece yanı başında hissettiği ölümün o can sıkıcı alt edilmezliği. Böylesine hükmedici bir arkadaş herhangi bir insanı çileden çıkarabilirdi. Ama biz de nasıl düşüncelere kapılmış adamlardık öyle! Öfke ve kuşku en temiz duygularımızı ezip geçen bir kavgaya tutuşmuştu içimizde. Ondan nefret etmemizin nedeni de bu şüpheydi; kuşkularımız yüzünden tiksiniyorduk ondan. Ne kendimizden emin bir tavırla küçümseyebiliyorduk onu ne de haysiyetimizi iki paralık etme riskine göze almadan ona acıyabiliyorduk. İşte bu yüzden ondan nefret ediyor ve elden ele dikkatlice geçiriyorduk onu. “Tuttun mu?” diye bağırıyorduk. “Evet. Tamamdır. Bırakabilirsin.” Jimmy bir düşmanından elinden diğerinin eline geçiyor ve eski bir yastıktan daha fazla bir canlılık belirtisi göstermiyordu. Gözleri, kara suratının üzerinde iki dar beyaz yarık gibi duruyordu. Hava, dudaklarının arasından öğürmeye benzer bir sesle çıkıyordu. En nihayet pupa merdivenine ulaştık ve nispeten daha güvenli bir yer olarak, tükenmiş bir insanlar yığını halinde biraz olsun dinlenmek için oraya uzandık. Jimmy mırıldanmaya başladı. Ne söyleyeceğini duymak için her seferinde amansız bir meraka kapılıyorduk. Bu defa da aksi bir tavırla, “Bayağı vakit aldı gelmeniz! Hepinizin birden dalgalara kapılıp denize düştüğünüzü düşünmeye başlamıştım. Sizi ne alıkoydu? Korktunuz mu yoksa ha?” diye geveledi. Tek kelime etmedik. İç çekerek onu yeniden sürüklemeye başladık. Aslında gizliden gizliye onu acımasızca pataklamak, ağzını yüzünü yumruklamak arzusuyla yanıp tutuşuyorduk; ama sanki camdan yapılmış gibi büyük bir hassasiyetle tutup taşıdık onu...</p>
		<p>Pupaya dönüşümüz, geçen zamanın keder ve perişanlığı yüzlerinden okunan gezginlerin, yıllar sonra insanların arasına dönüşünü andırıyordu. Gözler yuvalarında yavaşça dönerek bize baktı. Cılız mırıldanmalar duyuldu: “Her şeye rağmen onu oradan çıkardınız ha?” Gayet iyi bildiğimiz yüzlerin hem tuhaf hem de aşina bir görüntüsü vardı; solgun ve kirli yüzlerde yorgunluk ve şevkle karışık bir ifade vardı. Sanki tüm bu adamlar uzun bir süre boyunca açlığa mahkûm olmuş, bizim yokluğumuz sırasında iğne ipliğe dönmüş gibiydiler. Bileğine bir halat dolamış ve bir dizi üzerine çökmüş Kaptan soğuk ve sert bir ifadeyle başını çevirdi; fakat canlı gözlerle gemisini hâlâ suyun üzerinde tutuyordu ve üstlendiği bu iş için sarf ettiği olağanüstü çabaya dalıp kendini kaybetmiş gibi kimseye aldırış ettiği yoktu. James Wait’i güvenli bir yere bağladık. Mr. Baker yardımcı olmak için sürünerek yanımıza geldi. Sırtüstü yatan, beti benzi iyice atmış Mr. Creighton, “Aferin,” diye mırıldandı ve bize, Jimmy’ye, gökyüzüne küçümseyici bir ifadeyle bakıp ardından da usulca gözlerini kapadı. Sağda solda birileri biraz kıpırdanır gibi oluyordu, fakat çoğu sıkışık, kasılmış bir halde, titremeler arasında mırıldanarak hissiz ve kayıtsız yatıyordu. Güneş batıyordu. Devasa, berrak kızıllık sanki adamların yüzlerine bakmak için eğilerek alçalıyordu. Rüzgâr, olanca pırıltısıyla büyümüş gözbebeklerine vuran parlak ve soğuk güneş ışınları arasından ıslık çalarak esiyor ve onlar gözlerini bile kırpmadan bakıyorlardı. Saç tutamları ve karman çorman sakallar denizin tuzuyla kırçıllaşmıştı. Yüzlerde sert bir ifade vardı ve gözlerinin altındaki siyah lekeler kulaklarına kadar uzamış, çökmüş yanaklarının boşluklarına kadar bulaşmıştı. Sanki dişlerine tutkalla yapıştırılmış gibi güçlükle kımıldatabildikleri dudakları incelmiş ve mosmordu. Bazıları gün ışığında soğuktan titrerken acı acı sırıtıyordu. Geri kalanlar ise üzgün ve durgundu. Charley, gençliğinin hiçbir önemi olmadığını birden anlamış olmanın verdiği eziklikle korkulu bakışlar fırlatıyordu etrafa. Pürüzsüz yüzlü Norveçliler adeta yaşlanıp dermansız kalmış, aptal aptal bakan çocukları andırıyordu. Rüzgâr altına doğru, ufuk çizgisinin kenarında siyah dalgalar kor haline gelmiş gibi parlayan güneşe doğru atılıyordu. Güneş, alevden bir top halini alıp yavaşça battı ve dalgaların tepeleri, ışıldayan çemberin kıyısına sıçradı. Norveçlilerden birinin gözü bu manzaraya ilişti ve şiddetle irkilip ardından da konuşmaya başladı. Sesi, diğerlerini ürkütüp canlandırdı. Başlarını sertçe kımıldattılar ya da güçlükle çevirip kâh şaşkınlık kâh korku kâh ciddi bir sessizlikle baktılar ona. Başını selam verir gibi sallayıp batan güneşe konuşurken büyük dalgalar kan kırmızısı yuvarlaklık boyunca salınmaya başladı ve millerce uzayıp giden çalkantılı denizin üzerinde, yüksek dalgaların gölgeleri adamların yüzlerini yalayıp geçti. Tepesi köpüklü bir dalga ıslık çalar gibi bir kükremeyle yanaşıp kırıldı ve güneş sanki söndürülmüş bir ateş gibi bir anda kayboldu. Norveçlinin sesi de titremeye başlayıp sönen gün ışığıyla birlikte işitilmez oldu. İç çekişler duyuldu. Kırılan dalganın çatırdama sesinin ardından yaşanan ani sessizlik sırasında tayfalardan biri bitkin bir sesle, “İşte o kafayı yemiş kör olası Felemenk,” dedi. Belinden bağlanmış bir denizci avucunun içiyle durmadan güverteye vurmaya başladı. Alacakaranlığın giderek yoğunlaşan griliğinin içinde, geminin kıç tarafından yükselen kocaman bir şekil temkinli adımlarla hareket eden büyük bir hayvan misali emekleyerek ilerlemeye başladı. Bu, yan yana dizilmiş tayfaların yanından geçen Mr. Baker’dı. Her birinin yanında durup cesaret verici bir sesle homurdanıyor, bağlarını kontrol ediyordu. Adamlardan bazıları yarı açık gözleriyle sıcaktan bunalmış insanlar gibi oflaya poflaya nefes alıyordu; kimisi de belli belirsiz işitilen bir sesle ve istemsizce, “Başüstüne! Başüstüne efendim!” diye cevap veriyordu. Mr. Baker hırıltılar çıkararak bir tayfadan diğerine gidiyor, “Of!.. Henüz yapacak işimiz var gemide,” diyordu. Sonra beklenmedik bir anda, dümen yekesine takılan yedek halat takımının sarkan kısmından uzun bir parça kestiği için yüksek sesle ve öfkeyle Knowles’a çıkıştı. “Of! Kendinden utanmalısın... yedek halatlar... Nasıl yaptın bu hatayı! Of! Usta gemici olacaksın bir de...Of!” Topal Knowles yerin dibine geçmişti. “Kendimi bağlamak için biraz kestim efendim,” diye geveledi. “Of! Kendini bağlamak ha. Sen tamirci misin yoksa denizci mi... Ne? Of! O halat takımı hemen şimdi lazım olabilir... Of! Senin gibi geberik bir topaldan daha çok işe yarar. Of! Kalsın!Yapmışsın yapacağını bir kere, kalsın!” Mr. Baker kendi kendine bazı adamların “çocuktan beter” olduklarını mırıldanarak yavaşça sürünüp uzaklaştı oradan. Teselli edici bir ağız dalaşı olmuştu bu. Alçak sesle birbirlerine seslendiler: “Baksana... Baksana”... Sancılar içinde uyuklayanları sarsarak sordular: “Neler oluyor?.. Mesele nedir?” Umulmadık bir neşe vardı cevap verenlerin ses tonunda: “Mr. Baker bir mevzudan dolayı topal Jack’ı haşlıyor.” – “Yok ya!” ... “Knowles ne halt etmiş acaba?” Hatta aralarından biri kıkırdadı. Güvende oldukları günleri akla getiren bir umut dalgası esmişti gemide. Korkudan aptallaşmış Donkin birden canlandı ve bağırmaya başladı: “Duyun işte; bizimle böyle konuşuyorlar. Neden vurmuyorsunuz ona... aranızdan biri şuna vursa ya? Vurun ona. Vurun! Üzerimize geliyor. Biz de insanız, ondan aşağı kalır yanımız yok! Hepimiz Cehennem’i boylayacağız. Bu kokuşmuş gemide açlıktan kırıldığımız yetmedi, şimdi de bu kötü yürekli zorbalar uğruna boğuluyoruz! Vurun şuna!” Donkin’in feryatları giderek koyulaşıp kararan havada çınlıyor, hüngür hüngür ağlayıp çığlıklar atarak yırtınıyordu: “Vurun şuna! Vurun şuna!” Donkin’in yaşam hakkının hiçe sayılmasından ötürü yaşadığı öfke ve korku, fırtınanın sonu gelmez uğultusu içinde ilerleyen gecenin tehditkâr gölgelerinden daha fazla zorladı yüreklerin dayanma gücünü. Kıç taraftan Mr. Baker’ın sesi duyuldu: “Aranızdan biri şunu susturacak mı yoksa oraya gelmem mi gerekiyor?” Çileden çıkmış, soğuktan tir tir titreyen adamlardan bazıları, “Kapa çeneni!”... “Sessiz ol!” diye bağırdılar. Karanlıkta görünmeyen bir denizci bitkin bir sesle, “Ben doğrudan suratının ortasına bir tane patlatacağım” dedi. “İkinci kaptanın zahmete girmesine gerek yok.” Donkin, zırlamayı kesti ve çaresiz bir sessizliğe gömülüp kımıldamadan yattı. Karanlık gökyüzünde beliren yıldızlar zifirî denizin üzerinde parlıyor, benek benek köpüklerle dolu deniz, dalgaların karanlık karmaşasından doğan göz kamaştırıcı beyazlığın geçici ve soluk ışığını yıldızlara geri yansıtıyordu. Ve yıldızlar, ebedi bir dinginlik içerisinde, yeryüzünün tüm o kargaşasının uzağında katı ve soğuk ışıldıyorlar, bozguna, eziyete uğramış gemiyi dört bir yandan kuşatıyorlardı. Muzaffer bir güruhun gözlerinden daha acımasız ve adamların yüreği kadar yaklaşılmazdılar.</p>
		<p>Buz gibi esen güney rüzgârı, gökyüzünün kasvetli ihtişamı altında bir zafer coşkusuyla uluyordu. Soğuk, karşı konulmaz bir şiddetle, parçalarına ayırmaya çalışırcasına adamları sarsıyordu. Kısa iniltiler kaskatı dudakların arasından süzülüp işitilmeden gidiyordu. Bazıları, “Belden aşağımı hissetmiyorum,” diye mırıldanarak yakınıyor, öte yandan gözlerini yumanlar ise göğüslerinin üzerinde sanki bir buz kalıbı varmış hissine kapılıyordu. Kimisi de parmaklarında hiçbir acı hissetmedikleri için telaşa kapılıp inatla, dermansız elleriyle hafifçe güverteye vuruyorlardı. Wamibo dalgın ve manasız gözlerle bakıyordu. İskandinavlar takırdayan dişleri arasından anlamsızca mırıldanmaya devam ediyorlardı. Sıska İskoçlar azimli bir çabayla çenelerini hareket ettirmiyorlardı. Batı taşrasından gelenler hissiz ve somurtkan bir ifadeyle ve koca vücuduyla uzanmış yatıyorlardı. Birisi önce esnedi ardından da küfretti. Bir diğeri boğazından hırıltılar çıkarak nefes aldı. Yan yana bağlanmış iki yaşlı denizci, her ikisinin de tanıdığı, Sunderland’deki bir pansiyonun sahibesiyle ilgili keyifsizce fısıldaşıyor, kadının anaçlığını ve cömertliğini methediyorlardı; sığır filetolarından ve alt kattaki mutfağın büyük ocağından bahsediyorlardı ki kelimeler dudaklarından dökülürken hafif iniltilerle son buldu. Aniden, “Aman Tanrım!” diye bir haykırış çınladı soğuk gecede. Kimse ne yerinden kımıldadı ne de çığlığa aldırış etti. Bir-iki kişi tekrar eden ve belli belirsiz bir hareketle ellerini yüzlerinde gezdirdi, fakat çoğu hiç hareket etmedi. Hissiz, kımıltısız bedenleri içinde hapsolmuş, düşlere has bir hız ve canlılıkla akıp giden düşünceleri onları fena halde bitkin düşürmüştü. Ara sıra ani ve ürkütücü bir haykırışla gördükleri bir hayale tepki veriyorlar; sonra, yeniden tanıdık yüzler ve bildik şeylerle ilgili düşüncelere dalıyorlardı. Unutulup gitmiş yoldaşlarının yüzlerini anımsayıp, ölmüş gitmiş kaptanların seslerini işitip, gaz lambalarıyla aydınlatılan sokakların şamatasını, meyhanelerin bunaltıcı sıcağını, denizde geçen sükûnet dolu günlerin kavurucu güneşini hatırlıyorlardı.</p>
		<p>Mr. Baker güvenli olmayan yerini terk edip pupa boyunca dura kalka emekledi. Karanlıkta elleri ve dizleri üzerinde, cesetlerin arasında sinsice dolaşan etobur bir hayvanı andırıyordu. Pupanın kenarında durup bir destek direğinin rüzgâr üstü tarafına yaslandı ve aşağıya, ana güverteye baktı. Geminin bir müddet daha dayanmaya gücü olduğuna kanaat getirmişti. Rüzgârın biraz dindiğini düşünüyordu, fakat deniz her zamanki gibi çalkantılıydı. Dalgalar kudurmuşçasına köpürüyordu; güvertenin rüzgâr altı tarafı kaynayan süt misali tıslayan bir beyazlığın altında kaybolmuştu, diğer yandan halat donanımları derin ve titreşen bir notayla inliyor ve gemi ne zaman yukarı doğru salınım yapsa, rüzgâr şiddetli bir sesle serenlerin arasında hızla esiyordu. Mr. Baker hiç kımıldamadan izliyordu olan biteni. Birden yanındaki bir adam, sanki soğuk içine işlemiş, onu zalimce delip geçmişçesine yüksek sesle dudaklarından garip sesler çıkarmaya başladı: “Ba-bba-brrr-brr-bba.” Karanlıkta el yordamıyla ilerleyen Mr. Baker, “Kes şunu!” diye bağırdı. “Kes şunu!” Sonra da elinin altında bulduğu bacağı tutup sallamaya başladı. Belfast, birden uyanmış bir adamın ses tonuyla, “Ne oldu, efendim?” diye seslendi; “Burada Jimmy’ye bakıyoruz.” – “Öyle mi? Şamatayı kesin o halde. Yanınızdaki kim?” – “Benim, efendim, Lostromo,” diye cevap verdi Batı taşralısı; “şu sefil iblisi hayatta tutmaya çabalıyoruz.” – “Anlaşıldı, anlaşıldı!” dedi Mr. Baker. “Sessizce yapın şu işi, olmaz mı?” Lostromo canı sıkkın bir ifadeyle, “Kendisini parmaklıkların üzerinde tutmamızı istiyor,” diye lafını sürdürdü, “ceketlerimizin altında nefes alamadığını söylüyor.” Bir başkası, “Eğer onu kaldırırsak denize düşürürüz,” dedi, “ellerimiz soğuktan felç oldu.” “Umurumda değil. Burada boğuluyorum!” dedi James Wait yüksek ve rahatça duyulan bir sesle. “Hayır evlat,” dedi Lostromo umutsuzca , “bu güzel gecede biz ölmeden sen de bir yere gitmezsin.” “Daha kötülerini de göreceksiniz, sabredin,” dedi Mr. Baker neşeli bir sesle. “Bu o kadar da kolay bir iş değil efendim!” diye karşılık verdi Lostromo. Burada kıç tarafta duranlardan bazıları çok kötü durumda.” Birisi iç geçirerek, “Şayet lanet olası direkler kesilseydi, bu da herhangi düzgün bir gemi gibi omurgası üzerinde sürüklenip giderdi ve hepimiz için kurtulma şansı olurdu,” dedi. Bir diğeri de, “Yaşlı kurt razı gelmedi... Bizi ancak bu kadar düşünüyor işte,” diye fısıldadı. “Neden sizi düşünecekmiş?” dedi Mr. Baker, öfkeyle bağırarak. “Siz özen gösterilmesi gereken bir grup kadın yolcu musunuz? Biz gemiyi düşünüp muhafaza etmek için buradayız ve bazılarınız bunu anlamıyor. Of! Size özen gösterilmesi için müthiş bir beceri mi ortaya koydunuz? Of!.. Bazılarınız zırlamadan azıcık soğuğa bile katlanamıyor.” Belfast, “Öyle demeyin efendim, o kadar da kötü değiliz,” diye itiraz etti soğuktan titreyen bir sesle; “biz o kadar ... brrr” – “Yine mi?” diye bağırdı ikinci kaptan eliyle bir şey kavrarmış gibi yaparak, “Yine mi!” ... Neden üzerinde sadece gömlek var! Ne yaptın?” – “Yağmurluğumu ve ceketimi şu yarı ölü Zenci’nin üzerine örttüm ve o da havasızlıktan boğulacağını söylüyor,” dedi Belfast, yakınarak. “Eğer yarı ölü olmasaydım bana Zenci diyemezdin, seni İrlandalı sefil dilenci,” diye gürledi James Wait, sesini yükselterek. “Sen... brr... Sen iyi olsaydın bile yine de beyaz olamazdın... Havalar güzel olsun hele... brrr... Seninle dövüşürüm... brrrr... hem de bir elim arkada bağlı... brrrr...” Jimmy birden iflahı kesilmiş gibi güçlükle nefes alarak, ”Senin paçavralarına kalmadık. Benim havaya ihtiyacım var,” dedi. Sıçrayan sular ıslık çalarak, tıpırdayarak üzerlerinden geçti. Sakin ve hareketsiz, oldukları yerde uyuşmuş adamlar, dalaşanların bağırmalarından rahatsız oldu ve inleyip homurdanarak küfrettiler. Mr. Baker rüzgâr altına doğru biraz emekleyerek ilerledi. Oradaki su fıçısına dayalı belli belirsiz bir karaltı vardı. “Sen misin Podmore?” diye sordu Mr. Baker. Ancak soruyu iki kez tekrar edince aşçı döndü ve hafifçe öksürdü. “Evet efendim. Hakkımızdaki hükmün çabucak verilmesi için içimden dua ediyordum; zira ben her türlü sona hazırladım kendimi... Ben...” – “Bana bak aşçı,” diye lafını böldü Mr. Baker, “adamlar soğuktan kırılıyorlar.” – “Soğuk ha!” dedi aşçı kederli bir sesle; “fazla sürmez, yakında yeterince ısınacaklar.” Bir yandan güvertedeki köpüklü suların belli belirsiz parlaklığına bakan Mr. Baker, “Ne?” diye sordu. Aşçı ağırbaşlı bir ifadeyle ama titrek bir sesle, “Kötü huylu bir ekip bu,” diye sürdürdü lafını. “Bu günahkâr dünyada herhangi bir geminin tayfaları kadar kötü huylu! Artık ben...” Aşçı o kadar titriyordu ki kelimeler güçbela çıkıyordu ağzından; açıklık, korunmasız bir yerdeydi. Üzerindeki pamuklu gömlek ve ince kumaş pantolonla, dizlerini burnunun altına kadar çekmiş, ısıran bir soğukla birlikte fiskeler halinde tuzlu su taneleri üzerine serpilirken tir tir titriyordu; sesi bitkindi. “Artık. Ben... her defasında... En büyük oğlum, Mr. Baker... akıllı bir çocuktur... bu yolculuktan önceki son pazar günü kiliseye gitmek istemedi, efendim. Ben de, ‘Git üstünü başını temizle yoksa külahları değişiriz!’ dedim. Ne yapsa beğenirsiniz? Su birikintisi, Mr. Baker. En güzel kıyafetleri üzerindeyken su birikintisinin içine düştü efendim!..Kaza mı? ‘İyi bir öğrenci olsan da seni elimden hiçbir şey kurtarmayacak!’ dedim... Kaza ha! Kolumu kaldıracak takatim kalmayana kadar patakladım onu.” Sesi titredi. “Patakladım onu!” diye tekrarladı, dişlerini takırdatarak; ardından, yarı inleme yarı hırıltı gibi işitilen kederli bir ses çıkardı. Mr. Baker tutup omuzlarından salladı onu. “Hey! Aşçı! Dur bakalım, kendine hâkim ol Podmore! Mutfaktaki depoda içme suyu var mı? Sanırım geminin eğimi biraz düzeldi; ben baş tarafa ulaşmaya çalışacağım. Biraz su tayfalara iyi gelecek.” Aşçıbaşı doğrulmaya çalıştı. “Siz değil efendim, siz değil!” Podmore rüzgâr üstüne doğru güçlükle ilerlemeye başladı. “Mutfak!.. benim işim!” diye bağırdı. “Aşçı keçileri kaçırıyor,” diye sesler yükseldi. Podmore bağırdı: “Keçileri kaçırdım, öyle mi?” Ben ölmeye zabitler dahil hepinizden daha çok hazırlıklıyım, gemi yüzdükçe ben de yemek pişireceğim! Size kahve getireceğim.” – “Aşçı, sen bir beyefendisin!” diye haykırdı Belfast. Fakat aşçı o arada rüzgâr merdivenini tırmanmaya başlamıştı bile. Bir an pupanın üzerinde durup döndü, “Gemi yüzdükçe yemek pişireceğim!” diye bağırdı ve sanki denize düşmüş gibi bir anda ortadan kayboldu. Söylediklerini duyanlar, aşçının arkasından hasta çocukların iniltilerini andıran bir tezahürat yaptılar. Aradan bir-iki saat geçtikten sonra birisi, “Bu sefer temelli gitti,” dedi. “Büyük ihtimalle,” diyerek onayladı Lostromo; “güzel havalarda bile ilk yolculuğuna çıkmış bir sağmal inek<a class="si-noteref epub-type_noteref" href="#f13" id="ref_f13">13</a> kadar hızlı hareket ediyordu Podmore güvertede. Gidip bakmamız lazım.” Kimse yerinden kımıldamadı. Karanlık basarken saatler yavaş yavaş ilerledikçe Mr. Baker pupaya doğru birkaç kez sürünerek gidip geri geldi. Adamlardan bazıları Mr. Baker’ın Kaptan’la mırıldanarak konuşmalarını işittiklerini sanıyordu, fakat o sırada anılar gerçeklerle kıyaslanamayacak kadar canlıydı ve mırıldanmaların o anda mı yoksa yıllar önce mi işitildiğinden emin olamıyorlardı. Çözmeye de çalışmadılar. Bir mırıltı eksik ya da fazla olmuş, önemi yoktu. Merak duyamayacak, hatta umutlanamayacak kadar soğuktu hava. Kafalarını bütünüyle yaşama arzusuna yormaktan bir an bile alıkoyacak, başka şeyler düşünecek halleri yoktu. Ve bu yaşama arzusu, insafsızca devam eden rüzgâr ve soğuğun altında onları canlı tutuyor, hissiz ve dayanıklı kılıyordu; yıldızlarla bezenmiş gökkubbe, geminin üzerinde usulca dönerken, gemi de sabır ve ıstıraplarını taşıyarak denizin fırtınalı yalnızlığında sürükleniyordu.</p>
		<p>Bir sürü gibi birbirlerine sokulmuş denizciler yapayalnız olduklarını düşünüyorlardı. Aralıksız devam eden şiddetli gürültüler duydular ve sonra yeniden, uzun saatler süren derin sessizlik boyunca var olmanın ıstırabına katlandılar. Gece vakti güneşi gördüler, sıcaklığını hissettiler ve birden irkilerek, bu buz gibi soğuk dünyanın üzerinde güneşin bir daha asla doğmayacağını düşündüler. Bazıları kahkahalar işitti, kulaklarına şarkılar çalındı; pupanın kıyısında olanlar acı acı feryat eden insanların çığlıklarını duyuyorlar ve gözlerini açtıklarında, çok cılız ve uzaktan gelse de bu çığlıkları hâlâ duyabildiklerine şaşırıyorlardı. Lostromo, “Bak sen! Baş taraftan seslenen bizim aşçı değil mi?” Söylediklerine inanmakta hatta kendi sesini tanımakta bile güçlük çekti. Yanındaki adam, neden sonra bir yaşam belirtisi gösterdi ve, “Aşçı bağırıyor!” dedi. Çoğu anlamadı, ötekiler de umursamadı; kıçta duranların çoğu inanmadı. Fakat Lostromo ve bir diğer adam sürünerek baş tarafa gidip bakma cesaretini gösterdi. Sanki gideli saatler geçmişti ve çok geçmeden de unutuldular. Sonra, umutsuzca kaderlerine boyun eğen adamlar adeta birdenbire can yakma arzusuyla yanıp tutuşmaya başladılar. Birbirlerine yumruklarla giriştiler. Gecenin karanlığında yanı başlarında hissedebildikleri yumuşak herhangi bir şeye durmadan vurmaya başladılar ve bağırmaktan daha büyük bir çaba sarf ederek, heyecanla fısıldadılar: “Sıcak kahve varmış... Lostromo almış getiriyor...” “Hadi canım! Nerede?”...”Geliyor! Aşçı yapmış.” James Wait inledi. Donkin, savurduğu tekmelerin nereye denk geldiğine aldırış etmeden vahşice debelendi. Zabitlerin bir yudum bile içmesini istemiyordu. Kahve bir demliğin içinde geldi ve sırayla içtiler. Kahve sıcaktı ve oburca içenlerin damaklarını yakıp kabartsa da, muhteşemdi. Ellerindeki maşrapaları bırakırken iç geçirdiler. “Nasıl becerdi bu işi?” diye sordular birbirlerine. Kimi düşük perdeden bağırarak, “Helal sana be doktor!” dedi. </p>
		<p>Aşçı ne yapmış etmiş, becermişti bu işi. Kahveler içildikten sonra Archie bunun “mucizevi” bir şey olduğunu ilan etti. Günlerce merak edip durduk ve bu olay yolculuğun sonuna dek sohbetlerimizin en ilginç konularından biri haline geldi. Hava güzelleşince aşçıya, ocağını “tepetaklak olmuş” gördüğünde neler hissettiğini sorduk. Kuzeydoğudan esen rüzgârlar sırasında ve dingin akşamlarda, mutfakta her şeyi hatasız yapmak için amuda mı kalkmak zorunda kaldığını sorduk. Ekmek tahtasını bir sal gibi kullanıp, ocağın ateşini rahatlıkla canlandırmış olabileceği fikrini ortaya attık ve hayranlığımızı ince bir alaycılığın ardına gizlemek için elimizden geleni yaptık. Aşçı ise bu konuda hiçbir şey bilmediğini iddia ederek, laubaliliğimizden ötürü bize çıkışıp büyük bir ciddiyet ve şevkle, bizim gibi günahkâr ve kötü insanları kurtarmak amacıyla özel bir lütufta bulunmak üzere seçilmiş biri olduğunu söylüyordu. Aslına bakılırsa haklıydı kuşkusuz; fakat bunu kafamıza kakmasına lüzum yoktu. İkide bir, kendi övgüye değer meziyetleri ve saflığı sayesinde böylesine bir lütufta bulunmak için gerekli ilham ve güce yaraşan biri olmasa işimizin zor olacağını ima etmesi de gerekmezdi. Eğer Podmore’un cesaret ya da becerikliliği sayesinde kurtulmuş olsaydık, en nihayetinde bu gerçeği kabullenmeye razı gelirdik; fakat salt bir başkasının erdem ve azizliğine minnet borçlu olmak, herkes kadar bize de zor geliyordu. Hayırsever birçok insan gibi aşçı da kendini fazlasıyla ciddiye alıyor ve karşısındakinin saygısız davranışlarından istifade ediyordu. Ama bizler de nankörlük yapmıyorduk. Aşçı hep bir kahraman olarak kaldı. Podmore’un sözleri, hayatında sarf ettiği en önemli sözler, fatihlerin ya da bilgelerin sözleri gibi, mürettebatın ağzında atasözü misali dolaştı durdu. Daha sonra ne zaman aramızdan biri bir görev karşısında bocalasa ve vazgeçmesi önerilse, “Gemi yüzdükçe yemek pişirmeye devam edeceğim!” sözleriyle sonuna kadar azimle devam etme ve başarma kararlılığını ifade edecektik.</p>
		<p>Sıcak içecek, gün ağarmadan önceki kasvet dolu saatleri geçirmemize yardımcı oldu. Gökyüzü, ufuk çizgisinde nadir bulunan bir deniz kabuğunun içindeki pembe ve sarı tonlara bürünmüştü. Daha yukarılarda, inci gibi bir parlaklıkla ışıldayan yerlerde ise, göz kamaştırıcı altın renginde bir sınır çizgisini ardında bırakarak sona ermiş gecenin unutulmuş bir parçası gibi küçük siyah bir bulut belirdi. Işık demetleri dalgaların köpükleri üzerinde sıçrıyordu. Adamlar gözlerini doğuya çevirdi. Gün ışığı yorgun yüzlerine bir sel baskını gibi akın etti. İşlerini sonsuza dek bitirip halletmişçesine yorgunluğa teslim oluyorlardı. Singleton’ın siyah muşamba yağmurluğunun üzerindeki kurumuş tuz izleri kırağı gibi parlıyordu. Açık, cansız bakan gözlerle dümene yaslanmıştı. Kaptan Allistoun gözlerini kırpmadan yüzünü yükselen güneşe dönmüştü. Yirmi dört saattir ilk defa kıpırdanıp açılan dudaklarının arasından dinç ve kendinden emin bir sesle, “Boca alabanda!” diye bağırdı.</p>
		<p>Hükmeden bir ses tonuyla verilen sert komut, uyuşmuş adamları birden şaklayan bir kırbaç yemiş gibi ürküttü. Yine de aralarından bazıları yattıkları yerden kımıldamadan, zar zor duyulan mırıltılarla ve sırf alışkanlıktan ötürü verilen komutu tekrarladılar. Kaptan Allistoun beceriksizce ve umutsuzca hareketlerle bağlarını çözmeye çalışan mürettebatına şöyle bir göz attı ve sabırsızca yineledi komutunu: “Boca alabanda! Hadi bakalım Mr. Baker, adamları kaldırın. Nesi var bunların?” – ”Boca alabanda. Beni duyuyor musunuz? Boca alabanda!” diye gürledi birden Lostromo. Sesi, ölümcül bir büyüyü bozmuş gibiydi. Adamlar harekete geçip emeklemeye başladılar. “Pruva gabya direğindeki flok yelkeninin hızlı bir şekilde açılmasını istiyorum,” dedi Kaptan çok yüksek sesle; “Eğer ayakta yapamıyorsanız yatarak yapmalısınız. Hepsi bu kadar. Hadi bakalım herkes el atsın!” – “Çabuk olun! Şu yaşlı kıza bir şans tanıyalım,” diye teşvik etti Lostromo. “Başüstüne! Boca alabanda!” diye titrek sesle bağıranlar oldu. Başaltındaki adamlar, suratlarında tereddütlü bir ifadeyle baş tarafa gitmeye hazırlandılar. Mr. Baker yolu göstermek için homurdana homurdana emekleyerek ilerledi ve adamlar pupanın önünden aşağıya doğru onu takip ettiler. Diğerleri, kurtarılana ya da huzur içinde boğulana kadar kimsenin yerlerinden kıpırdamalarını istememesini dileyerek yüreklerinde sefil bir umut beslediler.</p>
		<p>Baş tarafa ilerleyenler bir süre sonra başaltının üstünde birer birer belirdiler. Güvensiz hareket ediyorlar, parmaklıklara tutunup demirlere sarılarak güçlükle tırmanıyor, bocurgatın destek kirişine tutunuyor ya da dik ırgatlara sarılıyorlardı. Bir an bile oldukları yerde duramayıp garip şekillere girerek çaba harcarken kollarını sallayarak, diz çökerek, dümdüz yere uzanarak, yalpalayıp tökezleyerek denize uçmamak için ellerinden gelen mücadeleyi veriyorlardı. Birden küçük beyaz bir yelken parçası aralarında çırpındı, öteye beriye çarpa çarpa açılıp genişledi. Dar uç kısmı silkelenerek yükseldi ve en sonunda gün ışığı altında şişkin bir üçgen biçiminde dikilip durdu. Kıç taraftan, “Başardılar!” diye bağırışlar yükseldi. Kaptan Allistoun bileğine doladığı halatı bıraktı ve rüzgâr üstüne doğru paldır küldür yuvarlandı. Rüzgâr altı prasyalarını kancalarından çekip çıkarırken dalgalar da serpinti halinde üzerine yağıyordu. “Ana yelkeni dik açın!” diye bağırdı bize doğru. Biz ise merak içinde gözlerimizi dikmiş Kaptan’a bakıyorduk. Yerimizden kıpırdayıp kıpırdamamakta tereddüt ettik. Aşağıda yarı beline kadar batmış Kaptan, “Ana prasya tayfalar. Çekin! Gelişigüzel çekin! Sırtüstü yatıp çekin!” diye çığlıklar atıyordu. Ana sereni hareket ettirebileceğimizi sanmıyorduk, fakat aramızda en güçlü ve en cesurlar emri yerine getirmeye çalıştılar. Diğerleri gönülsüzce yardım ettiler. Dümen parmaklıklarını yeni bir güç ve hevesle kavrayan Singleton’ın gözleri birden öfkeyle parladı. Kaptan Allistoun rüzgâr üstüne doğru ilerlemeye çalıştı. “Çekin tayfalar! Kıpırdatmaya çalışın şunu! Çekin ve gemiye yardım edin.” Kaptan’ın sert bakışlı öfkeli suratı renkten renge giriyordu. “Hareketleniyor mu Singleton?” diye bağırdı. Yaşlı denizci korkunç denecek kadar boğuk bir sesle hırıldayarak, “Henüz kımıldamıyor efendim,” diye cevap verdi. Kaptan tükürükler saçarak, “Gözünü dümenden ayırma Singleton,” dedi. “Çekin tayfalar! Sıçanlar kadar bile gücünüz yok mu sizin? Asılın ve ekmeğinizi hak edin. Bacağı şişmiş ve suratı bir kâğıt kadar solgun bir halde sırtüstü uzanmış Mr. Creighton gözlerini kırptı; maviye çalan dudakları seğirdi. O çılgınca kargaşanın içerisinde tayfalar onu tutmaya çalıştılar, yaralı bacağına bastılar, göğsünün üzerine diz çöktüler. Creighton zerre kadar kımıldamadı, dişini sıkıp ne inledi ne de iç çekti. Kaptan’ın şevk ve gayreti, o sessiz adamın çığlıkları bize esin kaynağı olmuştu. Gruplar halinde halatlara asılıp çektik. Kaptan’ın, sefilcesine uzanmış, karnı üzerinde sere serpe yatan Donkin’e büyük bir öfkeyle, “Eğer prasyanın bir ucuna da sen asılmazsan bu bağlantı direğiyle beynini dağıtacağım!” diye bağırdığını işittik; haksızlıkların kurbanı olmuş Donkin de, bir yandan ani bir çaresizlikle halatı kavrarken Kaptan’a dönüp, “Şimdi de bizi öldürmeye mi niyetlendin?” diye korkakça ve küstahça sızlandı. Tayfalar iç çekiyor, dudaklarının arasından tıslar gibi seslerle birlikte anlamsız kelimeler çıkıyor, homurdanıyorlardı. Seren cundasındaki yelkenler uğultular çıkararak hareketlendi, rüzgâra karşı yavaşça dik bir açı yaptılar. “Şimdi kıpırdadı efendim,” diye bağırdı Singleton, “hareket ediyor.” Kaptan da, “Döndürün şu prasyayı! Döndürün!” diye haykırdı. Havasızlıktan neredeyse boğulmuş ve yerinden kımıldayamayan Mr. Creighton müthiş bir gayret sarf etti ve halatı sol elinin parmakları arasına kıstırmayı başardı. Birisi, “Hepsi sağlam!” diye bağırdı ve kendinden geçercesine gözlerini yumdu. Öte yandan biz de prasyanın etrafında toplanıp korkulu bakışlarla geminin şimdi ne yapacağını izlemeye başladık.</p>
		<p>Narcissus, üzerinde taşıdığı adamlar kadar bitkin ve cesareti kırılmış gibi yavaş hareket ediyordu. Rüzgâr altı yönüne doğru o kadar milim milim düştü ki, nefesimizi tutmaktan neredeyse boğuluyorduk. Gemi, rüzgârı kıç taraftan alınca hareket etmeye başladı ve hepimizin yüreği pır pır etti. Neredeyse alabora olmuş gemimizin yol almaya başladığını ve suyun altına batmış tarafını denizin içinde sürüklemeye başladığını görmek müthiş bir duyguydu. Halat donanımının boğataları, çatlayan dalgaları köpürtüp çalkalıyordu. Güvertenin alt yarısı çılgınca dönen girdap ve anaforlarla doluydu; uzun bir sıra halinde dizilmiş rüzgâr altı parmaklıklarının siyahlığı, karla kaplı bir alan kadar göz kamaştırıcı ve beyaz köpüklerle kaplı bu anafor tarlasının içine bir batıp bir çıkarak göze çarpıyordu. Rüzgâr, serenlerin arasından acı çığlıklar atarak uğulduyordu; gemi ne zaman hafifçe sallanıp yalpalasa, altımızdan kaçıp yan yatarak dibi boylayacağını düşünüyorduk. Gemi ayağa kalkmak için ilk belirgin hamlesini yapınca biz de cılız ve kulakları tırmalayan bir ulumayla onu yüreklendirdik. Büyük bir dalga hızla kıç tarafa doğru yaklaşıp tepesi kıvrılarak bir an üzerimizde asılı kaldı ve sonra su çizgisine kadar giden kavisli kısmın üzerine inip çatlayarak köpüklerden oluşan bir çarşaf gibi geminin her iki yanına dağıldı. Singleton’ın çıkardığı boğuk sesler dalganın vahşi ıslıklarını bastırdı: “Gemi doğruluyor!” Singleton her iki bacağını da sıkıca parmaklığa bastırdı ve dümeni gevşetirken dümen dolabı da hızla dönmeye başladı. Halsiz düşmüş, perişan insan yığını arasından ilk ayaklanan Kaptan oldu ve, “Rüzgârı iskele kıç omuzluğundan al ve düzelt gemiyi!” diye seslendi, Singleton’a. Birkaç kişi heyecanla bağırdı: “Yükseliyor!” Uzaklarda, baş tarafta, kollarını havaya kaldıran ve hep birlikte bağırıyorlarmış gibi ağızları açık Mr. Baker ve diğer üç adamın dimdik, siyah siluetleri, arkalarında bir fon gibi duran açık gökyüzünde seçiliyordu. Gemi bir yanını doğrultmaya çalışırken titredi, geriye doğru yalpaladı, dermansızca alçalarak pes eder gibi oldu ve birden beklenmedik bir silkinişle, sanki bir pençenin ölümcül kavrayışından yakasını kurtarırmış gibi şiddetli bir biçimde rüzgâra doğru çark etti. Geminin güvertesinin kaldırdığı muazzam miktardaki su, olduğu gibi sancak tarafına savruldu. Çatırdamalar duyuldu. Parçalanarak açılan lumbar kapaklarından gök gürlemesini andıran sesler geldi. Sular, baraja akan bir nehir hızıyla sancak küpeştesinin üzerine boşaldı. Güvertedeki ve geminin dört bir yanındaki sular, kulakları sağır edici bir gürlemeyle birbirine karıştı. Gemi şiddetle sallandı. Ayağa kalktık ve çaresizce bir o yana bir bu yana koşmaya ya da savrulmaya başladık. Döne döne yuvarlanan adamlar, “Gemi yüzecek!” – “Kurtarıyor!” diye bağırdılar. Dev gibi bir dalganın kaldırdığı gemi, yaralı bordalarının bütün deliklerinden sel gibi akan sular püskürterek bir an dalgayla birlikte ilerledi. Rüzgâr altı prasyaları ya kopup gitmiş ya da çarpan dalgaların şiddetiyle kancalarından sökülmüş, pruvadaki bütün büyük ve ağır serenler gemi ne zaman salınsa dehşet bir hızla bir o yana bir bu yana sallanıyordu. Baş taraftaki adamlar sağa sola sinmiş, korku dolu bakışlarla devasa direklerin başlarının üzerinde fırıl fırıl dönmesini izliyorlardı. Yırtılmış yelkenler ve mekanizmaları ve donanımın kırılan parçaları, rüzgârda saç tutamları gibi uçuşuyordu. Darmadağın olmuş gemi, pırıl pırıl gün ışığının altında, dalgaların karmaşası ve hengamesi üzerinde, sanki canını kurtarmak istermiş gibi bodoslama ilerliyordu; bizler de pupanın üzerinde şaşkına dönmüş, sallanıp tepinerek şamata yapıyorduk. Hep bir ağızdan ipe sapa gelmez, anlaşılmaz şeyler söyleyip gevezelik ediyorduk; sakat ve hastalıklı insanlara benziyorduk ve çılgınca el kol hareketleri yapıyorduk. Tebessüm eden, sıska ve sanki tebeşir tozuna bulanmış gibi solgun yüzlerdeki iri ve bezgin bakan gözler ışıldıyordu. Her an zıplamaya ve her şeyi yapmaya hazır vaziyette ayaklarımızı yere vurduk, el çırptık; fakat aslında ayakta zor duruyorduk. Kaptan Allistoun pupadan Mr. Baker’a çılgınca el kol sallayarak, “Tirinketa serenlerini sabitle! Elinden geldiğince sabitle!” diye seslendi. Kaptanın bağırışlarından heyecana kapılan tayfalar, bellerine kadar dalgaların köpüklerine batmış, amaçsızca sağa sola seğirterek etrafa sular sıçratıyorlardı. Uzakta, kıç tarafta bir başına dümenin başında duran Singleton, beyaz sakalını ıslak ıslak parlayan ceketinin üst düğmesinin altına sokmuştu. Boydan boya ezilip hırpalanmış Narcissus’un dalgaların gürültüsü ve kargaşası üzerinde sallanarak bata çıka hızla ilerlemesini yaşlı gözlerle, sabit ve dikkatli bakışlarla izleyen Singleton’ı herkes unutmuştu. Kımıldamadan dimdik duruyor ve dümen parmaklıklarının hızla dönmesini engellemek ya da yeniden hızlandırmak için sadece vücudunun önünde çaprazlama tuttuğu kollarını hızla ve şevkle hareket ettiriyordu. Büyük bir özenle idare ediyordu dümeni. </p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. Portekizli kâşif Bartolomeu Diaz’ın Ümit Burnu’na verdiği ad.</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Taze süt elde etmek için gemide bakılan inek.</span></div>
	</div>
</body>
</html>