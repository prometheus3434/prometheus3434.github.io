<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Örtülü Ödenek</h3>

  <p>- Hişt Sıdıka, bak ne diycam. Gel şööle yamacıma... Kimseler yok dimi? Abin nerde?</p>

  <p>- Bilmiyorum, iki gündür gözükmüyo ortalıkta... Habitat iki nedeniyle yetkililer kaldırım altına süpürmüş olabilirler. Tipi bozuk varoş çocuklarını ayakaltmdan kışkışlıyolarmış.</p>

  <p>- Bak şimdi, cadının ettiği lafa bak... Abin tipsiz varoş çocuğu da sen, mermer döşeli dört köşeli konakta mı doğdun a şırfıntı. Sanki başka ana babadan olmuş cadı... Sanki, bunu cep telefonundan arayıp, “Limuzinin anahtarı sende kalsın evlat hah hah hahhaa” diyen başka bi babası var. Alırım ayağımın altına haa! Bi daha duymıycam abine ööle varoş dötoş felan dediğini. Hem yat kalk dua et, varoşu bulamayanda var. Ya iki ateş arası mezrâda otursaydık, terli terli cereyanda kalsaydık veya benzeri? Haa!</p>

  <p>- Anne? İyi misin sen.</p>

  <p>- Nevar be nevar iyiyim... Yok bişiyim... Acık sinirliyim, o kadar. Kimse yok dimi? Yaklaş... Ben bi bok yidim Sıdıka... Şeytana uydum... Bak. Bak ne aldım...</p>

  <p>- Ehbn?!! Hii. Bu ne bu be? Bir hayret nidâsı çıkaracağım... Dilim...</p>

  <p>- Ne be, hiç mi televizyon görmedin hayatta?</p>

  <p>- Ama bu bir televizyon diil. Televizyoonlaarrr! Sanayi tipi, 100 ekran felan mı? İçinde, halen, bizzat Japonlar çalışıyo galiba. Tahterevan da alsaydın kız anne, hacet gidermeye burdan kalkar, taa Taksim’deki “modern helaya” giderdik.</p>

  <p>- Bi de sen dalga geçme kız, oldu bi kere... Sirkeci’ye, Doğubank’a şekilli patates kesme aleti almaya gittiydik Tomris teyzenle... Soona... Kendimi kaybetmişim... Bu televizyon ööle sinema gibi kocaman, açık duruyodu, pembe dizi oynuyodu. Bakakalmışım... Tezgahtar “kolay taksit yaparız abla” dedi. Sonrasını hatırlamıyorum, kendime geldiğimde bu... Bu televizyon evdeydi... Yıllardır babandan gizli biriktirdiğim dikiş paralarını, abinin düğünü için sakladığımız markları... Hepsini... Hepsini... Beööö. Ben bitmiş bi kadınım Sıdıka. Babana bu televizyonu naşı açıklıycam. Beeööööuuuhüü?</p>

  <p>- Naşı dikiş parası yani anne? Bu televizyonun parası ööle elbise dikmekle felan denkleşmez. Bizden gizli sirk çadırı mı dikiyodun?</p>

  <p>- Bak gördün mü seni bile inandıramıyorum. Sen artık öksüz bi kızsın Sıdıka, şimdiden kendini buna alıştır... Baban beni yaşatmaz, buna eminim. Ben iyi bir kadındım, iki çocuk annesiydim, orta derecede Türkçe biliyodum ve yayınlanmamış kırk adet yemek tarifim vardı.</p>

  <p>- Panikten ne dediğini bilmiyorsun anne. Sakince düşünerek elbet bi çözüm buluruz. Sen şimdi derin bi nefes al bakiyim.</p>

  <p>- Sen de ki... Babana de ki... “Ben bu televizyonu anneme anneler günü hediyesi aldım” de.</p>

  <p>- Yani... Ehö... Senin için çiçek derer, sevgi dolu türkülerle yollarına sererim annecim... Ve fakat sanal sanal konuşuyosun. Gerçek hayatta, annesi delirip 100 ekran televizyon satınaldı diye, suçu üstlenip kendisini babasına parçalattırıcak bi insan evladı bulunmaz. Az sakinle, daha rasyonel bi çözüm bulucam şimdi ben sana.</p>

  <p>- Şensin salaksanal konuşan! Anneler, babaların elinden at yarışı, cigara, rakı parası kurtarır, baca deliklerinde, mutfak kavonozlarında, çekmece diplerinde gizlice biriktirip karagünler için şeederler... Fakat, anneler de insan tabi, nefislerine yenik düşüp, karagün paraların siyah ekrana gömebilirler. Oldu bi kere naapalım. Anayız diye, pörfekt kadı kızı diiliz heralde.</p>

  <p>- “Anayız” dedin de... Buldum kız anne, yırtıcaz... Hem de muma çeviricez babamı.</p>

  <p style="text-align: center;">* * *</p>

  <p>- Çocuk mu kandırıyosunuz kız siz? Ne demek televizyonu “örtülü ödenekten” aldık.</p>

  <p>- Ne demeki var mı baba, o demek işte... Örtülü ödenek... Devlet sim yani, fazla kurcalama. Vatan haini misin, dış mihrakların maşası, nifak odağı mısın nesin? Fazla konuşma işte, memleket menfaatleri mevzuubahis... Bu iş seni aşar yani. Hazroll! Tüfek ve kasatura numaranı sööle. Tören rahat!</p>

  <p>- Ana kız manyak mısınız lan siz?</p>

  <p>- Şööle sööliyim, annem bir nevi Matahari, ben de Ingiliz Kemal’im... Yani demem o ki... Bu televizyon meselesi, memleketin güvenliğinden mâda gezegenin şeysi açısından da... Bi dakka baba yaa, gereksiz vuruyosun şimdi... Örtülü ödenekten... Biz açılan ihaleyi kazanıp, devletin ödeneğine annemle birlikte orlon örtü örmek suretiyle... Vazifeliydik yani biz... Bi dinle babacım yaa. Anne, sen de bi şeyler söölesene... Matahari bari... Bak, pişman olucaksın baba, gaflet ve delalet içindesin, hıyanet olayı yani... Trinitron... Teecee... Teve... Valla...</p>
</body>
</html>
