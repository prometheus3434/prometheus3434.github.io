<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Haziran Bahçeleri</h3>

  <p>“Şiirler yazdım, kitaplar okudum</p>

  <p>Elime bir bardak aldım, onu yeniden oydum</p>

  <p>Derinlerde kaldım böyle bir zaman</p>

  <p>Kim bulmuş ki yerini, kim ne anlamış sanki mutluluktan</p>

  <p>Ey yağmur sonraları, loş bahçeler, akşam sefaları Söyleşin benimle biraz bir kere gelmiş bulundum.”</p>

  <p style="text-align: right;">Edip Cansever</p>

  <p>İnsanın bana söyleyebileceği hiç bir şey yok şimdi. Varsa bile benim dinleyecek halim yok. En son, bir “yelkili” televizyonda konuşuyordu. Dudak bitimine hizalayıp kestiği bıyıkları, ağzını oynattıkça, anlamsızca kalkıp iniyor, arada bir gırtlağını temizleyip, işaret parmağıyla gözlük çerçevesini iki kaşının ortasına doğru ittiriyor, bana kalırsa götünden uydurduğu çok belli olan birtakım rakamları ardarda sıralıyordu. “Bunlar münferit hadiselerdir”, diyordu, “yıpratılmaması gereken mukaddes kurumlar”dan bahsediyordu. Yaşamda her şey “munferit”ti belki. Ama bu adamlar “mütemadi” gibilerdi. Mütemadiyen aynı şeyi söylüyorlar -hiç dikkat etmedim ama, galiba- hep aynı rakamları sıralıyorlardı. Sayılarla konuşan bu adamdan, her zaman, sayılamayacak kadar çok var tabii. Bunlar ezbere bildikleri sayılar kadar gelişmiş, “büyükler” Küçük Prens öyküsündeki gibi... “Büyükler sayılara bayılırlar. Tutalım, onlara yeni edindiğiniz bir arkadaştan söz açtınız, asıl sorulacak şeyleri sormazlar Sesi nasılmış, hangi oyunları severmiş, kelebek biriktirir miymiş sormazlar bile. ‘Kaç yaşında?’ derler, ‘Kaç kardeşi var? Kaç kilo? Babası kaç para kazanıyor?’ Bu türlü bilgilerle onu tanıdıklarını sanırlar. Deseniz ki: ‘Kırınızı kiremitli güzel bir ev gördüm. Pencerelerinde saksılar; çatısında kumrular vardı.’ Bir türlü gözlerinin önüne getiremezler bu evi. Ama ‘Yüzbin liralık bir ev gördüm’ deyin, bakın nasıl: ‘aman ne güzel ev!’ diye haykıracaklardır.” Beynimin içinde bir sapan lastiği gerildi, rakam veren adamın alnına doğru lam en irisinden deniz kestanesi atıcaktım ki, düşsel sapanımı germekten vazgeçtim. Kendimi bahçeye dar attım...</p>

  <p>Yaa evet bahçe... Edirne yolunda... Kendimi bildim bileli bahçemiz var. Edirne yolu boyunca tohumlarını taşıyıp duruyoruz. Önce Küçükçekmece’deydi, bi gece “gar gar gar” beton kamyonları gelip bahçenin üstüne hacetlerini giderdiler. Olan betonlarını bırakıp, çimento bulaşığı damperlerini gaste kâğıdıyla silip gittiler. Sonra kalan gülleri sarmaşıkları, hanımellerini, filbahrileri kökleyip, Edirne yolu üstünde bir başka yere, Büyükçekmece’ye diktik... Kamyonların izimizi bulması uzun sürmedi, bu çekmecenin de kilidin kırıp içine küçük çakıltaşlarıyla dolu cıvık çimento şerbetleri, kireç kaymağı, tuğla kırığı, arapsaçı gibi birbirine dolaşmış paslı demirler, kesif bir yağlıboya kokusu ve talaş doldurdular. Bahçenin yeni kiracısı, “Yeşil Bursa Roma Dondurmacısına, gölgesine beyaz plastik bir masa atıp “aile salonu” yapsın diye, birkaç kök hanımeliyle, iğde fidanı bırakıp tohumları topladığımız gibi Edirne yolu’na çıktık. Şimdi, bahçe ve biz Silivri’nin biraz dışında, yoldan geçen kamyonlara bakıyoruz.</p>

  <p>Fidanın üstünde, bu sabah itibarıyla yaptığım sayıma göre ondokuz adet vişne var. Esasen 23 taneydi. Ve fakat bunlardan dört tanesi karga olduğunu kuvvetle tahmin ettiğim bazı kuşlar tarafından yendi. (Görüldüğü gibi istersem ben de size bazı “rakamlar verebilirim” ve bunun doğru ya da yanlış olduğunu siz bilemezsiniz.) Böyle işte... Kendimi bahçeye ilk attığımda bir süre “dünyevi meselelerden” kurtulamıyorum. Durduk yerde vişneleri saymış olmam, demin televizyonda “demeç ve rakam veren” salaklan ileri geliyor. Oysa geçen gün vişne fidanını gördüğümde başka bir seri düşünce akışına kapılmıştım. Fidanın bir çekirdekten büyüyüp başka bir ağaçtan aşılanmış olabileceğini, söz konusu çekirdeğin vişnesinin hangi ağaca ait olduğunu, o ağacın nerede olabileceğini düşündüm. Nelere tanık olmuştu? Dallarına çocuklar salıncak kurmuş olabilirler miydi? Gölgesinde mevsimler boyu oturulup hayaller kurulmuş muydu? Belki de biri kendini asmıştır. Peki, ağaçlar birbirlerini tanıyorlar mıdır acaba? Bu vişne ağacının beş on çekirdek öncesi Gülhane Parkı’ndaki bir ceviz ağacıyla kimsecikler bilmeden yarenlik etmiş olabilir mi? Bodrum’da, bir balıkçı köyündeki dev okaliptüs ağacını da lanıyodur belki. Dibine denizin tuzu asılmış, mandalina çiçeklerinden kopup gelen büyülü bir rüzgârla usul usul sallanırken, ufak bir pilli radyonun sesine karışmış, o vakitlerin coşkulu kahkahalarına tanıklık eden okaliptüsü... Onu da lanıyodur belki. Belki ağaçlar herşeyi kaydediyorlar. En çok şeyi de çay bahçelerinde, üzerlerine rengarenk fuloresan lambalar çivilenmiş ağaçlar biliyor. Kimse onların yapraklarıyla söyledikleri şarkıyı dinlemiyor, ama onlar... Sabahın erken saatlerinde bir garsonun memleketine yazdığı mektubu okuyorlar, akşam üstü kumpir yiyerek birbirlerine olan “farklı” aşklarını anlatırken yan masaları kesen çiftleri dinliyorlar, sabaha karşı denizin kenarında hıçkıran sarhoşla kederleniyorlar. Sonra, birisi onları hızarla keseken “Zzzzzzzz” diye, hızla sarılan bir teyp bandı gibi, bütün kaydettiklerini alelacele anlatıp ölüyorlar.</p>

  <p>“Höt” dedim. Kargaya dedim. Yani, birden ağzımdan çıktı. İnek karga beni iplemedi bile... Benim, başında “bir zaman derinlerde kaldığım” vişne fidanına binmiş öylece sallanıyor. Muhtemelen ilgili karga kovma efektini bilmiyorum. Oysa çocukluğumun okul kitaplarında Küçük Mustafa’nın nasıl karga kovaladığına ilişkin biyografik bilgileri döne döne okumuş bir insanım ben. En kemalist sesimle kargaya bi daha “Höyt, uyşt, layn” dedim. Uçup gitti. Ben, bahçede, bir başıma akşamı, ateş böceklerini bekledim... Bunlar işte...</p>
</body>
</html>
