<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Hayvanlar Alemi</h3>

  <p>Bir gün Arap, bizim balkonun altına tam yedi tane daha “Arap” yavruladı.</p>

  <p>Bilindiği gibi, siyah köpeklerin alayına mahalleli tarafından “Arap” adı verilir. Aynı zihniyet, kedilere “Tekir”, papağanlara “Yakup” adı takar, sivrisineklere kısaca “sivri” der, maymun görünce leblebi atar, muhabbet kuşu beslerse de “en büyük Fenerbahçe” dedirtebilmeye azami gayret gösterir. ikişer aylık sürelerle kavanozda tek balık veya su kaplumbağası besleyip, adı geçen mahlukatı bir şekilde telef eden “ergenleri” de yazının burasında anmadan geçemeyeceğim. Yani mahalleliler, hayvanlar dünyasıyla ilişkileri belli, gayet açık ve net kimselerdir.</p>

  <p>Daha derinlemesine bakıldığında hemen her semtte onlarca kediyle evini paylaşan “kaçık teyzeler”, bülbül ötüşlü kanaryaya “gençliğinden beri hevesi olan amcalar” göze çarpabilir. Efendim, bunların ya “zürriyeti kurudur” yani çocukları olmadığı içün kedi köpeğe sardırmış manyak kimselerdir, yahut nedensiz yere sadece “manyaktırlar” Yoksa mahalle arasında, apartman içinde, “normal kimse” hayvanatla ööle fazladan laubali olmaz. Aynyetten yargıtayın konuyla ilgili içtihat kararı vardır, muhtemelen günahtır da.</p>

  <p>Elbette tüm bunları babam benden daha iyi biliyordu. Ama durumu pek iyi değildi açıkçası. Sekiz “arap” birden bizim kapıya yazıldı yazılalı, bir veteriner edasıyla hayvanların bakımıyla ilgileniyor, geceleri el feneriyle başlarına inip koğuş sayımı yapmadan uyumuyordu... Arap ananın sütü yetmediğinden yavrulardan üçü öldüğünde hepimiz üzüldük. Fakat babam “atları vurulmuş faytoncu” gibi neredeyse yemeden içmeden kesildi. Bu “faytoncu” benzetmesini babama “Özgül 2 Pastahanesi”nin sahibi Tevfik yapmıştı. Babam, pastacıya acı acı gülüp, tüm hayvanseverlerin klasik repliğini attığında başımıza gelecek olanı anlamıştım. “Hayvanları sevemeyen insanları sevemez ki...” Evet, gayet açıktı, hayatımıza fiilen bir köpek çelesi girmişti... Babama kalsa hepsine bakardık. Fakat Pastacı Tevfik’in marifetiyle köpek yavruları, çilyavrusu gibi mahallenin her yanına dağıldı. Zira kapı komşumuz pastacı, yavruların dükkanına pire getirip müşteri götüreceğine inanıyordu. Diğer esnaf da aynı görüşteydi. En son yanımızdaki taksi durağındaki bir şoför, hayvanın “arabasının tekereğine işeyip, ekmek teknesini mundar ettiğini” söyleyince, babam, pastacıya köpekleri habersiz dağıttığı için bozuk atmaktan vazgeçti. Neden sonra, yavrulardan birini alan çocuk, bakamadığını söyleyip yavruyu pastacıya geri getirdiğinde, babam mahalle esnafına “bu yavrunun rızkının burdan yazıldığını, hayvanı bir daha geri göndermenin uğursuzluk getirip bereketlerini kaçıracağım” belirten bir geyik çevirdi. Sonra, hep birlikte değişiklik olsun diye köpeğe “Arap” adını verdiler.</p>

  <p>Önceleri pilli gibiydi. Piti pili ordan oraya dolanırken, sanki bir yerinde düğmesi varmış da kapatınca hepten duracakmış hissine kapılıyorduk. Sonraları “pilli” olsa bile, ancak çift dingilli kamyon aküsüyle çalışabilecek tuhaf bir cüsseye sahip oldu. Kulübesini peşinden sürükleyerek dolaşmaya başlayınca ve biz O’nu ancak üç kişi bir araya geldiğimizde bile zaptedemez olunca, aklımızı kara düşünceler sardı. Arap kendince “oyun oynuyordu” ama o cüssesiyle gerçekleştirdiği en ufak devinim, adeta ufak çapta bir “arz hareketine” yol açıyor, insanların çığlık çığlığa kaçışmasına neden oluyordu. Mahalleli, “Arap karşıtı bir lobi” oluşturmakta gecikmedi. Ama Arap, lobiyle “saklambaç oynamak” istiyor, haşarı veletlerin kendisine attığı taş ve tahta parçalarını, koşup, fırlatana geri vermek için hayvanüstü bir çaba sarfediyordu. Biz çaresiz, kainattaki bütün köpek “sahiplerinin” diğer insanlara söylediği cümleyi tekrarlıyorduk: Bişey yapmaz... Bu tek cümle lobiyi yatıştırmıyordu tabi. Lobinin ileri gelenleri arasında gerçekten tuhaf insanlar vardı. Orta yaşlı lop sakallı bir adam, Arap’ın havlayarak arabasının alarmını harekete geçirdiğini ileri sürüyor, bu savını kanıtlamak için bizi beraberce bir deney yapmaya zorluyordu. Annem adama Pavlov adını takmıştı. Deney günü Arap inatlaşarak asla havlamayınca Pavlov Bey çok çırpındı. Arap’a arabasını gösterip “tut tut” dedi, hayvanı tedirgin edip havlatmak için bir seri tuhaf beden hareketleri yaptı. Arap tüm bu olup biteni kafasını hayretle bir sağa bir sola yatırarak, parlak zeytin gözleriyle Pavlov Bey’i süzerek izledi. En son adam arabasının başında kendi kendine havlayıp alarmı çalıştırmaya, deneyi sonuçlandırmaya uğraşırken Arap olay yerini sessizce terkedip, daha önceden bahçeye gömdüğü kemikleri aramaya gitti.</p>

  <p>Lobi içinde Arap’ın en sevdiği kişi, Karadenizli bir zabıta memuruydu. Arap, memurun şapkasına, göğsündeki zabıta rozetine filan tutuluyordu heralde. Memur, “Kuçukçekmaca Belediyasunun” kendisine verdiği yetkiyle Arap’ın veterinerden alınmış nüfus kağıdını görmek için her geldiğinde, hayvan deliriyor, olmadık sevimliliklere tuhaf cilvelere başlıyordu. Bir elini bahçe kapısına koyup ayağa dikiliyor, diğer eliyle de “naaber moruk” gibisinden pöt pöt pöt zabıtanın omzuna vuruyordu. Bir süre beraberce oynuyorlar, neden sonra, zabıta şapkasını tekrar başına geçirip babama “Ha bu hayvani çok şikayet eden var. Zaptedun, bi puçluk çikmasun. Yoksa alir, koyar bi kutuya cötürürum ha” diyordu. Ben de ençok bu “Kor bi kutuya götürürüm” muhabbetine bayılıyordum. Arap hangi kutuya sığacaksa.</p>

  <p>Gitti sanıyordum. Babam, ben İzmir’deyken, artık başedemeyip Samatya’da bahçesi olan bi çocuğa verdiğini söylemişti. “Naşı kıydın hayvana yaa” dediğimde, “Bütün gün sen mi uğraşıyodun keranacı, şu daraşmalık yerde insan bile zor yaşıyo, boşa eziyet oluyodu hayvana” diye bağırıp beni paylamıştı. Çok sonra laz zabıta kapının önünde beni çevirip, “O arap çöpek hakikatli bi hayvanidu. Yazik oldu araba ezdu” dediğinde anladım. Bi çocuğun peşinden yola çıkmış, oyun oynuyolarmış, geri geri gelen bi fırın kamyoneti ezmiş. Sesi bile duyulmamış. Üzülür diye ilkten babama da söölememişler, sonra “Bi kutuya koyup gömmüşler”</p>

  <p>Hiç üzülmedim. Şunca insan ölürken Arap için gözümü doldurmayı “İnsaniyetliğime sığdıramadım.” Laz zabıtanın omzuna pöt pöt vurup, bişey olmamış gibi işe gittim. Aylar sonra, alkollerden eve döndüğüm bir yaz gecesinde, taksiden iner inmez, kapının önünde park halinde duran Pavlov Bey’in arabasına yöneldim. Kaputuna iyice yaklaşıp “Hav Hav Hav...” diye bağırdım. Canavar düdüğü eşliğinde, acaip kahkahalar atarak kimseler görmeden eve kaçtım, o kadar çok güldüm ki... Ağlamadım ama...</p>
</body>
</html>
