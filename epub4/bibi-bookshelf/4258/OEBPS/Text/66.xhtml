<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Vasıfsız Tavşan</h3>

  <p>Tavşan besleyen, uzaktan ve sessizce hargışlanmaya da hazırlıklı olmalıdır -arada, gözlerinin içine-garip bir biçimde anlayarak, bilerek- bakıldığını kurmaya da...</p>

  <p style="text-align: right;">Oruç Aruoba - Tavşan Besleyene Kılavuz</p>

  <p>Şirket ve şahsa hizmet bazında parti animasyonları, “catering” servisleri (açılış kokteyl ve partilere yiyecek içecek servisi) Türkiye için yeni sayılırdı. Parti Kampani bu anlamda hizmet veren kuruluşların en başarılılarından biriydi. Geçen yıl yapılan şirket içi Brayn Sitorming (Beyin bombardımanı) sırasında Oytun ve eks görlfrendi Idil’in bastırmasıyla, Parti Kampani, yeni hizmet grupları oluşturup iş alanını genişletme kararı almıştı. Doğumgünü partileri için eve servis veren palyaçolardan oluşan animatör grubu, yıldönümü kutlanan kişinin adına yapılmış özel afişleri bilboardlara yapıştıran ekip, gardın partilerde eski panayır ambiansı yaralan cambaz, şerbetçi, macuncu, kokoreççi, simitçi gibi seyyar satıcıların katıldığı davetler, medyada yankı bulmuş, Parti Kampani, Oytun’un önerisiyle giriştiği bu organizasyonlarla kendi yarattığı kulvarın tartışmasız lideri olmuştu. Esasen Oytun, Parti Kampani’de hissedarlığa doğru emin adımlarla ilerliyor, “ayın personeli” geyikleri, üç maaş ikramiyeli “bonus” lütuflarıyla kendisini daha fazla oyalayamayacaklarmı, bunu yönetimin de bildiğini düşünüyordu. Tüm EQ ve IQ’suyla kendisini vakfettiği bu işten daha fazlasını beklemek hakkıydı. Son hazırladığı işle, herkesi adeta hipnotize edicek, sonra da masaya yumruğunu vuracaktı. Herru ve merru dan başka alternatif yoktu.</p>

  <p>İdil aslında iyi bir kızdı. IQ olarak tamam da. EQ olarak anlaşamıyorlardı. Birlikte son hazırlanan kır partisinin “çek listini” gözden geçirirlerken, Idil’in fosforlu sarı flomaster tutan eli, kazaen eline değince, tüm bedeni tuhaf bir elektrikle sarsıldı, ama, toparlanması kısa sürdü. “Çiganlar çıngar çıkarıyo” dedi Idil’e. “Bu partide Çigan Grubu’nun gösterisi olmasın. Panayır ambiansı için ille de çingene çalgıcılar olması şart diil, konservatuar keman’dan dört çocuk bulup roman kostümü giydiririz, darbuka felan işte...” İdil, “iyi de abi” dedi, “o geçen partiye gelen çalgıcı ekibi, atmosferi sahici kılan en sıkı takımdı. Tamam, arıza bi tarafları var, fakat, olay da o yani. Davetliye, bu herif cüzdanımı yürütür mü, bir şeyden huysuzlanıp bana sustalı çeker mi sertliğini yaşatıyo, anlatabiliyo muyum?” Anlaştılar sonra. Yalnız, geçen gardın partide sarhoş olup panç kâsesine izmarit alan bakla falı bakıcısı kadının yerine yenisi bulunacaktı. İdil, konuyu kırmızı renkli ufak bir postit’e not edip çek üst kâğıdına yapıştırdı. Şerbetçinin takma bıyığı sakil duruyordu, seyyar pilav arabasının piknik tüpünden yapılma lüks ışığıyla aydınlatılması daha gerçekçiydi, geçenyılki pilli ışıldak saçma olmuştu... Arnavutköy Akmtıburnu’nda köfte minübüsü işleten Gökşen’e haber salınacaktı. Közde mısırcı aynı adam olsundu. Yalnız, düğüne gelir gibi takımelbise giymemesi konusunda uyarılacak, biyerden beyaz satıcı önlüğü tedarik etmesi islenicekti. Alev yutan adamın ücretine “benzin parası” dahildi... Macuncu, horoz şekerci tamamdı. Peki ya, tavşana niyet çektiren ak sakallı amca? Geçen partide en çok o niyetçi amca ilgi görmüştü. Oytun, tavşanın Idil’le kendisi için çektiği niyet kâğıdını düşündü. O zaman, daha yeni “çıkmaya başlamışlardı” Oysa, tavşan önünde dizili yüze yakın kâğıt parçasının arasında kendileri için ayrılık yazanını çekmişti. Kâğıttaki mani, “Menekşe gözler yalan bakar/Manası yoktur, hakikati saklar/Sonu yok bu riyanın/Cümle yollar ayrılığa çıkar” diyordu. Oytun, bu kısa süreli “fleşbekten” aklına gelen bir yaratıcı düşünceyle sıyrıldı. Çiklet reklamı. Aksakallı nur yüzlü niyetçi bir amca var... Tavşanın niyet çektiği tablada “Falım” sakızları doludur Tavşan bir sakız çeker Amca gülümseyip beyaz dişlerini göstererek sakızı tabla başında duran tiineyç çifte uzatır. Delikanlı ve kız sakızın içinden çıkan falı okurlar, mutlu bir şekilde sarılarak yürürler. Tekrar amcayı görürüz, üstüne çikletin logosu biner... Oytun, bu kısa cümleleri hızla bir kâğıda yazıp, fikri araklanmasın diye, Idil’e göstermeden cebine attı.</p>

  <p>“Niyetçinin tavşanı ölmüş gelemiyomuş” Oytun, ofisteki akrobat lambaya tutturulmuş bu postiti görünce, hiç duraksamadan bir ofisboy bulup, Mısır Çarşısı’ndan “sıfır tavşan” aldırtmayı düşündü. Önümüzdeki gardın parti, niyet çekmeyi henüz öğrenememiş “vasıfsız bir tavşanla” geçiştirebilirdi. Ama ek iş olarak çiklet reklamını kabul ettirebilirse, bu süre içinde, tavşan terbiyecisi niyetçi dede, hayvanı eğitirdi. Ökeydi.</p>

  <p>Niyetçi dede, “Nuh” deyip “Peygamber” dememe konusunda kararlılık gösteriyor, “vasıfsız tavşanı” eğittiğini, fakat, gardın partiye asla gelmeyeceğini, isterlerse tavşanlarını geri alabileceklerini söylüyordu. İdil telefonda “yapma amca yaa, başkası olmaz biz senin yüzünü istiyoruz” dedi, dede “La havle” çekti. Konuşma uzadı. Derken, Oytun Idil’e “dede mi yok lan” dedi. Cast ajansından “nur imajı dede” istendi. Peki, bizim dede aksesuar olarak kullanılmak üzere niyet tablasıyla manilerini verebilir miydi? Hayır.</p>

  <p>O gün öğleden sonraya kadar Oytun’la İdil gülüşerek, parti için bir sürü mani metni yazıp minik rulolar yaptılar. Öğleden sonra da dedeye uğrayıp, “feys tu feys” son bir ikna geyiği çevirdiler. İhtiyarın gönlünü edemeyeceklerini anlayınca, eğitilmiş tavşanlarını geri alıp ofise dönmeye karar vermişlerdi ki, dede ağzındaki baklayı çıkardı... “Tavşan tabladan boş kâğıdı çekti” dedi. “Her niyet tablasında bir boş kâğıt olur. Milyon kere çektirsen tavşan ona dokunmaz. Ama çekerse, yedi vakit geçer, ölüm gelir. Bana gelirse evimde bulsun” Oytun, bu olup biteni “Emeyzing sitoriez” (Alacakaranlık Kuşağı Öyküleri) için “hoş bir türük” olarak, Idil’e göstermeden gizlice not defterine kaydetti. Bir kaç tane daha bulup, yeni sezon için televizyona verebilirdi.</p>

  <p>Kır partisinin ortasına aniden indiren yaz yağmuru, konuklara eğlenceli dakikalar yaşattı. Tüm davetliler, çil yavrusu gibi ağaçların altına kaçıştılar. Medya sırılsıklam olan ünlülere ardı arkasına flaşlar patlatıyor, kendiliğinden çılgınlaşan atmosfer, çok konuşulacak enstantaneler yaratıyordu. Oytun, sığındığı karaağacın altında tanımsız bir mutlulukla olanları izlerken, gözünü kör eden bir flaşın patladığını sandı. Son sandığı şey oldu. İlkten partidekiler de “leyzır animasyonu” yapılıyor diye düşündüler. Oysa ilk kez yıldırım çarpan bir insanın ölümüne tanık olmuşlardı. O kır partisi, haftalarca konuşuldu.</p>
</body>
</html>
