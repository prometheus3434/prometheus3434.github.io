<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Kışlık Erzak...</h3>

  <p>Windows 95 çağında bamyaya yorgan iğnesi saplayan zihniyete ne diyim ki ben... Her sonbahar ipe bamya diz, tarhana yap, erik kurut, domates ez, turşu kurgula... Sanki konserve diye bişey yok, kurulu turşu alsak olmaz... Bili Gates acur turşusu kuran bir bilgisayar programı yazabilir mi acaba?</p>

  <p>- Tutturamaz!</p>

  <p>- Tutturur usta, üstüne şehriydi pilav bile yazabilir...</p>

  <p>- Cav cav etme sirkeyi ver ordan... Bu turşuyu kimse benim gibi yazamaz, işte o kadar...</p>

  <p>- Hayır, bi değişiklik olsa hayatımızda diyorum... Mesela bu sene nar donduralım, karpuz tütsüleyip ipe dizelim, şööle ayı teşbihi gibi balkona asalım kurusun...</p>

  <p>- Nimete ayı deme!..</p>

  <p>- Manav mumyalayalım.... Hihihi...</p>

  <p>Mumya istemem ben mutbağımda... Evin bereketi kaçar, iki diş sarımsak ver ordan... Evet... Şimdi hıyar... Bir hıyar daha...</p>

  <p>- Ay al... Şuna bak, kırk yıllık operatörün neşter istemesi filan gibi söylüyo... Duyan da açık kalp ameliyatı yapıjıyo sanıcak...</p>

  <p>- Narkoz! Aman terlik... Geliyo şimdi kafana... Dikkatimi dağıtma... Küçük bi hıyar ver ordan, kavanoz doldu, bi tanelik yer var...</p>

  <p>- Maalesef son hıyarı az evvel verdim... Hıyar açığının giderilmesi için abimi bekliydim istersen... Kola reklamındaki gibi... Kavanoza büzülüverir...</p>

  <p>- Konuş sen konuş... Şu kavanozu kapatıyım sıra sana gelicek... Sirkeyi ver!</p>

  <p>Biliyodum... Sonunda sıranın bana gelineni, biliyodum... Sustalı maymun gibi bütün gün niye evde oturttuğunuz, kimselere göstermediğiniz doğduğumdan beri dikkatimi çekiyodu... Farkındaydım... Sonunda benim turşumu kuracağınızı biliyordum... Ben gelinlik bir genç kız olarak değil, turşuluk olarak yetiştirildim... Vejeteryanlık CHP’nin 7 oku oluyo artık hanım... Kızını kışlık erzak olarak yetiştirip yemeye kalkan zihniyeti en azından Zülfü Livaneli kınar... Medya yedirtmez beni size... Batı bu duruma seyirci kalmaz.</p>

  <p>- Sen hayatında sirkeli anne tokadı yedin mi hiç cadı! Al bak... (Şrak)</p>

  <p>- Hımm... Farklı bir lezzet... Bi de kendine vur bak, çok hoş oluyo...</p>

  <p>- Bak hâlâ çatır çatır çene yanştırıyo anneyle... Ben senin turşunu kurup naapıcam kız... Sen bu pabuç kadar dille kendi kendine evde kuruycan zaten... Acık kafan çalışsa annenden işin ilmini kapıp biraz mutbak işi öğrenirsin... Erkeğin kalbine giden yol midesinden şeeder buyrulmuştur...</p>

  <p>- “Operatör edası” felan diyoduk ama, anatomi bilgisi sıfır... Ekonomi bilgisi de aynen... Turşuyu para gibi düşünecek olursak; şimdi yapıyoruz, üç ay sonra kullanıcaz... Değer kaybedicek... Biz şimdi bu turşuyu yapıcaamıza parasını bankaya yatırsak üç ayda işleyen faizle iki kavanoz hazır turşu alabilirdik... “Elma” hesabı gibi yani... Turşu hesabı da olabilir...</p>

  <p>Hazır turşu alan kadın kadın diildir... Biz göle yoğurt çalan bir ecdadın denize turşu kurabilme zekâ ve yeteneğine sahip hamarat torunlarıyız.. Ha keza moher ve orlon...</p>

  <p>Adımız erzak tarihine altından karpuz çekirdeklerinin yanyana dizilmesi suretiyle oluşturulmuş harflerle geçicek di mi kız anne?..</p>

  <p>- Eveet...</p>

  <p>- Ağustos böceklerinin alayı orospudur, çünkü yazın erzak biriktirip kışın beylerine sofra kuracaklarına car car öterler, saz çalarlar, klip çekerler...</p>

  <p>- Eveet...</p>

  <p>- Kışkur...</p>

  <p>- Pekii...</p>

  <p>- Sen şimdi bi kavanoz daha turşu yaap...</p>

  <p>- Elbettee...</p>

  <p>- Ben Marmaris’e Şetaret Halamların kaldığı pansiyona gidiyorum yaz bitmeden şööle bi denize... Al şu pancarları şimdi... Hadi... Turşu seni bekliyo... Hipnoz halin bitip uyandığında kendini çok rahat hissediceksin... Babam eve gelip “kıza naşı izin verdin” diyerek sana vurduğunda asla canın acımıycak... Asla... Al bu pancarları... Sirke de hurda... İçinden tekrar et... “Turşu yapıcam, beyim vurunca canım acımıycak...” Hadi.</p>

  <p>- Eveet... Pancaar... Acısız...</p>
</body>
</html>
