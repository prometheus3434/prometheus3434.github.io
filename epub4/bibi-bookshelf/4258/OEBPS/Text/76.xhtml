<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div>
    <h3>Menekşe İstasyonu</h3>
  </div>

  <p>- Günaydın, dedi Küçük Prens.</p>

  <p>- Günaydın, dedi demiryolu makasçısı.</p>

  <p>- Ne yapıyorsun burada?</p>

  <p>- Yolcuları bölük bölük ayırıyorum. Onları taşıyan trenleri bazan sağa yolluyorum, bazan sola.</p>

  <p>Birden göz kamaştıran ışıklarıyla bir tren fırtına gibi geçerek makasçının kulübesini sarstı.</p>

  <p>- Acele ediyorlar, dedi Küçük Prens, neden acaba?</p>

  <p>- Makiniste sorsan o da bilmez.</p>

  <p>O sırada ters yönden göz alıcı ışıklarla ikinci bir tren fırtına gibi geçti.</p>

  <p>- Ne çabuk döndüler?</p>

  <p>- Bunlar onlar değil, dedi makinist, bu karşıdan gelen tren.</p>

  <p>- Bulundukları yerden memnun kalmamışlar herhalde.</p>

  <p>- Kimse bulunduğu yerden memnun değildir, dedi makasçı.</p>

  <p>Bir üçüncü trenin göz alıcı ışıklar içinde fırtına gibi geçişini duydular.</p>

  <p>- Bunlar da birinci trendeki yolcuların peşinde mi?</p>

  <p>- Kimsenin peşinde değiller Ya uyuyorlar, ya da esniyorlardır şimdi... Yalnız çocuklar burunlarını cama yapıştırmışlardır.</p>

  <p>- Zaten yalnız çocuklar ne aradıklarını bilirler, dedi Küçük Prens. Bezden bir bebeğe bütün zamanlarını verirler, varsa, yoksa o bebektir; ellerinden alınırsa ağlarlar.</p>

  <p>- Ne mutlu onlara, dedi makasçı.</p>

  <p style="text-align: right;">Küçük Prens, Antoine de Saint-Exupery</p>

  <p>“Evinizdeki bilimum haşerata, bit, pire, tahtakurusu, danaburnu, Sarayburnu, Beykoz... İşte şu elimde görmüş olduğunuz toz, fabrikası top attı, kendi harikalar yarattı...</p>

  <p>Seyyar satıcı “harikalar yaratan böcek ilacım” her zamanki repliklerini okuyarak tren yolcularına pazarlarken, sınıf arkadaşım Turan’a “Danaburnu ne ki lan” demiştim. “Çok saçma yaa, bi hayvana bi başka hayvanın organından isim koymuşlar.” O da bana, bütün bedeniyle tuhaf kıvranma hareketleri yapıp, “Niye lan, Solcan Hakkı var ya” demiş, muzip gözlerinde, acayip birşey keşfetmiş gibi bir ışıltıyla sürdürmüştü. “Bu hayvan başka bi hayvanın adıyla anılıyo işte. Hem de tek organıyla felan değil. Gözlüğünü çıkar at, komple solucan o herif.”</p>

  <p>“Solcan Hakkı”, Sirkeci-Halkalı banliyö trenlerinde bilet kontrolörüydü. Sabahları bizim “düz liseye”, öğlenleri ticaret lisesine “lebaleb talebe doldurup” taşıyan trende, Solcan Hakkı’yla bi şekilde karşılaşırdınız. Öğlenciler, bir zaman var olduğu ileri sürülen bıyıkları yüzünden O’nu “Badem” diye kızdırırken, seyyar esnaf niyeyse Hakkı’dan “Yorgansız” diye sözederdi. Rivayet, son trenlerde kanepeye uzanıp döşeğindeki gibi mışıl mışıl uyurmuş, bi lek pijamasıyla yorganı eksikmiş sanki. Biz de, daima tren hareket ettikten sonra yapıştığı vagon kapısını açıp, içeriye sızmak için, kapının iki kanadı arasında yaptığı kıvrım büklüm tuhaf hareketler yüzünden O’na “solucan” ismini takmıştık. Bileti olmayanlar hangi vagona bineceğini anlayıp kaçmasınlar diye son saniyeye kadar peronda dikilir, tren hızını alırken, fırlayıp gözüne kestirdiği vagonun kapısına yapışırdı. Önceleri gri karton, daha sonra saman kâğıda dönen biletleri sırayla kontrol edip, yırtmak üzere vagonun koridorunda ilerlemeye başladığında, biletim olsa bile kalbim küt küt atardı. Çünkü biletsiz yakaladığı “talebelere” ceza keserken, vagon ahalisi önünde söylemedik laf bırakmaz, hızını alamadığında talebenin kafasına bitane ekleşterdiği bile olurdu.</p>

  <p>“Solcan”, anne babası yanında seyehat eden küçük çocuklara, herzamanki gestapo tavrının dışında, şefkatle yaklaşırdı. Yüzünde tuhaf bir gülümsemeyle, usulca ufak yolcunun başını okşayarak, “Sen kaça gidiyosun bakiyim küçük” diye sorardı. Ökseye tutulan minik yavru, eğer “bire, ikiye, üçe...” filan gibi yanıtlar verirse, yüzü anında değişir, bildik gestapo tavrıyla çocuğun anne ve babasından bir bilet daha isterdi. Bilindiği gibi okula giden çocuklar bilete tabiydi. “Daha okula gitmiyo amcası” ayaklarıyla devletin memurunu kandırmaya çalışmak başlıbaşına bir suçtu. Aslında, istasyon şefliğinde zabıt tutulması gerekirdi, falandı filandı. “Solcan Hakkı” cezayı keserken tongaya düşürdüğü yavrucağın yüzüne asla bakmamaya özen gösterirdi.</p>

  <p>Hakkı hariç, ben trenin herşeysini severdim ama. Hele Menekşe İstasyonu’nu. Gün doğmadan, manyak kahkahalar atan martıların eşliğinde, gölle denizin birleştiği, “kartpostal gibi” manzaranın kenarından Menekşe lstasyonu’na inmek... Sen bunun klibini çekebilir misin Apo? Neyse, boşver şimdi... Evlerde uyku mahmuru sarı ışıklar, camlarda çaydanlık buharı, radyoda bağlama takımından oyunhavaları, yosun kokusu sinmiş rüyalara karışan anne sesleri, “beş dakkacık daha”lar, gidip, birlikte uyuyan treni uyandırırdık. Öbür istasyonların yeri de başkaydı. Florya’dan, bizim liseli, Şelale diye bir kız binerdi, “camdan sarkmayınız” ibaresinin tam da üstünden, sarkıp, Şelale’nin perondaki yerini belirler, vagonuna düşmek için koşuşurduk. Vagon değiştirme operasyonumuzu biletsizliğimize yoran Solcan, haybeye peşimize takılırdı. Yeşilköy İstasyonu... Biz orda iniyorduk.</p>

  <p>Ben o sıralarda Cankurtaran lstasyonu’ndan gözüken Zührevi Hastalıklar Hastanesi’ni ve oraya gelen “orospuları” merak ediyordum. Boşbulunup bu merakımı açtığım bir sırada Turan benimle, “Kazlıçeşme İstasyonunun yanında da pezevenk ve godoşlar için hastane var” diyerek dalga geçmişti.</p>

  <p>Gırgır Dergisi’nin sabahlarında, yine aynı manyak kahkahalı martılar, karbonatlı sabah çaylarına eşlik eden, poğaça, pooça, poça, povça ya da poğçalar... -Cağaloğlu’ndan Sirkeci’ye inerken seyyar satıcı, pastahane ve büfelerde, tüm bu yazılışlarını gördüm. Hepsi aynıydı, ama her seferinde bir başka türlü yazıların tadına bakıp, kendimle uyku kaçıran oyunlar oynadım-. Çizilen son karikatürler, balon ve yazılardaki son “tashih”lerinin ardından, Şükrü gidip Üsküdar Vapuru’nu uyandırır, biz Ertan’la “Halkalı istikametine gidecek olan” günün ilk trenine binerdik. Şükrü, Ertan, ben Sirkeci’ye kadar beraber yürürken, işine gelmekte olan taze kalabalıkların arasından, kendimize dönüş yönünde yol açmakta zorlanıyorduk. Henüz sürülmüş aftırşev kokan vilayet ve banka memurlarıyla Doğubank ve kırtasiyeci esnafı, işlerine yetişmeye çalışırken, tersten üstlerine üstlerine gelen bu yorgun heriflere tuhaf bakıyorlardı sanki. O sabahlarda, hayat aynı laz fıkrasını tekrarlıyor, biz yine gülüyorduk. Hani, laz, arabasıyla otobana tersten girmiş, korna sesleri, sellektörler, fren cayırtıları arasında aldırışsız ilerlerken, bir sigara yakıp radyoyu açmış. Radyoda telaşlı bir anons duymuş sonra. Anons, sözkonusu otobandaki sürücüleri, ters yönde ilerleyen bir arabaya karşı uyarıyormuş. Laz, anonsa sinirlenmiş. “Ohoo” demiş, “ne bi tanesi, kaç bi tane.”</p>

  <p>Ertan ve ben tersine giden bomboş trenin sınırlı sayıdaki yolcularındandık. Diğerleri, oraların pavyonlarında çalışan garsonlar, geceden vagonda uyuklamış sarhoşlar, bir de o zamanlar hepsi Cağaloğlu’nda olan gazetelerin servisi kaçırmış “gececileri” Günaydın, Hürriyet, Milliyet ya da Cumhuriyet' ten tek tük makinacılar, sayfa sekreterleri... Trenin kalkmasına yakın Eminönü’ndeki çiçek mezatından dönen bir kaç roman, ellerinde karanfiller, yasemin sümbül ve gül demetleriyle binip, trenin akşamdan kalma kokusunu tazelerlerdi. Sonra, üç otuz paramızı çalsalar noolur, Menekşe kaçıp gitse, Halkalı’da sabah güneşi gözümüzü pis pis kamaştırsa kaç yazar? Yasemin kokulu bir beşikte kim uyuyakatmaz ki.</p>

  <p>Kimisi vapurları daha çok sever. Denizotobüsüne şiir yazanına, hafif metro görünce içlenenine henüz rastlamadım. Ama ben, belki de asla bir daha aynı vagona binemeyeceğini bildiğimden, cama burnunu yapıştırmış çocukluğumla hiçbir imdat frenine aldırış etmeden akıp giden trenlere, öküzlerinki gibi karşılıksız bir aşkla bağlıyım...</p>
</body>
</html>
