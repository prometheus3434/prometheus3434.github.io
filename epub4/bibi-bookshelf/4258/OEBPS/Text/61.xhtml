<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Beş yol Kuşçusu</h3>

  <p>Kara Faik, tanıdığı başka kuşları düşünüyordu... Yoktu ööle bişey. O’nun hayatında birinci dereceden bir kuş asla olmamıştı. Köyde, annesigilin, kurusun diye balkona astığı sucukları kaçıran harami kargalar, evin az ilerisindeki üç top ağaca giden sığırcık sürüleri... Bunlar işte... Bir keresinde de kırlangıçlar. Ahırın düz duvarına yuva yaparken seyretmişti onları. Ama, isim taktığı, eliyle yem verdiği bir kuşu olmamıştı hiç...</p>

  <p>İlk papağanı askerde görmüştü. İzmir’de, çarşı izninde, bir fotoğrafçının önünde. Rengarenk ve büyüktü. Bölükten üç asker öölece durup baktılar. Adıyamanlı, kuşa doğru eğilip, “Yakup, Yakup” dedi... “Konuşur bunlar, isimleri Yakup olur.” Adıyamanlı on kez felan “Yakup” dedi, kuş konuşmadı... Sonraları, tek başına çarşı iznine çıktığı bir gün, Faik papağana yine gitmişti. Kimsenin görmediğinden emin olduğu sırada, kuşa yaklaşıp sadece bir kez “Yakup” demişti... Eğer kuş cevap verseydi, onunla resim çektirip memleketine yollayacaktı...</p>

  <p>Sonra Mahir... İstanbul’da... Mahir, konuşan kuş felan değil, düpedüz insandı. Ama, kuş gibi ötüyor, halta makara çekiyordu. Kara Faik, O’nu İstiklal Caddesi’nin ortasında, adam kılığında, cıvıl cıvıl öterken görünce çok şaşırmıştı. Uzun süre karşısında dikildikten sonra, Mahir, ağzından, dişlerinin arasından, düdük gibi bir şey çıkarıp “yüzbin lira hemşo” dedi. “Ben sana beş dakkada ötmeyi de öğretirim.” Ardından, hem ötüp, hem yürümeye başladı. Arada Faik’Ie konuşuyordu. “Alıcıysan gel benimle, burda duramam şimdi, zabıta geliyo.” Kara Faik, kuş avazlı adamın büyüsüne kapılmış peşinden koşuyor; sonraları onlarcasına katılacağı zabıta kovalamacalarının ilkini yaşarken kendisini sazlıklardan havalanan tedirgin bir üveyik gibi hissediyordu. Beyoğlu’nun bilinmez sokaklarına daldılar. Mahir’le Kara Faik önde zabıta arkada koşuştular. Mahir, kuş dilinde zabıtaya sövdü, zabıta “Şensin, sensin o dediğinden” diye bağırıp, söyleneni anlamış gibi dellendi... Sonunda kuş avazlı adam, şişman zabıtayı Tophane’nin merdivenli sokaklarına ordan yokuşlara sürüp, şişirerek ekti.</p>

  <p>Mahir, nefesnefese yığıldığı merdiven başında, her soluk verdiğinde, ağzındaki düdükten süzülen havayla tuhaf sesler çıkarırken, gözucuyla yanındaki kara kuru adama bakıyordu. Faik’in hikayesini hemen çözmüştü... Durduk yere peşine takılıp koşan bu herife kanı ısındı. Belliydi işte, yakalıycak bir vapuru, yetişicek bir treni, işi gücü yoktu. Ya dün, ya bugün düşmüştü buralara. “Memleket nere hemşo” cümlesiyle başlattığı konuşma, Kara Faik’in bildik hikayesiyle sürdü. O günün akşamı Mahir, Faik’i hemşehrilerinin kaldığı bekar odalarına götürdü. Tarlabaşı’nda; Sıvaslılar, Vanlılar, Artvinliler, Doğubeyazıt’tan gelenler... Siboplu çakmakçılar, midye dolmacılar, inşaat ameleleri, tablacılar, mantara, balona tüfek attıranlar... Faik’e idareten döşek bulundu. Çay demlendi, domates ekmek yendi, ölügözü sarı bir ışığın altında muhabbetlerin en koyusu döndü. Biri bağlama çaldı, birbaşkası uzunhava okudu, ısrar üzerine Mahir bülbül ötüşlü kanarya gibi makara çekti.</p>

  <p>Hemşehriler, Kara Faik’e “Hemen tablalı işe girme” dediler... “Yol, iz bilmezsin, elinde tablayla kaçamazsın, zabıta tutar ziyan edersin...” Faik, önden vergi iade zarfı satıp sokaklara ısındı... Sonra, kışa doğru, ayakkabıların altına soğuk almasın diye konulan keçe parçalarını “Ayaklara soba” naralarıyla sattı. Takla atan pilli arabalar (Kara Şimşek), teşbih ipi, şoför terletmeyen koltuk minderi, bayraklı plaka çıkartması, bi yüzü süngerli cam silme lastiği işlerine girdi... Trenlerde, iki fonksiyonu eksik çok fonksiyonlu çakı sattı. (Tribüşonuyla yıldız tornavidası eksik olan bu çakılardan epey alan olmuştu.)</p>

  <p>Zaman, işporta işi telmaşa bir saatten hızla akıp geçti. Kara Faik, üç beş para bulunca daha az kişinin yattığı bir odadan döşek tuttu. Yirmibir tane Cumhuriyet Altını biriktirdi, marangoza seyyar pilav arabası ısmarlayıp, kapora verdi. O günlere denk düşen kurban bayramında, yıllar sonra, kendisine ilk arka çıkan adamım, Mahir Ahi’sinin elini öpmeye gidecekti. İki fonksiyonu eksik çok fonksiyonlu çakılardan birini, hediyelik yaldızlı kâğıda sarıp cebine koydu...</p>

  <p>“Asmış kendini” dediler. Son zamanlarında keyifsizmiş zaten... Bir iki “cik” dediği oluyormuş ama, hiç ööle makara felan çekmiyomuş. Cumartesiymiş, savcı gelinceye kadar dokunamamışlar, altı yedi saat öölece kalmış ipte... “Bööle yaşamaktansa” demiş... “Maddi durumumuz hep kısıt” demiş. İkinci köprünün arka ayağının ordaki bayırlara ev yapmak istemişmiş. Cebinden kazınmamış “kazı kazan” çıkmış, cesaret edip kazıyamamışlar. İlkten kimseler ağlamamış... Şaşkınlıktanmış... Ama sonra...</p>

  <p>Mahir’in ölümü Kara Faik’e fena vurdu... Dönüşünde, pek sık duyduğu “Simit satsan geçinirsin” lafının, felekle arası iyi kavatlar tarafından uydurulduğunu düşündü... Mahir’in köydeki ailesine gönderilen paraya, üç altın kattığı için, pilav arabasını sonbahara doğru usulca iteledi. Marangozdaki kaporanın üstüne bi bardak su içti. O gece, yorganların altında görünmeyen bir kuyuya atladı... Rüyasında hiç bir şey görmedi.</p>

  <p>Pilav arabası gelinceye kadar, yine parça seyyarlığa devam edecekti Faik. Yol kavşaklarında, yavaşlayan trafikte, arabalara lokma takımları, çeşit çeşit tornavidalarla dolu alet çantaları sattı bir süre. Sonra, seyyar satıcılara mal veren “Çilli” adındaki toptancı, piyasaya kuş sürmeye başladı... Kuşları nerden buldu, nasıl tuttu, bilen yoktu. “Firari bunlar” deniliyordu. “Afrika’dan mal getiren şilepten mi kaçmışlar, bunları taşıyan tren mi devrilmiş” Rivayet muhtelifti. Kısa zamanda, İstanbul’un tüm kavşakları “komple iki milyona” papağan kafesi sallayan seyyarlarla doldu.</p>

  <p>Kara Faik, sekiz gündür “şatlık kuşuyla” Beşyol Kavşağına mevzilenmişti. Durup, tanıdığı başka kuşları düşünüyor, içini tarifsiz kederler kaplıyordu. Kuş da, O da konuşmuyorlar, gelip geçen arabalara bakarak çekirdek yiyorlardı. Dün, ilk kez kuşu eline almıştı Faik, “Arabaların kaldırdığı tozdan grileşti, rengi soldu hayvanın” diye düşünüp musluğun altında yıkamıştı. Sonra da “sersemledi hayvan, ya üşüyüp ölürse” korkusuna kapılarak koynunda berbere götürmüş, 20.000 liraya kuşa sıcak fön çektirmişti. Berber “Yakup lan, Yakup” diyerek kuşu makinayla kuruturken, Faik kuş için dua etmiş, çıkarken de berbere “Bunun ismi Yakup değil, Mahir” demeyi ihmal etmemişti.</p>

  <p>Kara Faik, çalan kornayla ayılıp, kırmızı ışıkta bekleyen arabayı gördü. Sürücü “en son kaça veriyosun hayvanı” diye bağırdı... Faik, hiç düşünmeden “Şatlık diil hocam” dedi. “Şahsi kuşum, hava alsın diye çıkardım... İsmi Mahir’dir...” Sarı yanar yanmaz araba kayboldu. Faik, nasıl olduğunu anlayamadan, durduk yere nüfusuna geçirdiği bu “fonksiyonsuz” kuşa bakarak, “Azat buzat beni cennet kapısında gözet” tekerlemesini hatırlamaya çalışıyordu... Kuş, kafasını kaldırıp, “Yakup, lan, Yakup” dedi. Ya da Faik’e ööle geldi... Sonra, beraberce kuruyemişçiye gidip elli liralık japon çekirdeği aldılar.</p>
</body>
</html>
