<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Er Mektubu</h3>

  <p>“Kadir Feten kesesi, mutfaklardan gelir sesi, olurmuş tabak yıkar ah ciğerimin ah ciğerimin köşesi” diye şarkı söylerlerdi O’na... “Ciğerimin köşesi” lafı, “dötümün kenarı, ipimin dingili” diye sürerdi sonra... Zaten şehla olan gözleri iyiden iyiye döner, Denizli şivesiyle “Beni bakın, gırcem o çenenizi, vurcem gırcem, o olcek, gevşek ağızlı gancık sürüsü” diye bağırırdı.</p>

  <p>Kadir Feten, bölüğün tabakçısıydı... Zimmetindeki beşyüzüç tabak ve binaltı tane çatal kaşığı yemeklerden sonra sabuntozuyla yıkardı. Denizli Tefenni’dendi, şaşıydı, evli bir kadına âşıktı, şafağı 135 filandı ve “Feten” sözcüğünün “biı ne demek olduğunu” O da bilmiyordu.</p>

  <p>İlk kez taburun yazıhanesinde karşılaşmıştık. Ben kısa dönem er olarak “Erzurum’a dağıtım olmuş”, emrine verildiğim tabura gitmiş, kaydolmayı bekliyordum. Kadir Feten de o sırada tabur komutanına ifade veriyordu. “Bene kötü kelimelerde bulunuyordu, kafasına ifak bi daş attım, yarılmış gomtanım” diye, tuhaf bir kavga hikayesi anlatıyordu. Yüzü yara bere içindeydi. Belli ki, attığı “ifak daşın” karşılığı verilmişti. Daha sonra taşın muhatabı “Casus Şerif” lakaplı er de ifade vermeye başladı. Komutan, Şerife “Sana bölükte niye casus diyolar lan?” diye sordu. Kadir Feten atlayıp, “Bu, sivilde, enişdesini sivri uçlu şemsiyeynen öldürmüş gomtanım, casus filmi gibi, şişlemiş adamı” dedi. Akabinde “Sana sormadım!” diye başlayan bir “Komtan fırçası” yedi. Ardından soruşturma yön değiştirdi. Casus Şerif’in eniştesini şemsiyeyle katlinin sebep ve sonuçlarını dinledik. Kadir Feten, Şerif’in sabıkasından dem vurarak, zaten hırlı bir adam olmadığını belli etmeye çalışıyordu. Ama komutanım tavrından “cezayı Kadir’e kitliyceği” anlaşıldı. Benim kayıt işlemlerimden sonra, aynı “araçla” bölüğe dönerken, ilkokul çocukları gibi, olup biteni unutmuş yeniden birbirlerini kızdırmaya başlamışlardı. Kadir Feten, Şerif’e, annesinin bi tarafına plaj şemsiyesi dikip gölgesinde de bir başka akrabasına uygunsuz şeyler yapacağına ilişkin acayip bir küfür edince, boşluğuna yumruğu yedi. Olay büyümesin düşüncesiyle “Hoop hop ayıp oluyo hocam, bi durun bakalım!” diye sesimi yükselterek aralarına oturdum. Kolay diildi, fazladan bi “pırpırım” vardı, yaşça onlardan epey büyüktüm, bir otorite mevzuu bahisti yani. Kısa bir sessizliğin ardından, askerlikle ilgili geyiklerin en bilinenine maruz kaldım. Kadir Feten “Beni bak gısa devre” dedi. “Bu asker ocağı öölü bi yerdi kii, aslanı kediye boğduruu” Elimde olmadan gülünce, bozulup homurdanmaya başladı. Anlaşılan, ustalıkla ettiği acayip küfürlerden ben de payımı alıyordum. Bir anda kendimi çok yaşlanmış hissettim. Onlar gerçekten de çocuk gibyidiler. Az sonra hep birlikte her şeyi unutmuş sigara içiyorduk. İçinde bulunduğumuz Reo, Palandöken’in eteklerinde kıvrıla kıvrıla giden bir yol boyunca ilerlerken, onlarla birlikte ben de “Şafak defterimi” çıkarıp, giden günün üstüne bir çarpı koydum.</p>

  <p>Sonraki günlerde, “Casus ŞeriP’ten başka “katiller”, Kadir Feten’den başka tuhaf küfürler edebilen, sevimli kaçıklar tanıdım. Herkesinki kadar geçmek bilmeyen günlerimi, onların arasında “öykü konusu” olsun diye yaşamaya karar verdim. Ama her zamanki gibi, en görkemli dramayı yaşamın kendisi yazıyordu. Yaşamın “düğümleri” şaşırtıcı “finalleri”, öykülerini kestirmeye çalıştığım insanlarla ilgili beni her seferinde şaşkınlığa düşürüyor, kendime ilişkin “ebleh ve toy yazı cücesi” teşhisim pekişiyordu. Ben, olup biteni gözlerken bile güçlük çekiyordum. Bu tuhaf ruh hali, “Lan, Fellini yandaki bölükte askerlik yapsaydı. Vudi Elin, Erzurum’da İstihkama... Kusturika, Kantin çavuşu olaydı, ne acaip filmler çıkardı hayatta” gibi “delirmekte olan entel” düşüncelerine yolaçınca, öykücülükten gözlemden kıldan tüyden vazgeçip askerliğimi piyade er olarak sürdürmeyi kararlaştırdım.</p>

  <p>Doğrusu pek keyifli değildi. “Sinirden kendini döven bölük çavuşu” diye adım çıktı. “Askere gidip bi fiske yimeden döndüm” geyiği, benim için “kendimden başka kimseden bi tokat yemeden döndüm” biçiminde değişti. Evet evet, kimseye elim kalkmıyacağı için resmen delirip kendimi dövdüm. Kadir Feten’in askerdeki son günleriydi. “Çarşı” dönüşü gizlice içeri sokup içtiği biralardan çakırkeyif, türkü söyliyerek tabaklarını yıkıyordu. Türküsü de pek güzeldi hani... İlk kez duyuyordum, âşık olduğu evli kadına söylüyordu galiba... “Yağmur yağar şıpır şıpır buz gibi/Eriyom hergün gayalaada duz gibi/Gocen ilen muhabbetin yoğusa/Boşan da gel gabulümsün giz gibi...” Kadir, keyifle kendinden geçmiş türküsüyle mutfağı çınlatırken, belalıları gelip kızdırmaya başladı. Başta tatlı atışmalar şeklinde cereyan eden hadise, Kadir’in “kelle kafa” olması nedeniyle, giderek boyut değiştirmeye başladı. “Yapmayın, etmeyin, tumayın efendiler” derken bir anda birbirlerine girdiler. Ben yüksekçe bi yere fırlayıp, benden hiç duymadıkları tuhaf sesler çıkararak sinirden kendimi yumruklayıncaya kadar, onlar çoktan kafalarını gözlerini patlatmışlardı bile. Kendimi kaybedip tuhaf hareketlerle dikkatlerini çekmeseydim durmayacaklardı. Öfkeden çatlayan sesimle, “Bayramda cemaati azarlayan imam nutuğu” attım: Olur muydu, yakışır mıydı, hepimiz “bu ocakta” kardeş değil miydik, falandı... hatta, filandı. Ama olan olmuştu bi kere... En kötüsü, Kadir Feten’e zimmetli beşyüzüç tabaklan ikyüz tanesi felan kırılmıştı. Herif iki gün sonra terhis olurken, zimmet eksiği nedeniyle hayatta paçayı kurtaramaz, memleketten parasını denkleştirmek en az bir haftasını alırdı. Daha da kötüsü, Kadir’in bininci kez bir kavga çıkardığı duyulursa, kendisine 45 günlük bi “ceza kitlenebilirdi.” Fenaydı yani. Kadir’e tabak parası toplanması amacıyla ortada şapka dolaştı, herkes elini cebine attı. Toplanan meblağ ile anca otuz tabak filan alınabilirdi. Ben iki kez daha fırlayıp “asabi imam” konuşması yaptım ama para yine denkleşmedi. Ertesi sabah, Kadir’in tabakları için, kendisinden öğrendiğim en seçme küfürlerden ederek, cüzdanımı boşaltıp ikiyüzyedi adet porselen tabakla bölüğe geri döndüm.</p>

  <p>Kadir Feten, son kez, nizamiye kapısında... Üstünde buruşuk sivil kıyafetleriyle, “Sivilde muhakkak İstanbul’a gelip beni bulacağım” söylerken o şaşı gözleri dolmuş... “Git lan” dedim, “Buzağı gibi bakıp durma insana.” O gitti, ben, Palandöken’e bakarak şehirlerarası cam kenarlarını düşündüm.</p>

  <p>Şimdi, ben ruhen kendimi Habitat’a hazırlamışken, bayram ve seyran değilken, askerliğim bana mektup atmış. Gönderen: Yıllar sonra Kadir Feten. Açamadım. Kendimi esir alıp, saatlarce askerlik anılarımı hatırladım. Zarfın içinde mektup yoktu. Hiç bir şey yazmamış. Sadece, gazeteden özenle kesilmiş yüzlerce kupon çıktı; Arcoroc tabak kuponları.</p>
</body>
</html>
