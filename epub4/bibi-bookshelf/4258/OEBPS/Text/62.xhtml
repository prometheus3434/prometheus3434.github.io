<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Sanrıların Arabaları</h3>

  <p>“Abaa abaa, sen hem babamsın, hem anam abaa!”</p>

  <p>Büyük dayım, arabasını demir kapının önüne çeker, “abasına” yani anneanneme, hıçkırıklarla kesilen tuhaf naralar atarak evin merdivenlerini tırmanmaya çalışırdı. Anneannem, “hay gurtlaa yisin abam” diye homurdana homurdana sarhoş kardeşini sırtlanmak üzere bahçe kapısına inerken, ben saatlerce uykusuz kalıp büyük dayımı beklemenin ödülünü alırdım. Çünkü, o sarı şevrolenin “lambalarını kapatmayı” benden başkası bilemezdi. Dayımın, yine bir sabaha karşı bize gelip, arabasından iner inmez kapıya “yıkıldığı” ve anneannemin “ceryanı tükenmesin” diye arabanın “düdüğünü öttürdüğü, silgilerini gıpırdattığı”, gelgelelim “lambalarını bir türlü örtemediği” o günden sonra, söz konusu görev benim olmuştu. Ben, beş yaşımda çok iyi araba farı kapatırdım.</p>

  <p>Dayım, sabahları, yüzünde “dün gece kopardığı filmin” utangaçlığı, saçlarını ıslatıp geriye doğru taramış, ağzında henüz yaktığı “uçlu” Yeni Harman sigarası, evden kimselere görünmeden tüymeye çalışırken arabasının içinde beni bulurdu. “Nettin bakalım dayısının?” Direksiyon başındaki halime ilişmeyip, yanımdaki koltuğa oturur, arabanın vanilyalı kokusuna, sürdüğü limon kolonyasınınki karışırdı. Pikap çalardık sonra. Başka plağı mı yoktu, o şarkının anısı mı vardı, hep aynı plağı sürerdi arabanın pikabına. “Kara kaş, gözlerin elmas, bu güzellik sana kalmaz, anana bak gör halini...”</p>

  <p>Giderken, utangaçlığı şevroleye de yansırdı sanki. Araba, geceki gibi tuhaf motor sesleri çıkarmadan, usulca gözden kaybolurdu. Arkalarından bakarken, dayımın o sarhoş haliyle arabasını nasıl sürdüğünü, evin yolunu nasıl bulabildiğini düşünürdüm. Bir sorduğumda “Sen meraklanma, bu araba yolu biliyo” demişti. Gerçekten de araba yolu bilebilir miydi? Ben inanmıştım ama. Sabahları herkesten önce kalkıp arabanın içine kurulduğumda, gözlerimi kapayıp arabanın beni İstanbul’a, babamın yanına götürmesini isterdim. “Araba araba, beni İstanbul’a götür.” Başka bir yerini çalıştırmayı bilemediğimden onlarca kez farlarını açıp kapatır, tekrarlardım: Araba, beni İstanbul’a götür. Sonraları, sarı şevrolenin İstanbul yollarını bilmediğine karar verdim. Yani, koca dayım yalan söölemiyordu elbette, araba Karabük’ün içindeki yolları, Safranbolu’yu, Amasra’yı biliyor olabilirdi tabi, ama lstanbul’unkini bilmiyordu işte. Açıkçası, sarı şevroleye Karabük içinde bir rota verip arabanın bööle bir yeteneği olup olmadığını sınamak aklıma gelmiyordu. Çünkü, İstanbul dışındaki herhangi bir güzergah beni en ufak bir şekilde ilgilendirmiyordu ve dayımın beni asla kandırmayacağına ilişkin tuhaf bir inancım vardı. Bana kalırsa O, çok iyi yürekliydi, ööle olmasa “abasını” çok sevmezdi, ben de şu hayatta en çok ama en anneannemi, “Ayşeciği” seviyordum. Gelgeldim, İstanbul’daki anne ve babamı da fena halde özlüyordum.</p>

  <p>Sonraları bir kırmızı şevrole impala düştü aklıma. Sık sık gittiğimiz Kılavuzlar Köyü’nde gördüm onu. Normal bir araba olsa, dayımınkine ihanet edip kırmızı şevroleyi düşlerimin baş köşesine oturtmazdım. Ama, kırmızıya “Filiz Akın’ın arabası” diyorlardı. Gerçekten Filiz Akın’ın eski arabası mıydı, yoksa bir filimde bindiği arabaya benzediği için mi öyle söylüyorlardı, pek anlamıyordum. Fakat eğer gerçekten eskiden O’nun arabasıysa kesinlikle İstanbul’un yolunu biliyor olmalıydı. Çünkü, Filiz Akın İstanbul’da yaşayan bir kimseydi. Benim yaşlarımda bir oğlu vardı, biz O’na kısaca Sezercik diyorduk. Anneannemi günlerce canından bezdirip bi şekilde o arabaya binmeyi başardım. Kadıncağız, arabanın sahibine “Şuncaazı bi bindürüvee arabana, yazık, çocuktur pek heves edyaa abisi” dediğinde eğer reddedilseydik, büyüyünce Danyal Topatan veya Kenan Pars olup adamın karşısına dikilmeyi planlıyordum. Ama bindik. Hem, ben ön tarafa, şoförün yanına oturdum. İlk iş, “Kara kaş, gözlerin elmas var mı bu arabada” diye sordum. Yokmuş. “Olmaz tabi” diye düşünüp aptallığıma yandım. Çünkü Filiz Akın sarışın birisiydi. Gözlerimi kapadım sonra. “Araba araba beni İstanbul’a götür” Değildi işte! Kesinlikle olamazdı. Bu araba Filiz Akın’ın değildi. Kendimce çok önemli bir deneyle saptadığım bu gerçeği sürücüye söylemedim. Ne olsa, adam bizi arabasına bindirip iyilik etmişti. Fakat, yalancı bir kişiydi. Sonraları, Kılavuzlar Köyü’ne gittiğimizde, arabanın her geçişinde peşine takılan çocukların arasında asla yer almadım. Yaşama dair çok önemlli bir sırrı çözmüş bilgelerin ağırlıyla kenarda durup diğerlerini izlemekle yetindim.</p>

  <p>Beynimin içinde canavar düdükleri yankılanıyor. Arka camına “Ne Mutlu Türküm Diyene” çıkartması yapıştırılmış, hemen altında da başka bir karakterle “Best of the rest” yazan şizofren tempra arayı açmış. Halbuki, biraz önce tampon tamponaydık, hemen önümdeydi. Akşam trafiğinde santim hesabı giderken hep böyle oluyor; dalıyorum... Ben toparlanıncaya kadar arkamdaki araba kornaya abanmaktan vazgeçip, motorunu öttürerek sağıma girdi, camını açtı, bana bişeyler bağırıyor... Duymuyorum, şişmiş boyun damarlarını görüyorum, aynasına astığı CD’yi ani bir hareketle söküp, söz konusu damarlarını CD kenarıyla doğruyomuş gibi yapıyor. Beni mi kesmek istiyor, kendisi mi hayattan bezmiş anlayamıyorum. Sol elim direksiyonda, sağ elimi göğsümün üstüne koyarak, O’na “kabulümdür” anlamında hafifçe boynumu kırıyorum. O öfkesine yaraşır bir hızla kayboluyor. Ben, birinci viteste usul usul ilerliyorum, bu kez gözlerim fal taşı gibi açık, asla kapamadan, çocukluğumun kendimce tılsımlı sözlerini mırıldanıyorum, “araba araba, götür beni buralardan...”</p>
</body>
</html>
