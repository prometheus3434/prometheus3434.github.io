<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Sarı Makina</h3>

  <p>Herkes bakar o sarı makinalara. Bir alevden, bir akan sudan, bir de sarı makinaların heybetinden gözünü alamaz insan. Kimi, uzun uzun çalışmasını izler. Makinanın dağlara, kayalara açıkça posta koyup, ortalığı un ufak etmesine tuhaf bir hayranlıkla bakar. Kimi, kıpırdamasın ister. Öylece dursun. Yürüyüp, damını yıkmasın...</p>

  <p>Siyavuş’unki başka bir “bakmaktı” ama. Sanki, âşıktı o sarı makinalara. Bu durum, makinanın heybetinden, marifetinden değildi... Öyle olsa uçağa takardı kafayı. Havaalanının ordaki inşaatla çalışırken, günde yüz uçak iner kalkar, şantiyedekilerin alayı her seferinde aynı hayranlıkla “teyyarelerin” süzülüşünü izlerlerdi. Siyavuş, bir iki bakmıştı uçaklara, sonra alışmıştı. Onları, asla avcuna alamayacağı alacalı süslü kuşlar gibi düşünüyordu. Kendisini bir kez bile uçağın içinde düşlememişti. Ama, ya sarı makinalar... Rüyasında, “D-9 dozerler” sürüyor, “Caterpillar, ters kaşık ekskavatörlerle” dev temel çukurları eşiyordu. Çünkü, Siyavuş için “Dozer Operatörlüğü” aklının kesebildiği en yakın “yırtma” noktasıydı. En büyük ustalar; kalıpçılar, betoncular, tesisatçılar, “fanyansçılar”, tavancılar, çatıcılar, kalfalar hatta mühendisler. Hiç ama hiç birinde “Dozer Operatörünün” cakası yoktu. O dev makinaya hükmetmek her babayiğidin harcı değildi.</p>

  <p>Çok fırça yedi Siyavuş. İnşaatın çavuşu, O’nun sarı makinaya daldırıp işini aksatmasına kızıyordu. “Amele” Siyavuş, makinayı izlemeye başlayıp, efsunlanmış gibi kazmayı küreği bırakınca, çavuş ensesinde bitip, ağzına geleni söylüyordu. Bi keresinde “Bak len Siyavuş iyi bak” demişti. “Bakmakla öğrenilseydi, öküzler tren makinisti olurdu.”</p>

  <p>Ve fakat bayağı kesirler... İşte onlar, kâinatın en zor şeyleriydi. Dozer kullanmak bile bayağı kesirlerin yanında çocuk oyuncağı kalırdı. Siyavuş, bayağı kesirleri icad eden pezevengin bunu kendisine kötülük olsun diye yapmadığını elbette biliyordu. Ama bayağı kesir mevzusu açıldığında söz konusu bilim adamına “Hiç işin yok muydu Allahın adamı. Durdun oturdun ahir ömründe bööle bi pezevenklik buldun da başın göğe mi erdi” diye homurdanmadan edemiyordu. Okuma yazmayı askerde “Ali Mektebinde” söken Siyavuş, kafayı sarı makinalarla bozunca en azından bir ilkokul diploması edinmeye karar vermişti. Şantiye şefi mühendisten yol yordam öğrendi. Paydosta hamama gidip, yundu yıkandı, ince dişli tarakla saçlarını yapıştırıp, görülmemiş beyazlıkta bir gömlek giydi. Fotoğrafçı “Niye ellerini arkaya saklıyosun hemşo, ellerin çıkmıycak ki” dedi. Siyavuş, fotoğrafçıya mahçup mahçup gülümsedi. O gülümsemeden 24 tane basıldı sonra. Nüfus sureti, akciğer mikrofilmi ve bir dilekçeyle bölge ilköğretim müdürlüğüne verildi.</p>

  <p>Sonraki günlerde Siyavuş ilkokulu dışardan bitirme sınavlarına girmeye başladı. Türkçe... Hayat Bilgisi... Hakladığı her ders, Siyavuş’u sarı makinanın kolluğuna bir adım daha yaklaştırıyordu. Ve fakat bayağı kesirler. Onları bir türlü alınıyordu kafası. Şantiyedeki Dozer Operatörü Malkaralı Satfnın “Bayağı kesir” lafını duyunca, “Yoğurt mu?” demesi Siyavuş’u iyice çileden çıkartmıştı. Al işte, herif dozerciydi ama, bayağı kesir felan bilmiyordu. Üstüne üstlük o aleti “ilaç gibi” kullanıyordu. Malkaralı Satı, Siyavuş’un uzun süredir gözetlediği operatörlerin en kralıydı. Sarı makinanın bin çeşit koluna, düğmesine, pedalına, sanki çok basit bir iş görüyormuş gibi, dudağının ucunda sigarası, türküler söyleyerek hükmediyordu.</p>

  <p>Birgün öğle paydosunda Siyavuş’un yanına kendi yaşlarında kara kuru bir oğlan geldi. Dikkatli bakınca tanıdı Siyavuş. Mühendislik talebesiydi bu çocuk, şantiye şefinin yanında staj yapıyordu. Birkaç kez iş yaparken inşaatın resimlerini çekmişti. Çektiği resimleri bir deftere yapıştırıyor, altına uzun uzun yazılar yazıp şefe gösteriyordu. Çocuk durduk yere gülümseyerek “Gel bakalım hocam, senin şu bayağı kesir işini bi halledelim. Şef sööledi, ehliyet mi ne alıcakmışın. Gayet kolay, bi saatte yutarsın” dedi, ilkten, “Öğle vakti defter kalem çıkarıcam, şantiyedekilere seyirlik, başıma iş alıcam” diye düşünüp surat asan Siyavuş, durumun “karpuzlu bir muhabbetle” hallolacağına inanamayıp ister istemez güldü. Kara kuru “Çömez Mühendis”le, öğlene yemek diye alınmış bir karpuzun başına çöktüler. “Şimdi hocam. Bu bir karpuz, Tutup bunu ikiye böldük. Nooldu, bir bölü iki. Üçe bölelim. Bir bölü üç. Bu parçaların her birisi karpuzun üçte biri...” diye başlayan muhabbet, şantiyenin marangozuna ait kulak arkası bir kurşunkalemle, yerdeki büyük mermer parçalarına atladı. Pay, payda, payda eşitleme mevzularına geçildi ve adı geçen karpuzla beraber bir kalıp beyaz peynirin göçertilmesiyle son buldu.</p>

  <p>Siyavuş ilkokul diplomasını aldığı gün, kavruk suratında bin gülücük, koltuğunun altına bir karpuz sıkıştırmış, Migros torbasında bira tenekeleri, üzüm ve peynirleriyle merkez şantiye binasının kapısını tıkladı. Şefin elini öptü, çömez mühendise göz ucuyla karpuzu işaret etti. Şefin masasında, aydıngerlerin ozalitlerin arasında yer açılıp, “amele sofralarının” en esaslısı kuruldu. Hafif çakır keyif olununca Satı’nın dozerine pinmeye gidildi. Satı, Siyavuş’u dozerle dört döndürdü. Kepçeye oturtup havaya kaldırdı. Hep birlikte “Çömez”in fotoğraf makinasına bakıp “resim çekindiler.”</p>

  <p>Gece... Gökten yıldız kepçeliyecekti Siyavuş. “Sızsam artık” diye çok beklemişti aslında. Uykusu gelmedi ama. Barakaya sığmıyordu. Karşı ranzada Malkaralı Satı, bir ara, belli belirsiz, Siyavuş’un yüzünü gördü sanki... Düşteyim sandı. D-9’un gökyüzüne bakan egzos kapağı karanlığı sallayan bir gürültüyle havalandı. Gökten yıldız kepçeleyecekti Siyavuş. Kepçenin hidrolik kolları sonuna kadar açılarak hızla yükseldi, gökyüzünü kucaklıycaktı Siyavuş. Enson patır patır yıldız yağdığını gördü. Sonra... Öyle bir karanlık ki...</p>

  <p>Çömez mühendis, staj defterinin 26’ncı sayfasına “Kırk dördüncü iş günü” diye yazdı. “Batı şantiyesi, yarma hafriyatında, F-7 nolu şevin alan kotuna tesviyesi için kazı yapan dozer, akşam park halinde bırakıldığı yerde, Siyavuş Dural adındaki vasıfsız işçi tarafından, izinsiz hareket ettirilerek bir iş kazasına yol açtı. Meydana gelen kazada, dozerin kepçesini kaldırıp yüsek gerilim hattına takan işçi Siyavuş Dural elektriğe kapılarak can verdi.” Yazının bitiminde Siyavuş’un sarı makinayla resmi vardı. Kepçesine tünemiş. Yüzünde “mahçup” gülümsemesi. Ama ellerini saklamamış. İkisi de havada.</p>

  <p>Gökten yıldız kepçeleyecekti Siyavuş. Gökyüzünü kucaklayacaktı. En son patır patır yıldız yağdığını gördü. Sonra... Öyle bir karanlık ki...</p>
</body>
</html>
