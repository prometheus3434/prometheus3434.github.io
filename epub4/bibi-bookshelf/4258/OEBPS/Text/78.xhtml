<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Cim Cort... Cim Cort</h3>

  <p>Analar bu çocukları nasıl güldürüyorsunuz</p>

  <p>Nasıl yaz gökleri gibi böyle</p>

  <p>Durgun sular iyi çağlar gibi</p>

  <p>Kulaklarına neler fısıldıyorsunuz</p>

  <p>Ne öğütler veriyorsunuz</p>

  <p>Analar bu çocukları nasıl güldürüyorsunuz</p>

  <p style="text-align: right;">Arif Damar</p>

  <p>Evin demir kapısını ayağımla itip kilidine oturttum, merdivenleri üçer beşer çıkıp, oda kapılarını atladım, son olarak tuvalet.kapısını bi tekmede açıp tuvalete iki üç adım kala rahatlamaya koyuldum. Tam işimi bitirmiştim ki, taa yemyeşil üzüm bağlarının, dut ve kiraz ağaçlarının oralardan, uzaklardan, efsunlu bir rüzgar esti... Aniden, kendimi ufacık bir çocuk gibi hissettim. O zamanlardan kopup gelen yorgun bir kadın sesi sabahın o saatinde kulaklarıma doldu. Çok saçma bir şey söölüyordu, düş sandım: “Hey hindili hindili beyoğlunu atdan indirii” Tuvalette yanan ışıktan yarı yarıya aydınlanmış odamın içinde “Ayşecik”i gördüm. Anneannem... Uykulu gözler, at kuyruğu ak saçlar, öylece durmuş lombik tombik bana bakıyor. “Ayşem, nerden çıktın bakiim sen” deyip sarıldım. Kollarımın arasında ufacıktı... Ağzımdaki bira kokusundan yüzünü ekşitip geri çekildi, kolumdan tutup beni ışığa doğru iteleyerek baştan aşşağı şööle bi süzdü... “Dayıngilin İstanbul’da işi varımış, pindik otobüse geliveedük...” Kucaklayıp havaya kaldırdım. “Özlemişim kız seni” dedim. “Karanlıkta aklımı aldın ama... Ne o ööle hindili mindili bişey sööledin?” Muzip muzip güldü. “Bi dene mesel deyiveedim sana. Bulmaca sordum. Cevaabını bilebilecen mi bakalım. Eskiden hepsini su gibi bilidün” dedi. Bilirdim gerçekten... O zaman, hayata dair herşeyleri biliyordum sanki.</p>

  <p>Şubat tatilinde anne ve babamı görmek üzere Karabük’ten İstanbul’a gidiyorduk. Otobüs tünellere girip çıkıyor, dağları dereleri yutuyor, anneannem bana çakıya saplanmış dilim dilim elmalar veriyor, ama ben dünyaları görmüyorum. Şiddetli çişim var çünkü... Kime desem, nasıl söölesem. Bi yerde beşbuçuk yaşında koca delikanlıyız, ööle yekten “Çişim geldi” deyip otobüsü durdurmak... Yakışmaz yani. Ve fakat çatlıycam. Neden sonra Ayşem durumu anlayıp otobüsü durdurdu. Ben, bi yandan otobüstekileri kesip bi yandan pipimi rüzgara vermiş, tarlalara işerken, “Ayşecik” dedim. “Çok utandım, bi daha o otobüse binemem. Söyle gitsin onlar, biz başkasına bineriz” Daha sonra bizzat kaptanın, muavinin ve birkaç yolcunun ısrarıyla yeniden otobüsteki yerimi aldım. İşte tam o sırada, ben utançtan kıpkırmızı, koltuğa oturmuş, gözlerimi sıkısıkıya yummuşken, anneannem bana bu bulmacayı sormuştu. “Hey hindili hindili, beyoğlunu attan indirii.” Çok bekletmeden cevabını söyledi: çiş... Bulmacadaki gibiydi yani, herkes sıkışabilirdi, çişi gelince otobüs durdurmak ne ki, kocca hükümdar, bey oğlu, bilmemkim olsan, arkandaki orduya bakmadan, attan inip bi kuytuda su dökmek zorunda kalabilirdin.</p>

  <p>Şimdi, yıllar sonrasının bir seher vaktinde, ben, içtiğim biranın etkisiyle tuvaletin kapısını zor bulmuşken, anneannem karanlıkların içinden bana yine aynı bulmacayı sormuştu. Düş müydü peki? “O gada içeesen ürya görüyon zannedeesin tabi” diye sitem etti. “İnsan, bey oğlu bile olsa, arada bir dertleniyo işte bu anneannem” dedim. “Deyivee bakalım, neymiş derdin, garılaa gızlaa mı elkâra goyuyo benim torunumu?”</p>

  <p>Aslında anlatsam beni sabaha kadar dinleyip, söylediklerimi “sırlar hanesine yazar” kimseciklere lafını etmezdi. Ama terapilerin en kralını yakalamıştım zaten. Bi tarafı “uf olmuş” çocuğun şımarıklığıyla, “Boşver anane yaa. Hadi öbür bulmacalarından sor, bakalım hatırlayabilecek miyim” dedim. Anladı herhalde... Dedemin, Emiroğlu’nun deyimiyle “Evin iyisi köşe, ağacın iyisi meşe, kadının iyisi Ayşe”, seher vakti torununu avutmaya karar verdi...</p>

  <p>- Aldır abası, yeşildir kupesi, bunu bilmiyen eşek sıpası.</p>

  <p>- Patlıcann.</p>

  <p>- Şu depede toy oturuu, biri galkaa, biri oturuu.</p>

  <p>- Terazii...</p>

  <p>- Tülüş ağzını açdı, gıllı içeri gaçtı...</p>

  <p>- Çoraap.</p>

  <p>- Aferin iyi bilyan. Şunu bil bakalım. Ak sarayın ortasında sarı sultan oturuu...</p>

  <p>- Yumurta!</p>

  <p>- Peki... Karağnık yerde cim cort?</p>

  <p>- Bu ne be? Attın şimdi. Naşı yani karanlık yerde cim cort?</p>

  <p>- Ne atacağmışın. Tee en eski bulmaca bu. Anamgil bana soraadı. Cevabı, damla. Misal, mağarada su damlaya. Mağranın içi karağnık, su da cim cort cim cort diye damlaya. Uzatma işde bilemedim. Şunu sööle peki: bizim evde gadı vaa, eğri büğrü budu vaa, şimdi gelü görürsün, gülmekden oluusun.</p>

  <p>- Kurbağa!</p>

  <p>- Peki. Bi garış boyu, girip çıkmak huyu, işi bildükten soora, ocağa godutturu suyu.</p>

  <p>- Hihihi... Kaşık... Kaşıktı dimi. Yemeğe girip çıkıyo, sonra bulaşık yıkamak için su ısıtıyosun. Ööleydi di mi?</p>

  <p>- Ööleydi. Bi dam dolusu oğlum vaa, hep götü çüklü, hep götü çüklü.</p>

  <p>- Ahaha... Bu ne yaa? Var mıydı bööle bi şey.</p>

  <p>- Vaadi tabi. Üzüm demek. Üzüm denelerinin dibinde çöpü vaa ya. Bi gizim vaa gelen öpee, giden öpee.</p>

  <p>- Bardak. Bu kolay.</p>

  <p>- Otudum önüne, uydudum delüğüne.</p>

  <p>- Anahtar.</p>

  <p>Bu saatlerce böyle sürdü. Nine torun, gün doğuncaya kadar gülüştük. Ayşecik, uykuya inat, yüzyılların geyiğini bıkıp usanmadan çevirdi. Bulmacalarının kiminde, yüzüne, onları ilk duyduğu günün utangaçlığı, tazeliği gelip gitti; kiminde gözlerinden yaşlılığın kederini ve yorgunluğunu okudum. Arada O da benim gözlerimi okuyor olmalıydı. Sonunda “Geçti gaari efkârın” dedi... “Olu olmaz her şey dakılmaz ööle gafaya. Vakti gelüü, her bişeye çare bulunuu. Olmadı unutuu gideesin. Cim cort deye damlayıp geççe günlee. Neticede ben gibi gocayıp, dünyanın gapısına dikeesin gözünü.” Ardından başını yastığa koyup, son bulmacasını sordu: “Bizim pençereye bi guş geldi, hak dedi, huk dedi, şu dünyada dört şey yok dedi...”</p>

  <p>En iyi bu bulmacanın cevabını biliyordum. Bu, Ayşeciğin final bulmacasıydı. Her seferinde en sona saklardı. Gerçekten de kuşun dediği dört şey yoktu... “Dünyanın direği, denizin kapağı, yumurtanın kulbu ve ölümün çaresi...” Baktım, uyumuştu. Cevabı kendime verip, geçen zamanın sesini dinledim... Cim cort... Cim cort... Cim... Cort...</p>
</body>
</html>
