<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Çocuktuk İşte</h3>

  <p>“Ben bilirim o bakışı” dedi. “Sen, hala O’nu düşünüyorsun...” Bakışlarımı bozmadan, fırlayıp tuvalete gitsem. Aynanın karşısına geçsem, nasılmış anlasam. Sonra bir daha bakmasam öyle... iki parmağımı çatal yapıp karete filmlerindeki gibi gözlerime bandırdım. “Uyduruyorsun, öyle baktığım yok...”</p>

  <p>Konuyu O başlattı. Birbirimize eski aşklarımızı anlatıyorduk. Ben saf saf olup biteni şakıyordum. “Ne güzel” diyordu,. “Yazık ama sana nasıl da sevmişsin..” Aslında ben “komiklik olsun” diye anlatıyordum. En çok da “Eğer beni harbiden seviyosa” diye başlatıp baktığım saçma fallara güldü.</p>

  <p>Eminönü B-l Basınköy otobüsü, ilk gelen beş otobüsün içinde olursa, O da bana âşık... Beş az ama, on olsun... İlkgençliğim, elinde mavikart, kartın “naylon mahfazası” içinde zulalanmış bir çift mavi göz resmi, geçip giden otobüslere bakıyoruz... “Kaçıncıydı peki” diye sordu, “Basınköy Otobüsü ne zaman gelmişti?” Gerçekten merak ediyormuş gibi bakıyor. “Yirmiyediye kadar çıktım... Sonra Sirkeci’ye inip trenle gitmeye karar verdim.” Gülerek saçlarımla oynadı. Yine aynı şeyi söyledi: Yazık sanaa. “Sonra tren biletime baktım tabi. Hani var ya, ADYÛMERS1 falı var Âşık, dargın, yalnız, öpmek istiyo, filan... Baş harflerine göre işte, biletin numarasından bakıyosun..." Tam o sırada eliyle ağzını kapadı... “Boşver... Sonucunu söyleme.” Sustum... “O zaman çocuktum” dedim. “Hem şimdi banliyö trenlerine jetonla biniliyo.”</p>

  <p>Şimdi çok büyüğüm sanki. Biraz önce, kendisine ait okul kimliğindeki seri numarasını, yanyana toplayıp sonucu dokuzdan çıkardığımı ve olayı “Adyömersi” boyutunda irdelediğimi bilmiyor tabi... İleride, park halinde duran linyit yüklü AS 900 kamyonun plakasında adından harfler saptayıp, buna kendimce acaip bir anlam yükleyerek mutlu olduğumun da farkında değil.</p>

  <p>“Şiirlerin var mıydı peki” diye sordu. “Atatürk için iki tane koçaklama yazmıştım. Pekiyi alamadım ama, örtmen yazımın okunaksızlığından puan kırdıydı...” Bana öyle bir bakıyor ki “Sen bu kafayla O’na şiir de yazmışsındır şimdi inek” diye düşündüğü çok belli. “Herkesin kötü aşk şiirleri vardır, unuttum şimdi, naapıcaksın” sustum...</p>

  <p>Sonra O, “öncekine” yazdığı şiirlerden bir kaç dize söyledi... Sustuk. Ardından benim repliğimi attı... “Çocukluk işte. İnsan ööle sanıyo...”</p>

  <p>Ne sanıyo insan... Nasıl yani... Hiç işte... Onsuz olmaz sanıyo... Saçma! Tabi saçma... Gidiyo, bitiyo işte. Evet... Çocukluk... Tamamen öyle.</p>

  <p>“Sizin şarkınız hangisiydi” diye sordum. “Güllerin İçindemmiş... “Benden önceki BP’den miydi? Bir benzinciyle mi çıkıyodun, MFÖ o şarkıyı onlara verdi” şeklinde tuhaf bir espiri yaptım. “Sizinkisi?” Melodisini mırıldandım. “Arapsaçı, Erkin Koray’dan.” Mırıldandığım şarkıdan bir dize söküp, bilgiç bilgiç geyiğe girişti. “Bak ne diyor, çivi diyor, çiviyi söker, budur bunun ilacı diyor... Hohoho.”</p>

  <p>Sonra, hayattan bir şarkı tutmanın anlamsızlığı üzerine konuştuk. Ortadaydı işte... Senin gözünü doldurduğun, yüreğini hoplattığın, ayrıyken duyunca, dünyaları içip kendini kayıplara yazdırmak istediğin şarkı, aniden benzin kumpanyasına reklam müziği oluyordu. Aşkını kim takar, hayat bööle bişeydi işte. Milyon puştluğun döndüğü şu alemde, önce aşkını sonra seni bitiriverirdi. Tabii... Evet... Öyle... Aynen... “Aşkları da vururlar, reklama şarkı olur.” Evet evet...</p>

  <p>“Birbirinize isim takmış mıydınız peki?” Öpücük Balığı ile Zeytin Bey. Cankuş ile Tomtom...</p>

  <p>Hahaha... Bıcış... Cıcırık... Cibi... Civciş... İnsanların birbirlerini çizgifilm kahramanlarına benzetip, kedi köpek isimleri takmaları bir nedir abi şimdi? Nasıl da bulur insan bunları, nasıl çıkar ağzından... Çocukluk? O bile diil. Hastalık. Şeyin kitabı var Rolan Barns... Mı ne? Aşk üzerine söylemler. Neyse, anormal oluyo işte kişi, söylem olsun, torba olsun... Delirium. Yes.</p>

  <p>...Kalktık, “iki yetişkin insan” gibi yürüyoruz işte. Bunca şeyin arasında, ööle bi takım ibibikliklere vaktimiz yok, hem “yazık bize”, hem “ayıp lan artık, ne o ööle liseliler kibin” Ben yürürken, içimden bastığımız parke taşlarını sayıyorum. Asvalta vardığımızda, toplam sayıya bakıcam, seviyosa tek sayı. Yürüyoruz...</p>
</body>
</html>
