<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3><a id="bookmark0"></a>Sıcağı Sıcağına</h3>

  <p>Kimse başaramaz düşlerde gülmeyi, gelgelelim ölmeyi de, bak, işte bu kadar yakındır gülmek, ölüme.</p>

  <p style="text-align: right;">Hermann Broch</p>

  <p>Gece... Dolunay mı o, birisi yüzüme pili bitmekte olan fener mi tuttuyor? Demin bir koro çığlık çığlığa “biir ikii üüüç” diye bağırıyordu. Her şey birden döndü sonra, küçük kristal parçalar yağdı üstüme, ağzım burnum, gözlerimin arası hep onlarla dolu sanki. Benzin kokuyor, bi de vanilya galiba. Demin üçe kadar sayıp herşeyi tepetaklak ettiklerinde vanilya kokan minik bir sarı çam sallandı üzerime... Sis niye ki? Demin sis felan yoktu. Yoktu... Ben var mıyım peki? Saçma! Varım. Kaza oldu. Araba ters döndü, üçe kadar sayıp düzeltiliyodu, şimdi arabanın yanında yerde yatıyorum. Bir iki üç beş altı yedi sekiz. 1963 yılında Kasımpaşa Asker hastanesinde doğdum. Daha sonra sırasıyla Yeşilyuva İlkokulu, Basmköy Ortaokulu, Yeşilköy Lisesi ve ITÜ’yü bitirdim. Yayınlanmış altı kitabım var, orta derecede İngilizce biliyorum. Demin sekize kadar sayarken, arada&nbsp;<span style="text-indent: 1em;">dördü bilerek atladım, bilincim yerinde.</span></p>

  <p>Sis kalktı. Yanımda biri daha var, uzanmış yatıyor. O’na birisi “bu kaç” diye sordu. Bana soduklarında “Pi” diycem, “pi sayısı” Ama soran eden felan yok. İki şık var. Ya ben çok ağır yaralıyım, herifler beni defterden sildi, kurtulabilecek gibi olan öbürüyle uğraşıyorlar; ya da kaale alınmıycak kadar hafif atlattım, şok geçiriyorum. Üç, öldüm. Dört, karabasan görüyorum. Beş... Beşinci alternatif olarak “Bu bir kamera şakası” gibi bir bayağılığa düşmek istemiyorum. Ama diyelim ki ölmüşüm o zaman bu kadar bayağı bi espiriyi yapıp yapmamış olmam farketmez. Rahat oluyım anasını satıyim. Peki ama lan, hakkaten de anlatılmaz bi rahatlık var üstümde. Hiç bir yerim acımıyor. Tabi abi, endofrin olayı. Bööle kaza anlarında felan vücut bünyesindeki doğal morfini bırakıyo, sen o an hiç bişey hissetmiyosun. Bööle şeylerden anlamam, narkotikle işim olmaz ama vücüt makinesi hakkaten “iyi mal bulmuş”, kaza oldu olalı epey bir zaman oldu, ben hâlâ hiç bişey hissetmiyorum... Ya da öldüm. “Gastacılar” geldi. Bitanesi ehliyetten alınma fotoğraf peşinde. Polisle birlikte yanımda yatanın ceplerini karıştırıyorlar. İnsan öldükten sonra, yani eğer ölmüşsem, bi vasiyette bulunabilir mi? Ben bi trafik kazasında öldüğümde ehliyetimden alınmış bir fotoğrafla her hangi bir gazetenin üçüncü sayfasında çıkmak istemiyorum. “Ölüm Minibüsü, Azrail Kavşağı, Boğaz Sefası Kanlı Bitti, Trafik Canavarı Çobançeşme’ye Pusu Kurmuştu” başlıklarının altına gömmesinler beni... Elinde ehliyetle dikilip duran gastacınm bileğine aniden yapışıp, kan revan içinde “Ne gün çıkcak abi, hangi gasta, haa abi haa!” diye bağırsam, herife inme indirebilir miyim acaba? Dört yıl önce bir kış günü, TEM’de karıştığım yirmi araçlık zincirleme trafik kazasından sonra Sabah Gazetesi “Türkiye’nin ilk Avrupai kazası” başlığını attığından beri, daha “post modern” bir gazete başlığı göremedim. Başlayan otoyol kazalarıyla Avrupalılaştığımız için ufaktan sevinen bi hali vardı o başlığın. Dergiden bir arkadaşım benle dalga geçerek, “Herkese kısmet olmaz oğlum. Ya Ankara İstanbul Yolunun 48. kilometresi Azapderesi Mevkiinde, senin yönetimindeki araç, karşı istikametten gelen Mümin Öztürk yönetimindeki tomruk yüklü bir kamyonla çarpışsaydı... Alaturka bi kazaya karışmış olurdun. Ama şimdi, bi Avrupalı sayılırsın” demişti.</p>

  <p>Tamam işte, herşeyi hatırlıyorum. “Avrupai kaza” bile kare kare gözümün önünden geçti. Ama şimdi bu... Burdaki nasıl oldu? Yanımda yatan kim? Ya bensem. Ruhum dışıma çıkmıştır belki. Yok yaa. Bi kere ruh vanilya kokusu duymaz. İkincisi benim yaşamım “Avrupai trafik kazasından” ibaret diil ki. Yani, eğer ölürken insanın yaşamı “film şeridi gibi” kare kare gözünün önünden geçiyorsa, daha bir yığın görüntü olması gerekirdi. En azından bi çift mavi göz gelirdi, “güllerin içinden”i duyardım. Ayşecik masal anlatırdı, diplomamı duvara asardım, bisikletle dolaşırken yüzüme söğüt dalları çarpardı...</p>

  <p>Tabii ya. Şimdi durup dururken ben niye ardarda sıraladım bu görüntüleri. Bööle bişey heralde. Bi nevi geçip gitti işte söz konusu filmşeridi. E, abi kaldırsınlar o zaman beni burdan, yani ordan. Gastacılara malzeme etmeyin insanı. Gerçi mâna aleminden doğru bunlar beni enterese etmez ama, yani, arkadaşlarım, ailem felan... Kendi tanıdıklarınızın resmini ööle düşünün... Gerçi, ben üzülmezdim artık. Birine üzülmeye vakit kalmadan bir başkası gidiyordu trafik kazasında. Gazetelere bakmaz, cenazelerine bile gitmez olmuştum. Bir yere gitmişler eninde sonunda döneceklermiş gibiydi, izin, tatil, ne bileyim, öyle yani... Ya da bana öyle geliyordu. Üzülmüyorum, atlatıyorum, geçip gidiyolar sanıyordum...</p>

  <p>Önümde giden araba, önce sağ yanından kıvılcımlar çıkararak çelik bariyerlere sürtmeye başladı. Ardından, sol tekerlekleri üzerinde havalanıp yolun ortasına doğru, yanlamasına taklalar atarak tersi dönük biçimde bankete düşüp kaldı. Herşey, bir kaç tok metal sesi, cam patlamaları ve ne olduğunu anlayamadığım, tuhaf cıyırtıların eşliğinde bir kaç saniyede olup bitti. İnip koştum. Birileri, birileri daha... Üşüştük, deli çığlıklarla bağırıyor, arabayı bir taraflarından tutup çekiştiriyor, içindekileri kurtarmak için camlarını tekmeliyor, kapıların ek yerlerine taşlarla vuruyorduk. Bu sırada ben arabanın içine dikkatle bakmamaya çalışıyordum, ama... Üçe kadar sayıp, hep birlikte arabayı ters çevirecektik. “Üç” dendiğinde arabanın içinde cansız bir elin öylesine devrildiğini gördüm. O elin yüzleri gelip gitti gözümün önüne... Lisedeyken, zifir gözlü bir kız çocuğu, hastahane, formaldehit kokusu, kurşun tabut, geçenyıl, kainatın en haşarı arkadaşı Mert, Antalya yolu, son çektiği resimler, masamda unuttuğu şiir notları, birkaç gün önce Ahmet Abi sonra, telefonda tarafımdan işletildiğine kızgın, uzak bir ses... Gidemediğim cenazeler, “bir işe yaramaz” diye sustuklarım, insanı sinir eden, hesapta aldırışsızlığım... En son, araba dönüyordu işte. Elimde, kaza geçiren arabadan, vanilya kokan bir süs çamı, yüzüme şişe suyu dökmekte olan adama, “kusura bakmayın bu kadar şeyin arasında bi de benimle uğraştınız” diyebildim.</p>

  <p>O da kan görünce bayılırmış. Hayrettir, bu sefer olmamış. Kendimi kaybettiğimde beni de yanına serdikleri kazazedeyi bi arabayla hastaneye yollamışlar, ama “gidiciymiş. Arabama binerken, “Bana bak takma kafana haa” dedi. “Yok ööle bişey” dedim.</p>
</body>
</html>
