<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-7.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x9-7.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1 para-style-override-20"><span>8</span></p>

      <p class="res1"><span><img alt="3.png" class="image" height="15" src="../Images/3_fmt7.jpeg" width="433" /></span></p>

      <p class="anabaslik para-style-override-20" id="toc_marker-8"><span>SERMAYE BİLEŞİMLERİ</span></p>

      <p class="resim-2"><span class="char-style-override-17"><img alt="4.png" class="image" height="16" src="../Images/4_fmt7.jpeg" width="34" /></span></p>

      <p class="paragraf-4">Bu bölüm, 9 ve 10. bölümlerde kâr oranının azalma eğilimi yasasının (KOAEY) ve dönüşüm sorununun incelenmesine bir girizgâh olarak Marx’ın sermayenin teknik, organik ve değer bileşimleri kavramlarını açıklıyor. Bu iki sebepten ötürü önemlidir. Birinci olarak, sermaye bileşimleri, değerler ile fiyatlar arasındaki ilişkiyi, teknik değişmeyi, iktisadi bunalımları ve kapitalist ekonominin öteki yapı ve süreçlerini anlamak için gerekli olmalarına karşın konuyla ilgili edebiyatta genellikle üstünkörü açıklanmış, olsa olsa yüzeysel ve hatalı bir şekilde anlaşılmıştır. İkinci olarak, KOAEY’ye, geleneksel olarak, dönüşüm sorunuyla ancak gelip geçici bir ilişkisi varmış gibi bakılır. Bu yanlıştır; çünkü bunlar, sermaye bileşimi aracılığıyla birbiriyle yakından ilişkilidir. Bunu aşağıda ayrıntılı olarak açıklıyoruz.</p>

      <p class="ara"><span>Sermayenin Teknik Bileşimi</span></p>

      <p class="paragraf-4"><span class="char-style-override-2">Kapital</span>’in 1. cildinde Marx, kapitalizme özgü üretim yöntemini, yani kapitalizmin, fabrika sistemini yaratırken emek sürecini sistemli bir şekilde ele geçirip dönüştürmesini ve öteki üretim koşullarını, örneğin doğal kaynakları mülk edinmesini inceler (bk. 6 ve 14. bölümler). Marx, 1. ciltte ayrıca, kapitalizm döneminde emek üretkenliğinin, verili bir emek-zaman içinde işlenip nihai metalar hâline getirilen üretim araçları kütlesini artırarak sistemli bir şekilde yükselmesi eğilimini saptar. Bu süreç, sermayenin teknik bileşimi (STB) kavramıyla yakalanır.</p>

      <p class="paragraf-4">STB, tüketilen maddi girdiler ile bunları çıktıya dönüştürmek için gerekli canlı emek arasındaki fiziksel orandır. Marx’ın, STB’nin yükselme eğilimi içinde olduğunu (kapitalizm döneminde emek üretkenliğinin yükselişinin ifadesi olarak) göstermesine karşın, STB’yi ve bundaki değişmeleri ölçme ya da farklı kesimlerdeki (örneğin tarım ile gemi yapımı) sermayelerin teknik bileşimini karşılaştırma çabaları zor bir sorunla karşılaşır: STB, ayrışık bir kullanım değerleri tomarı (maddi girdiler) ile her bir firma ya da kesimde harcanan somut emek miktarları arasındaki oran olduğu için doğrudan doğruya ölçülemez. Bir başka deyişle, STB, ancak ayrışık bir ham maddeler kütlesi ile canlı emek ortak bir paydaya indirgenirse tek bir dizinle ölçülebilir.</p>

      <p class="paragraf-4">Ana yolcu teori için, STB’nin ölçülmesi bir dizin sayısı sorunudur. Buna karşılık Marx’ın teorisinde metaların değeri, STB’nin uygun bir şekilde ölçülebilmesinin temelini oluşturur. Bu, bir dizin yerine bir başkasının seçilişinden ibaret olmayıp Marx’ın, toplumsal olarak gerekli emek-zaman olarak anlaşılan değerin kapitalist bir toplum için meşru bir tahlil kategorisi olduğu yolundaki önermesini yansıtır. Bu toplumda, 2. bölümde gösterilmiş olduğu gibi farklı somut emekler, üretimde olsun mübadelede olsun düzenli, sistemli ve zorunlu bir şekilde birbiriyle eş değerlilik içine sokulur; böylece kapitalizm içerisinde değer ilişkilerinin hâkimiyetini kurarlar. STB’nin değer ölçümleri (her türlü dizin sayısının beraberinde getirdiği pürüzlerle birlikte yalnızca kullanışlı değil) meşrudur; çünkü kapitalizm döneminde üretim koşullarında meydana gelen sistemli değişmeleri, cisimlendirdikleri toplumsal ilişkiler ve değer ilişkileri cinsinden dile getirirler. Bir başka deyişle, STB’nin değerlerle ölçülmesi, değişen üretim koşullarının az çok kullanışlı ve isteğe bağlı bir dizini değil, birikim sürecinin bir bölümünün kavramlaştırılmasıdır.</p>

      <p class="ara"><span>Organik Bileşim ve Değer Bileşimi</span></p>

      <p class="paragraf-4">STB’nin değer ölçüsünü inşa etme yolları daha ayrıntılı olarak tahlil edildiğinde bu yorumlar doğrulanır. <span class="char-style-override-2">Kapital</span> dikkatle okunduğunda, teknik bileşime ek olarak, Marx’ın sermayenin <span class="char-style-override-13">organik</span> bileşimi ile <span class="char-style-override-13">değer</span> bileşimi (SOB ve SDB) arasında ayrım yaptığı görülür. Ne var ki SOB ile SDB konuyla ilgili edebiyatta nadiren birbirinden ayrılmış, ikisi neredeyse birbiriyle değiştirilebilir şekilde kullanılmıştır. Her ikisinin cebirsel tanımı, genellikle <span class="char-style-override-2">c/v</span> (değişmez sermaye bölü değişir sermaye) ile gösterilmiştir. Ancak bu şu soruyu davet eder: <span class="char-style-override-2">c</span> söz konusu olduğunda ayrışık bir ham maddeler tomarını, <span class="char-style-override-2">v</span> söz konusu olduğunda da canlı emeği tek bir değer boyutuna indirgemekte hangi değerler kullanılmaktadır? Bu, tahlilin tümü birikimle, dolayısıyla teknik değişme yoluyla meta değerlerinde meydana gelen sistemli azalmayla ilgili olduğu için bu bağlamda anlamlı bir sorundur (bk. 3. bölüm).</p>

      <p class="paragraf-4">Bu sorunu birikimin dinamik bağlamı içinde ele almadan önce, anlaşılmasını kolaylaştırmak için, SDB ile SOB’yi statik bir bağlamda ayırt etmek yararlı olur. Örneğin mücevherat üretimine bakalım. Diyelim ki hem gümüş hem altın yüzük üretmekte tamı tamına aynı emek süreci ve aynı makineler ile teknoloji kullanılıyor. Her iki üretim sürecinin STB’si aynı olur; çünkü bu canlı emeğe oranla ham madde kütlesini ölçer. Ama altın yüzük üretimi, değeri daha yüksek ham maddeler (gümüşe karşıt olarak altın) kullandığı için daha yüksek bir SDB’yi beraberinde getirir. Üretim süreçleri arasında teknik açıdan bir fark olmayışını yansıtmak için Marx SOB’yi her iki üretim süreci için <span class="char-style-override-13">eşit</span> olarak tanımlar. Bir başka deyişle, SOB STB’yi değer cinsinden ölçer; ama kullanılan ham maddelerin değerinin daha büyük ya da daha az oluşunun yarattığı farkları <span class="char-style-override-13">bir kenara bırakır</span>.</p>

      <p class="paragraf-4">Bu, <span class="char-style-override-2">c/v</span> oranının hangi değerler üzerinden tanımlanmasının uygun olacağı belirtilmediği için, SOB’yi ölçmeyi biraz zorlaştırır. Örneğin tanım için altın değerini mi, gümüş değerini mi, yoksa arada bir şeyi mi kullanacağız? Bu, ayrımı statik bir bağlamda yapmaya çalışmanın yarattığı bir sorundur. Ancak üretim süreçleri değişmekte olduğu zamandır ki SOB ile SDB arasındaki ayrımın gerçek bir anlamı olur; çünkü aksi hâlde, organik açıdan üretim süreçleri arasındaki eş değerliliği ya da tersini belirtmek için tek başına STB ile SDB yeterlidir.</p>

      <p class="paragraf-4">Şimdi, çelik sanayisini işin içine katan dinamik bir örnek üstünde duralım. Diyelim ki bu sanayideki teknik iyileştirmeler nedeniyle çelik değerinde bir azalma olmuştur. Sonuç olarak ekonominin her kesiminde SDB, değişmez sermayesinin üretiminde ve emek gücü değerinde çeliğin göreli içeriğine bağlı olarak değişir. Bütün kesimlerde türdeş bir iş gücünün istihdam edildiği daha basit bir örnekte SDB’ler, göreli çelik kullanımına bağlı olarak değişiklik gösterir. Bu değişmeye karşın SOB’ler bütün kesimlerde aynı kalır; çünkü STB’ler değişmemiştir. Bu örnek, SOB’nin üretimdeki değişmeleri değer cinsinden ölçtüğünü, dolayısıyla SDB’den ayrı bir şeyi ancak STB değişmekte olduğu zaman ölçebileceğini gösterir. Besbelli ki yukarıda verilen iki örnek, yalnızca SDB ile SOB arasındaki farkı açıklamaya yarar. Kendi başlarına fazla bir anlamları yoktur.</p>

      <p class="paragraf-4">Değişen üretim koşullarını ele almaya bir kez başladık mı sorun farklılaşır. Marx, gelişmiş aşamasında, kapitalizmin göreli artık değer üretimi yoluyla birikimi beraberinde getirdiğini, o arada makinelerin canlı emeği sistemli olarak yerinden ettiğini öne sürer. Bu, ekonomi çapında yükselen bir STB ile sonuçlanır. Bu durumda, STB’yi değer cinsinden ölçmenin iki ayrı yolu vardır.</p>

      <p class="paragraf-4">Bir yandan tek başına üretimdeki değişmeler açısından STB SOB ile ölçülür. Ham maddeler ile emek gücü üretim sürecine verili değerlerle girer; bu ise, emeğin girdileri çıktılara dönüştürmeye ne ölçüde zorlandığına bağlı olarak değişmez sermaye ile değişir sermaye arasında belirli bir orana yol açar. Kronolojik olarak ifade edecek olursak SOB, STB’yi, teknik değişmelerden ve üretim sürecinin yenilenmesinden önce hüküm süren “eski” değerler üzerinden ölçer. Öte yandan ne zaman ekonominin bir yerinde teknik ilerleme olsa meta değerlerinde bir değişme (azalma) olur. SDB bu aşamada ölçülür. İster istemez bu ölçü, STB’yi gerek SOB’de gerek mübadele alanında gerçekleştirilirken meta değerlerinde meydana gelen değişme açısından hesaba katar. Kronolojik olarak ifade edersek SDB, “eski” değil, “yeni” değerler üzerinden ölçülür. Sözün kısası SDB, hem yükselen STB’nin hem de teknolojik ilerlemeden dolayı azalan değerlerin çelişik içermelerini yakalar — o nedenle SDB, STB ile SOB’den daha yavaş yükselme eğilimi gösterir.</p>

      <p class="paragraf-4">SDB ile SOB arasındaki farkın yeni ve eski değerler açısından tarif edilmesi, ayrım, kronolojik olmaktan çok kavramsal olduğu için biraz yanıltıcıdır: Her an bazı sermayeler üretim sürecine girerken başkaları oradan çıkar; üstelik teknik değişme her yerde hazır ve nazırdır. Bu ayrımla yapılan, üretim ile mübadele alanları arasındaki ayrılmaya (bk. 4. bölüm) dayanarak, onu daha karmaşık bir bağlamda kurmaktır. Üretimde, sermayeciler ile işçilerden oluşan iki sınıf üretim süreci boyunca karşı karşıya gelir ve birikim ilerledikçe STB, yükselme eğilimi gösterir. Mübadelede sermayeciler, alım satım sürecinde birer rakip olarak karşı karşıya gelirler ve birikim ilerledikçe değerler azalma, SDB ise düşme eğilimi gösterir.</p>

      <p class="paragraf-4">Bundan sonraki bölümde, bu süreçlerin etkileşiminin, üretim ile mübadele arasındaki yapısal ayrılma açısından anlaşıldığı şekliyle Marx’ın KOAEY’sinin konusu olduğunu gösteriyoruz. 10. bölümde Marx’ta değerler ile fiyatlar arasındaki ilişki, SOB’nin değer tahlilindeki rolü aracılığıyla açıklanıyor.</p>

      <p class="ara"><span>Tartışma Konuları ve Tamamlayıcı Okuma Önerileri</span></p>

      <p class="paragraf-4">Konuyla ilgili edebiyatın, sermaye bileşimlerinin ele alınışı konusunda özensiz olduğunu belirtmiştik. Genellikle KOAEY bağlamında en çok dikkat, hiç değilse terminolojide SOB’ye odaklanmış, STB ile SDB yeterince göz önünde tutulmamıştır. İşin tuhafı, SOB’nin terminolojik olarak ağır basmasına karşın, pratikte kastedilen SDB olmuştur. Bu durum, Marx’ın kendi ayrımlarının önemsenmeyişini ve Marx’ın yapıtı ile niyetinin yanlış yorumlanışını yansıtır.</p>

      <p class="paragraf-4">Özgül olarak sermaye bileşimleri üzerine olan edebiyatın yetersiz oluşu şaşırtıcı sayılmamalıdır. Marx, kendi kavramlarını Karl Marx (1999b, Böl. 12, 1978, Böl. 23 ve 2006b, Böl. 8) içinde açıklar. Bu bölümdeki yorum, Ben Fine (1990a) ile Ben Fine ve Laurence Harris (1979, Böl. 4)’e dayanıyor. Bu yorum, var olan edebiyat ışığında Alfredo Saad-Filho (1993, 2001 ve 2006, Böl. 6) tarafından gözden geçirilip geliştirilir.</p>
    </div>
  </div>
</body>
</html>
