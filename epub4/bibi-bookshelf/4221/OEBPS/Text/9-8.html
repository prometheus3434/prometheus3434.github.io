<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-8.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x9-8.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1 para-style-override-20"><span>9</span></p>

      <p class="res1"><span><img alt="3.png" class="image" height="15" src="../Images/3_fmt8.jpeg" width="433" /></span></p>

      <p class="anabaslik para-style-override-20" id="toc_marker-9"><span>AZALAN KÂR ORANI</span></p>

      <p class="resim-2"><span class="char-style-override-17"><img alt="4.png" class="image" height="16" src="../Images/4_fmt8.jpeg" width="34" /></span></p>

      <p class="paragraf-4">Marx’ın kâr oranının azalma eğilimi yasası (KOAEY) konusundaki teorisi, geçerliliği, yorumlanması ve anlamı açısından son derece tartışmalı olmuştur. Bu bölümde Marx’ın yasasını özetleyip, ona karşı yöneltilmiş olan eleştirilerden bazılarını yanıtlıyoruz. KOAEY’nin iki tane yanlış yorumu vardır ki konuyla ilgili edebiyatta sık sık karşımıza çıkar. Bir yandan Marx’ın katkısı yüksek felsefe katına çıkarılır; burada KOAEY soyut bir hakikat, sermayenin kendisinin mantığından türetilen ve o nedenle çürütülemez olan bir şey karakterine bürünür. Öte yandan Marx’ın tahlili, tahlilcinin yönelimlerine ve seçilen ekonomi modelinin cebirsel gerektirmelerine bağlı olarak doğru, yanlış ya da ikisinin arasında bir şey olan bir cebirsel önermeler kümesiyle eş anlamlıymış gibi ele alınır.</p>

      <p class="paragraf-4">Burada benimsenen görüş, gülünçleştirilmiş olduğunu itiraf ettiğimiz bu uçların her ikisinden farklıdır. Ne var ki argüman, karmaşık olup cebirsel değil, kavramsal mülahazalara bağlıdır. Sonuç olarak önce tahlilin yapısı özetliyoruz; bunu, geliştirme ve haklı çıkarmaları kapsayan daha ayrıntılı bir açıklama izliyor.</p>

      <p class="ara"><span>Argümanın Özeti</span></p>

      <p class="paragraf-4">Marx’ın KOAEY’si sermayenin organik ve değer bileşimleri arasındaki kavramsal ayrıma dayalı olsa da konuyla ilgili edebiyatta bu ikisi nadiren ayırt edilir ve SDB’den söz edilirken genellikle SOB terimi kullanılır. 8. bölümde, SOB’nin birikimin sonuçlarını sırf <span class="char-style-override-13">üretim</span>, yani (artık) değer yaratma alanına gönderme yaparak ölçtüğünü, SDB’nin ise birikim sürecini <span class="char-style-override-13">mübadele</span>, yani (artık) değerin gerçekleşmesi alanında ölçüp yansıttığını, bunun, satış sorununu merkeze koymakla birlikte onunla sınırlı olmaması gerektiğini göstermiştik.</p>

      <p class="paragraf-4">SOB, kapitalizme özgü üretim yöntemlerinin benimsenmesi, özellikle kesimler içerisindeki rekabet ve göreli artık değer sızdırma yolundaki sistemli çaba bağlamında makine kullanımı nedeniyle, yükselme eğilimi gösterir. SOB’nin bu yükselme eğilimi başlı başına yasanın kaynağı olurken, SDB’nin biçimlenmesi, KOAEY’ye karşı koyucu eğilimler (KKE’ler) ile bağlantılıdır. Yasa ile KKE’ler arasındaki etkileşim, sermaye birikimi sürecinin temelinde yatan özsel bir yöndür. Bunların etkileşimi görece karmaşık iktisadi görüngüler oluşturur; ama yalnızca kapitalizmin gelişmesinin, seri imalatın hâkim olduğu aşamasında.</p>

      <p class="paragraf-4">Bu, KOAEY’nin dar ön deyisel anlamda bir ampirik yasa olmadığını ima eder — söz konusu olan daha çok, kâr oranındaki hareketler konusunda olası işaretler vermeyen <span class="char-style-override-13">soyut bir yasadır</span>. Bununla birlikte, daha ileri mantıki ve tarihî tahlilleri içererek görece karmaşık ve dolaysız iktisadi görüngüleri inceleyebilmek için temel sağlar.</p>

      <p class="paragraf-4"><span>Marx’ın KOAEY’sinin bu sunuluşu, bu konuda Japon iktisatçısı Nobuo Okishio’nun adına bağlanan ve Zraffacı iktisat okulunun yanı sıra bazı Marksistler tarafından da desteklenen anlayış ve eleştiriyle tam bir zıtlığa götürür. Bu yaklaşım, karşılaştırmalı statik ve denge çözümlemesiyle sınırlı olduğu için birikimi, üretim ile dolaşım arasında uyumlu bir etkileşimi zorunlu olarak doğuran bir süreç olarak ele alır. Dolayısıyla bu yaklaşım, Marx’ınkinin diyalektik karşıtı olarak nitelenebilir.</span></p>

      <p class="ara"><span>Başlı Başına Yasa ve Karşı Koyucu Eğilimler</span></p>

      <p class="paragraf-4"><span>Marx’ın KOAEY’yi ele alışı,</span> <span class="char-style-override-13">Kapital</span><span>’in 3. cildinin üçüncü kısmının üç bölümünü işgal eder. “Yasanın Niteliği” başlığını taşıyan ilk bölüm, kapitalizmde kârlılığın azalmasının görünüşte basit bir cebirsel ispatını kapsar. Kâr oranı, değer cinsinden,</span> <span class="char-style-override-2">s</span> <span>artık değer oranı (</span><span class="char-style-override-2">m/v</span><span>) ve SOB</span> <span class="char-style-override-2">c/v</span> <span>iken</span> <span class="char-style-override-2">k = m/</span><span>(</span><span class="char-style-override-2">c + v</span><span>) =</span> <span class="char-style-override-2">s/</span><span>(SOB + 1) şeklinde yazılabileceğinden,</span> <span class="char-style-override-2">k</span><span>’nin azalışı,</span> <span class="char-style-override-2">s</span><span>’nin yükselmemesi koşuluyla SOB’deki yükselişin dolaysız sonucu olur.</span></p>

      <p class="paragraf-4">Ne var ki bu yorum hatalıdır. KOAEY, kâr oranındaki ampirik hareketleri iki sebepten ötürü öngörmez. Birinci olarak, Marksçı yasalar ampirik düzenliliklerin teorik ifadesi değildir. Burada yer çekimi yasasıyla bir analoji yardımcı olabilir. Yasa, Newton’ın yere düşen elmasında olduğu gibi, cisimlerin birbirini çektiği düşüncesine dayanır. Ama ampirik olarak yer çekimi yasası, bir yasa olarak kendisiyle çelişir görünen ampirik sonuçları <span class="char-style-override-13">açıklar</span> — gezegenler güneş çevresinde kararlı yörüngeler çizer; binalar dik kalır. Benzer şekilde, Marksçı yasalar kapitalist toplumsal ilişkilerce kurulan başlıca maddi güçleri dile getirir ki Marx bunlara eğilimler adını verir. Bu nedenle KOAEY, görünüşte garip bir şekilde “eğilim yasası” diye adlandırılır. Marksçı yasa ve eğilimler, üretim tarzını tanımlayan toplumsal ilişkilerden çıkmalarına, o nedenle de zorunlu (kaçınılmaz) olmalarına karşın ampirik sonuçları doğrudan doğruya belirlemez. Örneğin makineleşme ve SOB’nin yükselme eğilimi, kâr oranının taş gibi düşmesi gerektiğini ima etmez; tersinden bakarsak, kâr oranının zaman içindeki dalgalanmaları KOAEY’yi olumsuzlamaz. Aynı şekilde, kâr en çoklamasının ve sermaye akışkanlığının bir sonucu olarak kesimler arasında kâr oranının eşitlenmesi eğilimi, bu oranların gelecekte eşitlenmiş olacağını (hatta olabileceğini) ima etmez (ancak ana yolcu iktisattadır ki bu eğilim, bir güncellik olarak görülerek, bütün kâr oranlarının eşitlendiği bir denge inşa edilebilir).</p>

      <p class="paragraf-4">Marx’a göre, yasa ve eğilimlerin yerlerini kaynakları ve kendilerini belli edişlerinin daha karmaşık şekilleri bağlamında, tahlilî olarak belirlemek gerekir. Örneğin eğilimler, her zaman karşı koyucu eğilimlerle etkileşmenin yanı sıra tikel tarihî koşullar bağlamında, belirlenmemiş –ama ilke olarak anlaşılabilir– sonuçlara yol açar (bk. 1. bölüm). Söz gelimi rakip sermayeler söz konusu olduğunda, bunların kâr oranlarının eşitlenme eğilimini aynı kesim içindeki sermayeler arasındaki rekabetin karşısına koymak gerekir. Bu ikinci rekabet, ister üretkenliği artıracak birikimle ister daha düşük ücretler ödenerek ister başka bir şeyle olsun kâr oranlarını ortalamadan farklılaştırır (bk. 6. bölüm).</p>

      <p class="paragraf-4">KOAEY’nin ampirik ön deyilere izin vermemesinin ikinci sebebi, sermayenin (değer değil de) organik bileşimiyle ilgili her türlü irdelemenin, bu yasada olduğu gibi üretimdeki değişmelerle sınırlı oluşu, dolaşımdaki değer değişmelerini hiç hesaba katmayışıdır. Bu, <span class="char-style-override-2">s</span>’nin değerinin değişmemesinin neden keyfî bir varsayım değil, üretim sırasında metaların (emek gücü dâhil) değerlerinin değişmemesinin bir ifadesi olduğunu açıklar.</p>

      <p class="paragraf-4">Marx’ın “Zıt Yönde Etkiler” başlıklı ikinci bölümü KKE’leri ele alır. Bunlar, iki tipe ayrılır. Bir kere, yükselen SOB’nin sonucu olan değer değişmelerinden doğrudan doğruya çıkanlar vardır. <span class="char-style-override-2">k = m/</span>(<span class="char-style-override-2">c + v</span>) diye yazarsak bundan şu sonuç çıkar ki <span class="char-style-override-2">c</span> ya da <span class="char-style-override-2">v</span>’yi azaltan herhangi bir şey ve <span class="char-style-override-2">m</span>’yi artıran herhangi bir şey, <span class="char-style-override-2">k</span>’yi artırma eğilimi gösterir. Göreli artık değer üretimi bunların hepsini yapar; çünkü üretkenlik artışı, <span class="char-style-override-2">c</span> ile <span class="char-style-override-2">v</span>’nin değerinde bir azalmayı (ister doğrudan doğruya ücret malları kesiminde ister bu kesimin daha düşük değerli ham maddeler kullanmasıyla dolaylı olarak) ve <span class="char-style-override-2">v</span>’nin azalması (reel ücret verilmişken) yoluyla <span class="char-style-override-2">m</span>’nin artmasını içerir. Metaların değerlerinde meydana gelen bu değişmeler, yukarıda öne sürüldüğü gibi, SDB’nin oluşumuyla eş anlamlı olup bu kavramın önemini ve SOB ile olan farkını vurgular.</p>

      <p class="paragraf-4"><span>Bunlara ek olarak Marx daha az sistemli türden KKE’leri de irdeler. Bunlar, doğrudan doğruya sermaye birikiminin sonucu değildir. Örneğin iş gücünün süper sömürüsünü (mutlak artık değer), dış ticaret yoluyla ham maddeler ile ücret mallarının ucuzlamasını ve anonim şirketlerin oluşmasını sıralar. Bu gruptaki KKE’ler, kapitalist gelişmenin birer sonucu olsalar bile sermaye birikimi ya da yükselen SOB’den zorunlu olarak çıkmaz. Marx’ın bunları, tahlilî olarak birbirinden ayırmadan başkalarıyla birlikte aynı kefeye koyduğu anlaşılıyor. Bu, 3. cildin yayıma hazırlanışının bitmemiş olmasıyla açıklanabilir. Ayrıca Marx’ın KKE’ler listesinin J.S. Mill’inkini yakından izlemesi, elindeki malzemeyi henüz layıkıyla yeniden biçimlendirememiş olduğunu akla getiriyor. Ne var ki Marx ile Mill arasındaki önemli bir fark, Mill’in yasayı ele alışının Ricardo’nunkini izlemesi ve Marx’ta olduğu gibi</span> <span class="char-style-override-2">bütün sanayi çapında artan üretkenliğe</span> <span>değil,</span> <span class="char-style-override-13">azalan tarım üretkenliğine</span> <span>dayalı olmasıdır.</span></p>

      <p class="paragraf-4">Marx’ın KKE’leri bu şekilde ele alışı, başlı başına yasaya birer karşıt ağırlık olarak <span class="char-style-override-2">k</span>’deki dolaysız hareketler üstünde durduğunu düşündürüyor. Ne var ki KKE’ler, belli ki yasadan daha karmaşık bir tahlil düzeyinde sunulmaktadır; çünkü daha önce görmüş olduğumuz gibi bunlar, gerek üretimde <span class="char-style-override-13">gerek</span> mübadelede meydana gelen değişmeleri cisimlendiren SDB’nin oluşmasını işin içine katar (oysa yasanın kendisi, SOB’nin oluşumunu ve yalnızca üretimdeki değişmeleri işin içine katar). Buna karşın, yasayı olduğu gibi KKE’leri de, kâr oranındaki hareketlere doğrudan doğruya yön veren ampirik ağırlıklı etkenler olarak değil, değişen üretim koşullarını mübadeledeki hareketlere dönüştüren süreçlerin cisimlenmesi olarak görmek gerekir.</p>

      <p class="ara"><span>Yasanın İç Çelişkileri</span></p>

      <p class="paragraf-4">Önceki alt bölümde, gerek KOAEY gerek KKE’lerle ilgili olarak, bunların, kâr oranındaki dolaysız hareketleri öngörmekten çok, görece soyut süreç ve ilişkileri yakaladığı yorumunu yaptık. Marx’ın KOAEY konusundaki üçüncü bölümünü bu temel üzerinde inceleyeceğiz. Yerinde olarak “Yasanın İç Çelişkilerinin Serimi” adı verilmiş olan bu bölümde Marx, yasayı ve KKE’leri, görece karmaşık ampirik görüngülere yol açan temel süreçlerin çelişik bir birliği olarak inceler. Bu görece somut aşamada bile Marx, kâr oranındaki hareketleri öngörmekten çok, yasa ile KKE’lerinin hasımca bir arada yaşamasıyla ilgilenir. Bunun nedeni, yasa ve KKE’leri cebirsel olarak toplayıp, bu ikisinden hangisinin tesadüfen daha güçlü olduğuna göre, kâr oranında bir yükselme ya da azalma elde etmenin mümkün olmayışıdır. Marx, bunun yerine, sermaye birikimi mevcut değerleri azaltsa bile, değer yaratma süreci bu değerler temelinde ilerledikçe (artık) değer üretimi ile dolaşımı arasında meydana gelen çelişkilerle ilgilidir.</p>

      <p class="paragraf-4">Marx’ın yasanın iç çelişkileri konusundaki tahlili, KOAEY’nin, kapitalist firmaların ya da ekonomilerin fiilî kâr oranlarında aralıksız bir gerileme öncelemekten çok soyut eğilimlerin etkileşimiyle ilgilendiğini örtük olarak doğrular. <span class="char-style-override-2">Kapital</span>’in 3. cildinin üçüncü kısmında kâr oranındaki hareketler, hiç denecek kadar az tartışılır; ekonominin, üretmeyi başarmış olduğu ve genişlemek için ihtiyaç duyduğu artık değer kütlesini biriktirme yeteneğine çok daha büyük bir ilgi gösterilir. Bir başka deyişle, dikkatin yoğunlaşma noktası, birikimin ürettiği kâr oranının daha yüksek mi, daha düşük mü olduğu değil, sürdürülebilir olup olmadığıdır. Örneğin teknik ilerleme değişmez ve değişir sermaye değerlerini azaltırsa, ki azaltma eğilimi gösterir, bu durum, üretim koşullarındaki değişmelerin mübadele alanına ötelenmesine işaret eder ve azalan kâr oranları doğrultusunda bir eğilim üretir (emek gücü değeri sürdürüldüğü ve birikim ve üretkenliğe uygun olarak reel ücretler arttığı ölçüde). Buna karşılık anonim şirketlerin oluşması, işçilerin süper sömürüsü ve dış ticarete açılma, hangi kâr oranında oluştuklarına bakılmaksızın birikimin sürekliliğine yardımcı olur.</p>

      <p class="ara"><span>Yasanın Ampirik İçermeleri</span></p>

      <p class="paragraf-4"><span>KOAEY’nin soyut bir yasa olarak irdelenmesi ampirik anlamlılığını yadsımaz. Marx’ın</span> <span class="char-style-override-2">Kapital</span><span>’in bu kısmında ulaştığı ana sonuç, yasa ile KKE’lerin süresiz bir şekilde uyum içinde yan yana var olamayacağı, bunların zaman zaman bunalımlara yol açmak zorunda olduğu yolundadır. Bu dikkatli bir yorumu gerektirir; çünkü nasıl azalan kâr oranının belitsel bir türetimi yoksa bunalımların zorunluluğunun da belitsel bir türetimi yoktur. Onun yerine Marx, tıpkı değişmeyen değerler temelinde alım ile satım arasında oluşan daha dar ayrıklık potansiyelinin bir sonucu olarak daha önce 2. ciltte yapmış olduğu gibi bunalımların</span> <span class="char-style-override-13">içkin</span> <span>olanaklılığına işaret eder (bk. 7. bölüm).</span></p>

      <p class="paragraf-4"><span>KOAEY açısından potansiyel bir ayrıklık kaynağı, mübadelenin, emeğin göreli olarak kovulmasına ve üretimde değerlerin değişmesine uyum sağlaması sorunudur. Bu uyum süreçleri, ekonominin her tarafındaki teknik değişme yüzünden, ardı arkası kesilmeyen bozulmalara uğrar. Örneğin</span> <span>birikim ilerlerken değerlerde meydana gelen azalma mevcut değerlerin korunarak sermaye içinde cisimlenmesini zaafa uğratma eğilimi gösterirken, emeğin kovulması, emek gücü arzı ile talebi arasındaki dengeleri ve emek gücünün yeniden üretimini bozar. Bu bozulmalar, KOAEY ile karşı koyucu eğilimlerin, eğilimlerin basitçe öngörülmesi anlamında olmasa bile, gözlenir görüngülerle bir bağlantısı olduğunu gösterir. Ne var ki bunlar, sermaye birikiminden kaynaklanan gerilim ve yer değiştirmeleri anlamak için bir çerçeve sağladığı kadar, bir genişleme evresi sırasında bile yasa ile KKE’lerin sessizce yan yana var olamayacağı sonucunu destekler: Sermayeler, korunup genişletilirken bile değer yitirir. Bu çelişkilerin varoluşu, bunalımlar, patlamalar ve bunlarla bağlantılı üretim ve mübadele çevrimleri doğurur. Ayrıca bunalımın içkin olanaklılığının gelişmesi, bu süreçlere özellikle (ama bunlarla sınırlı kalmadan) orantısızlıklar, yanlış yatırımlar ve spekülatif köpükler yüzünden uyum sağlanamaz olunca bunalımın</span> <span class="char-style-override-13">olabilirliğini</span> <span>gündeme getirir. Bu bunalımlar ve bunların sonucu olan işsizlik, sermaye yoğunlaşması ve merkezîleşmesi ve benzeri Marx’taki soyut eğilimin gözlenir “ön deyiler”idir. Nitekim gözlenir kâr oranındaki tikel hareketler bu çevrimlerle ilişkilidir. Bazen kâr oranı fiilen azalır, bazen yükselir. Bu hareketler rastgele değil, soyut eğilimler ile bunların çelişkilerine dayalıdır.</span></p>

      <p class="paragraf-4">Bu tahlil, kökenlerini üretim alanındaki gelişmelere borçlu olan bunalımların gene de dolaşım alanına sızacağını ve bir bütün olarak sermaye devresine katılanların göreli güç ve kırılganlıklarına bağlı olarak bunu şaşırtıcı biçimlerde yapabileceğini önerdiği için KOAEY’nin <span class="char-style-override-13">daha ileri düzeyde</span> ampirik içermelerini davet eder. KOAEY’nin ampirik olarak kâr oranında fiilî azalmalara yol açabilir oluşunun sebeplerinden bir tanesi budur: Birikim süreci tökezler, gerçekleşen kâr kütlesi, değişmeyen bir sabit sermaye kütlesiyle karşı karşıya kalırsa kârlılık, azalma eğilimi gösterir. Ama öyle olmayabilir de. Söz gelimi iktisadi durgunluk ve iflasların bir sonucu olarak geniş sermaye kütleleri değer yitirir ya da sağ kalan sermayeciler tarafından yok pahasına toplanırsa, kâr oranının bunalımın sonucu olarak yükselmesi bile mümkündür (bu süreç çok zaman iktisadi toparlanmada önemli bir rol oynar).</p>

      <p class="ara"><span>KOAEY ve Bunalım Teorisi</span></p>

      <p class="paragraf-4">Yukarıdaki nokta, Marx’ın kendi tahlili konusunda benimsenen görüş ne olursa olsun, azalan kâr oranının konuyla ilgili edebiyatta bir tür fetiş olduğunun örneğidir. Odak noktası, hangi mekanizmayla olursa olsun, ister SOB’nin ister SDB’nin ister ücretlerin (kârlar aleyhine) yükselmesiyle olsun, teorinin kâr oranında bir azalma yaratıp yaratamayacağı olmuştur. Bir kez kâr oranı azalınca, yetersiz yatırımın, Keynesyen teoride olduğu gibi potansiyel çıktıya karşı yetersiz talebe yol açmasıyla, ekonominin çökerek bunalıma gireceği varsayılır. Bu bakış açısında, kârlılıktaki azalmayı veren teori ile o azalmanın sonuçları arasında, yani bunalımın nedeni ile seyri (ve daha uzaktan ilişkili olarak toparlanma mekanizması — ki Keynes’in tahlilinde bir <span class="char-style-override-13">deux ex machina</span>’ya, yani devletin açık harcamasına ve bunun kapitalist beklentiler üzerindeki etkisine bağlıdır) arasında tam bir ayrılma vardır. Ne var ki kârlılıkta azalmanın, otomatik olarak bunalımla sonuçlanacağı varsayılamaz. Ödül açısından bakıldığında, biriktirmeye özendirici ögeler ve biriktirme kapasitesi azalabilir; ama biraz ödül hiç yoktan iyidir. Birikimin devamı, mevcut (sabit) sermayeyi korumak, mevcut borçları geri ödemek için zorunlu olabilir ve hepsinden önemlisi, azalan kârlılık, zorlu bir rekabet gücü olarak iş görür. Dolayısıyla sermayecilerin, kârlılığı onarmaya çalışırlarken, eskisinden daha hızlı biriktirmeleri bile mümkündür!</p>

      <p class="paragraf-4">Marx’a göre, bunalımların kâr oranındaki yakın düşüşler yoluyla üretilmesi (örneğin sınai iflasların banka iflaslarına ve bir kredi daralmasına yol açması), bir olanaklılık olmakla birlikte bunalımların genel nedenine ve seyrine nüfuz edici bir tahlil sunmaz. Daha önemlisi, bunalım ile sermaye birikimi süreci arasındaki organik ilişkiyi gösterirken önemsiz bir noktanın ötesine geçemeyerek, eş güdümsüz bir piyasa ekonomisinin uzun dönemde dengeli büyümeyi başaramayacağını ima etmekle yetinir. Buna karşılık KOAEY, üretim ile mübadeleyi birleştiren çelişik eğilimlerin birleşimi olarak anlaşılırsa o zaman bu eğilimlerin, aralarındaki etkileşimin yer aldığı daha karmaşık bir düzeyde incelenmesi, bunalımların <span class="char-style-override-13">birikim sürecine</span> bağlı ve dayalı tahliline giden yolu açar.</p>

      <p class="paragraf-4">Bu, değer üretiminin ve mübadelede biçimlenmesinin, <span class="char-style-override-2">Kapital</span>’in 1. cildinin başlangıç bölümünde sunulandan çok daha geniş bir bağlamda tahlil edilmesini gerekli kılar. Orada değer kategorisi, farklı somut emek tipleri arasındaki gerçek eş değerliliği soyut emek kategorisi aracılığıyla dile getiren bir toplumsal ilişki olarak anlaşılır. Her bir kesim içerisinde rakip firmalar arasında farklı üretkenlik düzeyleri de olacaktır. Ama kâr buyruğu, kesimler içerisinde ve arasında rekabet, emek süreci üzerinde kapitalist denetim ve mübadelede meta eş değerliliği bu emekleri ortak değer paydasına zorla indirger (bk. 2 ve 3. bölümler). Birikimle ve meta değerlerini azaltma uğrundaki rekabetle birlikte her bir kesimde, toplumsal olarak gerekli emek-zaman (TOGEZ) bireysel emek ile birikim süreçlerinin çevresinde döndüğü merkez hâline gelir.</p>

      <p class="paragraf-4">Yasa ile KKE’ler arasındaki etkileşimin tanınması, değer teorisi için zor sorunlar yaratır. Bunlar ancak daha karmaşık ve somut bir değer anlayışıyla çözülebilir. Örneğin birikim TOGEZ’de bir azalmaya yol açtığı için değer kavramının tümü tehlikedeymiş gibi görünür; çünkü öyle bir kategori kullanmaya çalışıyoruz ki, kurulur kurulmaz, nicelenmesi altüst olmaktadır. Bu güçlükle başa çıkmanın tek yolu, farklı tiplerde emek arasında kurulan eş değerliliğin zamanla farklı üretkenlikteki emeklere yaygınlaştığını tanımaktır. Bu sürecin iki örneğini daha önce vermiştik. Birincisi, farklı anlarda ve farklı teknolojilerle imal edilmiş girdiler, canlı emekçe birleştirilip yeni çıktıya dönüştürülür; o da, bir başka üretim sürecinde girdi olarak çoğu kez üretken bir şekilde tüketilir. Bu hâliyle farklı emek tipleri arasında ve farklı üretkenlikte emekler arasındaki maddi eş değerlilik, mübadelede değil, üretimde kurulmuş olur. İkincisi, SOB önceden kurulmuş değerlerin eş değerliliği temelinde inşa edilirken SDB, SOB’nin yükselmesiyle bağlantılı olarak değişen üretim koşullarını izleyen değerlerin yeniden kurulması süreci aracılığıyla biçimlenir.</p>

      <p class="paragraf-4">Bu tahlil düzeyinde genel kâr oranının dinamiği üzerine söyleyebileceklerimiz bu kadar olup, yasa ile KKE’ler arasındaki etkileşimin doğası belirtilmeden daha fazla ilerleyemeyiz. Bunu, teorik olarak, yani değer ilişkilerini mübadele sırasında dile getiren mekanizmaların tahlilini genişleterek yapabileceğimiz gibi, ampirik olarak, yani birikimin tarihî olarak hangi koşullarda yer aldığını belirterek de yapabiliriz. Kârlılık tahlilinin her iki yönünde iki önemli etken finansın rolü ile sabit sermayenin rolüdür. Her ikisi, kendilerince farklı yollardan, değerlerin değişmesi sırasında mübadelede kurulan değer eşitliğinde alabildiğine etkilidir ve ondan doğrudan doğruya etkilenirler. En sorunlu oldukları ortam, değerlerin değişmekte olduğu ve sermayelerin, daha ucuz ikame malların ve daha üretken rakiplerin rekabetiyle karşılaşabilecekleri uzunca bir dönem boyunca değeri koruyup aktarmaya çabaladığı bir dünyadır. Bu konuları burada ele alamayacağız; ama 3. bölüm ve tamamlayıcı okuma önerilerine bakınız.</p>

      <p class="ara"><span>Okishio’ya Bir Cevap</span></p>

      <p class="paragraf-4">Marx’ın KOAEY teorisinin en iyi bilinen eleştirisi, Japon iktisatçısı Nobuo Okishio tarafından sunulmuş bir teoremi çıkış noktası olarak alır. Kısa ve enformel bir anlatımla Okishio, görece çok sayıda üretim tekniği kullanılabilir olduğunda, reel ücretler yükselmedikçe kâr oranının azalamayacağını öne sürer. Bir başka deyişle, azalan kâr oranı, Marx’a göre öyle olduğunu yukarıda göstermiş olduğumuz gibi, sermaye birikimi sürecindeki çelişkilerin sonucu olmaktan çok, ücretlerin yükselmesine bağlıdır. Okishio’nun tahlilinde, geçerli meta fiyatları veriliyken sermayeciler, kullanılabilir hâle gelen yeni üretim tekniklerini, eğer ve yalnız eğer mevcut tekniklerden daha kârlıysalar seçerler. Bir kere bu yeni teknikler ilgili kesimlerde genelleşti mi bu durum, yeni (daha düşük) bir fiyatlar kümesi ve kesimler arasında eşitlenmiş yeni bir kâr oranıyla sonuçlanır. Elbette fiyatlar, yalnız yeniliğin olduğu kesimlerde değişmez; çünkü daha düşük olduklarını varsaydığımız bu fiyatlar, o metaların girdi olarak ya da ücretin bir parçası olarak kullanıldığı kesimlere geçirilir. Bu durumda Okishio’nun sorusu şudur: Yeni tekniklere geçerek bireysel kârlılığı artırmak için gözü kapalı davranan sermayeciler, paradoksal bir şekilde sistemi daha düşük bir kâr oranına götürüyor olabilirler mi? Reel ücretler artırılmadıkça bu soruya olumsuz cevap vermesi ve Marx’ın hatalı olduğu sonucuna ulaşması şaşırtıcı sayılmamalıdır.</p>

      <p class="paragraf-4">İlk önce, Okishio’nun teoreminin bir karşılaştırmalı statik alıştırması olduğunu, yani bir iktisadi denge konumunu bir başkasıyla karşılaştırdığını görmek önem taşır. Karşılaştırmalı statiğin bu şekilde kullanılışı, bir bunalım kaynağı olarak kâr oranındaki hareketlerin tahlili bağlamında açıkça uygunsuzdur. Bir başka deyişle, bir dengeden bir başkasına geçersek, kâr oranına ne olursa olsun bunalımları tahlil etmiş olamayız. Bu argümanın bir tek istisnası vardır ki onu bir önceki kesimde tartışmış, anlamlılık ve geçerliliğinin sınırlı olduğunu göstermiştik: kâr oranındaki hareketlerin sonraki bunalımlardan bağımsız ama onların kaynağı oluşu. Ne var ki Okishio, burada, birinci olarak, ekonominin bir statik denge konumundan bir başkasına geçtiği sonucunu çıkarır. İkinci ve örtük olarak, kâr oranı azalırsa bunalım olur; azalmazsa olmaz. Ne var ki dengenin, daha düşük bir kâr oranıyla olsa bile, neden birdenbire bunalıma düştüğü açıklanmaz.</p>

      <p class="paragraf-4">Bu, çok daha ilginç olan, iki denge arasındaki hareket sorununu ortaya atar. Bu süreç incelendiğinde görülür ki, Marx’ın KOAEY’sini yorumlamak şöyle dursun, Okishio’nun adına bağlanan yaklaşım onun diyalektik karşıtıdır. Çünkü Okishio’nun yaklaşımında bireysel bir sermayeci, başlangıçta, ister finansa ister teknolojiye erişiminin üstün olması dolayısıyla daha kazançlı bir üretim tekniğini benimser ve başlangıç fiyatları üzerinden bu sermayeci, ortalamadan yüksek bir kâr oranı elde eder. Bu sonucun Okishio’nun sorununun dar çerçevesi içinde doğru olmasına karşın bu yaklaşım, Marx’ın yükselen SOB tahliliyle keskin bir zıtlık gösterir. Marx’a göre, yukarıda gösterilmiş olduğu gibi, azalan kârlılık eğilimi, girdiler ile çıktıların eski değerler üzerinden değerlendirilmesinden kaynaklanır ve <span class="char-style-override-13">sermayenin bütünü</span> için geçerlidir.</p>

      <p class="paragraf-4">Şimdi Okishio’nun teoremi bağlamında, yeni tekniğin kesimdeki bütün sermayelere genelleşmesinin vargıları ve yeni denge fiyatları ile kâr oranının biçimlenmesi üstünde duralım. Okishio tarafından kullanılanlara benzer matematiksel tekniklerin yardımıyla, yenilik yapan sermayecinin kısa dönem kâr oranının yeni uzun dönem “denge” oranından daha büyük (teknik değişmenin yayılmasından sonra) olduğunu, bunun da “özgün” kâr oranından daha büyük (teknik değişmeden önce) olduğunu gösterebiliriz. Bu, teknik yenilik sayesinde bir üstünlük kazanmış olan sermayecinin, yenilik öteki sermayeler arasında genelleşince, bu üstünlüğün aşınmasıyla karşılaşacağını ima eder. Yeni tekniklere geçiş yoluyla değerlerin azalması, yenilik yapan sermayecinin kâr oranını da azaltır. O nedenle Okishio’ya göre, teknik değişmeden çıkan fiyat oluşumu, yenilik yapan <span class="char-style-override-13">bireysel</span> sermayeci için, kâr oranını (yeni) ortalamaya doğru indiren bir basınç olarak iş görür. Buna karşılık Marx’a göre, teknik değişmeden çıkan fiyat (ve SDB) oluşumu, değişmez ve değişir sermaye değerinde, teknik değişmenin <span class="char-style-override-13">sonucu olan</span> bir azalmaya yol açtığı için, kârlılığın azalmasına karşı koyucu bir eğilimdir.</p>

      <p class="paragraf-4">Şimdi bu iki süreci, yani yeni teknolojiye geçilmesi ile bunun başka üreticiler arasında genelleşmesiyle yeni fiyatların biçimlenmesini bir araya getirelim. Okishio için bu süreçler dolaysız birer ampirik görüngüdür. Birbiriyle etkileşip daha karmaşık ve somut sonuçlar vermezler; yalnızca cebirsel olarak toplanıp bir bütün olarak ekonominin kârlılığında yükselişe yol açan bir etkiler toplamı oluştururlar. Üstelik bu iki dengesizlik süreci, birbirini götürerek sistemi uyumlu denge içinde bırakır. Bundan dolayı karşılaştırmalı statik bağlamında, Okishio yaklaşımını izleyenler SDB ile SOB arasında asla ayrım yapmazlar. Onun yerine bütünüyle dengeli bir SDB kavrayışına bel bağlayıp ona gene de organik bileşim adını verirler. Buna karşılık Marx’a göre yasa ve KKE’ler, aralarındaki etkileşimin basit bir cebirsel toplam değil, bunalımlarla dolu bir birikim yolu verdiği soyut eğilimlerdir.</p>

      <p class="paragraf-4"><span>Kapsamının sınırlı oluşuna karşın Okishio’nun sonucu, yalnız, ücretler yükselirse kâr oranının ampirik olarak azalabileceği anlamında güçlüdür. Ne var ki birinci olarak, kâr oranı, ücret düzeyiyle ilgisiz olan başka sebeplerden ötürü, söz gelimi ekonominin ters bir dış şoka (örneğin ithal fiyatlarının yükselmesine bağlı olarak ticaret hadlerinin bozulması) uğraması hâlinde azalabilir. İkinci ve daha önemli olarak, Okishio’nun sonucu zorunlu değildir; çünkü sonuç üretim ve talep yapılarına, emek üretkenliğindeki eş anlı değişmelerin etkisine, bunların uluslararası rekabet gücü üzerindeki etkisine ve benzerine bağlıdır. Özgül olarak, ücretlerin yükselişi, bir bunalımı çabuklaştırabilse bile, daha yüksek tüketim düzeylerine yol açacağı için sermaye birikimi, reel ücretlerin yükselmesiyle birlikte</span> <span class="char-style-override-13">hızlı bir gelişme de gösterebilir</span><span>. Buna karşılık teknik ilerlemeye karşın reel ücretler aynı kalırsa emek gücü değerinde azalma, artık değer oranında artış olur. Bunlar Marx’a göre KKE’lerdir. Bunların, birikimin bir sonucu olarak var olması, bunalımın olmayacağını güvence altına almaz. Bu sonuçların Marx’ın KOAEY ve KKE’ler tahlili bağlamında her zaman mümkün olmasına karşılık, Okishio’nun dar anlamda kâr-ücret oranıyla ilgilenişi bunları olanaksız kılar.</span></p>

      <p class="ara"><span>Tartışma Konuları ve Tamamlayıcı Okuma Önerileri</span></p>

      <p class="paragraf-4"><span>KOAEY çevresindeki sorunlar metinde işleniyor. Karl Marx, tahlilini Marx (2006b, 3. kısım) içinde geliştirir. Bu kitaptaki sergileme, Ben Fine (1982, Böl. 8 ve özellikle 1992a) ile Ben Fine ve Laurence Harris (1979, Böl. 4)’e dayanır. Benzer yorumlar için, bk. Duncan Foley (1986, Böl. 8), Geert Reuten (1997), Roman Rosdolsky (1977, Böl. 26) ve John Weeks (1982a). Nobuo Okishio’nun (1961) Marx eleştirisi, en son olarak</span> <span class="char-style-override-2">Research in Political Economy</span> <span>(C 18, 2000)’de olmak üzere muazzam ilgi toplamıştır; ancak Okishio (2000)’nun ilk makalesindeki sınırlılıkları kabullenişine (bu bölümde saptanan sorunları ele almayan değişiklik önerileri dâhil) de bakınız.</span></p>
    </div>
  </div>
</body>
</html>
