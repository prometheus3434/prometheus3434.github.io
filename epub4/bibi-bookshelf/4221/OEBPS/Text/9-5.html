<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-5.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x9-5.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1 para-style-override-20"><span>6</span></p>

      <p class="res1"><span><img alt="3.png" class="image" height="15" src="../Images/3_fmt5.jpeg" width="433" /></span></p>

      <p class="anabaslik para-style-override-20" id="toc_marker-6"><span>SERMAYE BİRİKİMİ</span></p>

      <p class="resim-2"><span class="char-style-override-17"><img alt="4.png" class="image" height="16" src="../Images/4_fmt5.jpeg" width="34" /></span></p>

      <p class="paragraf-4">Önceki bölümlerde kapitalizmi bir üretim tarzı olarak nitelemiştik. Bu, sermaye birikimini ve dünyanın hâkim üretim tarzı olarak kapitalizmin tarihî gelişmesini anlayabilmek için bir çerçeve sunar. Çünkü kapitalizme özgü üretim ilişkileri açığa çıkarılınca, bunların yaratılmasının ve gelişmesinin ardındaki sistemik güçler, az çok eş anlı olarak yer almakta olan yığınla görüngüden soyutlanabilir.</p>

      <p class="paragraf-4">Marx, <span class="char-style-override-2">Kapital</span>’in 1. cildinin geniş kesimlerini, İngiliz kapitalizminin oluşu ve biriktirme zorlamasının oynadığı temel rolü yorumlamaya ayırır. Bunu, kendisinin tarihî değişme kavrayışının önemli bir uygulaması ve doğrulaması olarak görmek gerekir. Burada Marx’ın yapıtının yalnız ana çizgilerini sunabileceğiz. Daha derine inmek için, meraklılarının Marx’ın kendi tahlili için <span class="char-style-override-2">Kapital</span>’in kendisine, ilk ve sonraki kapitalist geçişler ve “sanayi devrimleri”nin nedenleri, niteliği, zamanlaması ve yerleri üzerine daha somut incelemeler için de daha sonraki Marksistlerin görüşlerine başvurmaları gerekir.</p>

      <p class="ara"><span>İlk Birikim</span></p>

      <p class="paragraf-4">Kapitalizmin temel bir özelliği emek gücünün bir meta olarak varoluşudur. Bunun gerekli bir koşulu, emeğin üretim araçları üzerinde mülkiyet ya da alacak hakkından ayrılmasıdır. İşçiler, bunların sağlanması için bir başkasına muhtaçtırlar; çünkü işçiler üretim araçlarına aracısız erişebilselerdi, satılan, çalışma kapasitesi değil, emek ürünü olurdu (o koşullarda ürünlerin piyasada mübadelesi sürüp gidebilseydi). Madalyanın ters tarafında, emek gücü satın almak için öndeleyecek parası ve üretim araçlarının mülkiyetini sürdürecek araç gereci olan sermayecinin bulunması gerekir. Bu toplumsal üretim ilişkilerinin, feodal ilişkiler içinden çıkarak tarihî olarak kuruluşu kapitalizmin doğuşunun anahtarıdır.</p>

      <p class="paragraf-4">En ilkel olanların ötesindeki herhangi bir toplumda, gelecek için üretim araçları oluşturmak üzere, ister av silahları, tohumluk tahıl, damızlık hayvan ister başka türlü edevat biçiminde olsun ürün tasarrufu olur. Kapitalizmin ayırt edici özelliklerinden biri tasarruf oranında artıştır. Marx, kapitalizm bir kez kurulunca, iktisatçıların, kapitalizmin yaratılışını, cüzi kârlarını yeniden işlerine yatıran enerjik girişimcilerin özverisine atfetmelerini harcıâlem bulur. Daha yakın zamanlarda, yoksul ülkelerde tasarruf edilen ulusal gelir parçasının fazlasıyla küçük oluşu, birçok kalkınma iktisatçısı tarafından, kalkınmanın önündeki büyük bir engel olarak görülmüştür.</p>

      <p class="paragraf-4">Marx böylesine sınırlı bir bakış açısına hakaret yağdırır. Kapitalizm, işçilerin var olan üretim araçlarından zorla ayrılmaları üzerine kuruludur. Britanya’da bu ayrılma, küçük çiftlik ve aile işletmelerindeki bireysel tutumluluk ve kendini düşünmeden işine sarılma tavrının katlanmış sonucu olmaktan çok büyük toprak sahipleri, aristokrasi ve devletçe dayatılmış olup, var olan üretim araçları ve emek gücünün geleneksel (feodal) kullanımının kapitalist örgütleniş içindeki toplumsal kullanımlarına çevrilmesini gerektirmiştir. Bu, ilk kertede üretim araçlarında herhangi bir ek birikime, hatta bunların daha etkin kullanımına değil, yalnızca yeniden dağılımına ve yeni ilişkiler uyarınca işletilmesine gerek duyar. Bu bir kez oluşunca rekabetçi birikim süreci gittikçe hız kazanır (bk. aşağıda ve 3 ve 4. bölümler).</p>

      <p class="paragraf-4">Kapitalizm öncesi dönemde tarım gerek çıktı gerek istihdam hacmi açısından açık farkla hâkim üretim kesimi olduğu için bu kesim bir “özgür” ücretli emekçiler sınıfının kaynağını kapsıyordu. O hâlde ilk ya da erken sermaye birikiminin sırrı, tarımsal nüfusun mülksüzleştirme yoluyla topraktan koparılması ve (feodal harçların ödenmesi gerekli olsa bile) bireysel bağımsız tarım hakkı ya da âdetinin yok edilmesinde yatıyordu. Bunu, bireysel çapta, büyüyen piyasa mübadeleleri buyruğuna tepki gösteren toprak sahipleri üstlenebilirlerdi. Örneğin toprak sahiplerinin borçlarının birikmesi, uzun süreli enflasyonun darbesi, yün fiyatlarının tahıla göre yükselişinin tarlalardaki emeğin azalmasını gerekli kılması ve benzerinden kaynaklanan basınçların sonucu olabilirdi. Dolaysız nedenleri ne olursa olsun bu dönüşümler şiddete dayalı ve şiddetle direnilen bir süreçti ve bunda doğru dürüst bir ilerleme kaydedilmesi devletin gücüne ihtiyaç gösteriyordu. Yükselen kapitalist sınıfın çıkarlarını temsil eden devlet müdahalesi iki yönlüydü. Birinci olarak, çit çevirme hareketleri, köylüleri gerek ortak gerek bireysel toprak kullanımından yoksun etti; direniş sertti, genelleşmişti ve hoyratça ezildi. Topraksız emekçiler sınıfı yaratılmış oldu. İkinci olarak, ücret mevzuatı ve 1834 tarihli kötü şöhretli Yoksullar Yasası ile doruğa çıkan sapkın “sosyal güvenlik” sistemleri, topraksız emekçileri uzun çalışma saatleri ve sanayi disiplinine zorluyordu. Bu dönüşümlerin birleşik etkisi, köylülerin çoğunluğunun ücretli işçilere dönüşmesiyle, mutlak artık değerin potansiyel kaynağının yaratılması oldu.</p>

      <p class="paragraf-4">Burada Marx’ın vurgusu, var olan üretim araçlarının birikiminden çok, bunların kullanım yönteminin dönüştürülmesi üzerindedir. Hiç kuşkusuz teknik ilerleme ve üretimin yeniden örgütlenmesi, sanayinin yanı sıra sanayi proletaryasını da besleyecek olan tarımsal çıktı artışına katkıda bulundu. Eş anlı, ama ikincil olarak teknik ilerleme, tarımsal üretim için girdi olarak talep edilen imalat sanayisi çıktısının artışına da katkıda bulundu. Ne var ki bu çıktı artışının kazancını hisseden emekçiler pek azdı; hissedenler için de bu kazanç, çalışma koşullarının bozulması ve bir hayat tarzının yok edilişi karşısında tamamen önemsiz kalmış olmalıdır. Proletaryanın yaratılmasında piyasa güçlerinin düzgün işleyişinin değil de polis, ordu, vergi ve adalet sistemleri vb. dâhil, fiziksel zor ve devletin oynadığı özsel rol, bu bakımdan açıklayıcıdır. Bu durum, iktisadi ihtiyaçların kör zorlamasının ve bunun gelenek, eğitim ve alışkanlık yoluyla geliştirilmesinin, işçi sınıfını kapitalist üretim tarzının koşullarına apaçık ve ahlaken haklı gözüyle bakmaya özendiren günümüz işçi-işveren ilişkilerinin çoğuna ters düşer. Emek sermayeye derinlemesine bağlı olduğu, her zaman öyleymiş ve öyle olacakmış gibi göründüğü için, şimdi zorun (gerektiğinde kullanılabilir olmasına karşın) en önde yer almasına pek ihtiyaç yoktur.</p>

      <p class="paragraf-4">Bu son derece kısa anlatım kapitalist üretim ilişkilerinin kökenlerini açıklıyor. On yedinci yüzyıla gelindiğinde ilk çit çevirme hareketi (onu on sekizinci yüzyılda bir yenisi izleyecekti) tamamlanmış, topraksız bir emekçi sınıfının yanı sıra, ilkin çiftçiler olarak ortaya çıkmış olan bir sermayeciler sınıfını yaratmıştı. On sekizinci yüzyılda, ulusal borcun, vergilendirme sisteminin, ticaretin korunmasının ve sömürgelerin sömürülmesinin, servet biriktirmekte kullanılışı doruğa ulaştı. Emek ile servetin kapitalist ilişkiler içinde birleşimi bu süreçlere eşlik ederken on dokuzuncu yüzyıl, teknolojik yeniliklerin hızlı ilerlemesi ve sanayi toplumunun hızlanarak büyümesinin habercisi oldu.</p>

      <p class="paragraf-4">Ne var ki Britanya’da kapitalizmin kurulmasının başka yerlerden oldukça farklı olduğunu kabul etmek de yerinde olur. Köylülerin topraktan zorla yoksun edilişleri, Avrupa’nın geri kalan yerlerindekinden daha kapsamlı, bu sürecin karakteri de, dünyanın başka bölgelerindeki benzer gelişmelerden bambaşka oldu. Britanya’da nüfusun daha büyük bir bölümü, ücretli işçilere dönüştürüldü. Bu, geniş çaplı bir toprak mülkiyeti sisteminin yaratılması, öylece sonunda görece az sayıda soylunun özel kişilere ait toprağın büyük çoğunluğunu ellerinde bulundurması yoluyla yapıldı. Avrupa’nın başka yerlerinin yanı sıra Amerika Birleşik Devletleri’nin kuzeydoğusunda köylülerin ya da köylülerin bazı kesimlerinin, toprağı daha küçük parseller hâlinde temellük ederek kendilerini daha iyi savunabildiği, o arada kendilerini ücretli emek karşısında çok daha büyük bir ölçüde bağımsız kıldıkları ortaya çıktı.</p>

      <p class="paragraf-4">Bu farkların anlamlılığı günümüze dek değişmemiş, Britanya’nın tarımı görece geniş çiftliklerle nitelenmeye devam ederken Britanya’nın çalışan nüfusu, tarım kesimi içinde Avrupa’nın geri kalan yerlerine oranla çok daha az çalışanı (ve kendi hesabına çalışanı) barındırmıştır. Ne var ki Marx’ın ilk birikim tahlilinin Britanya’ya odaklanmasına, o ölçüde de bir nebze istisna sayılacak bir durumu ele almasına karşılık, tarımsal nüfusun içinden ücretli emekçiler sınıfının biçimlenmesi konusundaki tahlili, dünyanın başka bölgelerindeki kapitalist geçişleri incelemek için özsel bir başlangıç noktası olarak kalır.</p>

      <p class="paragraf-4">Marx’a göre kapitalizme geçişte can alıcı ögenin, bir ücretli işçiler sınıfının kapitalizm öncesi sınıf ilişkilerinin içinden çıkarak biçimlenmesi olmasına karşılık bu yaklaşım, bu tür geçişlerin hangi dolaysız nedenler ve mekanizmalarla sağlandığını açık bırakır. Bunlar çeşitli ve karmaşıktır ve geçişten gerek önce gerek sonra piyasaların biçimlenmesinde yer alan farklı etkenleri kapsar: devletin rolü, kredi, ihraç pazarları ve benzerine erişim gibi. O hâlde, yukarıda gözlemlendiği gibi, kapitalizme geçişlerin yalnız içerik ve yörünge bakımından çeşit çeşit olmakla kalmaması, gerek Marksizm içerisinde gerek Marksizm ile başka yaklaşımlar arasında şiddetle tartışılmış olması şaşırtıcı değildir.</p>

      <p class="ara"><span>Kapitalist Üretimin Gelişmesi</span></p>

      <p class="paragraf-4">Britanya’da kapitalizm, yavaş yavaş, geniş ölçüde –hem değerli madenlerin keşfi ve gömülenmesi, düşük rantlar ve ücretler hem de kısmen merkantilizmden esinlenen ileriye etkili iktisat siyasetleri gibi– elverişli iktisadi koşulların örtüşmesi yoluyla öne çıktı. Sanayi kapitalizminin sonraki oluşu daha kısa süreliydi, daha çok zanaatkârlar ile loncaların içinden çıkarak gelişti ve kapitalist çiftçiliğin dışarı itmiş olduğu işçilerin massedilmesine bağlı oldu. Bununla eş anlı olarak, köylülerin büyük ölçüde kendi kendine yeterli geçiminin sona erişi, sanayi sermayesinin ürünleri için bir iç piyasa yarattı. Eskiden feodal örf ve âdet hukuku uyarınca üretim araçları (özellikle toprak ve tarım aletleri) üzerindeki denetimleri yoluyla kendi ihtiyaçlarını genel olarak karşılayabilmekteydiler. Kapitalizmin belirişiyle birlikte, geri kalan bağımsız üreticiler, tohum, alet ve öteki tarımsal edevatı satın almak için öndeleyecekleri paraya ihtiyaç duydular — bu ise, onların birer ücretli işçiye dönüşmelerine katkıda bulundu. Yani sermaye hane halkı üretimini ille üstün etkinliğinden dolayı yok etmez. Nitekim hane halkı üretimi bugün bile örneğin terhanelerde (sweatshops) devam ediyor. Bağımsız üretimi daha çok kapitalizmin yükselişiyle bağlantılı toplumsal değişmeler yok eder (ya da daha genel olarak kapitalist üretime tabi kılar). Örneğin İngiliz köylülerini kapitalist çiftliklerin rekabetinden çok, topraktan zorla boşaltma ve girdiler ile çıktıların ticarileşmesi yok etti.</p>

      <p class="paragraf-4">Britanya’da sanayi sermayesinin biçimlenmesinin erken aşamalarında teknik üretim yöntemleri büyük ölçüde aynı kaldı. Ne var ki işçiler, üretim araçlarına ve girdilere doğrudan erişimlerini, dolayısıyla kendi emeklerini ve çıktıyı denetleme olanağını yitirdiler. Köylülerin mallarının mülklerinin yukarıda anlatılan zapt edilme süreci, ücretli işçileri iki apayrı anlamda “özgür” kıldı — beylerden ve feodal sistemin dayattığı harçlardan bağışık olma anlamında özgür ve üretim araçlarına doğrudan erişimden arınmış olma anlamında özgür. Bu “özgür” işçiler, geçim araçlarını tedarik edebilmek için düzenli olarak emek gücü satmak zorundadırlar. Mülksüzleştirme İngiliz sınai işçi sınıfının temel tarihî kaynaklarından biridir. Öteki ana kaynak, ısmarlama mal üretilmesinin, daha sonra da kapitalist bir aracı tarafından teslim edilmiş ve ona ait olan girdilerin işlenmesinin (eve iş verme sistemi) bağımsız zanaatkârlara ihale edilmesidir. Sonraki tarihî aşama, bu bağımsız üreticilerin, sermayecilere ait “kamplar”da, fabrikalarda, başlangıçta aynı kalan teknolojilerle çalışmak üzere bir araya getirilmeleriydi (bk. 3. bölüm).</p>

      <p class="paragraf-4">Fabrika sisteminin su yüzüne çıkışı teknolojik bir gelişmeden ibaret değildir. Esas olarak, bağımsız zanaatkârlar ile malları mülkleri zapt edilmiş köylülerin ücretli işçilere dönüşmelerini tamamlayan bir toplumsal yeniden örgütlenme sürecidir. Marx, buna sermayenin emek üzerinde <span class="char-style-override-13">biçimsel boyunduruğu</span> (alta koyma) adını verir. Bu terminoloji seçişi, emeğin fiilen sermayeye tabi kılınmış olmasına karşılık, emek sürecinin kendisinin özünde aynı kaldığı olgusunu vurgular. Bu durumda sömürü, esas olarak, mutlak artık değer sızdırılmasına bağlıdır: iş günlerinin günde 12, 14, 16 ya da daha çok saate çıkarılması, çocukların çalıştırılması ve her aile üyesinin yürekler acısı ücretler karşılığında hoyratça sömürülmesi, iş yeri güvenliğinin hiçe sayılması ve işçi sınıfına aşağılayıcı yaşam koşullarının dayatılması gibi. Pislik, hastalık, açlık tehdidi ve alternatif yokluğu, “özgür” emekçileri “gönüllü olarak” iş sözleşmesini imzalayıp en korkunç koşullarda bile “kendiliğinden” işbaşı yapmaya zorlar.</p>

      <p class="paragraf-4">Başlangıcının alçak gönüllü olmasına karşın fabrika sisteminin toplumsal ve bireysel hayat açısından derin içermeleri vardır. Yeni çalışma koşulları yaratır; üretim ve toplumsal yeniden üretim süreçlerini, tanınmayacak derecede değiştirir. Her bir fabrika içinde makineler yavaş yavaş kendi disiplinlerini uygular. Emek sürecini –kendi başarımları yönetim kurulunca ve nihai olarak gelişmiş kapitalizmde firmanın bankaları ve hissedarlarınca değerlendirilen bölüm yöneticileri, gözetmenler, muhasebeciler, puantörler ve bunların oluşturdukları amirler hiyerarşisi gibi– sermaye ajanları tarafından kolayca izlenen bir örnek ve yinelenen görevler hâlinde parçalarlar.</p>

      <p class="paragraf-4">Fabrika sistemi, makineleşme, emeğin parçalanması ve kapitalist denetim süreçleri aracılığıyla bağımsız zanaatkârlar ile nitelikli ustaları, işletmek için para aldıkları makinelerin birer eklentisine dönüştürür — fabrika işçileri yalnızca yabancı sabit sermayenin bakıcılarıdırlar. Marx, buna sermayenin emek üzerinde <span class="char-style-override-13">gerçek boyunduruğu</span> adını verir. Fabrika içerisinde ve bir bütün olarak ekonomide emeğin ayrıntılı iş birliği, emeğin daha ince bölünüşünün uzmanlaşmaya eşlik etmesine tamamıyla ters düşer. Emek üzerinde gerçek boyunduruk, göreli artık değer sızdırılmasına dayalı asıl kapitalist üretimin başlangıcına damgasını vurur. Bunlar, kapitalizmin, üstün etkinliğne dayanarak başka üretim biçimlerini yenilgiye uğratmakta kullandığı iktisadi koçbaşlarıdır. Fabrikanın dışında, eş anlı olarak, kentlerin, hızla büyüyen birer sanayi merkezi hâline gelişi kent ile köy arasındaki her ilişkiyi altüst ederken, kapitalist üretim yöntemlerinin ekonominin ve bütün dünyanın her tarafına yayılması, hayatın kendisini devrimcileştirir.</p>

      <p class="ara"><span>Rekabet ve Sermaye Birikimi</span></p>

      <p class="paragraf-4">Kapitalist rekabet kendini farklı kanallardan hissettirir. Üretim alanında emek üzerinde gerçek boyunduruğa ve makineleşme yoluyla göreli artık değer sızdırılmasına yol açan rekabet, kurumsal olarak, çoğu kez işçilerin refahı pahasına şirket etkinliğini en üst seviyeye çıkarmaya çabalayan “beyaz yakalı” işçiler, işletmeciler, yöneticiler, hissedarlar, mali sistem ve devletin oluşturduğu karmaşık hiyerarşileri beraberinde getiren iç içe geçmeli mülkiyet ve denetim sistemlerinin yayılmasıyla bağlantılıdır. Nihayet firmalar, mübadele düzeyinde üretim araçları, emek gücü ve mamul metalar piyasaları dâhil, eş anlı olarak birkaç piyasada rekabete dalar. Bütün düzeylerde sermayeler, kendilerini, kaderleri anonim “piyasa güçleri”nin –yani her bir bireysel sermayenin davranışını belirleyen, genel olarak sermayenin biriktirme buyruğunun– elindeymiş gibi hisseder.</p>

      <p class="paragraf-4">Bu rekabet kanallarını birbirinden ayırmak ve vargılarını açıklamak için Marx, kapitalizmde iki ayrı rekabet tipi belirler: kesim içi rekabet (özdeş kullanım değerleri üreten aynı sanayi dalı içindeki sermayeler arasında) ve kesimler arası rekabet (ayrı kullanım değerleri üreten farklı dallardaki sermayeler arasında).</p>

      <p class="paragraf-4">Kesim içi rekabet <span class="char-style-override-2">Kapital</span>’in 1. cildinde incelenir. Bu tip rekabet, teknik değişmenin kaynaklarını, benzer malları ayrı teknolojilerle üreten sermayelerin kâr oranlarının <span class="char-style-override-13">farklılaşması</span> eğilimini ve orantısızlık ve aşırı üretim bunalımlarının olanaklılığını açıklar (bk. 7. bölüm). Firmalar, özdeş metalar üreten başka sermayelerle rekabet ederlerken ancak, aynı metayı üreten başka firmalardan daha etkin hâle gelmeye çalışarak –yani birim maliyetini azaltarak– ortalama kârlar elde edeceklerinden (ya da piyasa paylarını koruyup iflastan kaçınabileceklerinden) emin olabilir. Bu, emek süreci üzerinde acımasız disiplin ve kapsamlı denetimi, makineleşmeyi ve sürekli olarak daha üretken teknolojiler, makineler ve emek süreçlerine geçilmesini ve ölçek ekonomilerini (ortalama sabit maliyetleri düşüren büyük çapta üretimle maliyet en azlaştırması) gerekli kılar.</p>

      <p class="paragraf-4">Bu sürekli altüst oluşları bireysel sermayecinin habaset ya da işgüzarlığından çok sistemik buyruklar dayatır. Bu güçler, bütün sermayeciler için, var kalma koşulunun katılmak olduğu bir rekabetçi birikim durumu yaratır. O yüzden rakipler, hem yenilik yaparak hem de kullanılabilir her teknik iyileştirmeyi benimseyerek, yenilik yapan firmaların üstünlüğünü aşındırırken ekonomi çapında daha çok teknik ilerlemeyi özendirici ögeleri korumuş olurlar. Bu savaşı vermek, iktisadi etkinliği artırıp, işçiler tarafından tüketilenler dâhil (göreli artık değer), her firma, çiftlik, dükkân ya da ofiste üretilen metaları ucuzlatır. Bu süreç, ayrıca çoğunlukla, daha büyük tutarları daha uzun dönemler için yatırabilen, daha geniş bir üretim teknikleri aralığı içinden seçim yapabilen ve en iyi işçileri işe alabilen büyük sermayeleri güçlendirme eğilimi gösterir. Bu da, onların başlangıçtaki üstünlüklerini pekiştirip, bir eğilim olarak daha zayıf rakiplerini yok eder (bu süreçteki önemli karşı eğilimler arasında, rakip firmalar arasında teknik yeniliklerin yayılması, görece küçük sermayelerin icat ve deneyleme yoluyla var olan teknolojilerin altını oyabilmesi ve dış rekabet yer alır).</p>

      <p class="paragraf-4">Marx’ın belirlediği ikinci tip rekabet, farklı kullanım değerleri üretmekte olan sermayeler arasındaki kesimler arası rekabettir. <span class="char-style-override-2">Kapital</span>’in 3. cildinde incelenen bu rekabet tipi basit meta üreticileri arasındaki piyasa rekabetine benzemekle birlikte bu ikincisi mübadele alanıyla sınırlıdır. Kâr en çoklaması, üretim teknolojileri ve çalışma pratiklerinin yukarıda açıklandığı gibi dönüşmesi yerine başka (muhtemelen daha kârlı) kesimlere doğru sermaye göçüne yol açabilir. Yapısal talep kaymalarına, başka yerlerde yeni ürünler veya kâr fırsatlarının gelişmesine karşılık olarak ya da sırf hisse senedi piyasasındaki aktiflerin kısa vadeli olarak yeniden konumlanmasından ötürü meydana gelen bu hareketler sermaye ve emek dağılımı ile ekonominin üretim potansiyelini değiştirir. Bir eğilim olarak daha kârlı dallardaki arzı artırır, böylece aşırı kârları azaltırlar. Kesimler arası rekabetin dolaysız bir vargısı, iktisadi karar birimleri piyasada metaları için en çok mübadele değeri ararken, kâr oranları ile ücretlerin <span class="char-style-override-13">eşitlenme</span> eğilimidir. Bu tip rekabetin, değerlerin fiyatlar olarak ifade edilişini de dönüştürmesiyle bu ikinciler üretim fiyatları hâline gelir (bk. 10. bölüm).</p>

      <p class="paragraf-4">Marx kesimler içerisindeki ve arasındaki rekabetin çatışan güçlerinin farklı düzeylerde işlediğini, birincisinin ikincisinden daha soyut ve görece daha önemli olduğunu öne sürer. Bu, birinci olarak, kârın, dağıtılıp bir eğilim olarak eşitlenmesi için önce üretilmesi gerektiği içindir. İkinci olarak, göçün bireysel sermayelerin kâr oranını yükseltebilmesine karşın teknik ilerleme, bir bütün olarak sermaye kârlılığını artırabilir. Ayrıca Marx’ın sermaye birikiminin çelişik dinamikleri konusundaki tahlili, farklı rekabet tiplerinin salıverdiği çatışık güçleri basitçe toplayıp, kâr oranlarının saçılması yoluyla aralıksız sermaye yoğunlaşması ya da ana yolcu iktisatta olduğu gibi, kâr oranının eşitlenmesi yoluyla denge gibi tahminen statik sonuçlara varmamıza izin vermez. Böyle bir duruma ulaşılabilse bile aralıksız rekabet üstünlüğü arayışı o durumu hemen bozar. Rekabet, asla düzgün bir süreç olmayıp çok zaman istikrarsızlık ve iktisadi bunalımlar üretir. Marx’a göre rekabet tahlili, farklı düzeylerde ve başka başka piyasalarda etkili olan daha karmaşık yapı ve süreçlerin anlaşılabilmesi için gerekli temeli sağlar.</p>

      <p class="paragraf-4">Sermaye birikimi (her ikisi mali sistemce fonlanan) bu iki tip rekabet arasındaki etkileşimin sonucudur. Sermayecinin rekabet gücünün, biriktirme potansiyeliyle sınırlı olduğu açıktır. Birikim kaynakları ikilidir. Bir yandan kârların yeniden yatırılabilmesi zamanla sermaye biriktirir. Marx, buna <span class="char-style-override-13">yoğunlaşma</span> süreci der. Öte yandan sermayeci, kapitalist üretimin var olan kaynaklarını toplamak için borçlanabilir ve başkalarıyla birleşebilir. Buna Marx <span class="char-style-override-13">merkezîleşme</span> süreci der. Yoğunlaşma, miras yoluyla sulandırılan yavaş bir süreçtir; oysa merkezîleşme, büyük çapta gelişmiş bir kredi mekanizması ve hisse senedi piyasaları kaldıracını kullanarak, yoğunlaşmanın yüz yılda başarabileceği işi, göz açıp kapayıncaya kadar başarabilir.</p>

      <p class="paragraf-4">Bireysel sermayeciler biriktirdikçe, her biri için geçerli olan, bir bütün olarak sermaye için geçerli olur. Bu, toplumsal sermaye birikiminde, sermayenin ve onun üretim ilişkilerinin genişletilmiş bir ölçekte yeniden üretiminde, proletaryanın artışı ve üretici güçlerin gelişmesinde yansımasını bulur. Ama bireysel sermayecinin rekabete bulduğu çözüm toplumsal bir ölçekte yeniden üretilmez: Birikime rakipler de girişirler; öyle ki rekabetin kendisi kesimlerin hem içerisinde hem arasında yeniden üretilmiş olur. Rekabet birikime neden olur; birikim rekabet yaratır. Birikim sürecinde geri kalanlar yok olur. Üretkenlik ilerlemesi, kitlesel üretim ve piyasa değerlendirmesinin demir kuralının ilk önce silip süpürdüğü, bağımsız zanaatkârlar ile öteki üretim tarzlarıdır. Ardından sermaye kendisine döner. Merkezîleşme, kredi ve yoğunlaşma gittikçe daha çok sermayeyi gittikçe daha az elde biriktirdikçe büyük sermaye küçük sermayeyi yok eder. Kısacası kendini genişleten değer olarak sermaye rakip ve ayrı birimler hâlinde var olur ve bu varoluş tarzı, birikim yoluyla verilen rekabet savaşını tetikler. Biriktirme ihtiyacını her bir bireysel sermayeci, dışsal bir zorlayıcı güç olarak hisseder. Ya biriktirirsin ya ölürsün: İstisnalar azdır.</p>

      <p class="ara"><span>Tartışma Konuları ve Tamamlayıcı Okuma Önerileri</span></p>

      <p class="paragraf-4">Marx’ın Britanya’da ilk birikim incelemesi Marx (2004, 8. kısım)’ta bulunabilir. Farklı bölgelerde kapitalizmin tarihî kökeni üzerine seçkin incelemeler arasında Robert Brenner (1986), Terry Byres (1996), Vladimir İ. Lenin (1993) ve Ellen Wood (2007, 2003) yer alır; eleştirel bir özet için, bk. Michael Perelman (2007). Feodalizmden geçiş olarak kapitalizmin kökenleri, gerek Marksizm ile başka akımlar arasında gerek Marksizm içerisinde son derece tartışmalı bir konu olmuştur. Dobb-Sweezy tartışması, ticaretin dışsal, çözücü rolüne (Sweezy) karşıt olarak (Dobb’un savunduğu) feodal üretim içerisindeki gelişmelerin ve onun sınıf ilişkilerinin göreli önemi ve bunlara uygun olarak sırasıyla köy ile kent ve üreticiler ile tacirler üzerindeki vurgularla ilgiliydi. Bu tartışmanın temel metinleri Rodney Hilton (1984) içinde yer alır. Bu anlaşmazlık “Brenner tartışması” adıyla sürdürülmüştür, bk. Trevor Ashton ve Charles Philpin (1985). Kapitalizme geçişin başlangıçta başlı başına teknik üretim yöntemlerinden çok, üretimin nasıl örgütlenip yönetildiğiyle ilgili olduğu düşüncesi için, ayrıca bk. Stephen Marglin (1974).</p>

      <p class="paragraf-4">Marx kapitalist yeniden üretim ve birikim teorisini Marx (2004, 7. kısım)’ta açıklar. Bu bölümdeki rekabet ve birikim tahlili, Ben Fine (1980, Böl. 2, 6) ve Alfredo Saad-Filho (2006, Böl. 5)’ya dayanıyor; ayrıca bk. Paresh Chattopadhyay (1994, Böl. 2), Diego Guerrero (2007), David Harvey (1999, Böl. 4-7) ve John Weeks (1981, Böl. 6, 1985-86).</p>
    </div>
  </div>
</body>
</html>
