<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>9-11.html</title>
  <link href="../Styles/template.css" rel="stylesheet" type="text/css" />
</head>

<body>
  <div id="x9-11.html" xml:lang="tr-TR">
    <div class="Basic-Text-Frame">
      <p class="split"></p>

      <p class="anabas1 para-style-override-20"><span>12</span></p>

      <p class="res1"><span><img alt="3.png" class="image" height="15" src="../Images/3_fmt11.jpeg" width="433" /></span></p>

      <p class="anabaslik para-style-override-20" id="toc_marker-12"><span>BANKACILIK SERMAYESİ VE FAİZ TEORİSİ</span></p>

      <p class="resim-2"><span class="char-style-override-17"><img alt="4.png" class="image" height="16" src="../Images/4_fmt11.jpeg" width="34" /></span></p>

      <p class="paragraf-4">Marx’ın, önceki bölümde açıklanan tüccar sermayesi tahlili, paranın para olarak rolü üstüne kuruludur. Buna karşılık, faiz getiren sermaye (FGS) teorisi, paranın <span class="char-style-override-13">sermaye</span> olarak rolüne dayanır. Bu teori, bir yanda para-sermayeciler, öte yanda sınai ya da tüccar sermayeciler arasında yer alan borç alma ve borç verme işlemleriyle ilgilenir. Marx’a göre, FGS’yi niteleyen şey, bir bankadan borçlanma fiili ya da faiz ödemesi değil, ödüncün hangi amaçla kullanıldığıdır. Ödüncün para-sermaye olarak öndelenmesi ve bir sanayi sermayesi devresine girişmekte kullanılması gerekir. O nedenle FGS kullanabilmek demek, yalnız borçlanabilmek değil, sermayeci olabilmek demektir.</p>

      <p class="paragraf-4">Bu ilişkideki borç alma ve borç verme işleminin öznesi olarak para-sermaye, özel tipte bir meta hâline gelir. Kendini genişletme kullanım değerini gerek borç verene gerek ödünç alana eş anlı olarak sağlar: Birincisi, faizi, ikincisi, ödünç para-sermaye kullanılarak üretilmiş artık değerden, faiz ödendikten sonra geriye kalan girişim kârını gerçekleştirir. Marx, bu biricik metanın fiyatının (faiz oranı) “akıl dışı” olduğunu, çünkü temelde yatan üretim koşullarıyla ilgisi olmadığını vurgular. Bu fiyat, ödünç alanlar ile borç verenler sınıflarına yön veren rekabet ilişkilerine bağlıdır. Bu sorunları aşağıda araştıracağız.</p>

      <p class="ara">Faiz Getiren Sermaye</p>

      <p class="paragraf-4">FGS’yi sanayi ve tüccar sermayesinden ayırt eden iki karakteristik vardır. Birincisi, borç alma ve borç vermenin (yani kredi ilişkileri) özgül olarak, artık değerin mülk edinilmesi için para-sermaye öndelemek amacıyla kullanılışıyla ilgilidir. Bu kredi ilişkileri, kapitalist sınıfın en önemli iki hizbini işin içine katar: FGS arzını denetleyen para-sermayeciler ile üretimde sermaye olarak kullanmak üzere ödünç FGS alan ve üretim ve satışa nezaret ederek sanayi devresi boyunca sermayenin işleyişinden sorumlu olan sanayi sermayecileri. Kapitalist sınıftaki bu bölünmeye, ikinciler tarafından sızdırılan artık değerde bir bölünme uygun düşer. Yukarıda açıklandığı gibi, para-sermayecilerin faiz elde etmelerine karşılık sanayi sermayecileri, faiz ödemesinden sonra geriye kalan girişim kârını mülk edinirler (faiz oranının belirlenmesi aşağıda irdeleniyor).</p>

      <p class="paragraf-4">İkincisi, FGS’nin varoluşu, meta-sermayenin satılması yoluyla biriktirilen para-sermayenin yanı sıra sınai ve ticari sermayecilerin, işçilerin, devletin ya da başka herhangi birinin elindeki, geçici olarak kullanılmayan para gömülerine dayanır. Bu gömüler ve tasarruflar, finansal kurumlarda toplanıp merkezîleştirilerek, sanayi sermayesinin kullanabileceği potansiyel para-sermayeye dönüştürülür. O nedenle FGS, bir bütün olarak sermaye adına para-sermayenin sahiplik ve denetim işlevlerini yerine getirir. Ne var ki FGS bu kurumların hukuki malı olmayıp mudiler, fonlarını geri çekmeye yetkilidirler (bununla birlikte farklı mali yatırım tipleri, para çekme haklarına geçici kısıtlamalar getirebilir). Bankalar, ayrıca mevduat düzeylerinden daha fazla kredi verebilir ve bu tür krediler, bir sanayi sermayesi devresi başlatmakta kullanılabilir.</p>

      <p class="paragraf-4">Sanayi sermayesi ile FGS arasındaki farkları bunların kendi devreleri örnekler. Sanayi sermayesinin <span class="char-style-override-2">P – M – P’</span> ile dile getirildiğini, burada paranın üretim ve mübadele süreçlerinde araya girdiğini 4. bölümde göstermiştik. Buna karşılık FGS <span class="char-style-override-2">P – P’</span> ile gösterilir ki burada para, bu süreçlerden ayrı durur.</p>

      <p class="paragraf-4">Hızlı birikimin anahtarının FGS’ye erişimin elinde olduğu, <span class="char-style-override-13">Kapital</span>’in üç cildinin başından sonuna kadar değişmez bir temadır. Sermaye büyüklüğünde, çoğu kez borçlanma yoluyla sağlanan artış rekabetçi birikimin en önemli araçlarından biridir. Örneğin merkezîleşme süreci genellikle banka kredileriyle finanse edilir ve sermaye büyüklüğü, daha ileri makinelere geçilerek üretkenlik artışları peşinde koşulurken kritik bir rol oynar. Bu ilişkilerin ve süreçlerin ayrıntılı olarak tahlili yoluyladır ki Marx, mali sistemin yapısını ve sanayi sermayesiyle olan ilişkisini açıklar.</p>

      <p class="ara">Para-Sermaye ve Mali Sistem</p>

      <p class="paragraf-4">Marx’ın sanayi sermayesi ile FGS arasında yaptığı ayrım, önceki bölümde yer alan, tüccar sermayesine bağlı “melezler” örneğinin gösterdiği gibi her zaman temiz bir şekilde ampirik tahlile çevrilemez. Öyle olmasının iki ana sebebi vardır.</p>

      <p class="paragraf-4">Bir yandan, para olarak para işlevleri çeşitli mali araçlarca üstlenilebilir — örneğin bir kredi kartı, ödeme aracı olarak iş görebilirse de bütün hesapları bir çırpıda denkleştiremez. Sonuç olarak –ister ABD doları ister altın gibi değerli başka bir şey olsun– “asıl para”nın en yüksek noktasında yer alıp bütün işlevleri yerine getirdiği ve bütün koşullarda hizmet gördüğü karmaşık ve örtüşen bir parasal araçlar basamaklanması ortaya çıkar. Ayrıca para ticareti yapan sermaye (PTYS) ile ilişkili faaliyetler, o arada muhasebe, bir para rezervinin hesaplanıp koruma altına alınması ve veznecinin rolü, farklı şekillerde, örneğin şirket içinde (firmaların kendi muhasebecilerini işe alması ya da döviz kuru hareketleri üzerine ve vadeli işlem ve opsiyon borsalarında spekülasyon yapmak üzere uzmanlaşmış bölümler kurması), bankacılık sistemi dışındaki uzman firmalarca ya da finansal kurumlarca yerine getirilebilir. Tahlilî açıdan bu faaliyetler, şirket içinde sanayi sermayesince yerine getirilse bile tüccar sermayesinin birer işlevidir ve artık değer üretmeseler bile normal kâr oranını çeker (bk. 11. bölüm). Koşullar ne olursa olsun üç tahlilî ayrım PTYS’yi FGS’den ayırır: PTYS, genel olarak kredi öndelerken FGS, kredi ilişkilerini, artık değer mülk edinmek için para-sermaye öndelemekte kullanır; PTYS sanayi kârının bir bölümünü ele geçirirken (ticari sermayeyle aynı şekilde) FGS, artık değerin faiz ile girişim kârına ayrılmasına yol açar ve nihayet, PTYS’nin getirisi genel kâr oranıyla sınırlıyken FGS’nin getiri oranı normal kâr oranını aşar (aşağıya bakınız). Bu farklara karşın, PTYS’nin yüksek bir gelişme düzeyine ulaşmış olduğu çağdaş toplumda PTYS’nin işlevleri çoğunlukla bankacılık sistemince üstlenilmiştir ve ilgili kaynaklar FGS’nin parçası hâline gelir. Sonuç şudur ki, firmaları ve denetledikleri kaynakları sınai, para ticareti yapan ya da faiz getiren sermaye kategorilerinden biri ya da öbürü içinde sınıflandırmak pratikte çok zor olabilir ve “melezler”in varoluş alanı pratikte hayli geniştir.</p>

      <p class="paragraf-4">Öte yandan FGS, ya bağımsız olarak ya da sanayi sermayesiyle ilişki içinde, artık değer üretmeyi veya mülk edinmeyi hedefleyen çeşitli işlemlere taraf olabilir. Kredi sistemi, yeniden üretim sürecinin sınırlarını genişletip üretici güçlerin ve dünya pazarının gelişmesini hızlandırır. Bu işlemlerin getirileri, kapitalist ekonominin ve hisseler veya risk sermayesi için olduğu gibi özgül yatırımların kaderine göre değişebilir ya da bu getiriler önceden belirlenmiş olabilir veya az çok rizikolu olabilir (sayılabilir). Bu alışverişlerin biçimi ve koşulları ne olursa olsun FGS, bunlar aracılığıyla kendini, bir bütün olarak sermayenin dolaşımı ve iktisadi yeniden üretimine iliştirir. FGS, bu ilişkiler aracılığıyla, henüz üretilmemiş artık değer üzerinde bir alacak hakkını temsil eder — ister henüz yapılmamış ödemeleri işin içine katan işlemler ister külhanbeyi alacak tahsildarlarından devlet tahvillerine, ayrıca döviz piyasalarına, henüz üretilmemiş metalar için vadeli piyasalara ve benzerine kadar uzanan yöntemlerle bu alacak haklarının ticarete konu olan aktiflere dönüştürülmesi aracılığıyla. Bu piyasalar sırayla birbirini beslerken mali hizmetler, emeklilik fonları ve yatırım ortaklıklarında olduğu gibi aktif portföyleri hâlinde satılır. Bunların her biri, mülkiyet üzerinde kâğıttan bir alacak hakkıdır. O mülkiyet üretken sermayeyi içerebilir de içermeyebilir de; üretken sermaye artık değer üretebilir ya da mülk edinebilir de üretmeyebilir ya da mülk edinmeyebilir de. Marx, bunu “fiktif sermaye” diye adlandırır.</p>

      <p class="paragraf-4">Bu açıdan bakılınca, mali kesimin aşırı üretimi finanse edebilir ve çok büyük spekülatif köpükler ile bir o kadar büyük çöküşler üretebilir oluşu hiç de şaşırtıcı olmadığı gibi, hile olanağının her zaman mevcut oluşu da şaşırtıcı değildir. Son 30 yıl içinde dünya finansı ve ulusal mali sistemlerde meydana gelen gelişmeler, finans ile sanayi arasındaki bölünmenin ve bunlar arasındaki dengede görülen kaymanın dramatik bir örneğidir. Şişmiş ve bol bol ödüllendirilmiş uluslararası mali sistem, reel birikimin aleyhine bu gelişmelerden istifade etmiş, son on yıl içinde ise ara sıra şiddetli bunalımlara maruz kalmıştır. Marx, <span class="char-style-override-13">Kapital</span>’in 3. cildinde, FGS birikiminin ve onun üstüne kurulu aktifler ile piyasaların hangi koşullarda reel sermaye birikimince onaylanabileceğini araştırır. Buna peşinen cevap verilemeyeceği, çünkü artık değerin üretilip mülk edinilmesinin güvencesi olmadığı sonucuna ulaşır (bk. 7. bölüm). Örneğin FGS sahibi, yiyici, yetersiz veya işleri bozulmuş bir sanayiciye ya da borcunu geri ödeyemeyen ya da geri ödemeyi reddeden bir tüketiciye öndelik verebilir. Her iki durumda FGS devresi kesilebilir ki bunun gerek faiz getiren gerek sınai sermaye açısından potansiyel olarak ağır içermeleri olur.</p>

      <p class="paragraf-4">Son olarak sanayi sermayesi ile FGS arasındaki bölünme, sermaye devrelerinin birbirine karışmasının sonucu olup bunun reel birikim açısından önceden belirlenmiş sonuçları yoktur. Bu temel sebepten ötürü ne mali sistemin işleyişi ne de reel birikimle olan etkileşimi, ana yolcu terimlerle ifade edersek, para arzını sabitleştirmek veya onu (ya da maliyetini) reel iktisadi faaliyet düzeyine bağlamak anlamında denetime tabi olabilir. Bu demek değildir ki para politikası dâhil, mali sistemin özel ya da kamusal olarak düzenlenmesinin sonuçlar üzerinde bir etkisi olamaz. Ama fiktif sermayenin düzenleme yoluyla reel birikimle aynı hizaya getirilebileceği düşüncesi yanlıştır; çünkü fiktif sermaye, reel birikim için giderek artan bir ölçüde zorunlu hâle gelmiş olsa da onu güvence altına alamaz. Keza mali sistemin doğası ve reel birikimle olan etkileşimi, soyut tahlil yoluyla mantıken önceden belirlenemez. Bunlar, daha çok, görece uzun dönemde birlikte evrilerek hem tikel mali ve sınai faaliyet yapıları hem de bunalımların seyri içinde özgül sonuçlar yaratır.</p>

      <p class="ara">Bir İktisadi Kategori Olarak Faiz</p>

      <p class="paragraf-4">Yukarıdaki tahlile dayanarak, Marx’ın faiz teorisinin dört ayırt edici özelliğini belirlemek mümkündür. Birinci olarak, başlangıç noktası “teknik” veya kurumsal etkenler ya da para-sermaye arz ve talebi değil, para-sermaye denetimi ile üretken sermaye denetimi arasındaki yapısal ayrılma, ayrıca para ve sanayi sermayecileri arasındaki toplumsal-siyasi güç dengesidir. Bu tahlilî etkenleri, zamanın her bir noktasında hangi farklı yollardan etkili olduklarına bakmaksızın uygulamak yerine daha geniş bir toplum ve tarih kuramı içerisinde bağlamsallaştırmak gerekir. Marx’a göre kapitalist sınıfın iki hizbi arasındaki bütünleşme tarzı ve artık değerin bunlar arasında bölünmesi soyut olarak belirlenemez. FGS sahiplerinin kazanacakları bir “doğal” (ya da uzun dönem denge) faiz oranı olmadığı gibi piyasa faiz oranının güncel düzeyleri ve vade yapısı da salt teorik olarak belirlenemez.</p>

      <p class="paragraf-4">İkinci olarak, yukarıda açıklanan ayrılma, sanayi ve FGS kesimleri içerisinde yer almakta olan rekabet süreçleri arasındaki yapısal farklara yansır. Sanayi kesiminde, sermaye akışkanlığı, borsa faaliyeti ve FGS’ye erişim yoluyla yapılan rekabet, kâr oranlarının bir biçimliliği yönünde bir eğilim yaratır. Ne var ki bu süreç, kâr oranı eşitlenmesine ayak bağı olan çok sayıda engel yüzünden hem yavaştır hem de eşit değildir (bk. 6. bölüm). Oysa FGS kesimi içerisindeki rekabet, gerek faiz oranlarının bir biçimliliği gerekse az sonraki bir aşamada bu kesimde iş gören firmalar arasında getiri oranlarının eşitlenmesi yönünde güçlü eğilimler yaratır. Bu eğilimler, FGS kesimi içerisindeki olağanüstü para akışkanlığı ve ilgili “meta”nın bir biçimliliği nedeniyle sanayi kesimindekinden çok daha hızlı gerçekleşir.</p>

      <p class="paragraf-4">Üçüncü olarak, faizin, sanayi sermayesince sızdırılmış artık değerden yapılan bir kesinti olmasına karşın FGS’nin getiri oranı, genellikle sanayi sermayesinin normal kâr oranını <span class="char-style-override-13">aşar</span>. Çünkü bunlar arasında eşitlik olması, FGS hizbi içerisindeki rekabetin sanayi sermayesi kesimleri arasındaki rekabet kadar şiddetli olmasını gerekli kılar. Ama sanayi sermayeleri arasındaki rekabet savaşının kısmen daha büyük miktarlarda FGS’ye erişim yoluyla verilmesine karşılık, bankacılık kesiminin kendi içerisinde bunun oluşabilme derecesi sınırlıdır. FGS kesiminde daha fazla birikim için potansiyel para-sermaye kaynakları, kredi sistemi aracılığıyla bütün sermayeciler tarafından sistemli bir şekilde kullanılamaz; çünkü bankalar, (sanayi kesiminden göç etmeye niyetli olanlar dâhil) potansiyel rakiplerini finanse etmek için nadiren ödünç verir ve eldeki kaynakları daha çok kendi kârlılıklarını artırmak için kullanma eğilimi gösterir. Üstelik sanayi sermayesi ile FGS arasındaki akışkanlığın kısıtsız olması, FGS’nin toplumun kullanılmayan para-sermayesi üzerindeki denetiminin etkisiz kalmasıyla sonuçlanır. Bir başka deyişle, sanayi sermayesinin, FGS kesimiyle rekabet etmek üzere genel olarak bu kesime girememesine karşılık FGS kendisi dâhil, bütün kesimler arasında en yüksek getiriyi arayabilir. O nedenle FGS, normal kâr oranının üstünde bir getiri oranı kazanma eğilimi gösterir. Besbelli ki kârlılık farklarının ölçüsü ve bunların zaman içinde dalgalanmaları soyut olarak belirlenemez.</p>

      <p class="paragraf-4">Dördüncü olarak, faiz oranının düzeyi, (ister görece soyut olan toplumsal olarak gerekli emek-zamanlar düzeyinde ister daha somut olan kâr oranı eşitlenmesi düzeyinde olsun) değer yasasınca değil, çeşitli kurumsal etkenler ve ödünç verilebilir para-sermaye arz ve talebince belirlendiği için “ilineksel”dir. Bu etkenler, sınai genişlemenin ritmini, ödemeler bilançosunu ve devlet maliyesini, ekonomide ödemeler ve mali hizmetlerin yapısını ve finansal spekülasyonun genişliğini içerir. Bu büyük belirsizlik derecesine karşın faiz kütlesi, zorunlu olarak kâr kütlesiyle sınırlıdır.</p>

      <p class="paragraf-4">Marx’ın, kâra karşıt olarak ayrı bir faiz teorisi inşa edebilmiş olması iktisadi tahlilinin ayırt edici bir özelliğidir. Örneğin klasik ekonomi politikte faiz, hiç denecek kadar az açıklanarak kullanılan bir kategori olup faiz oranı, keyfî ve para arzı ile talebinden başka belirleyicisinin olmadığı bir “doğal” oran çevresinde salınır. Keza neo-klasik iktisat içerisinde, özellikle Fisher’ın dönemler arası tüketim ve üretim teorisine göre faiz ve kâr oranları, kavramsal olarak özdeş, nicelikçe de dengede eşittir. Parasal etkenlerin özgül olarak ortaya konduğu Keynesyen iktisatta (ve Keynes’in kendisinde) bile –sermayenin marjinal etkinliğiyle temsil edilen– kâr oranı faiz oranına eşitlenir. Ayrıca kısa dönem beklentilerinin faiz oranında bir dengesizlik değerine yol açabilmesine karşılık, Keynzciliğin temelinde yatan fikir, bir tam istihdam doğal ya da denge faiz oranının bulunduğudur. Marx’ın teorisinden bu önemli ıraklaşma, Keynesyen teorinin, çoğaltan amacıyla olanın dışında, birikime ve tüketime olan talep, dolayısıyla kredi arasında fark gözetmeyişiyle yakından bağlantılıdır.</p>

      <p class="paragraf-4">Buna karşılık Marx, faizi, ayrı olarak kategorize etmekle kalmaz; iktisadi düşüncesinin tahlilî yapısı içerisine yerleştirerek faizi, kapitalist sınıfın birbirinden açıkça ayırt edilen iki hizbi arasındaki rekabet ilişkilerinden türetir. Bunu yaparken, kapitalist ekonomide belirlemiş olduğu soyut eğilim ve yapılara, örneğin kâr oranının eşitlenmesi, kredi sisteminin birikimdeki rekabet mekanizması olması, paranın öteki metalardan ayrı durması, kullanılmayan gömülerin bankacılık sistemi içinde merkezîleşmesi ve benzerine gönderme yapar. Bu soyut irdelemeler, FGS’nin ve ampirik tahlil yoluyla keşfedilmesi gereken özgül toplumsal biçimlenişlerin mali yapılarının tarihî ve ampirik tahliline uygulanır. Marx’ın bu sorunlar üzerine, özellikle <span class="char-style-override-13">Kapital</span>’in 3. cildindeki İngiliz mali sistemi konulu incelemesinde söyleyecek çok sözü varsa da bu karmaşık malzemeyi burada kapsamıyoruz.</p>

      <p class="ara"><span>Tartışma Konuları ve Tamamlayıcı Okuma Önerileri</span></p>

      <p class="paragraf-4">Çağdaş kapitalizm açısından muazzam önemlerine karşın Marksçı para ve finans incelemeleri görece yavaş ilerlemiş, finansın niteliği ve mali sermaye ile sanayi sermayesi arasındaki ilişki gibi daha temel sorunlar üzerine söylenmekte olanlar, (özellikle neoliberalizm tarihî döneminde birincisinin öneminin gittikçe artmasına işaret edilmesinin dışında) genellikle pek az olmuştur.</p>

      <p class="paragraf-4">Karl Marx’ın FGS ve faiz teorisinin ana hatları, Marx (1999b, 2003 ve özellikle, 2006b, 5. kısım) içinde çizilir. Bu bölüm Ben Fine (1985-86)’a dayanır. Marx’ın para ve kredi teorisinin farklı yönleri, Suzanne de Brunhoff (1976 ve 2007), Duncan Foley (1986, Böl. 7), David Harvey (1999, Böl. 9-10), Rudolf Hilferding (1995), Makoto Itoh ve Costas Lapavitsas (1999), Costas Lapavitsas (2000a, 2000b, 2007, 2003b), Costas Lapavitsas ve Alfredo Saad-Filho (2000), Roman Rosdolsky (1977, Böl. 27) ve John Weeks (1981, Böl. 5) tarafından açıklanır.</p>
    </div>
  </div>
</body>
</html>
