<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">16. Yüzyıla Kadar Hıristiyan Avrupa’nın<br />
  Müslüman Doğu’ya Bakışı</h1>

  <p class="nonindent">Ortaçağ’da Hıristiyanların İslamiyet hakkındaki bilgileri yok denecek kadar azdı. 11. yüzyıldan önceki dönemler ise Hıristiyanların İslamiyet’i tanıma ve anlama sürecinin “Karanlık Çağlar”ıdır. R.W. Southern o dönemi “Cahillik (Ignorance) Dönemi” olarak niteler.<a class="si-noteref" href="#n1" id="ref1">1</a> Denebilir ki, Haçlı Seferleri’nin başlaması ile, Cluny rahibi Aziz Peter’in isteği üzerine 1142 yılında Ketton’lu Robert ile Dalmaçya’lı Hermann adlı iki astronomi bilginince Kur’an’ın Latince’ye çevrilmesi,<a class="si-noteref" href="#n2" id="ref2">2</a> bu bilgisizlik çağının geride bırakılmasında iki ayrı yönden birer dönüm noktası olmuştur. Haçlı Seferleri Hıristiyanların Müslüman dünyasını, Kur’an’ın Latince’ye çevrilmesi de İslam dinine ilişkin bilgileri içeren ana metni tanımaları yolunda bir başlangıçtı.</p>

  <p class="indent">Daha önceki dönemlerde İslamiyet hakkındaki bilgiler Kutsal Kitap’tan çıkarılıyor. Hz. Muhammedi tanımak için ise dinî kasidelere başvuruluyordu.<a class="si-noteref" href="#n3" id="ref3">3</a> İslamiyet nasıl bir dindir?” -Daha doğrusu, “İslamiyet bir din midir?”- “Nereden kaynaklanmaktadır? Muhammed kimdir?..” O çağda bu gibi sorulara verilen cevaplar, Müslümanlığın, dünyevî hazlara, şiddete dayanan sahte bir din, Muhammed’in ise bir “anti-İsa” olduğu, böyle bir dinin de ancak “Şeytan’ın Zaferi” olarak görülebileceği yolundadır.<a class="si-noteref" href="#n4" id="ref4">4</a> Bu inançların ortak noktası, Müslümanlığın, “anti-İsa” nitelemesinden yararlanılarak söylenirse, bir “anti-Hıristiyanlık” olarak yorumlanmasındadır. Çünkü Müslümanlık, Kutsal Kitap’ta anlatılan sapkınlıkların, lanetlenmiş işlerin, kötülüklerin, kısacası bir Hıristiyan için günah sayılan bütün edimlerin taşıyıcısı olarak tanımlanıyordu.<a class="si-noteref" href="#n5" id="ref5">5</a> Batı’nın Doğu’ya bakışı ile Doğu’nun kendi niteliği arasındaki benzemezliklerin ilki Hıristiyanlığın İslamiyet tanımında gözlenebilir; çünkü Ortaçağ Hıristiyanlığının Müslümanlığı bir çeşit dinsizlik olarak tanımlamasına karşılık, İslam öğretisi Musevîlik ile Hıristiyanlığı ayrı birer din olarak tanıyor, İslam dinini bu iki tektanrılı dinin bir devamı kabul ediyordu.</p>

  <p class="indent">Nesnesini kendisinde olmayanla tanımlayarak onu karşıt bir güce dönüştüren bu tutumu yalnızca o döneme özgü bir şey saymamak gerekir. Müslümanlığı Hıristiyanlığa düşman bilen ve onu yok etmeyi amaçlayan bir sapkınlık dini olarak tanımlayan eğilim, Avrupa’da ulusallaşma sürecinin kendini hissettirmesine ve Reformasyon’a kadar, kökleri derinde kadîm bir söylem halinde yüzyıllarca sürmüştür. Ulusallaşma ve Reformasyon da bu konuda, daha çok, “resmî” düzeyde gözlemlenebilen değişiklikler getirmiş, dinî çevreler ile o çevrelerin etkisindeki toplum kesimlerinin Müslümanlık konusundaki inançları fazla değişmemiştir. Ulusallaşma süreci gelişip olgunlaştıktan sonra bile, aynı eğilim, milliyetçilik ve yurtseverlik duygularına eklemlenmiş olarak varlığını sürdürmüştür.</p>

  <p class="indent">Ortaçağ Avrupa’sında bir Doğu merakı oluşmasının nedenleri dinî kökenlidir. 11. yüzyıldan itibaren üç yüzyıl boyunca bu ilgi öncelikle Kutsal Topraklar’dan kaynaklanıyordu. Kutsal Kitap’ın haritasındaki ülkelerin Müslümanlar’dan kurtarılması ülküsü, genel kabul gören bir görüşe göre, Haçlı Seferleri’nin en önemli nedenidir. Doğudaki Müslüman devletlerin sınırlarını batıya doğru genişletmeleri ise, Kutsal Topraklar’ın kurtarılmasının da ötesinde, elindeki toprakları koruyabilme kaygısı içindeki Hıristiyan Avrupa’nın gözünde Doğu’yu askerî yönden de hayatî bir ilgi konusu haline getirmişti.</p>

  <p class="indent">Haçlı Seferleri’nin bu bölümün konusu açısından önemli sonucu, İslamiyet’e ilişkin görüşlere savaş yaşantılarına dayanan gözlemler eklenmesine yol açmasıdır. Yüzyıllarca süren Seferler yalnızca Müslümanlık konusunda değil, daha geç aşamalarında, Osmanlı devleti hakkında da bilgi edinilmesini sağladı. Böylece, Osmanlılar konusunda daha önce Bizans kaynaklarından derlenen bilgilerin yanında gözleme dayanan bilgiler de yer almaya başladı. Ne var ki, savaşan Hıristiyan askerlerin yurtlarına dönünce anlattıkları savaş anıları ve kahramanlık hikâyeleri ağızdan ağıza aktarıla aktarıla, zaten hayalgücüyle süslenmiş olan bu hikâyelerdeki hayal payı gitgide artmış, bunların Müslümanlık ve Doğu üzerine daha önce söylenenlerle karışmasıyla, bu konudaki esrarengizlik geniş ölçüde sürüp gitmiştir. Buna karşılık, Kur’an’ın çevrilmesinden sonra, İslamiyet’e ilişkin tartışmaların niteliği bir ölçüde değişmiş, İslamiyet’i teolojik bakımdan çürütme çabasına dönüşmüştür. Bununla birlikte, tartışmaların bir amacı da, Müslümanlığı eleştirerek Hıristiyanlığın konumunu yeniden güçlendirmekti.</p>

  <p class="indent">İslamiyet üzerindeki ilgi 14. yüzyıldan itibaren askerî alanda önemli bir ilerleme gösteren Osmanlı devletine yöneldi. Bu ilgi siyasî bir kaygının sonucuydu. Doğuda güçlü bir devlet doğuyordu. Osmanlılar 14. yüzyılda Gelibolu üzerinden Avrupa’ya geçmişlerdi; I. Murad zamanında ise Balkan yarımadası bölüm bölüm Osmanlı egemenliğine girdi; nihayet, 15. yüzyılın ortalarında Bizans da Osmanlılar’ın eline geçti. Ne var ki, Türkler’in batıya doğru ilerleyişi Yunanistan’ın kaybı ölçüsünde üzüntü yaratmamıştır. Kutsal Topraklar’dan kaynaklanan Doğu ilgisi, Rönesans çağında Eski Yunanistan’a kayıyordu. Hıristiyan Avrupa’nın karşısında genel olarak İslam dünyası değil, onun temsilcisi olarak gördüğü Osmanlı Devleti vardır artık. Ancak, gözlerini Yunanistan’a çeviren Avrupa’nın orada gördüğü şeyin o zamanki Yunanistan ve Yunan halkıyla hiçbir ilişkisi yoktur. Bu görüşte, Osmanlı halkının Osmanlı düzeniyle ilişkisi ya da Osmanlı Devleti’nin gerçek niteliği ve bir devlet olarak siyasî niyetleri ile Batı’nın ona atfettikleri arasındaki benzemezliklerin çarpıcı bir örneğiyle karşılaşırız. Bu, şöyle açıklanabilir.</p>

  <p class="indent">Türkler’in batıya doğru ilerlemesi Avrupa’daki toplumsal ve iktisadî huzursuzluklarla aynı döneme rastlar. O dönemde, özellikle Balkanlar’da köylüler feodal beylerin boyunduruğu altında çok sıkıntı çekmekteydiler. Osmanlı yönetimine giren yerlerde, soydan geçen toprak sahipliğinin yerine kurulan timarların sahipleri Osmanlı’ya sadık, devlete vergisini ödeyen, asker kökenli kişilerdi. Yeni yöneticilerin eski aristokratlar gibi lüks, savurgan bir yaşama biçimleri olmadığı için, bunlar halkı ezme yoluna gitmediler.<a class="si-noteref" href="#n6" id="ref6">6</a> Osmanlı Devleti’nin erken dönemlerinde, örneğin 14. yüzyılda Hıristiyanlara da birçok timar verilmiş, bu uygulama sonucunda Balkanlar’da Osmanlı düzeni yerleşmeye başlamıştı.<a class="si-noteref" href="#n7" id="ref7">7</a> Üstelik, bölgenin Hıristiyan halkı dinî bakımdan Osmanlı yönetiminde Latin Kilisesi’nin egemenliği altında olduğundan daha rahat ve serbestti.<a class="si-noteref" href="#n8" id="ref8">8</a> Ankara Savaşı’ndan sonra yaşanan “Fetret Devri”nde bile, Anadolu’nun büyük bölümünde düzenin bozulmasına karşılık, Balkanlardaki Hıristiyanlar arasında herhangi bir hoşnutsuzluk görülmediği<a class="si-noteref" href="#n9" id="ref9">9</a> göz önüne alınırsa, ülkenin Avrupa kesiminde yaşayan Hıristiyan halkın o dönemde Osmanlı düzeniyle çatışmadığı ortaya çıkar.</p>

  <p class="indent">Balkanlar’da bu düzen yerine otururken, halk kesiminde, bölgenin ayrı dinî inançlara bağlı insanları arasında da kendiliğinden gelişen bir kaynaşma süreci başlıyor, Hıristiyanlar ile Müslümanlar arasında, aynı ermişlere saygı göstermeye, ağaç, pınar, mağara gibi aynı doğal kutsal şeyleri kutsal bilmeye dayanan bir ortak kült, gündelik hayatla da aynı yaşantıları paylaşmaktan ileri gelen bir duygu ortaklığı oluşmaktaydı.<a class="si-noteref" href="#n10" id="ref10">10</a> Gelgelelim, William Lithgow’un doğu ülkelerine ilişkin izlenimlerini anlattığı, daha 1614’te yayımlanan seyahatnamesinde söz konusu ettiği Yunanistan, “öteki Yunanistan”dır; oranın halkı da Eski Yunanistan’da yaşadığının bilincinde olmadığı için suçlu bulunan bir halktır:</p>

  <div class="block">
    <p class="bl_nonindent">Bütün Yunanistan’da (...) adından başka bu ülkenin parlaklığını dile getiren hiçbir şey bulamadım. Türkler’in ve zamanın yıkıcılığı Antik Çağ’ın bütün anıtlarının güzelliğini bozmuş. Burada namustan, şerefiyle yaşayan insandan eser yok (...). Sadece, hapishanelere kapatılmış mahkûmlar ya da zalim, müstebit efendilere alışmış köleler var. Bu saygıdeğer ülkenin bozulmuş durumu işte böyle.<a class="si-noteref" href="#n11" id="ref11">11</a></p>
  </div>

  <p class="indent">Yunan halkının Eski Yunanlar’ın çocukları olduğu düşüncesi ile bu halkın Hıristiyanlığa inandığı gerçeği, sofu bir adam olduğu anlaşılan Lithgow’un zihninde kolayca birbirine eklemlenmiştir. İç içe geçen kültürel ve dinî önyargıların gözleme ağır bastığı bu tutum sadece Lithgow’un eserinde rastlanmayan, daha genel bir eğilimin de bir örneğidir. Oysa Osmanlılar’ın Eski Yunanistan’ı fethetmiş olmak, antik uygarlığın yaratıldığı ülkeyi ellerinde bulundurmak gibi bir amaçları yoktu. Osmanlı’da “Eski Yunan” diye bir kavramın 19. yüzyılda bile oluşmadığı biliniyor. Osmanlı devletinin temel niteliği ile Hıristiyan dünyanın ona bakışı arasındaki benzemezliklerin gene bu çerçevedeki bir başka yönü Türkler’in Avrupa içlerine doğru ilerlemesiyle ilgili kaygılarda gözlenebilir. Hıristiyan Avrupa’nın gözünde, Osmanlılar İslamiyet’in temsilcisi, misyoneri, sürükleyicisiydi. Ortaçağ kafasına göre Hz. Muhammed nasıl Hz. İsa’nın, İslam dini de Hıristiyanlığın karşıtı idiyse, bunun bir uzantısı olarak Osmanlılar’ın batıya doğru ilerlemesi de bir “Müslüman Haçlı Seferi” gibi görülüyordu. Gelgelelim, Prof. Orhan Burian’ın da belirttiği gibi, Türkler’in sınırlarını gitgide genişletmelerinde, ülkeler fethederek İslamiyet’i yayma dürtüsü ve güdüsü değil, tarihin gelmiş geçmiş en büyük devletini, en güçlü siyasî düzenini kurma tutkusu rol oynamıştır.<a class="si-noteref" href="#n12" id="ref12">12</a> Çünkü Osmanlı devleti öncelikle askerî bir temele dayanmaktaydı. Fetihler ülkenin savaşçı zümrelerine ganimetler, devlete gelir kaynakları sağlıyordu. Avrupa ülkelerinde sürekli bir ordu bile bulunmadığı dönemlerde Osmanlı devletinin her an sefere hazır bir ordu beslemesi savaşın bir iktisadî yatırım biçimi olarak Osmanlı düzeninde oynadığı hayatî rolle ilgiliydi. Din ise bir bakıma, devletin varlığını koruması, geliştirmesi ve güçlendirmesi için gerekli olan fetihçiliği kamufle eden, deyiş yerindeyse, fetih ruhunu “yücelten” manevî bir güçtü. Dinin Osmanlı dünya görüşüne eklemlenişi içinde gördüğü bu “gizli” işlev o dönemdeki Avrupalı gözlemcilerin anlayabileceği bir şey değildi. Onlar, tam tersine, Osmanlı devletini İslam öğretisinin cisimleşmiş bir gücü olarak alımlamışlardır. Hıristiyan dünyası dışındaki toplumların kendi özgül gerçekleri içinde kavranılmasını engelleyen bu yanılgı yüzünden, Osmanlı düzeninin çeşitli dinler ile mezhepleri tanıyan ve içinde barındıran bir siyasî anlayışa dayandığı olgusu bile değerlendirilememiştir. Üç dinin, Müslüman ya da Hıristiyan birçok mezhebin, çeşitli milliyetler ile etnik toplulukların bir arada yaşadığı Osmanlı düzeni, bu özelliğiyle, Hıristiyan Avrupa’dan ayrıldığı gibi, Müslüman Arap devletlerinden de ayrılmaktaydı.</p>

  <p class="indent">Aslında bütün bunlar günümüz tarihçisi için apaçık olgulardır. Niyazi Berkes’in Osmanlı devletinin niteliği konusunda günümüz tarihçisinin yaklaşımı için iyi bir örnek oluşturan görüşlerini buraya almak, bir karşılaştırma imkânı verecektir:</p>

  <div class="block">
    <p class="bl_nonindent">Batılı gözlemcilerin Hıristiyan olanları, Hıristiyanlık dışındaki toplumları onların dinleri ile tanımlama eğiliminde oldukları için Batı uygarlığına karşıt her eylemi onların dininin bir gereği olduğunu sanırlar. (...) Osmanlı devleti, ilk Arap devletleri gibi İslâm dininin yaratığı olarak kurulmuş olmaktan ziyade, siyasal bir güç haline geldikten sonra ve bu oluşma ile Hıristiyan devletlere karşı İslâm dininin yanını tutmuş olmanın ürünüdür. Osmanlı devletini kuran ilk Osmanoğulları’nın ve yanlarındakilerin Sünnî, Ortodoks Müslüman olduklarından bile şüphe eden tarihçiler vardır. Osmanlı devletinin bir Halife Padişahlığı haline gelmesi kuruluşundan ancak iki yüzyıl sonra olmuştur. Bundan önce İstanbul’un alınışı ile Osmanlı devleti bir dinler ve milliyetler topluluğu olan bir İmparatorluk haline geldikten sonra hükmü altına aldığı milliyetleri zorla ya da inandırarak Müslümanlaştırmadığı için din ayırımı (Musevî, Rum, Katolik ayırımları gibi) siyasal terminolojide daima yaşamıştır. Bu durum, Hıristiyan devletlere Osmanlı rejiminin dinsel bir rejim olduğu sanısını vermiştir ki bu, gerçeğin tam tersini yansıtır. Çünkü gerçek bir dinsel rejimde devletin dininden başka bir dine tanınma hakkı verilmez. Bir iki istisna ile, Hıristiyan devletlerin egemen olduğu ülkelerde değil Müslümanlara ya da Musevîlere, hattâ oradaki Hıristiyanlığın başka ya da yeni kollarından olan Hıristiyan halklara bile tanınma hakkı verilmemiştir. Avrupa’da bunun en ünlü örneği XVII. yüzyıl Fransa’sıdır.<a class="si-noteref" href="#n13" id="ref13">13</a></p>
  </div>

  <p class="indent">Berkes, bu yüzden, Osmanlı devletinin “teokratik devlet” kavramıyla tanımlanmasını yetersiz ve yanlış bulur. Ona göre, teokratik düzenin en tipik örneği, devletin en üstün dinî-siyasî otoritesi durumunda olan Papalar yönetimindeki Roma Katolik Papalık devletidir. Yazar Osmanlı düzeninin neden teokratik sayılamayacağını da şöyle açıklar:</p>

  <div class="block">
    <p class="bl_nonindent">Osmanlı Halife Padişahlığı rejiminde, teokratik rejimin tersine olarak, din maslahatı değil, devlet maslahatı başta gelir. Din adamları devlet maslahatının (...) görevlileridir. En üstün bir ruhani bir gövde, bir ruhban <i>corpus</i>’u değildirler. En üstün bir ruhanî otorite makamı yoktur. Din adamları kendi aralarında İslâm dininin bekçisi, koruyucusu, hattâ halifesi oldukları inancını yaşatmış olmakla birlikte, gerçekte bu işle asla kendi başlarına olma yetkileri olmamıştır. Böyle bir yetkiyi ancak devlet gücü kendilerini eyleme ittiği zaman uygulayabilirlerdi. (...) Ulemanın devlet ve dünya işlerinde kendi başına yargı yürütmek istemesi devlet gücünün çok aşındığı zamanlarda olmuştur. Bir din devleti olarak <i>İslâm Devleti</i> ideolojisini yürütmek Osmanlı tarihinde hiç görülmemiştir. Ulemanın bir siyasal akım karşısında ‘bu dinsel bir iştir; bir doktrin ya da ilahiyat işidir; devleti ilgilendirmez’ dedikleri zaman da devlet adamları bunları hiç dinlememişlerdir.<a class="si-noteref" href="#n14" id="ref14">14</a></p>
  </div>

  <p class="indent">Günümüz tarihçisinin açıkça görebildiği bu yanılgı 16. yüzyılda da sürmüş olmakla birlikle, bu dönemde Osmanlı düzeni üzerine araştırma değerinde çalışmalar da ortaya çıkmıştır. Aslında bu yüzyıl, Osmanlı-Avrupa ilişkilerini Müslümanlık-Hıristiyanlık çatışması çerçevesinde gören dinci zihniyetin yerini daha akılcı yaklaşımlara bıraktığı bir dönemdir. Haçlı Seferleri’nin uzun vadede doğurduğu sonuçların da bunda büyük payı vardır. Denebilir ki, Haçlı Seferleri’nin nedenlerinden daha çok sonuçları önemlidir. Daha önce de belirtildiği gibi, bu sonuçlardan biri Hıristiyan Avrupa’nın “Müslüman Doğu” hakkında biraz daha doğru fikirler edinmesidir. Daha önemli olan, bir başka sonucu ise, iktisadî nitelikteydi. Kutsal Topraklar’a kavuşma umuduyla harekete geçenler bu yorucu seferlerden paylarına düşen ganimetleri almışlardı; doğu Akdeniz’e yayılan tüccar takımı Avrupa’daki feodal düzenin duruk yapısına ciddî bir hareketlilik getirmiş, birçok ülkede yabancı mallara olan talebi artırmıştı. Böylece, Haçlı Seferleri sonunda Akdeniz, Hıristiyan Avrupa ile Müslüman Doğu arasında işlek bir ticaret yolu durumuna gelmiştir.<a class="si-noteref" href="#n15" id="ref15">15</a> Feodal yapının gitgide parçalanması ve burjuvalaşma sürecinin işlemeye başlaması da, bazı Avrupa ülkelerinde ulusallaşma eğilimlerini güçlendirmiştir. Bu süreç içinde Papalık resmî konumunu koruyamamakta, etki alanı gitgide daralmaktadır. Avrupa’da din birliği bozulmakta, tek tek monarşiler, prenslikler papalığın güçlenmesine yardım etmek yerine kendileri güçlenmeye çalışmaktadırlar. Reformasyon zemini açılmıştır. Bütün bu oluşum içinde, Osmanlı devleti üzerine yeni bir Haçlı ordusu gönderme girişimleri daha 15. yüzyıl sonlarında sonuçsuz kalmıştı. Doğu’ya karşı yekpare bir Avrupa değil, ulusal çıkarların ön plana çıkmasıyla Osmanlı devletine karşı ulusal siyasetler oluşturmayı tercih eden ayrı ayrı devletler vardır artık. Böylece, Avrupa’nın Osmanlı devletiyle ilişkilerinde sürekli düşmanlığa dayalı yaklaşımı yerini daha esnek siyasetlere bırakır. 16. yüzyılda önce Fransa, sonra İngiltere Osmanlı devletiyle resmî düzeyde ilişkiler kurarlar. İngilizler’in Osmanlılarla gerçekten ilgilenmeleri de o dönemde başlar.</p>

  <div class="footnotes">
    <p class="si-footnote" id="n1"><a class="si-backref" href="#ref1">1</a> R.W. Southern, <i>Western Views of Islam in the Middle Ages,</i> s. 14</p>

    <p class="si-footnote" id="n2"><a class="si-backref" href="#ref2">2</a> Maxime Rodinson, <i>Batıyı Büyüleyen İslam,</i> s. 24.</p>

    <p class="si-footnote" id="n3"><a class="si-backref" href="#ref3">3</a> R.W. Southern, <i>a.y</i>., s. 26.</p>

    <p class="si-footnote" id="n4"><a class="si-backref" href="#ref4">4</a> W. Montgomery Watt, <i>The Influence of Islam on Medieval Europe</i>, s. 74-77.</p>

    <p class="si-footnote" id="n5"><a class="si-backref" href="#ref5">5</a> Watt, <i>a.y</i>.</p>

    <p class="si-footnote" id="n6"><a class="si-backref" href="#ref6">6</a> Dorothy Vaughan, <i>Europe and the Turk,</i> s. 225.</p>

    <p class="si-footnote" id="n7"><a class="si-backref" href="#ref7">7</a> Şevket Pamuk, <i>Osmanlı-Türkiye İktisadî Tarihi (1500-1914)</i>, s. 32.</p>

    <p class="si-footnote" id="n8"><a class="si-backref" href="#ref8">8</a> D. Vaughan, <i>a.y.,</i> s. 27.</p>

    <p class="si-footnote" id="n9"><a class="si-backref" href="#ref9">9</a> İ.H. Uzunçarşılı, <i>Osmanlı Tarihi</i> I, s. 174-175.</p>

    <p class="si-footnote" id="n10"><a class="si-backref" href="#ref10">10</a> D. Vaughan, <i>a.y.,</i> s. 27.</p>

    <p class="si-footnote" id="n11"><a class="si-backref" href="#ref11">11</a> <i>The Totall Discourse of the Rare Adventures and Painefull Peregrinations of Long Nineteene Yeares Travayles,</i> 1632, s. 65.</p>

    <p class="si-footnote" id="n12"><a class="si-backref" href="#ref12">12</a> “Interest of the English in Turkey”.</p>

    <p class="si-footnote" id="n13"><a class="si-backref" href="#ref13">13</a> N. Berkes, <i>Türkiye’de Çağdaşlaşma,</i> s. 28-29.</p>

    <p class="si-footnote" id="n14"><a class="si-backref" href="#ref14">14</a> Berkes <i>a.y.,</i> s. 24-25.</p>

    <p class="si-footnote" id="n15"><a class="si-backref" href="#ref15">15</a> Leo Huberman, <i>Feodal Toplumdan Yirminci Yüzyıla,</i> s. 33.</p>
  </div>
</body>
</html>
