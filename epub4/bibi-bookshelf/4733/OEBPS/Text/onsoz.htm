<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">Önsöz</h1>

  <p class="nonindent">Bu inceleme, İngiltere’de 16. yüzyılda yazılmış, Türkler ile ilgili oyunların anlamını tarihî açıdan yorumlama yönünde eleştirel bir yaklaşım çabasıdır. İncelemenin amacı, başlangıçta, yalnızca, o döneme ait oyunların ele alınmasıyla sınırlıydı. Uygulanan yöntemin özelliği bu sınırı zorlamış ve sonuçta, çalışmanın çerçevesi genişlemiştir. Söz konusu oyunları yazıldıkları çağın ufku içinde değerlendirebilmek için, 16. yüzyıla genel bir tarih bilgisiyle değil, daha kapsamlı bilgiler ışığında eğilme gereği duyulmuş ve asıl inceleme konusunun gösterdiği ihtiyaç ölçüsünde, dönemin arka planını yansıtan bellibaşlı kaynakların gözden geçirilmesinde yarar görülmüştür. Burada ileri sürülen eleştirel görüşün daha inandırıcı bir çerçeve içinde sunulmasına yardım edebileceği düşüncesi de, edebiyat dışı kaynaklara yönelinmesinde etkili olmuştur.</p>

  <p class="indent">Konusu Osmanlı tarihinden alınmış ya da Türkler ile ilgili oyunlar 16. yüzyılın ikinci yarısında Osmanlı-İngiliz ilişkilerinin resmî düzeyde başlamasından sonra yazılmaya başlamıştır. Bu olgu, iki ülke arasındaki ilişkilerin nasıl başladığı, diplomatik, siyasî, ticari alanlarda nasıl bir gelişme seyri gösterdiği konusunun göz önünde tutulmasını gerektirmiştir. Öte yandan, din ve mezhep çatışmalarının zorlu savaşlara dönüşebildiği bir çağda, Hıristiyan bir ülke ile Müslüman bir ülke arasındaki ilişkilerin anlaşılmasında, din de önemli bir etmen olarak dikkate alınmış, Osmanlı-İngiliz ilişkilerinin Hıristiyanlık-Müslümanlık çatışması bağlamında nereye oturduğu açıklanmaya çalışılmıştır.</p>

  <p class="indent">O yüzyılda yazılan oyunların eleştirildiği bölümde, birinci ve ikinci bölümleriyle aslında iki ayrı oyun olan <i>Tamburlaine</i>’e ağırlık verilmiştir. Bunun başlıca nedeni, eserin, burada üzerinde durulan sorun açısından geniş malzeme sağlamasıdır. 16. yüzyılın, konusu Osmanlı tarihinden alınmış en önemli oyunu niteliğindeki eser, Türkler ile ilgili oyunlar yazılmasında da çığır açıcı bir rol oynamış, başka yazarlarca taklit edildiği bile olmuştur. Burada ele alınan oyunlar Türkler’in işlevi ve Türk kişiliğinin özellikleri açısından incelendiği, bir başka deyişle, bu çalışmada dönemin Türkler ile ilgili oyunlarını tanıtmak gibi bir amaç güdülmediği için, oyun eleştirilerinin kapsamı da eserlerin konuya sağladığı malzemeyle sınırlı olmuştur</p>

  <p class="indent">Bu incelemenin ortaya çıkmasında Prof. Berna Moran’ın payı büyüktür. Türkler ile ilgili İngilizce yayınlar ve Türklük konulu oyunlar üzerinde uzun yıllar çalışmış olan, ama araştırmalarının tamamını yayımlamayan Prof. Moran, konuya ilişkin notlarından yararlanmama izin vermiştir. Bundan başka, konunun sağlanması güç kaynaklarına ulaşmamda da bana yardımcı olmuştur. Beni bu alanda çalışmaya özendiren, araştırmam sırasında karşılaştığım sorunları benimle tartışan, öğrenciliğimden beri kendisinden çok şey öğrendiğim, değerli bilim adamı, yazar, hocam Berna Moran’a bu vesileyle teşekkür etmeyi bir borç bilirim. Ortaya çıkan incelemenin muhtemel eksiklikleri ya da kusurları ise hiç şüphesiz tamamen bana aittir.</p>

  <p class="right">Kabataş<br />
  Mart 1988</p>
</body>
</html>
