<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">16. Yüzyılın Seyahatnameleri</h1>

  <p class="nonindent">Ortaçağ Avrupa’sında Türkler ve Müslümanlarla ilgili en önemli kaynak seyahatnamelerdir. 16. yüzyılın ikinci yarısında Osmanlılarla ticarî ve diplomatik ilişkiler kurulmasına kadarki dönemlerin seyahatnameleri hac için Kudüs’e gidip dönenlerin eserleridir. Bu eserlerin yazarları Osmanlı ülkelerine de uğradıkları halde, gördükleri yerleri ve orada yaşayan halkı tanıma ve tanıtma yolunda herhangi bir merak duymamışlar, Müslümanlık ve Doğu konusunda zihinlerine önceden yerleşmiş olan fikirler için kanıtlar aramışlardır âdeta. Seyahatnameler arasında Ortaçağ’da en yaygın biçimde okunmuş olanı, Jean de Bourgogne’nun <i>Travels of Sir John Mandeville</i> adlı kitabıdır.<a class="si-noteref" href="#n1" id="ref1">1</a> Kudüs’e gidecek olanlar için bir rehber niteliğindeki eserin İngiltere’de gördüğü ilgi Ortaçağ’dan sonra Elizabeth döneminde de eksilmeden sürmüştür.</p>

  <p class="indent">Aslı Fransızca olan ve 1377’de İngilizceye çevrilen kitapta anlatılan olaylar, izlenimler, Şövalye Sir John Mandeville’in Anadolu’yu, İran’ı, Arabistan’ı, Filistin’i, Mısır’ı, Çin’i, yani hemen hemen bütün doğu ülkelerini kapsayan yolculuklarının bir ürünüymüşçesine sunulmuştur. Oysa çeşitli kaynaklarda anlatılanların bir araya getirilmesiyle oluşan eserin tamamı değilse bile büyük bir bölümü gerçek bir seyahatname değildir.</p>

  <p class="indent">Ortaçağ seyahatnameleri yarı dinî/ahlâkî, yarı edebî/masalımsı bir özellik taşır. Bu metinlerin masalımsı yönü, Jean de Bourgogne’nun başlıca kaynaklarından biri olarak gösterilen rahip Odoricus’un bir vadiyle ilgili şu tasvirinde açıkça görülür: “Bir sürü insan ceseti gördüm, sözü edilen vadide binbir türlü güzel, tatlı sesler işittim, tatlı nağmelerin musikisini dinledim (...) Öyle şaşırdım ki! Bu vadiye kim girerse ossaat ölür, hiç kimse oradan sağ çıkamazmış...”<a class="si-noteref" href="#n2" id="ref2">2</a> Metnin kalıcılığını sağlayan da, o bilinmeyen dünyanın masalımsı bir dille anlatılması olsa gerektir. Buna benzer tasvirler, korku verici, garip hikâyeler bütün bir Elizabeth çağı edebiyatına yansıyan popüler hayalgücünü beslemiş, o dönem edebiyatının en yaygın esrarengiz imgelerini sağlamıştır.</p>

  <p class="indent">Ortaçağ seyahatname edebiyatının en önemli ürünlerinden biri şüphesiz, Marco Polo’nun eseridir.<a class="si-noteref" href="#n3" id="ref3">3</a> Marco Polo araştırmalarını bilimsel bir tutumla yürütmüş, gördüklerini ve duyduklarını dürüstçe aktarmıştır. Anlattığı birçok şeyin gerçeğe uygun olduğu da biliniyor. Zaten bu yüzden, eseri seyahatname üslubuyla yazıldığı halde, zamanında pek ilgi uyandırmamış, değeri ve önemi ancak Rönesans’tan sonra anlaşılabilmiştir. Öyleyken, o da okurun hayalgücünü kamçılayan, yer yer masalımsı bir anlatıma kaymaktan kurtulamamıştır. Aslında bu tür bir anlatım birbirini üreten, hattâ tekrarlayan bir söylem biçimidir seyahatnamelerde.</p>

  <p class="indent">Chew, Marco Polo’nun Lop çölünü esrarlı bir dille tasvir ettiği bölümün, kendisinden birkaç yüzyıl sonra Sebastian Munster tarafından nerdeyse aynı kelimelerle tekrarlandığına dikkati çekmektedir.<a class="si-noteref" href="#n4" id="ref4">4</a></p>

  <p class="indent">16. yüzyılda bir İngiliz tarafından yazılmış ilk seyahatnamelerden biri Andrew Borde’un <i>The fyrst boke of the Introduction of Knowledge</i> adlı kitabıdır.<a class="si-noteref" href="#n5" id="ref5">5</a> 1548’de yayımlanan eserin sadece bir bölümü Türkler’e ayrılmıştır. Yazar Kudüs’e kadarki yolculuğunu anlattığı kitabında, Türklerin zaptettikleri ülkeleri sıralar, Türk dili ile Türk parasından kısaca söz eder.</p>

  <p class="indent">Asıl önemli seyahatnameler yüzyılın ikinci yarısında yazılmıştır. Bu dönemde Osmanlı ülkesine ilk gelenler, tacirler, şirket temsilcileri, resmî ya da yarı resmî görevler üstlenmiş elçilerdir. Gelenlerin hemen hepsi, sorumlu oldukları makamlara ve kuruluşlara yazdıkları resmî ya da ticarî raporların yanı sıra, Osmanlılar’ın devlet düzeni ve toplum hayatı üstüne pek çok şey yazmışlar, duyup gördüklerini, bunlara ilişkin düşünce ve izlenimlerini anlatmışlardır.</p>

  <p class="indent">Seyahatname edebiyatı çerçevesindeki eserlerde karşılaşılan bilgilerin sağlık derecesi çeşitli yönlerden tartışılabilir, tartışılmıştır. Başka bir dine inanan, gezdiği ülkeninkinden farklı bir kültür içinde yetişen bir yabancı gözlemcinin kendi ortamında geçerli, kökleşmiş inanç ve kanılardan sıyrılamadığı durumlarda, gezilen ülke bir tanıma konusu olmaktan çıkar, ama yazarın gözlem gücü kişisel, ulusal, dinî önyargılara ve saplantılara ağır bastığı ölçüde de, gezginlerin yazdıklarından, belki başka hiçbir kaynakta bulunamayacak değerde bilgiler elde edilebilir. Bu zaaf ile bu değer seyahatnamelerde çok kere iç içedir. Bundan dolayı karmaşık ve çelişik bir yapısı olan seyahatname türündeki eserlerde anlatılanlar, çeşitli yönlerden ele alınıp değerlendirilebilecek bir özellik gösterir. Böyle bir metin türüne iki yönden yaklaşılabilir: eseri tek, özgül bir düzeyde, örneğin bir araştırmacının uzmanlık dalına giren konular bakımından incelemek; ikincisi metnin karmaşık yapısı içindeki yönlendirici çabayı, yazarın konu karşısındaki tavrını kavramaya çalışmak. Birincisi metnin içerdiği özel bilgilere, ikincisi ise geneline yönelmeyi gerektirir. Bu incelemenin kapsamı açısından, genele, bütüne bakmak önem taşıyor. Doğrudan doğruya seyahatname edebiyatına giren eserlerin yanı sıra, Türkiye’ye gelen tacirlerin, elçilerin, elçilik görevlilerinin bıraktıkları, en geniş anlamıyla “seyahatname” diye tanımlanan kaynaklarda ele alınan konuları genel çizgileriyle gözden geçirerek bu eserlerin geneline yaklaşmak mümkün.</p>

  <p class="indent">Bu yüzyılda hac gibi dinî bir amaç dışında Osmanlı ülkesine gelen ilk İngilizler’den biri Anthony Jenkinson’dur. Jenkinson 1553’te ticaret için Halep’te bulunduğu sırada, İran’a hareket etmekte olan Kanunî Sultan Süleyman’ın Halep’e girişini gördü.<a class="si-noteref" href="#n6" id="ref6">6</a> Jenkinson’ın Rusya, İran ve Türkiye’deki yolculukları İngilizler’in Akdeniz ve Ortadoğu ticaretinde bağımsız bir güç durumuna yükselme yolundaki ilk önemli girişimlerinden biridir. Seyahatnamesinde, bu üç ülke dışında, İtalya, İspanya, Cezayir, Tunus, Kıbrıs ve Girit’teki incelemelerini, Avrupa-İran ticaret yolunun İngilizler’e açılmasını sağlamak üzere İran Şahı ile görüşmelerini, Halep’e girişinde Kanunî için düzenlenen törenleri, Kanunî’ye başkaldıran oğlu Şehzade Bayezıd’ın İran’a sığınmasıyla sonuçlanan iç siyasî kavgaları, bu olayla ilgili olarak Osmanlı elçisinin İran’a gelişini, İran’la varılan barış antlaşmasını anlatmıştır.<a class="si-noteref" href="#n7" id="ref7">7</a></p>

  <p class="indent">Yüzyılın son çeyreğinde ülkesinin diplomatik temsilciliği yanında ticarî alanda da önemli görevler üstlenen ve Osmanlı-İngiliz ticarî ilişkilerinin gelişmesi için yoğun çaba harcayan William Harborne, seyahatnamesinde, Osmanlı devlet örgütü ve saray düzenine ilişkin gözlemlerini, kendisi ve heyeti için sarayda düzenlenen törenleri ve verilen yemeği, Sultan’a sunduğu değerli hediyeleri, İstanbul’un tarihî anıtlarını, yazışmaları, İngilizler’in o dönemdeki ticarî faaliyetlerini anlattı.<a class="si-noteref" href="#n8" id="ref8">8</a></p>

  <p class="indent">Harborne’den aynı görevi devralan Edward Barton, Türkçe bildiği için saray çevresinde yakınlık gördü. III. Mehmed’le birlikte Eğri seferine katılmış olması Katolik Avrupa’nın İngiltere’ye tepkisine yol açarken, Osmanlı ileri gelenleri katındaki saygınlığını artırdı. Eğri seferi sırasında tuttuğu notlar, Osmanlı ordusunun sayısal gücü hakkında verdiği ayrıntılı bilgiler önemli bir belge niteliğindedir. Barton, III. Murad’ın ölümü ile III. Mehmed’in tahta çıkışı dolayısıyla düzenlenen tören ve şenlikler ile, bu iki padişahın kişilik ve mizaçları hakkında da geniş malumat içeren mektuplar göndermişti. Richard Wrag adlı bir tüccar tarafından kaleme alınan seyahatnamesinde, elçi kabul törenlerini, İstanbul’un anıtlarını anlatmış, saraya sunduğu armağanların listesini vermiştir.<a class="si-noteref" href="#n9" id="ref9">9</a></p>

  <p class="indent">Dönemin bir başka seyahatname yazarı olan John Sanderson, daha sonra “Levant Company” diye anılan “Turkie Company”de çalışmak üzere 1584’te İstanbul’a geldi. Diplomatik alanda da görevler üstlendi. İstanbul’da uzun zaman kaldığından, saray ve çevresini tanıma, devlet yönetimi, saray görevlileri, zamanın siyasî olayları üstüne bilgi edinme imkânı buldu. III. Murad’ın ölümü, III. Mehmed’in tahta çıkınca on yedi kardeşini öldürtmesi, Eğri seferi öncesinde ve Padişah’ın İstanbul’a dönüşünde düzenlenen törenler, yeniçeri, sipahi ayaklanmaları, şehirdeki idamlar, seyahatnamesinde<a class="si-noteref" href="#n10" id="ref10">10</a> anlatılan başlıca olaylardır. Sanderson Osmanlı devlet görevlilerine ilişkin gözlemlerini anlatırken devlet kademelerindeki rüşvet olaylarına da yer vermiştir.</p>

  <p class="indent">16. yüzyıl seyahatnameleri konusunda bir inceleme yayımlayan Tülay Reyhanlı’nın British Library’de gördüğü bir raporda da III. Mehmed döneminin siyasî durumuna ilişkin önemli bilgiler bulunmaktadır. Levant Company tüccarlarından biri olan Humphrey Conisby tarafından hazırlanan raporda, yazarın verdiği bilgiye göre, ordunun savaş yöntemleri, ordu ile donanmanın o dönemdeki gücü, timar sistemi, Sultan III. Mehmed’in mizacı ve fiziği, para değerleri, zamanın ileri gelen paşaları üzerine ayrıntılı bir biçimde durulmaktadır.<a class="si-noteref" href="#n11" id="ref11">11</a></p>

  <p class="indent">Fynes Moryson’ın seyahatnamesi<a class="si-noteref" href="#n12" id="ref12">12</a> buraya kadar anılanlardan ayrı bir özellik taşır. Moryson ne tüccar, ne de diplomattı; amacı dünyayı, bu arada Türkiye’yi görmek, tanımaktı. Ciddî bir gezginde bulunması gereken nitelikleri de taşıyordu; iyi bir öğrenim görmüş, Cambridge Üniversitesi’nde okumuştu. İtalyanca, Fransızca, Almanca’dan başka Latince’yi de çok iyi derecede biliyordu. Seyahatnamesi hem bilgili bir gözlemcinin, hem de ticarî, resmî yükümlülükleri bulunmayan bir gezginin elinden çıkmış bir eser niteliğindedir. Osmanlı devletinin siyaseti, devlet örgütü, savaş tekniği, Osmanlı ülkelerinin coğrafi durumu, doğa zenginlikleri, dönemin önemli siyasî olayları, saray görevlileri ve aylıkları, ticaret hayatı, din, anıtlar, kiliseler, harabeler, türbeler, evler, bedesten, yiyecekler, giyim kuşam tarzları bu eserin başlıca konularıdır. Birçok alanda geniş bilgi verilmiş, pek çok konuya ve olaya değinilmiştir. Tam bir merak ve araştırma ürünü olan seyahatname, 16. yüzyıl İngiliz edebiyatının da en ilgi çekici eserlerinden biri sayılmaktadır.</p>

  <p class="indent">Thomas Dallam’ın seyahatnamesi bu dönemin herkesçe zevkle okunmuş olan bir eseridir.<a class="si-noteref" href="#n13" id="ref13">13</a> Dallam, Kraliçe Elizabeth’in III. Mehmed’e armağan ettiği orgun yapımcısı olarak İstanbul’a gelmiş ve orgu Padişah’a sunmuştur. Armağanın Sultan’a sunulmasından bir gün önce elçi Henry Lello’nun Dallam’ı yüklendiği sorumluluk dolayısıyla uyarmak üzere kendisine söyledikleri bir bakıma İngiltere’nin o dönemde Osmanlı devleti karşısındaki tutumunu, Hıristiyan bir kraliçenin Müslüman bir hükümdara armağan göndermesinin elçilikçe nasıl karşılandığını, elçilik heyeti ile Dallam’ın huzura çıkmadan önceki psikolojilerini de açıklamaktadır. Lello’nun dikkat çekici birçok şey içeren konuşmasını uzunluğuna rağmen buraya almak durum hakkında daha canlı bir fikir verecektir:</p>

  <div class="block">
    <p class="bl_nonindent">Buraya alelade bir hükümdara veya krala değil, dünyanın kuvvetli bir devlet reisine lülûfkâr Kraliçemizden bir hediye ile gelmiş bulunuyorsunuz. Bu hediye bir Hıristiyan hükümdara gönderilmiş olsaydı, sizin için daha iyi olurdu. Zira o zaman zahmetlerinize mukabil büyük bir mükâfat almanız muhakkaktı. Ama şimdi bu kıymetli hediyeyi kime getirdiğinizi düşünmeniz lâzımdır. Bu şahıs bir Hıristiyan olmadığı gibi bütün Hıristiyanların da büyük bir düşmanıdır. Biz olalım, başka Hıristiyanlar olsun, kendine bir hediye getirdi mi bunu ya vazife ya korku yahut kendisinden bir lütuf beklediğimizden dolayı yaptığımızı zanneder. Şimdiye kadar hediye getirmiş olan hiçbir Hıristiyan’a mükâfat verdiği asla görülmemiştir. Bunun için siz de kendisinden bir şey beklememelisiniz. Uzun, yorucu olan ve aynı zamanda canınızı tehlikeye koyarak yapmış olduğunuz, seyahatiniz mukabilinde azıcık olsun kendisini görmeye hak kazandığınızı sanırsınız. Fakat bunu da beklemeyin; memleketimizin itibarı uğrunda, yarın bir elçi sıfatiyle hem kendine söylemek istediğiniz şeylerin arzedilmesi, hem de hediyenin takdim olunması için ne büyük hazırlıklar yaptığımızı hâlâ da yapmakta olduğumuzu görüyorsunuz. Biz bu kabul merasimine Büyük Senyör’ün el öpme töreni deriz, ama yarın sarayın kapısına gelince atımdan aşağı indirilerek üstüm başım arandıktan sonra iki adam ellerimi vücuduma yapışık olarak tutmak suretiyle Büyük Senyör’ün huzuruna götürüleceğim. Orada dizini yahut yenini öpeceğim. Kâğıtlarımı kapıcıya teslim ettikten sonra kendisini gözden kaybedinceye kadar gene arka arka giderek hemen dışarı çıkarılacağım. Sırtımı bir kere bile kendisine çevirmemeliyim. Yoksa başım kesilir. Bunları size söylemeyi faydalı buldum. Artık bu hususta önceden malumat vermedim diye bana kabahat bulmazsınız. Vazifenizde sakın dikkatsiz davranmayın. Zira o gün Büyük Senyör’ü memnun edecek olursanız memlekete döndüğünüz zaman tacirlerimiz size minnettar kalacaklardır. Bundan sonra ne olacağı beni alâkadar etmez, fakat ilk görüşte hediye hoşuna gitmez veya çalgı Büyük Senyör’e önce bildirilmiş olan şeyleri yapmazsa o vakit onu söktürür, ayağı altında çiğner. İşte o zaman hiçbir dileğimiz yerine getirilmez. Hem de asıl vazifemiz boşa gider.<a class="si-noteref" href="#n14" id="ref14">14</a></p>
  </div>

  <p class="indent">Dallam’ın seyahatnamesinde, bir de, Avrupalının “Eski Yunan” merakı konusunda bir fikir veren bir olay anlatılır. Dallam’ın bindiği gemi Çanakkale boğazından geçerken, Dallam ile birkaç arkadaşı karaya çıkarak Troya harabelerini görmeye giderler. Dallam yanında bulundurduğu bir çekiçle, orada gördüğü bir mermer sütunu kırar, hatıra olarak ülkesine götürür. Prof. Orhan Burian, antik anıtların parça parça Avrupa’ya taşınması sürecinin tarihte belki de ilk kez bu olayla başlamış olabileceğini düşünür.<a class="si-noteref" href="#n15" id="ref15">15</a> Oysa Troya harabeleri ancak 19. yüzyılda, Alman arkeolog Heinrich Schliemann (1822-1890) tarafından ortaya çıkarıldığından, Dallam ile arkadaşlarının harabelere eriştiklerine herhalde pek ihtimal verilemez. Bununla birlikte, yüksek kültürün, Rönesans kültürünün halktan bir İngiliz’e ulaşabildiğini gösteren bu hikâye gene de dikkate değerdir. Onun dışında, Dallam’ın, sarayın çeşitli bölümleri üstüne verdiği bilgiler ile hareme ilişkin gözlemleri de hayli ilginçtir.</p>

  <p class="indent">Bütün bu seyahatnamelerin içeriği ve ele aldığı konular gözden geçirildiğinde hemen dikkati çeken nokta, verilen bilgiler ve anlatılan gözlemlerin kapsamıdır. Bu bilgi ve gözlemlerin bileşkesi geniş bir Türkiye panoraması çizer. Gezginler için Türkler ciddî bir ilgi konusudur. Bu seyahatnamelerin yazıldığı yıllarda İngiltere’de tarihçiler ile edebiyatçılar da aynı konuya ilgiyle eğiliyorlardı. Bu ortak ilginin bir sonucu olarak, seyahatnameler ile Türk tarihine ilişkin eserler arasında, konuyu dağıtarak ele almak bakımından belirgin bir yapı paralelliği dikkati çeker. Her iki alanın yazarları da konularını sınırlandırmazlar, birbirlerinin alanlarına sarkarak çok yönlü bir Türkiye manzarası çizmeye çalışırlar.</p>

  <p class="indent">Seyahatname yazarlarının dikkati en çok Osmanlı askerî sistemi üzerinde toplanmıştır. Hemen hepsi Osmanlı ordusunun yapısı, savaş düzeni, askeri üzerinde ayrıntılı bir biçimde durmuşlar, Osmanlı askerî sisteminin Avrupa’ya örnek olması gerektiğini yazmışlardır. Osmanlı devlet ve toplum düzeni, saray örgütü ve Türkler’in dini bütün yazarların ortak konularındandır. Yazarlar, birer gezgin olarak, fiziksel ve tarihî çevre ile, halkın yaşayışına ilişkin canlı gözlem ve izlenimlerini de uzun uzun anlatmışlardır. Seyahatnamelerin bir başka önemli yönü İngilizler ile Osmanlılar arasındaki ticarî, resmî ilişkilerin açtığı bir zeminin ürünü olması gereken ilgi konularını yansıtmasıdır. Pek çok yazar Osmanlı ülkelerindeki İngiliz ticareti konusuna yer vermiş, gözlemlerini yazmıştır. Resmî ya da ticarî yükümlülükleri bulunmayan yazarlar bile bu alana ilgi duymuşlardır. O dönemde İngiliz halkında kökleşmekte olan ulusal duyguların seyahatnamelere yansıması bu eserlerde farkedilen bir başka gerçektir. Hemen her yazar, gözlemlerini yazmakla ülkesine bir hizmette bulunduğunu hissettiren bir dil kullanır ya da bunu açık açık söyler.</p>

  <p class="indent">Bu yüzyılın seyahatnamelerini çeşitli yönlerden inceleyen Tülay Reyhanlı söz konusu kaynakların “resmî” yönünü açıklarken şunları yazmaktadır:</p>

  <div class="block">
    <p class="bl_nonindent">Seyahatnameler, genel anlamda, bir yabancı gözlemcinin bir ülkede gördüğü olayları ve izlenimlerini anlatan, resmî niteliği olmayan eserlerdir. Fakat, XV. yüzyıldan itibaren Osmanlıların, Avrupa’nın siyaset hayatında yer almaya başlamasıyla, özellikle Türkiye’de herhangi bir nedenle bulunanların yazdıkları ve resimledikleri ayrı bir önem kazanmış ve giderek bunlar daha bilinçli bir biçimde ele alınmışlardır. Bu tür seyahatnameler, bir yolculuk hikâyesi olmaktan çok, geniş ölçüde, Osmanlı devletinin aslı, sultanları, Türkler’in din ve devlet görüşleri, gelenekleri, günlük yaşamları ve mimari çevreleri üzerine merakla eğilen bir çeşit araştırma türü olarak gelişmişlerdir. Seyahatname yazarlarının bir kısmı (...) diplomattı. Çoğu da, Türkiye’ye gizli ajan olarak gönderilmiş, elçilikteki memuriyetleri dışında bir işle görevlendirilmişlerdir ve birinci elden haber toplamak için, sarayda, haremde adamları vardı. Bu yüzden, devleti ve ülkeyi daha yakından tanıma imkânı bulmuşlardır.<a class="si-noteref" href="#n16" id="ref16">16</a></p>
  </div>

  <p class="indent">Sonuç olarak, 16. yüzyılda ve 17. yüzyıl başlarında, Türkiye ve Türkler hakkındaki İngiliz görüşü öncelikle seyahatnamelerde izlenebilir. Bu kaynaklar, Ortaçağ seyahatnamelerinden farklı olarak, Osmanlı ülkesine gelen ya da uğrayanların canlı gözlemlerine dayandığı için, Türkler hakkında, Ortaçağ’dakilerle karşılaştırılmayacak ölçüde geniş, ayrıntılı ve gerçekçi bilgiler edinilmesini sağlamıştır. “Seyahatname” adı altında burada bir arada ele alınan eserleri yazan İngilizler’in büyük çoğunluğu sorumluluk yüklenmiş ya da iyi yetişmiş kişilerdi, bu bakımdan, resmî ya da ticarî ilginin ve gezgin merakının yazarları daha gerçekçi olmaya yönelttiği söylenebilir. Bununla birlikte, Türkler ve Müslümanlık hakkındaki, Rönesans dönemi seyahatnamelerinde izlenebilen İngiliz görüşü kendi içinde tutarlı bir birlik göstermeyen bir gerçekçiliktedir. Bunun İngiliz ortamı dışından kaynaklanan birtakım nesnel nedenleri vardır.</p>

  <p class="indent">Bunlardan birincisi, Müslümanlık konusundaki Protestan tavrının, bazı şartlarda Roma Katolik Kilisesi (ve Latin kaynakları) ile dikkate değer bir biçimde çelişmesidir. Roma Katolik propagandası İslamiyet’e karşı çıkarken, Luther ile Calvin Protestanlığına da karşı çıkıyor, hattâ kimi Katolikler Protestanlığı Müslümanlıkla, yani “sapkınlık”la bir tutabiliyorlardı. Buna karşılık, Luther başlangıçta, Hıristiyanları günahlarından ötürü cezalandırmak üzere Türkler’i bu dünyaya gönderdiğine inandığından, onlara karşı bir Haçlı seferi düzenlenmesi düşüncesinden yana olmamış, ancak Kanunî Sultan Süleyman 1529’da Viyana’ya doğru yürümeye karar verince, onlarla savaşmak gerektiğini kabul edebilmişti.<a class="si-noteref" href="#n17" id="ref17">17</a> Luther’in Türkler’e ilişkin bu oldukça kararsız tutumunun doğurduğu çelişki kimi Protestan kaynaklarına da yansımış, Müslümanlığın bazı bakımlardan Katolikliğe tercih edildiği bile olmuştur.<a class="si-noteref" href="#n18" id="ref18">18</a> Şüphesiz bu, Protestan-Katolik mücadelesinin kızıştığı bir sürecin ürünüydü; yoksa, Protestan yazarlar Müslümanlığa ilişkin düşüncelerini açıklarken bu dinin bir sapkınlık olduğu yolundaki anlayıştan vazgeçmiş olmuyorlardı. Bununla birlikte, genel olarak bakıldığında, Protestan yazarlar İslamiyet karşısında Katolikler kadar düşmanca tavır takınmamışlar, ona daha bir hoşgörüşle yaklaşmışlar, zaman zaman da İslam dininde buldukları olumlu özellikleri belirtmekten geri durmamışlardır.</p>

  <p class="indent">Türkler ve Müslümanlık hakkındaki İngiliz görüşünün tutarlı bir bütünlüğe varamamasına yol açan ikinci etmen, İngilizler’in siyasî çıkarları ile dinî duyguları arasındaki çatışmadır. İngiltere’nin Katolik dünya ile mücadelesinde zaman zaman Osmanlı desteğine ihtiyaç duymasıyla ortaya çıkmıştır bu çatışma. İngiliz-İspanyol savaşında Osmanlılar’ın bir donanmayla İngiltere’ye destek vermesinin söz konusu olduğu yıllarda Osmanlı-İran savaşı sürmekteydi. Osmanlı devletinin İngiltere’ye yardım edebilmesi için de İran savaşının bitmesi gerekiyordu. O sırada İngiltere’nin İstanbul elçisi olan William Harborne’un bu iki savaş konusundaki tavrı değil ama, düşünce ve duyguları siyasî çıkar ile dinî bağnazlığın çatışmasına çok canlı bir örnek olarak anılabilir. Harborne o günlerde yolladığı resmî mektuplardan birinde, Türkler için İran’la savaşın Hıristiyan devletlerle tutuştukları savaşlardan daha yıpratıcı olduğunu sevinerek belirttikten sonra, “Tanrı bu zorluklarını devam ettirsin, zira onların sıkıntıları bizim için sevinç kaynağıdır,” diye yazmasına rağmen,<a class="si-noteref" href="#n19" id="ref19">19</a> bir elçi olarak, Osmanlı-İran savaşının sona erdirilmesi için çaba harcamaktaydı.</p>

  <p class="indent">Üçüncü etmen, İngiliz ticaretinin Akdeniz’de vazgeçilmez çıkarları olduğu bilinci ile dinî bağnazlık arasındaki çelişkidir. Sonunda ticaret uğruna hoşgörüsüzlük bir yana bırakılmıştır ama, bu kez de, savaş malzemesi imalinde kullanılan bazı madenleri Türkler’e sattıkları için Katolik dünyayı karşılarında bulmuştur İngilizler.</p>

  <p class="indent">Dördüncü etmen, Türkler ve Türkiye ile ilgili İngilizce metinler arasındaki çelişkidir. Bu dönemde, bir yanda, diplomatik, ticarî görevlerde ya da doğrudan doğruya bir gezgin olarak Türkiye’ye gelenlerin bıraktıkları seyahatnameler, resmî, ticarî yazışmalar ve raporlar, mektuplar, notlar, öte yanda, İngilizceye çevrilen ya da telif eser olarak yazılan, Türk tarihiyle ilgili kitaplar. Bir başka deyişle, İngiltere’nin Türkiye’yi kendi gözleriyle tanıma sürecine girdiği bir dönemde metropoldeki İngilizler, Türkler’i ve Türkiye’yi tanımak için İtalyan ve Fransız kaynaklarına, yani tek tek Avrupa ülkelerinin Türkiye konusunda henüz ulusal bir tavır ve siyaset geliştirmediği daha eski bir dönemin kaynaklarına başvuruyorlardı. Protestan İngiltere’nin eski Katolik tutumu benimsemesi demekti bu aynı zamanda.</p>

  <p class="indent">Özellikleri açıklanan bu karmaşık durumun doğurduğu çelişkilerin bir sonucu olarak Rönesans döneminde Türkiye ve Türkler hakkındaki İngiliz görüşünün bir tavır birliği göstermediği yargısına varılması, Avrupalılar’ın Türkler’i hep tek yönlü bir görüşle ve çoğu zaman olumsuz bir imgeyle yansıttıkları yolundaki kanının doğru sayılamayacağı düşüncesini de doğal olarak içinde taşımaktadır. Yalnız İngiliz kaynakları için değil, bütün Avrupa kaynakları için de öteden beri söz konusu edilegelen bu yerleşik kanı belki bir açıdan daha eleştirilebilir. Ayrıca, bu noktayı biraz deşmek, yukarda sıralanan dört çelişkiye bir beşincisini ekleyebilir. Bu döneme özgü “Türk imgesi” acaba o toplumların bütün kesimlerinin duygularını yansıtıyor muydu? Bir başka deyişle, Hıristiyan Avrupa ülkelerinde toplumun sadece belirli sınıf ve tabakalarının değil, yoksul halk kesimlerinin de en büyük tehlike olarak Türkler’i gördükleri kanısı gerçekçi bir düşünce midir? Bu soruna daha önce değinen Taner Timur şunları yazmakta ve ilginç bir örnek vermektedir:</p>

  <div class="block">
    <p class="bl_nonindent">Aynı dönemde halk kitlelerinde Türk imajının ne olduğunu ise saptamak kolay değildir. Hiç kuşkusuz Hıristiyanları Türklere karşı dua’ya çağıran M. Luther ve diğer Protestan liderler halk kitlelerini de etkilemişlerdi. Bununla beraber Batı’da feodalizmin çözüldüğü ve kapitalist sömürünün ilkel, fakat en yoğun biçimlerinin filizlendiği bir dönemde, yoksul halk kitleleri, en büyük düşman olarak belki de kendi yönetici zümrelerini görüyorlardı. Bu konuda bir Fransız tarihçisinin aktardığı anonim bir eserde, iki Venedikli balıkçı aralarında konuşmakta ve Türkler’den kurtarıcı olarak sözetmektedirler. Balıkçı Martino şunları söylüyor: ‘Tanrı yeryüzünde tiranın fazla ağır basmasını istemediği için, adaleti sağlaması için, Türk’ü ve Büyük Sultan’ı hazırladı.’ (Jean Delumeau, <i>La Civilisation de la Renaissance</i>, Paris, 1967, s. 340; anonim eser XVI. yüzyılın sonlarına aittir).<a class="si-noteref" href="#n20" id="ref20">20</a></p>
  </div>

  <p class="indent">Nümberg’li Hans Rosenblüt’ün 1456’da, İstanbul’un fethinden üç yıl sonra yazdığı <i>Türkenspiel</i> adlı karnaval oyunu balıkçı hikâyesiyle aynı doğrultuda bir başka örnek olarak gösterilebilir. Bu oyunda “Büyük Türk” âlicenap, iyiliksever bir hükümdardır. Oysa İstanbul’un kaybı karşısında duyulan üzüntü o sırada henüz sona ermemiş olmalıdır. Oyundaki -tarihe göre Fatih Sultan Mehmed olması gereken- “Büyük Türk”, soylular zümresinin kötü yönetimi altında hakkı hukuku çiğnenen, ezilen Alman halkının acılarını yüreğinde hisseder, bu mutsuz insanlara yardım etmek ve ülkenin bozuk düzenini değiştirmek için Nümberg’e gelmek ister. Onun bu isteğini köylü şehirli bütün halk sevinçle karşılar, ama Papa, Hükümdar ve ileri gelen soylular, bütün dünyayı fethetmek amacındaki bu savaşçı Türk’e karşı koyarlar. Papa’nın Türkler’e gönderdiği elçiye, Hünkâr’ın adamlarından biri, Sultan’ın ülkelerine dirlik düzenlik getirmekten başka bir niyeti bulunmadığını bildirir. Alman halkı böylesine yardımsever bir hükümdardan o kadar hoşlanmıştır ki, onun hep ülkelerinde yaşamasını ister. Eserin sonunda, “Büyük Türk”, Alman halkına, yurtlarına yerleşmek için değil, sadece ülkelerindeki kötülükleri ortadan kaldırmak amacıyla yola çıktığını, bir gün Almanlar’ın da kendi ülkesine gelmesi halinde onları saygıyla karşılayacağını söyler.<a class="si-noteref" href="#n21" id="ref21">21</a> Yazar, dönemin Almanya’sında köylünün sömürülmesi ile tacirin sıkıntıya düşmesini o dönemin popüler edebî imgesini kullanarak sahneye getirmiştir.</p>

  <p class="indent">Bu incelemede açıklanmasına çalışılan, Elizabeth çağı İngiliz oyunları ile seyahatnamelerinde büsbütün olumsuz bir Türk imgesi ortaya çıkmadığı yolundaki görüşün bir benzerini Metin And da, İtalyan, Fransız ve İngiliz opera, operet, musikili oyun ve baleleri çerçevesinde ortaya koymuştur. Yazar Türkler’in iyi nitelikleri için Türklük konulu musiki eserlerinden örnekler de verdiği incelemesine temel olan düşünceyi şöyle açıklamıştır: “Önce bu eserlerin topunu Türkler’i küçük düşüren eserler olarak görmek, konuyu yeteri kadar tanımamaktır. Pek çok eser tersine, Türkler’i birçok yönlerden yükseltmekte, hattâ belki bizim bile kendimizde bulamadığımız insanca değerleri ortaya çıkarmaktadır. Nitekim bu kitaba başlık olarak seçtiğim ‘Gönlü Yüce Türk’ böyle bir eserin adıdır.”<a class="si-noteref" href="#n22" id="ref22">22</a></p>

  <p class="indent">Taner Timur ise Batı’daki Türk imgesinin sadece sanat eserlerinde değil, daha genel bir çerçevede de olumsuz bir tavrın yansıması olarak görülemeyeceği kanısındadır. Sorunu tarihî bir eksen üzerinde izleyerek bugüne getiren yazar bu konuda şu geniş kapsamlı açıklamayı getirmektedir:</p>

  <div class="block">
    <p class="bl_nonindent">Batı kendi uygarlığına evrensel bir nitelik veren değerleri yaratırken ‘Doğu’yu da yarattı. Başka bir deyişle kendisini, antinomik bir şekilde ‘Doğu’ya göre tanımladı. Bu şekilde ‘Batı’ üstün bir değer olurken, ‘Doğu’ da giderek küçültücü ve horlayıcı bir sıfat haline gelmeye başladı. Oysa Haçlı seferlerinden XVII. yüzyıla kadar giden bir dönem içinde Batı, başka bir dünya olarak gördüğü ‘Doğu’ tarafından etkilenmiş ve hattâ biraz da büyülenmişti. Bu dönemin büyük bir kısmında, Batı İslam’ın başlıca temsilcisi olarak Türk’ü gördü. Türk’ün, Batı gözünde İslam’ın da giderek Doğu’nun temsilcisi oluşu esas itibariyle Osmanlı devrinde ve İstanbul’un fethinden sonra gerçekleşti. Bu şekilde Türk, yüzyıllar boyunca Batılı saraylara korku ve endişe salan bir güç oldu. Fakat Batı duyarlılığının bu olumsuz yönü, Türk’e karşı bir saygı, hattâ bazen pek de gizlenemeyen bir hayranlık duygusundan bağımsız değildi. Batı, Türk’ü bu gelişim süreci içinde incelemeye ve tanınmaya değer bir düşman olarak gördü. Osmanlı, Batı’yı yüzyıllar boyunca küçümserken ve onun ne dilini, ne örf ve âdetlerini ve ne de siyasal sistemini incelemeye gerek duymazken, Batı Türk’ü her yönüyle inceledi ve bir Türk imajı yarattı. Hiç kuşkusuz bu imaj, katı ve kesin değildi. Doğu-Batı ilişkilerinin seyrine ve bu iki dünyanın niteliksel değişmelerine paralel olarak o da değişti. Osmanlılar’ın XIX. yüzyılda geleneksel kültürlerinin artık pratik sorunları çözemez hale geldiğini iyice anlamaya başladıkları bir sırada, Batı da da ‘Türk imajı’ uygarlığa ve özgürlüğe ters düşen, olumsuz bir içerik kazanmaya başlamıştı.<a class="si-noteref" href="#n23" id="ref23">23</a></p>
  </div>

  <p class="indent">Görüldüğü gibi, Timur, olumsuz bir Türk imgesi fikrini geçen yüzyıldan günümüze uzanan tarihî bir sürecin ürünü kabul etmekte ve bunu değişen çağla birlikte değişime uğramış bir fikir olarak ele almaktadır. Elizabeth çağı tiyatrosunda Türkler’in işlevine ilişkin görüşler gibi, o dönemin Türk imgesi konusundaki yerleşik kanılar da aynı düzlemde yer alan, günümüze özgü ve onunla sınırlı bir bakış açısının değerlendirmesi olarak ortaya çıkmaktadır.</p>

  <div class="footnotes">
    <p class="si-footnote" id="n1"><a class="si-backref" href="#ref1">1</a> <i>The Book of Sir John Maundeville, Early Travels in Palestine</i>’de, yayına hazırlayan Thomas Wright, MDCCCXLVIII, s. 127-282.</p>

    <p class="si-footnote" id="n2"><a class="si-backref" href="#ref2">2</a> (Anan) Chew, <i>a.y.</i> s. 9; aynı tasviri Mandeville’de de okuruz, bkz. <i>The Book of Sir John Mandeville,</i> s. 268.</p>

    <p class="si-footnote" id="n3"><a class="si-backref" href="#ref3">3</a> <i>The Book of Ser Marco Polo</i>, çeviren ve yayına hazırlayan Sir Henry Jule, 3. baskı, 1929.</p>

    <p class="si-footnote" id="n4"><a class="si-backref" href="#ref4">4</a> <i>a.y.</i> s. 10.</p>

    <p class="si-footnote" id="n5"><a class="si-backref" href="#ref5">5</a> <i>The fyrst boke of the Introduction of Knowledge,</i> yayına hazırlayan F.J. Furnivall E.E.T.S. Extra Series X, 1870.</p>

    <p class="si-footnote" id="n6"><a class="si-backref" href="#ref6">6</a> Hakluyt, III, s. 36-38.</p>

    <p class="si-footnote" id="n7"><a class="si-backref" href="#ref7">7</a> Hakluyt, III, s. 101-115.</p>

    <p class="si-footnote" id="n8"><a class="si-backref" href="#ref8">8</a> Hakluyt, <i>gösterilen yerler;</i> ayrıca, Paul Wittek, “The Turkish Documents in Hakluyt’s Voyages” ve “The Dictionary of National Biography”, <i>Bulletin of the Institute of Historical research,</i> C.XIX, No. 57, Kasım 1942.</p>

    <p class="si-footnote" id="n9"><a class="si-backref" href="#ref9">9</a> Hakluyt, IV, s. 1-18; ayrıca, “The Dictionary of National biography”, <i>a.y.</i></p>

    <p class="si-footnote" id="n10"><a class="si-backref" href="#ref10">10</a> <i>The Travels of John Sanderson in the Levant, (1584-1602), with his Autobiography and Selections from his Correspondence,</i> yayına hazırlayan Sir William Foster, Hakluyt Society, 1931.</p>

    <p class="si-footnote" id="n11"><a class="si-backref" href="#ref11">11</a> <i>İngliliz Gezginlerine Göre XVI. Yüzyılda İstanbul’da Hayat</i>, 1983, s. 26-27.</p>

    <p class="si-footnote" id="n12"><a class="si-backref" href="#ref12">12</a> <i>Itinerary; Shakespeare’s Europe,</i> ikinci baskı. 1967</p>

    <p class="si-footnote" id="n13"><a class="si-backref" href="#ref13">13</a> <i>Early Voyages and Travels in the Levant,</i> yayına hazırlayan T. Bent, 1913.</p>

    <p class="si-footnote" id="n14"><a class="si-backref" href="#ref14">14</a> Çeviren Hâmit Dereli, <i>Kraliçe Elizabeth Devrinde Türkler ve İngilizler,</i> s. 106-116.</p>

    <p class="si-footnote" id="n15"><a class="si-backref" href="#ref15">15</a> “Türkiye Hakkında Dört İngiliz Seyahatnamesi”, <i>Belleten,</i> XV, 1951.</p>

    <p class="si-footnote" id="n16"><a class="si-backref" href="#ref16">16</a> Reyhanlı, s. 91.</p>

    <p class="si-footnote" id="n17"><a class="si-backref" href="#ref17">17</a> Chew, s. 101.</p>

    <p class="si-footnote" id="n18"><a class="si-backref" href="#ref18">18</a> Müslümanlığı Katolikliğe tercih eden Protestan bir yazar olan Joannes Boemus ve eseri hakkında bilgi için bkz. Berna Moran, <i>Bibliyografya,</i> s. 18-19.</p>

    <p class="si-footnote" id="n19"><a class="si-backref" href="#ref19">19</a> (Anan) Akdes Nimet Kurat, <i>Türk-İngiliz Münasebetlerinin Başlangıcı ve Gelişmesi</i>, s. 93</p>

    <p class="si-footnote" id="n20"><a class="si-backref" href="#ref20">20</a> <i>Osmanlı Kimliği,</i> s. 133, 133n.</p>

    <p class="si-footnote" id="n21"><a class="si-backref" href="#ref21">21</a> Prof. Dr. Melahat Özgü, “Alman Halk Oyunlarında ‘Büyük Türk’”, <i>Belleten,</i> 157.</p>

    <p class="si-footnote" id="n22"><a class="si-backref" href="#ref22">22</a> <i>Gönlü Yüce Türk,</i> s. 1.</p>

    <p class="si-footnote" id="n23"><a class="si-backref" href="#ref23">23</a> T. Timur, s. 127-128.</p>
  </div>
</body>
</html>
