<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">Ortaçağ’dan Rönesans’a<br />
  Değişen Türk İmgesi</h1>

  <p class="nonindent">Müslümanlardan ya da “Sarasen” diye anılan Doğululardan her zaman ayırt edilmemekle birlikte, Türk tipleriyle Ortaçağ Avrupa edebiyatında sık sık karşılaşırız. Ortaçağ romanslarında Türkler hep hain, sözüne güvenilmez, gaddar insanlar olarak görülmez; tersine, şereflerini her şeyin üstünde tutan, yiğit, güçlü kişilikleri her zaman vurgulanır. Örneğin, <i>Gesta Francorum</i>’un yazarı şöyle der Türkler için: “Hangi bilge kişi anlatabilir Türkler’in hünerlerini, yiğitlik ve cesaretlerini?”<a class="si-noteref" href="#n1" id="ref1">1</a> <i>Aucassin and Nicolette</i> adlı romansta da Türkler soylu, yürekli, yüce gönüllü insanlar olarak görülür.<a class="si-noteref" href="#n2" id="ref2">2</a> Gerçi Hıristiyanlarca dövüştükleri zaman yenilirler, ama hep şövalyeliğin kuralları içinde, mertçe dövüşürler, Ortaçağ halk oyunlarındaki Türk şövalyesi bunun bir örneğidir.</p>

  <p class="indent">Şövalye Türk karakteri 16. yüzyılda da sürmüştür. Örneğin Spenser’in <i>The Faerie Queene</i>’inde “Sarasenler” Türklerden gene ayırt edilmez, eserdeki Şövalye Cymochles de kendini zevk âlemine kaptırmış bir Doğulu olarak anlatılır, ama bir yandan da, yiğitliğiyle dünyaya ün salmış bir kahraman olarak övülür:</p>

  <div class="block">
    <p class="bl_nonindent">He was a man of redoubted might<br />
    Famous throughout the world for warlike prayse,<br />
    And glorious spoiles, purchast in perilious fight.</p>

    <p class="bl_nonindent">(II. Kitap, V. Kanto, XXVI)</p>

    <p class="bl_nonindent">(Eşine az rastlanır, güçlü, heybetli bir adamdı,<br />
    Dövüşkenliği dillere destandı.<br />
    Ölümüne girdiği kavgalardan<br />
    Göz kamaştırıcı ganimetlerle dönerdi.)</p>
  </div>

  <p class="indent">Aynı şövalye tipi Thomas Kyd’in <i>Soliman and Perseda</i> adlı oyununda Hıristiyanlar ile turnuvalara katılır. Rönesans çağının belli bir döneminde, Türkler ile Troyalıların aynı kökenden geldiklerine ilişkin bir inanç da vardı. Virgilius, Troyalılar’a “Teurci” diyordu, bu kelime Latincede “Turci” ya da “Turcae”, İtalyancada “Turchi” haline gelmiştir. 1453’te İstanbul’un fethiyle sonuçlanan kuşatmayı gören Kardinal Isidore 1486 tarihli bir mektubunda Fatih Sultan Mehmed’i “Troya Prensi” olarak anıyordu. Bu inanca göre, Osmanlılar’ın 15. ve 16. yüzyıllarda Yunanistan’ı egemenlikleri altında bulundurmaları İlkçağ’da Troya’yı fetheden Yunanlardan iki bin beş yüz yıl sonra alınmış bir intikamdı. Bu konuda bize aydınlatıcı ve ayrıntılı bilgiler veren Terence Spencer şunları yazıyor: “Türkler’in Troyalıları temsil ettiği varsayımı, Hıristiyanların Eski Yunan’a duydukları yakınlıkla herhalde çatışan bir görüş olmakla birlikte, Ortaçağ’dan kalma Troya hayranlığı Türkler ile Yunanlar arasındaki anlaşmazlığın açıklanmasına bir ölçüde de olsa yansımıştır.”<a class="si-noteref" href="#n3" id="ref3">3</a> Ne var ki, Elizabeth çağı oyunlarında bu inancın izlerine rastlamıyoruz.</p>

  <p class="indent">16. yüzyılda Avrupalılar ve İngilizlerin Türkler’e karşı tutumu değişmekteydi. Çünkü artık Hıristiyan dünya için ciddî bir tehlike haline gelmişti Türkler. Dönemin önyargılı tarihçileri ile seyahatname yazarları da Türkler’i çok kere zalim, hilekâr, hain, kötü insanlar olarak göstermeye başlamıştı. Bunun önemli bir nedeni, Türkler’in Hıristiyanlara karşı kazandıkları zaferlerin açıklanması için duyulan ihtiyaçtır. Bu yüzden, Osmanlıların başarıları Hıristiyanlığın reddettiği bir ahlâkta arandı daha çok. Öte yandan, kanlı cinayet sahneleriyle korku ve dehşet uyandırmayı amaçlayan Seneca tragedyasının İngiliz edebiyatına uyarlanışında “Korkunç Türk” imgesinden de yararlanılması ve Türk’ün zalim bir zorba ya da amansız bir “kötü adam” kişiliğiyle canlandırılması çok doğaldı. Çünkü “Türk” sözü gaddarlığı, acımasızlığı akla getiriyordu. Bu imgenin Rönesans çağında Makyavelist idealleri çağrıştırması da herhalde kolayca anlaşılabilecek bir şeydir. Dönemin edebiyatında görülen de budur. Marlowe’un Ithamore’u, Makyavelist Barabas’ın emrine girmiş gerçek bir “kötü adam”dır. Bir Türk’ün bir başkası adına değil de kendi adına eyleme geçen bir Makyavelist kişiliğiyle çizilmesi içinse, fazla beklemek gerekmemiş, <i>The Jew of Malta</i>’dan birkaç yıl sonra, daha önce ele alınan <i>The tragicall reign of Selimus</i>’taki Selimus karakteri ortaya çıkmıştır.</p>

  <p class="indent">Thomas Nashe’in <i>The Unfortunate Traveller</i> (1594) adlı romanında bu kez bir kadın kahraman olarak karşımıza çıkan Tabitha da, Ithamore gibi her türlü suçu işlemeye yatkın, “imansız bir Türk”tür.<a class="si-noteref" href="#n4" id="ref4">4</a> James Mason’ın <i>The Turk</i> (1610) adlı oyununda Makyavelist Borgias’la fesatlıkta işbirliği eden “kötü adam” Mulleasse de bir Türk’tür.</p>

  <p class="indent">Şüphesiz, bu örnekler Türk’ün hep kötü adam kişiliğiyle dramatize edildiğini göstermez. Türkler’in soylu, şerefli insanlar olarak canlandırıldığı oyunlar ise daha önce ele alınmış, sözgelişi, Marlowe’un Ithamore dışındaki Türk karakterlerinden hiçbirinin kötü ya da aşağılık olmadığı gösterilmişti. Elizabeth çağı tiyatrosunda bu oyunlardan başka, Türkler’in erdemli, ahlâklı insanlar olarak canlandırıldığı daha birçok eser vardır. Kimi eserlerde bazı karakterler öylesine sevecenlikle çizilmiştir ki, ruhlarını temizleme ihtiyacı duyan bu soylu insanlar, oyunun sonunda, din değiştirerek Hıristiyan olurlar. Örnekse, Philip Messinger Fletcher’in <i>The Knight of Malta</i> (1618?) adlı oyununda Lucinda adlı erdemli Türk kadını Hıristiyan sevgilisiyle Malta’ya kaçarak din değiştirir. Daha önce üzerinde durulan <i>The tragicall reign of Selimus</i>’ta ise, soylu Corcut (Korkud) kardeşine Hıristiyan olduğunu şöyle açıklar:</p>

  <div class="block">
    <p class="bl_nonindent">I have conuerst with Christians,<br />
    And learn’d of them the way to save my soule,<br />
    And please the anger of the highest God.</p>

    <p class="bl_nonindent">(XXIII. sahne)</p>

    <p class="bl_nonindent">(Hıristiyanlar’la konuştum, ruhumu kurtarma yolunu öğrendim onlardan, en yüce Tanrının öfkesini nasıl yatıştıracağımı da.)</p>
  </div>

  <p class="indent">16. yüzyıl Türkler konusunda yeni bir tutum getirmiştir. Ancak, önemle belirtilmesi gereken nokta, bu tutumun tek ve kesin bir görüşe dayanmadığıdır. Ortaçağ’dan Rönesans’a değişen “Türk imgesi”nin 16. yüzyıl İngiliz edebiyatına yansıması da, aynı şekilde, yekpare bir özellik göstermemektedir. Dönemin tiyatrosunda Türkler’in, mutlaka kategorik olarak bakmak gerekiyorsa, hem “olumsuz” ya da “kötü”, hem de “olumlu” ya da “iyi” niteliklerle canlandırıldığı söylenmelidir.</p>

  <div class="footnotes">
    <p class="si-footnote" id="n1"><a class="si-backref" href="#ref1">1</a> (Anan) E.R. Jacob, <i>Chivalry,</i> ed. E. Prestage, 1928, s. 46.</p>

    <p class="si-footnote" id="n2"><a class="si-backref" href="#ref2">2</a> (Baskıya hazırlayan) F.W. Bourdillon, Londra, s. 85ff.</p>

    <p class="si-footnote" id="n3"><a class="si-backref" href="#ref3">3</a> <i>Fair Greece Sad Relic</i>, s. 9-10.</p>

    <p class="si-footnote" id="n4"><a class="si-backref" href="#ref4">4</a> <i>The Unfortunate Traveller,</i> s. 302.</p>
  </div>
</body>
</html>
