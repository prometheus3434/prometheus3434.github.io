<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">16. Yüzyıl İngiliz Edebiyatında<br />
  Türkler ile İlgili Oyunlar</h1>

  <h2 class="chapter" id="sigil_toc_id_1">MARLOWE’UN TAMBURLAINE’İ</h2>

  <p class="nonindent">İngiltere’de Türklerle ilgili yayınların öbür Avrupa ülkelerine göre daha geç başlamasına paralel olarak, konuları Türk tarihinden alınmış oyunlar da daha geç bir dönemde yazılıp sahnelenmeye başlamıştır. Avrupa’da Türklük konulu ilk oyunlardan biri Almanya’da yazılmıştır; Nümberg’li Hans Rosenblüt’ün <i>Turkenspiel</i> adlı oyununun yazıldığı tarih 1456’dır.<a class="si-noteref" href="#n1" id="ref1">1</a> Fransa’da ise Türkler hakkındaki ilk tiyatro eseri 1561’de G. Bounin tarafından yazılmış olan <i>La Soltane</i> adlı oyundur. Kanunî Sultan Süleyman’ın oğlu Şehzade Mustafa’nın boğdurulmasını anlatan bu oyunun yazıldığı dönemde, eserin konusu olan tarihî olayda yer alan kişiler hâlâ sağdılar. Osmanlı devleti ile İngiltere’ye göre daha önce ve daha yakın ilişkiler kurmuş olan Fransa’da 16. yüzyılda Türklerle ilgili başka hiçbir oyun yazılmamıştır.<a class="si-noteref" href="#n2" id="ref2">2</a></p>

  <p class="indent">Türklerle ilgili ilk İngilizce oyunun bugün elde hiçbir baskısı bulunmayan <i>The Blacksmith’s Daughter</i> (1579) adlı eser olduğu söylenmektedir.<a class="si-noteref" href="#n3" id="ref3">3</a> Stephen Gosson’a göre bu oyun “Türkler’in hainliğinin, soylu bir insana özgü yüce gönüllülüğün ve acı içinde ışıldayan bir erdemin hikâyesi”dir<a class="si-noteref" href="#n4" id="ref4">4</a>; Chew da, bu kayıp oyundaki demirci kızının Türk korsanlarca kaçırılmasını “hainlik”, Sultan’a sunulan genç kızın Sultan’ın isteklerini geri çevirmesini “acı içine ışıldayan erdem”, sonunda Sultan’ın kızı babasına geri vermesini de “soylu bir insana özgü yüce gönüllülük” olarak yorumlayabileceğimizi söyler.<a class="si-noteref" href="#n5" id="ref5">5</a> Bundan başka bir de, 1582’de yazılmış olan, <i>Solymannidae Tragoedia</i> adlı, Latince yazılmış bir üniversite oyunu vardır.<a class="si-noteref" href="#n6" id="ref6">6</a> Eser, Kanunî Sultan Süleyman’ın oğlu Şehzade Mustafa’nın boğdurulması olayını konu alır.<a class="si-noteref" href="#n7" id="ref7">7</a> Marlowe oyunun sahnelendiği dönemde üniversite öğrencisidir, eseri görmüş olabileceği tahmin edilebilir. Adı geçen iki oyunun önemi, Türk tarihinin o dönem İngiltere’sinde bilindiğini ve tiyatro konusu olabilecek ölçüde de ilgi uyandırdığını göstermesindedir.</p>

  <p class="indent">Elizabeth çağında yazılmış, Türklerle ilgili en önemli oyun Christopher Marlowe’un <i>Tamburlaine</i>’idir. Bugün genel olarak kabul edilen görüşe göre, eserin birinci bölümü 1587-1588 kışında, ikinci bölümü de 1588 yazının başında yazılıp sahnelenmiştir. Yazar, büyük bir ihtimalle, oyunun Londra seyircisince tutulması üzerine ikinci bölümü kaleme almıştır. <i>Tamburlaine</i>’in açıklayıcı notlarla genişletilmiş bir eleştirel basımını yayımlayan U.M. Ellis-Fermor oyunun yayımlanışıyla ilgili ilk kesin kayıtın 1590 yılına, sahneye konuluşuyla ilgili en eski kayıtların ise 1594 yılına ait olduğunu, oysa oyunun daha önce de bilindiğini, çünkü dönemin daha önce yazıldığı bilinen bazı edebiyat metinlerinde bu eser hakkında çeşitli göndermelere rastlandığını söyler.<a class="si-noteref" href="#n8" id="ref8">8</a> Günümüze ulaşan dört nüshasının da üstünde Marlowe’un adı bulunmamakla birlikte bugün oyunun Marlowe’un eseri olduğu kabul edilmektedir.</p>

  <h3 class="sigil_not_in_toc">Konu</h3>

  <p class="nonindent">Oyunun başında İran kralı, kardeşi ve yakınlarıyla konuşmaktadır. Kral çok zayıf bir adamdır, kardeşi onu tahttan indirip yerine geçmek istemektedir. İran, İskitler’in, Tatarlar’ın tehdidi altındadır; Tamburlaine’in adamları İranlılar’ı haraca kesmektedirler. Kral Mycetes düşmana nasıl karşı koyacağını bilemez. İran ordusu da huzursuzdur. Komutanları vakitlerini eğlence içinde geçirmektedirler. Devlete, orduya hakim olamayan kraldan onlar da hoşnut değildirler; bu yüzden kendisini tahttan indirip yerine kardeşini krallığa getirmek isterler. Tamburlaine’in fethetmek istediği ülke tam bir kargaşa ve asayişsizlik içinde bulunan, ordularına karşı direnme gücü olmayan bir ülkedir. Akılsız kral Mycetes böyle bir ortamda, Tamburlaine’i tutsak alıp getirmek üzere, İran ordusunun en güçlü komutanlarından biri olan Theridamas’ı bin atlı ile görevlendirir. Theridamas, Tamburlaine’i daha görür görmez kendisine hayran olur ve emrindeki bin atlıyla onun ordusuna katılır. Kendisiyle birlikte iki arkadaşı Techelles ile Usumcasane de Tamburlaine’in yanına geçerler.</p>

  <p class="indent">İkinci perdede İran’daki taht kavgaları verilir. Mycetes’in yerine geçmek isteyen Cosroe kardeşinin ordusunu yenmek zorundadır. Bu amaçla Tamburlaine’den yardım ister, sonunda onun yardımıyla İran tacını giyer. Böylece Tamburlaine’in İran’ı ele geçirmek için savaşması bile gerekmez. Bu sahne onun Bajazeth’dan önceki rakibini ne kadar kolay yendiğini gösterir. Tamburlaine Cosroe’yu krallığa atar. Ama daha sonra, sadece eğlenmek için onu kral atadığı anlaşılır. Geri çağrılan Cosroe savaşta Tamburlaine’e yenilir.</p>

  <p class="indent">Tarihtekinin tersine, hayatının sonuna yaklaşan bir hükümdar değil de, genç, atılgan bir fatih olarak gösterilen Tamburlaine’in karşısına III. perdede Türk hükümdarı Bajazeth çıkar. Bajazeth Constantinople’ın kuşatılmasıyla uğraşmaktayken Tamburlaine’in ülkesine saldırmak üzere olduğunu haber almıştır. Durumu kendisine bağlı bazı küçük devletlerin hükümdarları ve emrindeki paşalarla görüşmektedir. Sahneye çıktığında Tamburlaine kadar görkemli, etkileyicidir; maiyetinin kendisine yağdırdığı ölçüsüzce övgülerle, ne kadar güçlü bir hükümdar olduğu gösterilir; ordusuna tam anlamıyla hakimdir, emrindekilerden büyük saygı görmektedir. Oysa I. perdede gördüğümüz İran kralı Tamburlaine’le karşılaşmadan önce de gülünçtür. Tamburlaine şimdi ilk kez gerçek, gücü kendininkine denk bir düşmanla karşı karşıyadır. Bu sahnede Bajazeth ile Tamburlaine uzun bir ağız dalaşına girerler.</p>

  <p class="indent">III. perdenin III. sahnesinde, Mısır Sultanı’nın Tamburlaine’e gönlünü kaptıran kızı Zenocrate ile Bajazeth’ın karısı Zabina taçlarını giymiş, tahtlarında oturmaktadırlar. Tamburlaine ile Bajazeth’ın sahneden çıkmalarından sonra, iki kadın biraz öncekine benzer bir ağız dalaşına başlarlar. Savaş da bu sahnede sonuçlanır. Zaferi kazanan Tamburlaine eşsiz bir mutluluk içindedir. Bajazeth’ın bütün fidye önerilerini geri çevirir. Bajazeth ile karısının elleri bağlanır. Zabina’yı aşağılamak için onu Zenocrate’in halayığı çekip götürür.</p>

  <p class="indent">IV. perdede Zenocrate, Tamburlaine ile adamları sahnededirler. Tamburlaine’in zafer sarhoşluğu tam bir şımarıklığa dönüşmüştür. Bajazeth’ın gururunu iyice kırmak ve kişiliğini aşağılamak için bayağılaşmaktan bile sakınmaz. Onu bir kafese kapatır. Askerler Bajazeth’ı kafes içinde getirirler, karısı da arkasındadır. Sonra kellesinden çıkarılarak Tamburlaine’in ayakları altına itilir. Tamburlaine onu tahtına çıkmak ya da saltanat arabasına binmek için üstüne bastığı bir tabure olarak kullanır. Ancak, Bajazeth yenilince kişiliğini yitiren hükümdarlardan değildir. Bajazeth ile karısı oyunun sonuna kadar sahneden ayrılmazlar. Marlowe oyunun bundan sonraki bölümlerinde Bajazeth’ın tutsaklığından alabildiğine yararlanır. Onun aşağılanması sürecini uzatmakla, bir yandan Tamburlaine’in ezici gücünü kanıtlamak, öbür yandan, seyirci açısından çekici olan durumu, Bajazeth’ın yeniklik ve eziklik durumunu ortadan kaldırmamak istemektedir.</p>

  <p class="indent">V. perdede Bajazeth gene kafesi içinde getirilir. Aşağılanmaya dayanamamanın ağır yükü altında ve tam bir umutsuzluk içindedir. Karısından su ister. Zabina su getirmeye gittiği sırada kafasını kafesin demir parmaklıklarına vurarak parçalar. Hep aşağılanarak yaşamaktansa ölmeyi tercih eder. Bajazeth’ın ölümü karşısında dehşete kapılan karısı çıldırır, o da aynı şekilde kafasını kafesin parmaklıklarına vurarak intihar eder. Böylece Tamburlaine’in elinden en değerli oyuncağını almış olurlar. Bajazeth ile Zabina’nın ölümleri oyunu sona erdirir. Biraz sonra Arap ordularının yenilgiye uğratıldığı haberi gelir. Kızının artık İran kraliçesi olacağını öğrenen Mısır Sultanı Tamburlaine’e karşı direnmekten vazgeçer, böylece ona boyun eğenler arasına Mısır Sultanı da katılır. Tamburlaine ile Zenocrate için düğün hazırlıkları başlar. Tamburlaine düğünden önce Bajazeth ile Zabina’nın törenle gömülmelerini emreder. Yazar bu son bölüm için metinde ayrı bir sahne ayırmamış, Türk hükümdarı ile karısının ölüleri metne göre sahnede kalmıştır.</p>

  <p class="indent">Marlowe oyunun ikinci bölümünü birincinin gördüğü ilgi üzerine yazmıştır. Tarihî kaynaklarda bulduğu bütün malzemeyi ilk bölümde kullandığı için ikinci bölümde ayrı bir hikâye uydurmak zorunda kalmıştır; ancak, bu bölüm ilkinin uyandırdığı ilgiyi uyandırmamıştır.<a class="si-noteref" href="#n9" id="ref9">9</a> Yazar ikinci bölümde esere birçok yeni oyun kişisi eklemişse de, oyunun çatısı değişmemiştir. Tamburlaine’in rakipleri ve ana konu gene Türkler’dir. Hikâye, Tamburlaine’le doğrudan doğruya ilgili olmayan bir olayla başlar. Türk komutanı Orcanes, Macaristan Kralı Sigismund ve Hıristiyanlarca barış antlaşması imzalar. Ancak, Hıristiyanlar, Orcanes’in Tamburlaine’le savaş halinde olmasından yararlanarak antlaşmayı bozarlar; bunun üzerine Orcanes de Macarlar’a saldırır, böylece onların Türkler’i zayıf yakalama umutlarını boşa çıkarır. Marlowe bu gerçek olayı (II. Murad zamanı, XV. yüzyıl ortaları) burada anakronik bir biçimde kullanır; gene anakronik olarak, Birinci Viyana Kuşatması’ndan söz eder. Amacı Türklerin tekrar üstün duruma geldiklerini göstermektir. Öte yandan, Bajazeth’ın oğlu Callapine, Tamburlaine’in elinde tutsakken, kaçarak tutsaklıktan kurtulmuş, sonra da Orcanes’le birleşmiştir. Tamburlaine’den öc almak istemektedir. İki taraf savaşa tutuşur. Türkler gene yenilir. Tamburlaine bu savaşa katılmayan büyük oğlunu öldürür. Oyunun sonlarında gaddarlığı ve zulmü en yüksek derecesine çıkaran bir Tamburlaine vardır. Zenocrate ölmüştür. Onun yokluğunun verdiği acı bütün dünyaya karşı duyulan bir öfkeye dönmüştür. Tamburlaine artık sınır tanımaz bir tedhişçiliğe yönelir. Aldığı şehirleri yağmaladıktan sonra, yakar yıkar, halklarını kılıçtan geçirir. Zaptedecek yer kalmayınca İran’a döner. Savaşta yenilen Türkler Bajazeth’ın oğlunun komutasında yeniden toplanırlar. Tamburlaine ise hastadır, ölüme çok yaklaşmıştır. Ölmeden önce Türklerle bir kez daha karşı karşıya gelecektir, Ama o ölürken, Türkler tarih sahnesindeki varlıklarını sürdürmektedirler. Bajazeth’ın oğlu ordusuyla ona meydan okumaktadır.</p>

  <h3 class="sigil_not_in_toc">Eleştirmenlerin Yaklaşımı</h3>

  <p class="nonindent">Eleştirmenler, edebiyat tarihçileri, oyunu doğrudan doğruya Tamburlaine’in hikâyesi olarak değerlendirirler. Eseri ele alırken de, genellikle, Tamburlaine kişiliği ile onun çeşitli özellikleri üzerinde dururlar. Bu yaklaşıma göre, oyunda, Bajazeth ile Türkler’in de, ötekiler gibi, Tamburlaine’in tutkularına hedef olmaktan öteye bir işlevleri yoktur. M.C. Bradbrook “Tamburlaine’in karşısına çıkan rakiplerin sadece alt edilmek üzere sıraya girmiş rakipler” olduklarını, bunların, Tamburlaine’in gücünü göstermesine yarayan birer araç rolü oynamaktan başka bir işlev görmediklerini, dolayısıyla, Tamburlaine’e düşman olarak Bajazeth’ın seçilmesinde başlıbaşına bir özellik bulunmadığını ileri sürer.<a class="si-noteref" href="#n10" id="ref10">10</a> J.B. Steane ile Roy Battenhouse, daha çok, Tamburlaine’in kişiliğine Hıristiyanlık değerleri açısından eğilerek ondaki Hıristiyanlığa aykırı özellikleri ortaya koyduklarından, Bajazeth ile Türkler’in işlevi sorununa hemen hemen hiç değinmezler.<a class="si-noteref" href="#n11" id="ref11">11</a> O dönemde konularını Türk tarihinden alan oyunlar yazılmasını hayli yadırgamış görünen eleştirmenler de vardır; örneğin F.S. Boas <i>Tamburlaine</i>’den söz ederken, Marlowe’un, Elizabeth çağı tiyatrosunda alışılmamış olan böyle “egzotik bir konu” seçmesinin çok şaşırtıcı olduğunu söyler. Boas’a göre, Marlowe’un bu konuyu seçmesinin nedeni, yazarın Cambridge’de okurken Latin şiiriyle tanışmasıdır.<a class="si-noteref" href="#n12" id="ref12">12</a></p>

  <p class="indent">Edebiyat tarihçilerinin yargıları da aynı doğrultuda ve çok daha genel niteliktedir. Örneğin, İngiliz edebiyatı tarihi alanında son yazılan kitaplardan birinin yazarı olan Anthony Burgess’in yargısına göre, oyun, İskitli basit bir çobanken bütün dünyaya hakim olan Tamburlaine’in bir fatih aşamasına yükselişinin hikâyesidir.<a class="si-noteref" href="#n13" id="ref13">13</a> Tamburlaine’i Marlowe’un coşkun mizacını yansıtan bir Rönesans kahramanı olarak değerlendiren edebiyat tarihçisi Emile Legouis bu konudaki genel yargıyı şöyle özetler: “Yoksul bir çobanken Asya’nın efendisi durumuna yükselen ve tarihin yazdığı belki de en kana susamış insan kasabı olan Tatar fatihi Timurlenk’in hayatından etkilenen Marlowe onu olağan ahlâk kurallarını aşan bir üstün-insan haline getirir. Ülkeler fetheden bir fatihdir o, öyleyse haklıdır. Bir sonsuzluk özlemi içindeki şair Marlowe onun yükselişini, zaferlerini ve görkemli ölümünü işleyen iki oyunla kahramanını Rönesans’ın taşkın heyecanlarıyla donatır.”<a class="si-noteref" href="#n14" id="ref14">14</a></p>

  <p class="indent">Esere Tamburlaine’in kişiliği açısından eğilen eleştirmenler de onu bir Rönesans adamı olarak görmekte birleşirler. Bu yargıya elbette bütün bütüne karşı çıkılamaz. Hiç şüphesiz, oyundaki Tamburlaine Rönesans çağına özgü bir kişiliktir. Ne var ki, “Rönesans”, söz konusu çağı tanımlamak üzere 19. yüzyılda üretilmiş bir kavramdır. Esere bu kavram çerçevesinde bakmak, günümüzün görüş açısıyla belirlenen, o çağa günümüzden bakmakla sağlanabilecek bir yaklaşımdır. Eleştirmenlerin, edebiyat tarihçilerinin yargıları eserin yüzyılımızda somutlanmış anlamının bir yorumu olarak karşımıza çıkıyor. Eserin bir yönüdür bu. Oysa 16. yüzyılda tiyatro seyircisi/okuru “Rönesans”ın <i>içinde</i> yaşadığından, onu açıkça tanımlayacak, getirmekte olduğu değerleri <i>adlandıracak</i> durumda değildi. Buna karşılık, Türklük, Türkler ve “Türk tehlikesi” o dönemde bütün Avrupa için siyasî, ticarî ve güncel bir konuydu. Öyleyse, <i>Tamburlaine</i> Rönesans değerleri yönünden okunabildiği gibi, Türklerin 16. yüzyılda taşıdıkları önem bakımından da ele alınıp yeniden değerlendirilebilir. Bu yaklaşım, eserin yorumlanmasında iğreti olarak birbirinden ayırabileceğimiz iki anlam alanı ayırt edilmesini öngörüyor. İğreti olarak, çünkü Marlowe’un coşkun, ateşli bir Rönesans adamı olması, Türkler’le ilgili ya da Türk tiplerine yer veren konuların popülerleşmeye hazır, güncel konular olduğunu görmesine engel değildir. Türk tarihi üzerine o dönemde yazılmış kitapları okuduğu da bilinmekledir.<a class="si-noteref" href="#n15" id="ref15">15</a></p>

  <p class="indent">Öte yandan, oyun doğrudan doğruya Rönesans kavramı açısından değerlendirildiğinde de, Türkler’i Rönesans’ın ufku dışına çıkarmak çok zordur. Türkiye, o dönemin merak ettiği ve aradığı birçok özelliği yansıtan bir ülke görünümündeydi. Rönesans Avrupa’sı, çağın edebiyatında da çok vurgulanan, amaca ulaşmak için her yola başvurmayı meşru sayan Makyavelist idealleri; dünyayı yutmak istercesine büyük hırsları; savaşkanlık, gözüpeklik, atılganlık gibi değerleri; cinsel tutkuyu, şehveti, taşkınlığı, dozu yüksek duygu ve yaşantıları herhangi bir Doğu ülkesinden çok Türkiye’de bulabiliyordu; dolayısıyla, Türkler Rönesans’ın içindeydi. Rönesans insanın gözlerini dış dünyaya çevirmesine yol açmıştı; Hıristiyanlık ürünü olmayan bir uygarlık ile Hıristiyanlığa aykırı bir ahlâk ve yaşama tarzı için de gözler Doğu’ya ve özellikle Türkiye’ye çevrilmiştir. Terence Spencer, o çağda uyanan Eski Yunan merakının “yeni Yunan”a yönelmemesini de Türk merakına bağlıyor. Bu konuda yazdıkları, soruna ışık tutacak nitelikte:</p>

  <div class="block">
    <p class="bl_nonindent">16. yüzyılda Yunanlar karşısındaki tutumu anlayabilmek için Türkler konusundaki tutumu değerlendirebilmek gerekir. Yunanlar’ın içinde bulunduğu kötü durum karşısında Avrupalılar’ın gösterdiği kayıtsızlığı açıklayabilmek ve bağışlayabilmek için, Shakespeare’in çağdaşlarına Osmanlı İmparatorluğu’nun bizim zaman zaman hatırlayabildiğimizden de daha yakın olduğu göz önüne alınmalıdır. Büyük bir yabancı uygarlıktı bu, bizimkine uzak, dinî inançtan yoksun, Hıristiyanlığa aykırı, amansız, nerdeyse hiç boyun eğmez, korku verici, insanın içini okuyamayacağı bir uygarlık. Hayalgücü üzerinde korkunç bir çekiciliği vardı.</p>
  </div>

  <p class="indent">Yazar daha sonra, Shakespeare’in, Osmanlı İmparatorluğu’na, devlet örgütüne, Türk gelenekleriyle göreneklerine ilişkin anıştırmalarının seyirci tarafından hemen anlaşılacağını bilircesine yazdığını, “Türk” kelimesini de sanki gündelik dilde yaşayan bir kelime gibi kullandığını, <i>V. Henry</i>’de, kralın tahta çıktığı gün kardeşlerine seslenirken sözlerine “Burası Türk Sarayı değil, İngiliz Sarayı’dır” diye başladığını hatırlatarak, sözlerini şöyle bağlıyor:</p>

  <div class="block">
    <p class="bl_nonindent">Bu yüzden, Elizabeth çağı insanı Levant’ta olup bitenleri, oranın durumunu düşünürken, Yunanlardan çok Türkler hayalgücünde ağır basıyordu.<a class="si-noteref" href="#n16" id="ref16">16</a></p>
  </div>

  <p class="indent">Rönesans’ın bu şekilde anlaşılmasıyla, eserin kuruluşunda iğreti olarak birbirinden ayırdığımız iki anlam alanı bütünleşmiş olur; hem yazar, hem seyirci yönünden.</p>

  <h3 class="sigil_not_in_toc">Oyunun Yapısı</h3>

  <p class="nonindent">Basit, tek bir karşıtlık üzerine kurulmuştur oyunun yapısı. Karşıtlığın bir ucunda Tamburlaine vardır, öbür ucunda da onun rakipleri, Türkler dışındaki bütün düşmanlarını kolayca alt eder Tamburlaine. Türklerle tutuştuğu uzun savaşların ardı arkası kesilmez; mücadelesi, ölümüne kadar sürer.</p>

  <p class="indent">Tamburlaine oyunda Hıristiyan dostu olarak görünür. Türkler ile karşılaşmadan önce Bajazeth’ı Constantinople kuşutmasını kaldırmaya zorlar. Kuşatmayı kaldırtmaktan başka, onu yenerek de Hıristiyanlara yardımcı olmayı düşünmektedir. Bu yüzden savaşın sonucu en az savaşanlar kadar Hıristiyanlar’ı ilgilendirmektedir. Buna göre, çatışma, I. bölümde, Müslümanların, Türkler’in temsilcisi durumundaki Bajazeth ile Tamburlaine, II. bölümde ise Türkler ile Tamburlaine arasındadır; bu ana ve değişmez çatışma Hıristiyanlık-Müslümanlık ve Tamburlaine-Müslümanlık çatışması biçiminde yansıtılmış, ilgiyi ayakta tutma amacı gözeten bir süreklilikle eserin sonuna kadar uzatılmıştır.</p>

  <p class="indent">Gelgelelim, Marlowe oyunun iki ayrı bölümünde Bajazeth ile Tamburlaine’e söylettikleriyle, karşıtlığı en uç noktada keskinleştirir. I. bölümde Bajazeth’ı sadece Müslümanlığı temsil eden değil, aynı zamanda, Peygamber soyundan gelen biri olarak konuşturur. III. perdenin III. sahnesinde iki hükümdar birbirlerine kafa tutarak savaşı kazanmaya kararlı olduklarını ortaya koyarlarken, Bajazeth sözlerine şöyle başlar:</p>

  <div class="block">
    <p class="bl_nonindent">Uy Mahomet my kinsman’s sepulchre,<br />
    And by the holy Alcoran I swear</p>

    <p class="bl_nonindent">(Atam Muhammed’in türbesi ve Kur’an-ı Kerim üstüne yemin ederim ki...)</p>
  </div>

  <p class="indent">Buradaki “atam Muhammed” sözünün anlamına dikkatimizi çeken tek yazar Halide Edip Adıvar’dır. Adıvar’ın düşüncesine göre, “Marlowe, bilerek bilmeyerek ‘Muhammed’ dediği zaman Fatih’i düşünüyor. Çünkü İngiliz edebiyatında -ve bütün garp şuurunda olduğu gibi- İngiliz şuurunda Fatih Mehmed derin bir yer tutmuştur.”<a class="si-noteref" href="#n17" id="ref17">17</a> Burada mutlaka psikolojik bir yorum gerekliyse, İslamiyet’in Türkler’ce temsil edildiği kanısının, bilinçaltında, Türkler’in aynı zamanda Muhammed soyundan gelmesi doğrultusunda bir zihin sürçmesi yaratması belki daha geçerli olabilir. Ancak, Adıvar’ın az ileride söylediği gibi, “böyle yanlışlıkları, belki de bilerek Marlowe mütemadiyen yapıyor”<a class="si-noteref" href="#n18" id="ref18">18</a> da olabilir. Çünkü, denebilir ki, Marlowe burada seyirciye aykırı gelmeyecek bir yanıltmaya başvurmuştur. O dönemde Hıristiyan Avrupa’nın gözünde İslamiyet’in temsilci ve sürükleyici gücü Türkler olduğuna göre, Bajazeth’ın Muhammed soyundan geldiğini söylemenin İngiliz seyirci için pek yadırganacak bir yanı olamazdı. Üstelik, bu yanıltma Bajazeth üzerinde toplanan, onun büyük bir hedef olmasını sağlayan özellikleri çoğaltmaya da (Türk hükümdarı + İslamiyet’in temsilcisi + Hz. Muhammed’in torunu) yaramaktadır. Bu durumun aynı derecede keskin, simetrik bir karşılığı da vardır eserde.</p>

  <p class="indent">Marlowe II. bölümde Tamburlaine’i Hıristiyan dostu gibi göstermekle kalmaz, onu aynı zamanda Müslümanlığın düşmanı olarak da gösterir. Müslümanlığı reddeden bir Tamburlaine vardır artık karşımızda. İslam dinini reddetmesiyle, onun Müslümanlarla savaşmaktan neden çekinmediği sorunu da çözülmüş olur.</p>

  <dl class="floated">
    <dt>Tamburlaine</dt>

    <dd>Now, Casane, where’s the Turkish Alcoran,<br />
    And all the heaps of superstitious books<br />
    Found in the temples of that Mahomet<br />
    Whom I have thought a god? they shall be burnt.</dd>

    <dt>Usumcasane</dt>

    <dd>Here they are, my lord.</dd>

    <dt>Tamburlaine</dt>

    <dd>Well said. Let there be a fire presently.<br />
    (They light a fire.<br />
    (...) ‘they burn the books.<br />
    Now, Mahomet, if thou have any power.<br />
    Come down thyself and work a miracle.<br />
    Thou art not worthy to be worshipped<br />
    That suffers flames of fire to burn the writ<br />
    Wherein the sum of thy religion rests.<br />
    Why send’st thou not a furious whirlwind down,<br />
    To blow thy Alcoran up to thy throne,<br />
    Where men report thou sitt’st by God himself,<br />
    Or vengeance on the head of Tamburlaine<br />
    That shakes his sword against thy majesty,<br />
    And spurns the abstracts of thy foolish laws?<br />
    Well, soldiers, Mahomet remains in hell;<br />
    He cannot hear the voice of Tamburlaine.<br />
    Seek out another godhead to adore;<br />
    The God that sits in heaven, if any god,<br />
    For he is God alone, and none but he.</dd>

    <dd>
      <p class="right">(II. bölüm, V. perde, I. sahne)</p>
    </dd>

    <dt>Tamburlaine</dt>

    <dd>Türk Kur’an’ı ve benim Tanrı sandığım Muhammed’in tapınaklarında bulunan bütün o bâtıl inançlı kitaplar nerede, söyle Casane?</dd>

    <dt>Usumcasane</dt>

    <dd>İşte burada efendim.</dd>

    <dt>Tamburlaine</dt>

    <dd>Güzel. Hemen bir ateş yaksınlar.<br />
    (Ateş yakılır.<br />
    ... Kitaplar ateşe atılır.)<br />
    İşte Muhammed, gücün varsa eğer, gel de göster mucizeni. Yaydığın dine ait ne varsa içinde toplandığı şu kitabın ateşin alevlerine dayanamayıp yanmasını önleyemeyen sen, tapılmaya layık değilsin.<br />
    Neden Kur’an’ını oturduğun tahta, Tanrı’nın yanıbaşında bulunduğu söylenen o tahta gönderecek şiddetli bir kasırga estirmiyorsun? Yahut zat-ı âlinize kılıç sallayan ve budalaca kanunlarının özünü çiğneyen Tamburlaine’in kafasından intikam almıyorsun? İşte askerlerim, Muhammed’in bulunduğu yer cehennemdir; duyamıyor Tamburlaine’in sesini: tapılacak başka Tanrı aramayın; gökyüzünde oturan Tanrı, bir Tanrı ise eğer, o tektir, gerçek Tanrı da odur.<a class="si-noteref" href="#n19" id="ref19">19</a></dd>
  </dl>

  <p class="indent">Yukardaki parçada hemen dikkati çeken bir nokta da, “Türk Kur’an’ı” sözüdür. Türkler burada da Müslümanlıkla özdeşlenmiştir. “Türk Kur’an’ı” sözünün anlamı, daha önce üzerinde durulan “Atam Muhammed”in anlamını desteklediğinden, her iki ifadenin de bir rastlantı ya da psikolojik bir sürçme ya da bilgisizlik sonucu kullanılmadığı düşüncesi ağırlık kazanmaktadır.</p>

  <h3 class="sigil_not_in_toc">Türkler’in İşlevi</h3>

  <p class="nonindent">Oyunda Türkler’in ağırlığına önce nicel yönden bakalım. Beş perdelik I. bölümde Türkler III. perdede ortaya çıkarlar. Bajazeth ile Zabina bu perdeden başlayarak oyunun sonuna kadar varlıklarını sürdürdüklerine göre, I. bölümün beşte üçünde Türkler sahnededirler. Gene beş perdelik olan II. bölümde 21 sahne vardır; Türkler’in bu 21 sahne içinde önemli bir rol oynamadıkları ya da hiç görünmedikleri sahnelerin sayısı sadece 5’tir.</p>

  <p class="indent">Türkler’in nitel ağırlığı ise, I. bölümde, yenik Bajazeth ile galip Tamburlaine arasındaki ilişkilerde görülebilir. Bajazeth’ın yenilmesinden ölümüne (eserin sonuna) kadar süren, yani oyunun yarısını kapsayan bölümlerde, gücünü Türk hükümdarını yenmiş olmaktan alan bir Tamburlaine vardır. Tutsak düşürdüğü Bajazeth’ı savaşta yenmiş olmanın şanıyla yetinmez, durmadan onu aşağılar, ama öldürmez, öldürmeyi de düşünmez.</p>

  <p class="indent">Bajazeth yenik ve tutsak düşmüştür, ama ya fiziksel varlığı ya da kişiliği ve adıyla hep sahnede kalır. Görünmediği bir sahnede bile varlığını duyurur. IV. perdenin III. sahnesi Mısır Sultanı’nın sarayında geçer, Tamburlaine de yoktur bu sahnede, ama konuşulan konu gene Bajazeth’dır. Arabistan kralı yanındaki Mısır Sultanı’na,</p>

  <div class="block">
    <p class="bl_nonindent">“Renowned Soldan, have you lately heard</p>

    <p class="bl_nonindent">The overthrow of mighty Bajazeth (...)?” diye sorar.</p>

    <p class="bl_nonindent">(Şöhretli sultanım, kudretli Bajazeth’ın uğradığı yenilginin haberi kulağınıza geldi mi?)</p>
  </div>

  <p class="indent">Tamburlaine Araplar’la savaşa giderken bile aklı Bajazeth’dadır:</p>

  <div class="block">
    <p class="bl_nonindent">“Pray for us Bajazeth, we are going” der.</p>

    <p class="bl_nonindent">(V. perde, II. sahne)</p>

    <p class="bl_nonindent">(Gidiyoruz, bizim için dua et Bajazeth)</p>
  </div>

  <p class="indent">Gene aynı perdede Zenocrate, Bajazeth ile Zabina’nın ölümlerinden acı duyduğunu söyler. Oyunun sonunda Tamburlaine onları ölümleri dolayısıyla bir kez daha anar. Halide Edip Adıvar’ın vurguladığı gibi, Tamburlaine’nin zihni ruhunu yenemediği Bajazeth’a saplanmıştır.<a class="si-noteref" href="#n20" id="ref20">20</a></p>

  <p class="indent">Tamburlaine için, Bajazeth, yendiği sayısız hükümdarlardan biri değildir. Yendiği öteki bütün krallar, örneğin ilk iki perdedeki İran kralı ile onun yerine geçen kardeşi yenilince boyun eğen, yok olup silinen ve daha sonra adları anılmayan hafif sıklet hükümdarlardır. Oyunun sonunda kızı Zenocrate’in imparatoriçe olacağını öğrenen inatçı Mısır Sultanı da ona karşı direnmekten vazgeçer. Tamburlaine’e boyun eğmeyen, ona iradesiyle karşı koyan tek insan Bajazet’dır. Bu bakımdan, M.C. Bradbrook’un eseri ele alırken, “Tamburlaine’in karşısına çıkan rakiplerin sadece alt edilmek üzere sıraya girmiş rakipler” oldukları yolundaki yargısı<a class="si-noteref" href="#n21" id="ref21">21</a> Bajazeth için geçerli olamaz. Tersine, Tamburlaine’le tam bir simetri içinde verilmiştir Bajazeth.</p>

  <p class="indent">Şöyle bir simetrik görünüm vardır eserde: oyunun başında Bajazeth yenilmez bir ülkenin hükümdarı, Tamburlaine de Asya fatihidir; savaştan önce karşı karşıya geldikleri bölümde birbirlerine aynı dille ve aynı şiddette kafa tutarlar; ikisi de ordusuna hakimdir, aynı derecede parlak törenlerle karşılanırlar, ordularının komutanları ile kendilerine bağlı küçük devletlerin kralları onlara aynı biçimde saygı gösterirler; her ikisi de kadınlarına âşıktır, kadınları da onlara sevgi ve inançla bağlıdır; Zenocrate ile Zabina arasındaki ağız kavgası, Tamburlaine ile Bajazeth arasında geçen söz düellosunun bir benzeridir; savaştan sonra Zabina’nın elleri bağlı olarak Zenocrate’in halayığınca çekilerek götürülmesi Bajazeth’ın Tamburlaine tarafından aşağılanmasına paralel bir özelliktedir...</p>

  <p class="indent">Dağınık bir yapı gösteren II. bölümde böyle bir simetri pek söz konusu değildir, ama I. bölümün uzatılmasını sağlayan malzeme burada da kullanılmıştır. Tamburlaine, Türkler’i hep yener; ama tutsak düşürdüğü Türkler’i öldürmez, onları yaşatarak aşağılamaya devam eder; saltanat arabasını, Türk devletleri olan Trebizon, Soria krallarına çektirir, kırbaçla onları dehler. Balsera’nın Türk komutanı, Tamburlaine’e teslim olmamak için savaşarak ölmeyi tercih eder, komutanın karısı Olympia da kocasının ölümünden sonra, gene Tamburlaine’in eline düşmemek için, önce oğlunu öldürür, sonra da intihar eder. Oyunun sonunda bile, yaşlı Tamburlaine’in zihni Bajazeth’ın oğlu Callapine’dedir; onu da alt etmek istemektedir, ama hasta olduğundan toparlanıp savaşacak gücü yoktur. Kısacası, Tamburlaine bu bölümde de gücünü Türkler’den alır.</p>

  <p class="indent">Eserde Bajazeth ile Türkler’in nicel olarak geniş bir yer tutmasından başka; Türk hükümdarının ötekiler gibi baş eğmemesi, Tamburlaine’in onun varlığı ve iradesiyle güçlenmesi, Bajazeth’ı bir saplantı haline getirmesi, iki adamın sunuluşundaki simetri, Marlowe’un dramatik ilgiyi ayakta tutabilmek için Bajazeth’ın tutsaklığından yararlanması, tutsaklığını uzatarak oyunu da uzatma yolunu bulması, bir başka deyişle, onu öldürdükten sonra oyunu sürdürememesi, Bajazeth’ın oyunda ortaya çıktığı andan oyunun sonuna kadar sahnede var olması, Bajazeth’ın gördüğü dramatik işlevin Tamburlaine’inkinden daha önemsiz sayılamayacağı, dolayısıyla Türkler’in ana eylemin taşıyıcıları olarak vazgeçilmez bir rol oynadıkları sonucunu vermektedir. Acaba yazar, bu oyunda Osmanlılar ile Bajazeth yerine Çinliler ile Çin imparatorlarından birini koymuş olsaydı, bu aynı derecede etkili olur muydu? Aynı derecede etkili olmayacağı ortadadır. Çünkü, Tamburlaine kişiliğini Marlowe’un “kuvvet mudilesi” (güç kompleksi) açısından çözümleyen Halide Edip Adıvar’ın vurguladığı gibi, Marlowe için, yenilmesi zor olan bir güç gerekliydi, onun yaşadığı dönemde de yenilmez gibi görünen güç Osmanlı devletiydi.<a class="si-noteref" href="#n22" id="ref22">22</a> Osmanlı tarihinden bir kesit alıp oyunlaştırması, seçtiği konunun seyirci yönünden de ilginç olabileceğini düşünmesi, üstelik, Osmanlılar’ın yenildiği bir savaşın hikâyesini anlatmak istemesi, bununla açıklanabilir. Kendi hayalgücünde yarattığı üstün-insan (Rönesans adamı) Tamburlaine’in “Türkler’i yenen adam” özelliğiyle donatılarak dramatize edilmesi, hayalgücü ile gerçeğin bu uzlaşması, eserin dramatik kuruluş için olduğu kadar seyirci beklentilerini karşılamak için de gerekliydi. Tema, yalnızca, bütün dünyaya hükmedebilecek bir iradenin, Tamburlaine’in tutkuları olsaydı, Niğbolu’da İngilizler’in de katıldığı Haçlı ordusunu yenilgiye uğratan Yıldırım Bayezıd’ın yenildiği ve İstanbul’un fethinin bu yenilgiyle elli yıl geciktirildiği bir savaşın hikâyesini anlatmak gerekmezdi. Öte yandan, oyunun yazıldığı tarihe göre iki yüzyıla yakın bir zaman önce meydana gelen Ankara Savaşı’nın İngilizler için güncel bir göndergesi de yok değildi. 1571’de, Osmanlı donanmasının İnebahtı’da Haçlı donanması karşısında uğradığı yenilgi, tıpkı Ankara Savaşı’nın sonucu gibi, bütün bir Hıristiyan dünyayı sevince boğmuştu; zafer Londra sokaklarında şenliklerle kutlanmış, hapishanelerdeki mahkûmlar serbest bırakılmış, ceza kapsamına girmeyen borçlar bağışlanarak devlet hazinesinden ödenmişti.<a class="si-noteref" href="#n23" id="ref23">23</a></p>

  <h3 class="sigil_not_in_toc">Tamburlaine’in İşlevi</h3>

  <p class="nonindent">Tamburlaine kişiliği ister bir Rönesans adamı, ister Türkler’i dize getiren bir hükümdar olarak yorumlansın, her iki yorumda da, ortak ahlâk ölçülerini aşan bir üstün-insan ya da yarı-tanrı gibi yüceltilmesi, eserin yapısında teknik bir sorun doğurmaktadır. O da şudur: <i>Tamburlaine</i> tek bölüm olarak tasarlanmış, yazılmış ve oynanmıştır. İkinci bölüm ilkinin gördüğü ilgi üzerine sonradan yazıldığına göre eser ilk biçimiyle de bir bütündür. Ama bu biçimiyle Seneca tragedyasının düzenine uymakta mıdır?</p>

  <p class="indent">Gördüğümüz gibi, son sahnenin son bölümünde, Tamburlaine’in kendi düğünü için hazırlıklara başlanması emrini vermesiyle perde mutlu bir sonla kapanmaktadır. Tragedya kahramanının kanlı eylemleri yüceltilmiş, zulmü, kötülükleri cezasız bırakılmıştır. Eseri iki bölüm halinde düşündüğümüzde de, sonuç farklı değildir. Çünkü ikinci bölümün sonunda Tamburlaine yaşlanıp hastalanır, eceliyle ölür; yani bu bölüm de Seneca tragedyasına uymaz. Eleştirmen F.P. Wilson, Tamburlaine’in kötülüklerine karşı çıkılmadığına dikkati çekerek, bu eserde gözlenen durumun Elizabeth çağı tiyatrosunda bir benzeri bulunmadığını söylüyor. Wilson, “bir zorbanın zaferden zafere koşuşunun onunla duygudaş olabileceğimiz bir biçimde sunulması, Marlowe’un daha sonra yazdığı eserlerdeki örüntüye uyuyor mu, yoksa bu, bütün Elizabeth çağı tiyatrosunda istisnaî bir örnek midir?” sorusunu sorduktan sonra, şu cevabı veriyor: “Sadece Tamburlaine’in ezdiği zorbalarla saldırganların kınanması, ama Tamburlaine’in kendi zorbalıklarının kınanmaması çok çarpıcıdır; o çağda bunun başka bir örneği yoktur. Oyun yazarının tutumu burada, en yumuşak deyişle, anlaşılmaz bir tutumdur.”<a class="si-noteref" href="#n24" id="ref24">24</a></p>

  <p class="indent">Wilson’ın “anlaşılmaz” dediği tutum aslında hiç de anlaşılmaz değildir. Üstelik, o döneme özgü seyirci beklentilerini göz ardı eden bir sorudur sorduğu. Çünkü Tamburlaine cezalandırılması gereken bir zorba değil, bir kurtarıcı olarak çizilmiştir. Hikâyenin Avrupalı seyirci yönünden belki de en çekici yanı, Tamburlaine’in, 16. yüzyılda batıda yenilmez olduğu düşünülen Türk’ü bir önceki yüzyılda yenerek onun yenilebilir olduğunu göstermesinden ileri gelir. Oyunun ikinci bölümünde görüldüğü gibi, Sigismund komutasındaki Haçlı orduları Türkler’i yenememişlerdir. Batıda yenilmeyen Türk’ün doğuda uğradığı yenilginin hikâyesi seyirci için rahatlatıcı bir konu niteliğindeydi.</p>

  <p class="indent">Batı’nın 16. yüzyılda Türkler’i nasıl gördüğü ve Marlowe’un oyunu nasıl bir ortamda yazdığı, günümüzün ufkuna kolayca giremediğinden, <i>Tamburlaine</i> için yazılan eleştiriler ister istemez eksik kalmaktadır. Sorunu söz konusu dönemin genel yaklaşımı açısından açıklığa kavuşturabilmek için, oyunun kaynaklarına uzanmak gerekiyor. Çünkü Marlowe eserini yazarken gördüğü, incelediği kaynaklarda yer alan, canlandırdığı tarihî kişilere ve onların tarihî işlevlerine ilişkin temel, tanımlayıcı bilgi ve yargıları sadece kendi hayalgücü doğrultusunda işleyemezdi. Nitekim, konusunu sunuşu, işleyişi, yararlandığı, yararlanmış olabileceği tarihî kaynaklarda yazılanlarla çakışmaktadır. Türk tarihi hakkında 16. yüzyılda yazılmış en kapsamlı kaynak durumundaki Richard Knolles’ün ünlü tarihine bakıldığında, Timurlenk’in Hıristiyanlar yönünden bütünüyle olumlu bir tarihî kişi olarak anlatılıp değerlendirildiği görülmektedir. Aynı kaynak, oyundaki birçok ayrıntıyı da aydınlatmaktadır. Marlowe’un <i>Tamburlaine</i>’i ile Knolles’ün tarihi arasındaki paralellikleri örnekleriyle görmek herhalde yararlı olacaktır.</p>

  <h3 class="sigil_not_in_toc">Oyunun Kaynakları</h3>

  <p class="nonindent"><i>The Generall Historie of the Turkes</i>’de, Timurlenk, Hıristiyanların dostu, kurtarıcısı olan âlicenap bir adam gibi gösterilirken, Bayezıd, hak hukuk dinlemeyen, gaddar ve kendini beğenmiş bir zorbadır; Bayezıd çok kere “Türk tiranı”, Timurlenk ise “soylu Tatar” olarak anılır. İki hükümdarın bu sıfatlarla anıldığı bölümlerden birinde, bazı Anadolu beyliklerinin başındaki beylerin Bayezıd’a karşı Timurlenk’ten yardım istemeleri şöyle anlatılmaktadır:</p>

  <div class="block">
    <p class="bl_nonindent">Bütün bu zavallı beyler ile onlar gibi daha niceleri kısa zamanda Semerkand’a (büyük Timurlenk’in sarayına) geldi; herkes kendi özel derdini ortaya dökerek, güçlü hükümdardan kendilerini savunmasını ve Türk Tiranı Bayezıd’dan kurtarmasını ısrarla rica etti. Bu acı yakınmalar, hele uzun süre haksız yere hapsedilen Germiyanoğlu ile, Bayezıd’ın gaddarlığı yüzünden son günlerde karısını, çocuklarını kaybeden Tachrettin’in [Tahırten (Mutahharten)?] acı acı yakınmaları soylu Tatar’ı çok etkiledi.<a class="si-noteref" href="#n25" id="ref25">25</a></p>
  </div>

  <p class="indent">Bayezıd’ın bu şekilde tanıtıldığı parçanın ardından, Timurlenk’in “soylu” kişiliği de şöyle tanımlanmaktadır:</p>

  <div class="block">
    <p class="bl_nonindent">Mizacı gereği, sıkıntı içinde çırpınanlara yardım eli uzatmak ve gurura kapılanları cezalandırmaktan büyük zevk duyan bir kimse olan Timurlenk o anda bir tedbirsizlik etmek istemedi ve beylere soğuk bir cevap verdi.<a class="si-noteref" href="#n26" id="ref26">26</a></p>
  </div>

  <p class="indent">Timurlenk bunu izleyen günlerde, “değerli armağanlar ve hediyelerle elçisini Bayezıd’a göndererek, dostları olan bu Müslüman beyler ile, Bayezıd’la arasında aracı olma görevini üstlendiği müttefiki Yunan hükümdarı Emanuel’e iyi muamele etmesini hatırı için kendisinden rica etti.”<a class="si-noteref" href="#n27" id="ref27">27</a> Bayezıd’ın ricaları reddetmesi karşısında Timurlenk de, “bu kadar sıkıntı içindeki beyleri sıkıntılarından kurtarmak ve Bayezıd gibi büyük ve güçlü bir tiranın gururunu kırmak için (...) Osmanlı gururunu kırmak için” savaşmaya karar verir.<a class="si-noteref" href="#n28" id="ref28">28</a></p>

  <p class="indent">Timurlenk’in ordusunda Hıristiyanlar da vardır; savaştan bir gece önce kampındaki askerler ertesi sabah başlayacak olan çarpışma üstüne konuşmaktadırlar: “İskitler girişecekleri yağmadan, gururlu Partlılar kazanacakları şereften, zavallı Hıristiyanlar da kendi kurtuluşlarından söz ediyorlardı”<a class="si-noteref" href="#n29" id="ref29">29</a> Bu arada, sık sık, “Timurlenk’in Hıristiyan hükümdar uğruna buraya geldiği”ne değinilir.<a class="si-noteref" href="#n30" id="ref30">30</a></p>

  <p class="indent">Savaş bitip de Bayezıd tutsak alındıktan sonra, Timurlenk, “Nasıl oluyor da, Yunan hükümdarı gibi soylu bir kişiyi boyunduruğun altına alacak kadar gurura kapılabiliyorsun?” diye ona sorar.<a class="si-noteref" href="#n31" id="ref31">31</a> Sonra, Bayezıd, “demir bir kafese konur.”<a class="si-noteref" href="#n32" id="ref32">32</a> Amaç, “kardeşinin kanıyla ellerini kirletmiş olan, kibirli, haris tiranı cezalandırmaktır.”<a class="si-noteref" href="#n33" id="ref33">33</a></p>

  <p class="indent">Öte yandan, zafer kesinleşince, “Onun (Timurlenk’in) en sadık kulu ve kölesi olan Yunan hükümdarı kendisiyle birlikte bütün ülkesini elçileri aracılığıyla büyük Fatih Timurlenk’e teslim etti; kendisini dünyanın en zalim tiranından kurtardığı için, bizzat kendisi, ülkesini ona teslim etmesi gerektiğini söylüyordu.”<a class="si-noteref" href="#n34" id="ref34">34</a> Ne var ki Timurlenk, “zaten yeterince geniş olan ülkesinin topraklarını daha fazla genişletmek gibi bir niyeti olmadığını; (...) şan şeref kazanmak, adını gelecek kuşaklara ulaştırıp sonsuza kadar yaşatacak üne kavuşmak ve nihayet, bir dost ve müttefikin ricası üzerine, kendisine yardım etmek için oraya geldiğini bütün dünyanın bilmesi gerektiğini; tek amacının, insanlığın yeryüzündeki en büyük, en korkunç düşmanının kafasını ezip geçen kuvvetini her şeyin sebebi olan Tanrı’nın görmesi olduğunu; imparatorlarınki kadar soylu ve çok eski hanedanlarca yönetilen o büyük, o güzel Constantinople şehrini kurtararak artık adını ölümsüzleştirdiğini” söyleyerek teklifi reddetti.<a class="si-noteref" href="#n35" id="ref35">35</a></p>

  <p class="indent">Oyunda da, Bajazeth ile karşılaştığımızda, Türkler Constantinople’u kuşatmakta, Tamburlaine ise kuşatmayı kaldırtmaya çalışmaktadır. Bu durum, Bajazeth’ın ağzından şöyle anlatılır oyunda:</p>

  <div class="block">
    <p class="bl_nonindent">We hear the Tartars and the eastern thieves,<br />
    Under the conduct of one Tamburlaine,<br />
    Presume a bickering with your emperor,<br />
    And thinks to rouse us from our dreadful siege<br />
    Of the famous Grecian Constantinople.</p>

    <p class="bl_nonindent">(III. perde, I. sahne)</p>

    <p class="bl_nonindent">(Tatarlar’ın, doğudan gelen hırsızların, Tamburlaine denen birinin komutasında hükümdarınızla savaşmaya kalkışarak, ünlü Yunan şehri Constantinople çevresinde başlattığımız korkunç kuşatmayı kaldırmak niyetinde olduklarını duyuyoruz.)</p>
  </div>

  <p class="indent">Bir paşa Tamburlaine’e elçi gönderilir; kendisinden, fikrini değiştirip “Asya’da kalması” (III. perde, I. sahne) istenir. Marlowe şehrin Türkler’ce ele geçirilmek üzere olduğunu göstermek ister burada. Bajazeth şehrin suyunu kesmeyi düşünmekte, şehre dışardan herhangi bir yardım ulaşmaması için, karada, denizde gereken tedbirlerin alınmasını emretmektedir.</p>

  <div class="block">
    <p class="bl_nonindent">Cut off the water that by leaden pipes<br />
    Runs lo the city from the mountain Carnon;<br />
    Two thousand horse shall forage up and down,<br />
    That no relief or succour come by land,<br />
    And all the sea my galleys countermand.<br />
    Then shall our footmen lie withing the trench,<br />
    And with their cannons, mouth’d like Orcus gulf,<br />
    Batter the walls, and we will enter in;<br />
    And thus the Grecians shall be conquered.</p>

    <p class="bl_nonindent">(III. perde, I. sahne)</p>

    <p class="bl_nonindent">(Carnon dağından kurşun borularla şehre gelen suyu kesin; iki bin atlı dört bir yanı kollasın, hiçbir yardım, destek gelmesin karadan, kadırgalarımızsa denizleri tutsun. Piyadelerimiz siperlerde beklesin, cehennem ağzı gibi ateş kusan toplarıyla dövsünler surları; biz de içeri girelim, böylelikle elimize düşsün Yunanlar.)</p>
  </div>

  <p class="indent">Tamburlaine’in tehdidi yüzünden, Bajazeth kuşatmayı kaldırmak zorunda kalır. Biraz sonra, Hıristiyanları temsil eden Yunanlar’ın bir önceki savaşta Bajazeth’a yenilmiş oldukları hatırlatılır. Bajazeth muharebe meydanına giderken, karısı Zabina o savaşı hatırlar.</p>

  <div class="block">
    <p class="bl_nonindent">I heard the trumpets sound<br />
    As when my emperor overthrew the Greeks,<br />
    And led them captive into Africa.</p>

    <p class="bl_nonindent">(III. perde, III. sahne)</p>

    <p class="bl_nonindent">(Tıpkı hükümdarımın Yunanları yendiği ve tutsaklarını Afrika’ya gönderdiği günkü gibi, trampetler çalınıyor.)</p>
  </div>

  <p class="indent">Bajazeth’ın, yenik düştükten sonra, karısına söyledikleri, asıl hedefinin Hıristiyanlar olduğunu bir kez daha açıklar:</p>

  <div class="block">
    <p class="bl_nonindent">Now will the Christian miscreants be glad,<br />
    Ringing with joy their superstitious bells,<br />
    And making bonfires for my overthrow</p>

    <p class="bl_nonindent">(III. perde, II. sahne)</p>

    <p class="bl_nonindent">(Hıristiyan imansızlar sevinecekler şimdi, bâtıl çanlarını neşeyle çalacaklar, şenlik ateşleri yakarak kutlayacaklar yıkılışımı)</p>
  </div>

  <p class="indent">Bu sözler, Knolles’ün, 1571 İnebahtı zaferini kutlamak üzere Londra’da düzenlenen şenlikleri anlatışını çağrıştırır,<a class="si-noteref" href="#n36" id="ref36">36</a> ancak, Tamburlaine’nin savaştan önce Türk paşasına söyledikleri daha da ilgi çekicidir:</p>

  <div class="block">
    <p class="bl_nonindent">I that am term’d the Scourge and Wrath of God,<br />
    The only fear and terror of the world.<br />
    Will first subdue the Turk, and then enlarge<br />
    Those Christian captives which you keep as slaves</p>

    <p class="bl_nonindent">(III. perde. III. sahne)</p>

    <p class="bl_nonindent">(Ben ki Tanrı’nın Öfkesi ve Gazabı, dünyanın tek korkusu ve dehşetiyim, ilk kez ben yeneceğim Türkler’i ve köle gibi kullandıkları o Hıristiyan tutsakları kurtaracağım)</p>
  </div>

  <p class="indent">Türkler’in ilk kez yenildikleri, daha sonra Bajazeth’ın ağzından da dile getirilir:</p>

  <div class="block">
    <p class="bl_nonindent">Ah, fair Zabina, we have lost the field;<br />
    And never had the Turkish emperor<br />
    So great a foil by any foreign foe.</p>

    <p class="bl_nonindent">(III. perde, III. sahne)</p>

    <p class="bl_nonindent">(Ah, güzel Zabina, savaşı kaybettik; Türk hükümdarı hiçbir düşman karşısında böyle bir yenilgi tatmadı.)</p>
  </div>

  <p class="indent">Knolles tarihinde olduğu gibi oyunda da Tamburlaine’in Hıristiyanların kurtarıcısı olarak gösterildiği çok açıktır. Bu durumda Marlowe’un seyircisi, kurtarıcının zorba gibi gösterilmesine ve oyunun sonunda şiddetle cezalandırılmasına razı olur muydu? Oysa eserde Tamburlaine bir zorbadır, burası apaçıktır, ama o, zorbalığını Türkler’e karşı kullanan ve Hıristiyanların intikamını almak isteyen bir zorbadır aynı zamanda.</p>

  <p class="indent">Marlowe’un oyunu sadece konuya bakış açısıyla değil, dramatize ettiği bazı ayrıntılar da Knolles tarihi ile benzerlik, hattâ özdeşlik gösterir. Kimi yerde kelime seçiminde bile kaynağına sadıktır Marlowe. Örneğin, Timurlenk’in Bayezıd’ı (Tamburlaine’in Bajazeth’ı) neden yenmek istediği her iki eserde de aynı kelimelerle anlatılır.</p>

  <div class="block">
    <p class="bl_nonindent">“Thy fall shall make me famous through the world!”</p>

    <p class="bl_nonindent">(Marlowe, III. perde, III. sahne, 83. mısra)</p>

    <p class="bl_nonindent">(Seni yenmek beni bütün dünyada ünlendirecek!)<br />
    “That he (Tamerlane) was not come (...) for the enlargement of his dominions (...) but rather to win honour, and thereby lo make his name famous unto all posterine for euer...’’</p>

    <p class="bl_nonindent">(Knolles, s. 221 )</p>

    <p class="bl_nonindent">(Topraklarını genişletmek için değil, şan şeref kazanmak, adını gelecek kuşaklara ulaştırıp sonsuza kadar yaşatacak üne kavuşmak için geldiğini...)</p>
  </div>

  <p class="indent">Knolles tarihinde, Bayezıd’ın demir parmaklıklı bir kafese konulduğu<a class="si-noteref" href="#n37" id="ref37">37</a> ve Timurlenk’in onu bir tabure gibi kullandığı<a class="si-noteref" href="#n38" id="ref38">38</a> yolundaki ayrıntılara yer verilirken, Bayezıd’ın kafasını kafesin parmaklıklarına vurarak intihar ettiği söylentisine de değinilmiştir.<a class="si-noteref" href="#n39" id="ref39">39</a> Oyundaki Tamburlaine gibi tarih kitabındaki Timurlenk de, “Tanrı’nın Gazabı ve Dehşeti”dir.”<a class="si-noteref" href="#n40" id="ref40">40</a></p>

  <p class="indent">Marlowe’un oyunu yazarken Knolles’ün eserine başvurduğunu düşünmek ilk bakışta bir anakronizm gibi görünebilir. Çünkü <i>Tamburlaine</i> ilk kez 1587-1588 kışında oynanmış, <i>The Generall Historie of the Turkes</i> ise 1603 yılında yayımlanmıştır. Ne var ki, yazılışı çok uzun yıllar sürmüş olan bir eserdir bu. Marlowe’un oyun yazarlığına yöneldiği yıllarda, Knolles büyük bir ihtimalle kitabının önemli bir bölümünü tamamlamıştı. “Türkler’in Dördüncü Padişahı Bayezıd” başlıklı bölüm de, büyük boy 1300 sayfa tutan Knolles tarihinin ilk 230 sayfası içindedir. Marlowe’un, bunlara dayanılarak, kitabın el yazısı müsveddelerini gördüğü tahmin edilebilir. Hiç şüphesiz, kanıtlanması çok güç bir şeydir bu. Ancak, mutlaka kaynaklarla, belgelerle kanıtlanmasını gerektirecek ölçüde hayatî bir ihtiyaç da değildir. Çünkü Knolles tarihi özgün bir eser değil, bu alanda o zamana kadar yazılmış, Kara Avrupa’sı kaynaklı çok çeşitli eserlerden derlenen malzemeyle kaleme alınmış bir kitaptır. Sadece kullandığı malzemeyle değil, Türk tarihine bakış açısıyla da İtalyan, Fransız ve Bizans tarihçilerine bağımlıydı. Kaldı ki, söz konusu kaynakların bir bölümü 16. yüzyılda İngilizceye çevrilmiş ve yayımlanmıştı. Dönemin tarihleri Timurlenk’i, Bayezıd’ı öyle görüyordu. Onlardan kaynaklanan Knolles tarihi de, Timurlenk ile Bayezıd konusunda o zamanın genel tavrını temsil etmekteydi. Marlowe’un Knolles tarihini görmediği kabul edilse bile, İngilizceye çevrilmiş olan öteki kaynaklardan hiç değilse bazılarını gözden geçirmiş olduğuna kesin gözüyle bakılabilir. Sözgelişi, Timurlenk’in kişiliğine ilişkin bilgilerin Perondinus’tan alındığı araştırmacılarca belirlenmiştir; çünkü Timurlenk’in Bayezıd’ın sırtına basarak onu tabure olarak kullandığını yalnızca Perondinus yazmıştır.<a class="si-noteref" href="#n41" id="ref41">41</a> Araştırmalara göre, Marlowe, oyunun ikinci bölümünde, birinci bölüm için yararlandıkları dışında bazı ek kaynaklara da başvurmuştur. Ama bu durum oyunun kuruluşundaki ana örüntüyü değiştirmemiş, konunun işlenişinde gözlenen genel tavır bu bölümde de sürmüştür. U.M. Ellis-Fermor, <i>Tamburlaine</i>’in kaynakları konusundaki en geniş kapsamlı çalışma olan incelemesinde Türk tarihi hakkında Marlowe’un çağına kadar yazılmış pek çok eser üzerinde durmuş, o dönemde hangilerinin önem taşıdığını açıklamış, hangilerinden Marlowe’un yararlanmış olabileceğine ilişkin düşünceler ileri sürmüştür. Ancak, o incelemesinde, herhalde, Knolles tarihinin 1603 yılında yayımlandığını göz önünde tutmuş olmalıdır ki, bu eser üzerinde durma gereğini duymamıştır.<a class="si-noteref" href="#n42" id="ref42">42</a></p>

  <p class="indent">Burada, yeri gelmişken, <i>Tamburlaine</i>’de kimi yazarların eleştiri konusu ettikleri bir nokta üzerinde durmak gerekir. Örneğin, Halide Edip Adıvar oyunun kaynaklarından birçoğunu belirtmekle birlikte, gerek eserin canlandırdığı oyun kişileri ile tarihî olayların, gerekse Tamburlaine kişiliğinin, Timurlenk’in biyografisini yazanların anlattıklarından çok uzak olduğunu, sonuçta, yazarın “Tamburlaine ismi altında keyfine göre bir Timurlenk uydurduğunu” yazmaktan geri kalmamıştır.<a class="si-noteref" href="#n43" id="ref43">43</a> Gerçi yazarın asıl söylediği bu değildir, ama konularını tarihten alan eserler değerlendirilirken, metinde canlandırılan kişilerle olayların tarihî gerçeklere uyup uymadığına bakılması çok yaygın bir tutum olduğu için, bu soruna da kısaca değinmekte yarar vardır. Bu ya da benzeri bir eleştiri, yazarının bile bile sayısız anakronizme düştüğü bir eser için herhangi bir şekilde geçerli sayılabilir mi? İşin bu yanı zaten oyunun özüyle de ilgili değildir. Oyunun özü, yani konuya bakışı Knolles tarihine ya da onun dayandığı öteki kaynaklara dayandığına göre, yazarın amacı herhalde tarihi çarpıtmak değil, o kaynakların esinlettiği Tamburlaine kişiliğini hayalgücünde canlandırdığı gibi çizmektir. Ayrıca, “tarihi çarpıtan” bir oyunda da, “tarih yanlışları”nın, “uydurmalar”ın tespitini edebî bir eser olan metnin eleştirisi için bir ölçüt gibi öne sürmek yerine, “gerçekler”in hangi dramatik amaçlarla değiştirildiğini göstermeye çalışmak daha geçerli bir eleştirel yaklaşım olabilir. <i>Tamburlaine</i> bu bağlamda uyarıcı bir örnek niteliğindedir.</p>

  <p class="indent">Tarih ile efsanenin henüz ayrışmadığı, tersine, birbiriyle beslenip kaynaştığı, insanlığın, dünya toplumlarının Hıristiyan ve Müslüman diye ikiye ayrıldığı, Şarkiyatçılığın bir araştırma dalı durumuna gelmediği, Doğu’yu konu alan en ciddî eserlerde bile hayalgücünün canlı gözlemi, gerçeği bulandırdığı, herhangi bir Avrupalıya “Doğu hakkında ne biliyorsun?” diye sorulsa, “esrarengiz bir dünya!” cevabının alınabildiği bir çağda yazılmış bir oyunu incelerken, Tamburlaine’in Hıristiyanların kurtarıcısı gibi gösterilmesi sorununa daha değişik bir açıdan, efsaneler açısından de eğilebiliriz. Halkın hayalgücünde, eserdeki “kurtarıcı” fikrinin efsanelerden kaynaklanan bir anlamı da vardı o dönemde. Hıristiyan dünyanın dışında, Doğu’da, Hıristiyan bir hükümdar yaşadığı ve Batı’daki Hıristiyanlar adına Müslümanlarla mücadele ettiği yolundaki efsane yüzyıllarca Avrupalılar’ın ilgisini çekmiş, onları heyecanlandırmıştır. Bu, “Prester John” efsanesidir. Efsanenin 14. yüzyıldan itibaren birçok şair ve yazarı etkilediği, bu etkinin Elizabeth çağı edebiyatında da yaygın bir biçimde sürüp gittiği, o arada Shakespeare’in de Prester John’dan söz ettiği biliniyor. Aynı efsanenin izlerine tarih kitaplarında da rastlanır; örneğin, Peter Ashton’ın <i>A Short Treatise upon the Turkes Chronicles</i> adlı kitabında anlatılanlar bu hikâyeyi çağrıştırır. Yazar Türkler’le savaş halindeki İran Şahı’nı Müslümanlığa düşman olan ve Hıristiyanlığa yakınlık duyan bir hükümdar olarak tanıtırken, Fatih Sultan Mehmed zamanında Osmanlılara başkaldıran Arnavut Prensi İskender Bey de Türkler’le mücadele ederek Hıristiyanlara yardımcı olmanın bir örneği olarak gösterilir. Nihayet, Marlowe’un <i>The Jew of Malta</i> adlı oyununda Barabas’ın “Twas (this hat) sent me for a present from the Great Cham” (Bu şapkayı bana Büyük Han armağan gönderdi)<a class="si-noteref" href="#n44" id="ref44">44</a> derken “Büyük Han”la kastettiği de Prester John’dur. Kurmaca nitelikteki edebiyat metinlerinde olduğu gibi, kurmaca nitelikte olmayan edebiyat dışı metinlerde de yaygınlıkla kullanılan ya da çağrışımları yankılanan bu Ortaçağ efsanesinin o dönemin tarihî kaynaklarını, o arada, masalı, efsaneyi bir kenara koyacak durumda olmayan Knolles tarihinin de bir yönünü başka metinler dolayımıyla içten içe şekillendirdiği, hiç değilse, bu ve benzeri eserlerin gösterdiği ortak örgüde bir payı olduğu düşünülebilecek bir özellik göstermektedir.</p>

  <p class="indent">Doğu’nun hep bir “metin” olarak üretildiği bir çağda, bu tür efsaneler nesnelleşme yolunu tıkayan bir etmen olarak tarihe müdahale edebilmektedir. <i>Tamburlaine</i>’de o dönemin hayalgücünde yaşayan bir efsane motifinin yer almış olması, herhalde seyircinin zihninde uygun bir çağrışım uyandırıyor, tarihî bir konunun böyle bir örüntü üzerine oturması da oyunun seyirci üzerindeki etkisini artırıyordu.</p>

  <h3 class="sigil_not_in_toc">Yazarın Açısı</h3>

  <p class="nonindent">Buraya kadar, oyunun anlamı Elizabeth dönemi seyircisi yönünden araştırılmaya çalışıldı. Tarihî bakımdan göz önüne alınması gereken bir etmen de, gene aynı dönemin insanı olan yazarın <i>amaçlılığıdır.</i> Bu noktada ortaya çıkan soru şudur: seyirci alımlaması yazarın dünya görüşüne, düşünce yapısına ya da mizacına uygun düşüyor mu acaba? Seyircinin, bir kurtarıcı olarak alımladığı Tamburlaine’in eserin sonunda cezalandırılmasını kabul edemeyeceği ortadadır. Gelgelelim, Marlowe, “kurtarıcı” fikrini, kitabını “Hıristiyan okura” sunan bir Knolles gibi sürekli işleyerek vurgulamamıştır. Oyunda onun vurguladığı şey, Tamburlaine’in kişiliği, yenilmez gücü ve sönmeyen tutkularıdır. Bajazeth’ın yenilmesi ya da Hıristiyanların kurtulması konusu, sofu, önyargılı, bağnaz bir Hıristiyan olmadığı bilinen, “ateist”<a class="si-noteref" href="#n45" id="ref45">45</a> eğilimleri olduğu da söylenen Marlowe’un gözünde çok önemli bir özellik taşıyamazdı. Düşünce dünyası dikkate alındığında, ancak ikinci derecede önemli bir etmen olabilirdi bu, dolayısıyla, hikâyenin o yönü Marlowe için fazla çekici olamazdı. Hıristiyanları kurtardığı için değil, sadece, coşkun, ateşli, romantik mizacı gereği tutkularını onayladığı, hattâ belki de paylaştığı Timurlenk’i, tiyatroda seyircinin de kendisiyle duygudaş olabileceği bir Tamburlaine kişiliği içinde çizebilmesine yarayan, kullanışlı bir hikâyeydi bu aslında. Tutkularını tatmin edebilme uğruna hiçbir ahlâkî engel tanımayan Tamburlaine’i seyirciye kabul ettirebilmek için, yücelttiği kanlı zafer tutkusunu meşru kılacak bir hedefe ihtiyacı vardı. İşte bu gerekli hedefi sağlayan bir hikâye olduğu için, Tamburlaine’in tutkularını dizginsiz bırakabilmiştir Marlowe. Yazarın amaçlılığı ile seyirci beklentisi bu şekilde uzlaştırılmıştır.</p>

  <h3 class="sigil_not_in_toc">Türk Kişiliği</h3>

  <p class="nonindent">Oyunun gerek birinci, gerekse ikinci bölümünde canlandırılan Türk karakterlerinden hiçbirinin kötü, ahlâkı düşük, alçak olduğu söylenemez. Bajazeth kibirlidir, ama şerefsiz değildir; Tamburlaine’in çirkin muamelesine, ezici aşağılamalarına katlanmaktansa intihar etmeyi tercih eder, ardından, karısı da canına kıyar; doğrusu, soylu bir imparator ile imparatoriçeye ya da tragedya kahramanlarına yakışan bir ölümdür bu. İkinci bölümde de Türkler hiçbir tehlikeye atılmaktan çekinmeyen gözüpek insanlar olarak görünür. Belsera’nın Türk komutanı, Tamburlaine’le savaşırken kaleyi düşmana teslim etmektense, sonuna kadar dövüşerek ölmeyi tercih eder; “iffet kraliçesi” (IV. perde, II. sahne, 96. mısra) diye nitelendirilen karısı Olympia da, kocasının ölümünden sonra, Tamburlaine’in eline tutsak düşmek istemez, önce oğlunu, sonra da kendini öldürür. Orcanes ise soylu bir karakterdir; kendisini aldatan Hıristiyanlardan çok daha iyi bir insandır. Elizabeth çağı tiyatrosunda Türkler’in “zalim”, “hain”, “azgın”, “yalancı”, “şehvet düşkünü” ve benzeri kişilikte insanlar olarak, yani “olumsuz” niteliklerle canlandırıldığı ve aslında bir “kötülük” simgesi olarak kullanıldıkları kanısı bu konudaki yerleşik yargıdır. Bu yargının <i>Tamburlaine</i> için geçerli olmadığı söylenmelidir.</p>

  <h2 class="chapter" id="sigil_toc_id_2">TÜRKLÜKTEKİ MAKYAVELİZM:<br />
  THE JEW OF MALTA İLE SELIMUS</h2>

  <div class="block1">
    <p class="bl_nonindent">Malta Yahudisi’ni okuyordum<br />
    Barındığım bir sandukanın içinde</p>

    <p class="bl_right">Ece Ayhan, <i>Ortodoksluklar,</i> I,1968.</p>
  </div>

  <p class="nonindent">Christopher Marlowe 1591 ya da 1592’de yazdığı <i>The Jew of Malta</i>’da da Türkler’e yer vermiştir. Oyun Malta’da geçer. Maltalılar her yıl Osmanlı Sultanı’na vergi ödemektedirler. O yıl Sultan vergiyi alıp getirmesi için oğlu Selim Calymath ile paşalarını oraya gönderir. Ancak, halk gerekli parayı toplayamamıştır. Malta Valisi Ferneze para toplayabilmek için bir ay süre ister. Vali ile adanın Hıristiyan halkı borçlarını ödeyebilmek amacıyla, zengin bir Yahudi olan Barabas’ın mallarına el koyarlar. Barabas her işte Makyavelizme inanmış, amacına varmak için hiçbir ahlâkî ve vicdanî kaygı duymayan bir adamdır; ahlâksızlıklarına alet olmak istemeyen kızını bile öldürmekten çekinmeyecektir. Servetine el koyan Hıristiyanlar’dan intikam almaya karar verir. Yanında Ithamore adlı Türk uşağı vardır; kirli ve kanlı işlerinde kendisine yardım etsin diye köle pazarından satın almıştır onu. Ithamore efendisinin bütün isteklerini yerine getirir, bir manastırda yaşayan bütün insanları zehirleyerek öldürür, ama bir fahişeye tutulunca efendisine şantaja kalkar. Barabas da gönderdiği bir çiçekle onu zehirler.</p>

  <p class="indent">Öte yandan, tanınan süre dolunca, bir paşa vergiyi almak için gelir, ama Hıristiyanlar verdikleri sözü tutmayarak borçlarını ödemezler. Bunun üzerine Türkler adayı kuşatır. Barabas Türklerle işbirliği ederek onların adaya hakim olmalarına yardım eder. Türkler de bu yardımlarından ötürü onu Malta Valiliği’ne getirirler. Osmanlı donanması dönüş hazırlıklarına başlar. Yola çıkmadan önce Barabas onlara bir davet vermek ister. Aslında, Hıristiyanlardan intikamını aldıktan sonra, Türklerden de kurtulmak istemektedir. Ama kazdığı kuyuya kendisi de düşer ve ölür. Askerleri öldürülen ve donanması yok olan Calymath Hıristiyanların eline tutsak düşer.</p>

  <p class="indent">İlkin, eserde canlandırılan Türkler’in kişiliklerine bakalım. Barabas’ın Türk uşağı Ithamore, efendisinin bütün kirli işlerine ortak olabilecek kadar aşağılık bir adamdır. Zaten Barabas tarafından yüksek bir fiat ödenerek satın alınmasının nedeni her türlü kötülüğü edebilecek yaradılışta olmasıdır.</p>

  <div class="block">
    <dl class="floated">
      <dt>Barabas</dt>

      <dd>What’s the price of this slave? Two hundred crowns! Do the Turks weigh so much?</dd>

      <dt>First&nbsp;Off.</dt>

      <dd>Sir, that’s the price.</dd>

      <dt>Barabas</dt>

      <dd>What, can he steal, that you demand so much?<br />
      Belike he has some new triks tricks for a purse;<br />
      And if he has, he is worth three hundred plates!</dd>

      <dd>(II. perde, III. sahne)</dd>

      <dd>(Barabas: Nedir bu kölenin fiyatı? İki yüz crown mı! Türkler bu kadar para ediyor mu?</dd>

      <dd>1. Subay: Fiyatı budur efendim.</dd>

      <dd>Barabas: Bu kadar para istediğine göre, nedir hırsızlıktaki hüneri? Bir adamın cebindeki para kesesini yürütmek için yeni numaraları olsa gerek, eğer öyleyse, üç yüz de eder!)</dd>
    </dl>
  </div>

  <p class="indent">Ithamore kendi hünerlerini kendisi anlatır:</p>

  <div class="block">
    <p class="bl_nonindent">Faith, master,<br />
    In setting Christian villages on fire,<br />
    Chaining of eunuchs, binding galley slaves.<br />
    One lime I was an hostler in an inn,<br />
    And in the night time secretly would I steal<br />
    To travellers’ chambers, and there cut their throats:<br />
    Once at Jerusalem, where the pilgrims kneel’d,<br />
    I strewed powder on the marble stones,<br />
    And therewithal their knees would rankle, so<br />
    That I have laugh’d a-good to sec the cripples<br />
    Go limping home to Christendom on stilts.</p>

    <p class="bl_nonindent">(II. perde, III. sahne)</p>

    <p class="bl_nonindent">(Hıristiyan köylerini ateşe vermek, harem ağalarını zincire vurmak, kürek mahkûmlarının ellerini bağlamak için bana güvenin efendim. Bir ara bir handa seyislik ediyordum, gece vakti gizlice yolcuların odalarına girer, boğazlarını keserdim: bir defasında da Kudüs’te hacıların secdeye geldikleri mermer taşlar üstüne tozdan bir ilaç serpmiştim, o ilaçla dizleri tutmaz olmuştu hacıların, koltuk değnekleriyle seke seke ülkelerine dönüşlerini seyrederken nasıl gülmüştüm o kötürümlerin haline.)</p>
  </div>

  <p class="indent">Buna karşılık Calymath soylu bir kişi olduğu kadar, anlayışlı ve iyi yürekli bir insandır. Oyun başında Vali Ferneze çok yüksek bir tutarı olan vergi borcunun bağışlanmasını ister. Calymath’ın Vali’ye cevabı onun insan yanını dile getirir:</p>

  <div class="block">
    <p class="bl_nonindent">I wish, grave governor, ‘twhere in my power<br />
    To favour you; but ‘tis my father’s cause</p>

    <p class="bl_nonindent">(I. perde, II. sahne)</p>

    <p class="bl_nonindent">(Benim elimde olsaydı, borcunuzu bağışlamak isterdim sayın Vali, ama bu babama ait bir iş)</p>
  </div>

  <p class="indent">Calymath borçlarını bağışlayamaz ama, paranın toplanması için onlara belli bir süre tanımak ister, yanındaki paşalardan biri, “That’s more than is in our commission” (bu bizim yetkimizi aşar) diyerek buna itiraz edince de, ona, biraz anlayışlı olmak gerektiğini söyler.</p>

  <div class="block">
    <p class="bl_nonindent">What, Callapine! a little courtesy.<br />
    Let’s know their lime, perhaps it is not long;<br />
    And ‘tis more kingly to obtain by peace<br />
    Than to enforce conditions by constraint.</p>

    <p class="bl_nonindent">(I. perde, II. sahne)</p>

    <p class="bl_nonindent">(Ne diyorsun Callapine! Ufak bir lütuf bu. Ne kadar süre gerekli, hele bunu öğrenelim, belki çok sürmez. Hem, alacağını barışı bozmadan almak, zor kullanarak elde etmekten daha çok yakışır sultanlara.)</p>
  </div>

  <p class="indent">Borcun ödenmesi için tanınan süre dolunca Maltalılar’ın sözlerini tutmamaları, <i>Tamburlaine</i>’in II. bölümünde Hıristiyanların Türk komutanı Orcanes’e verdikleri söze bağlı kalmayıp barışı bozmalarının bir benzeridir. Calymath ile Orcanes’in kişilikleri ve kaderleri de birbirine benzer; ikisi de sözüne sadık, dürüst insanlardır; ikisi de Hıristiyanlarca aldatılır.</p>

  <p class="indent">Ada Türkler’in denetimine geçtikten sonra vali olan Barabas Türkler’i bir ziyafetle uğurlamak ister. Amacı onları da ortadan kaldırmaktır, ama iyi yürekli Calymath hiçbir şeyden kuşkulanmaz.</p>

  <p class="indent">Barabas tarafından gönderilen haberciye Şehzade’nin verdiği cevap ise, Prof. Boas’ın söylediği gibi, “soylu bir yücelik”<a class="si-noteref" href="#n46" id="ref46">46</a> taşır:</p>

  <div class="block">
    <p class="bl_nonindent">I fear me, messenger, to feast my train<br />
    Within a town of war so lately pillag’d<br />
    Will be too costly and too troublesome</p>

    <p class="bl_nonindent">(V. perde, IV. sahne)</p>

    <p class="bl_nonindent">(Korkarım ki daha savaştan yeni çıkmış, yağmalanmış bir şehirde askerlerimi ağırlamak hem pahalı hem de zor olacak).</p>
  </div>

  <p class="indent">Oyunun sonunda Calymath Hıristiyanların eline tutsak düşünce, onlardan serbest bırakılmasını isterken de şöyle der:</p>

  <div class="block">
    <p class="bl_nonindent">Nay, rather, Christians, let me go to Turkey,<br />
    In person there to mediate your peace;<br />
    To keep me here will naught advantage you.</p>

    <p class="bl_nonindent">(V. perde, V. sahne)</p>

    <p class="bl_nonindent">(Hayır, bırakın ülkeme gideyim, ülkenize huzur gelmesi için aracı olayım, beni burada tutmak yarar getirmez size.)</p>
  </div>

  <p class="indent">Hâlâ iyi niyetlidir, düşmanlarına gözdağı vermeye de çalışmaz. Vali Ferneze onu serbest bırakmak niyetinde olmadıklarını bildirir. Calymath ne öldürülmüş, ne de serbest bırakılmıştır. <i>Tamburlaine</i>’deki öbür Türkler gibi o da Hıristiyanların tutsağıdır. Sonuç olarak, her iki oyunda da Marlowe’un Ithamore dışındaki Türk karakterlerinin hiçbiri kötü, aşağılık değildir.</p>

  <p class="indent"><i>The Jew of Malta,</i> aslında, Makyavelist bir Rönesans kahramanı olan Barabas’ın hikâyesidir. Makyavelist “kötü adam” karakterini Elizabeth çağı tiyatrosuna ilk kez sokan yazar da bu oyunuyla Marlowe olmuştur. Söz konusu karakter Tudor döneminin birçok oyun yazarınca işlenmiş, oyunu izleyen otuz yıl içinde son derecede yaygınlaşmıştır. Wyndham Lewis, “Elizabeth çağı tiyatrosunun baş oyuncusu Machiavelli’dir,” dedikten sonra, “Tudor döneminde her insanın zihninin bir köşesinde o vardır,” diye de ekler.<a class="si-noteref" href="#n47" id="ref47">47</a> Biraz abartılı bir yargıdır bu tabiî, ama hiç şüphesiz, her abartma gibi bu da bir olgunun altını çiziyor.</p>

  <p class="indent">Machiavelli’nin ünlü <i>Prens</i>’i bir hükümdarın başarılı olmak için neler yapması gerektiğini açıklamak amacıyla yazılmıştır. Floransalı filozofun “başarılı olmak”tan anladığı şeyin kişisel kazanç olmadığı, özellikle, bu eseri okumayanlarca iyi kavranmamış bir noktadır. Dönemin İngiltere’sinde de pek az insan tarafından okunmuş olmalıdır. Çünkü, bilindiği gibi, 1513’te yazılan eser kitap olarak ilk kez 1532’de basılmış,</p>

  <p class="indent">1553’te Fransızcaya çevrilmiş, ilk İngilizce çevirisinin yayımlanması ise 1640’dan önce gerçekleşmemiştir. İngiltere’de Machiavelli’nin fikirleri daha çok, eserinin uğradığı eleştiriler dolayısıyla biliniyordu. <i>Prens</i>’in belki de en tanınmış bölümü, hükümdara ahlâk dışı öğütler verilen bölümdü. Elizabeth çağı tiyatrosunun şekillenmesinde etkili olan da orada savunulan fikirlerdir. Sevilen bir hükümdar mı olmak daha iyidir, yoksa korkulan mı sorusunun cevaplandırıldığı, “Hükümdarlar Ne Zaman Samimi Davranmalıdır?” başlıklı bölümde Machiavelli şöyle der:</p>

  <div class="block">
    <p class="bl_nonindent">İki çeşit mücadele yöntemi olduğunu bilmelisiniz; bu yöntemlerden biri yasalar çerçevesinde uygulanır, öbürü zora başvurarak. İlki insanlar, ikincisi hayvanlarca kullanılır. Ama ilki çoğu zaman yetersizdir, öyle olunca ikinci yola başvurmak zorunlu hale gelir. O halde, bir hükümdar insan tabiatından olduğu kadar hayvan tabiatından da yararlanmayı bilmelidir (...) Başarılı olmak isteyen bir hükümdar her iki yolu da kullanmak zorunda kalacaktır, çünkü bunlardan birinin yokluğu uzun ömürlü olmayan sonuçlar elde edilmesine yol açar. Hükümdar çeşitli hayvanların tabiatından yararlanmasını da bilmeli, gerektiğinde tilki, gerektiğinde aslan rolü oynayabilmelidir; çünkü aslan kendine kurulan tuzaktan kaçamaz, tilki de kurta karşı kendini koruyamaz.<a class="si-noteref" href="#n48" id="ref48">48</a></p>
  </div>

  <p class="indent">Eserde verilen öğütler kısaca özetlenirse, iyi bir hükümdar olabilmek için gereken özellikler şu noktalarda toplanabilir: hükümdar, sevilmektense korkulmayı tercih etmeli; kuvvetin haklıyı yarattığını bilmeli, ihanetin, yalanın, olduğundan farklı görünmenin yararına inanmalı, dinin yumuşatıcılığına kanmamalı, ateist olmalı, ama gerektiğinde dindar görünmeyi de başarmalı, hem aslanı hem tilkiyi taklit edebilmeli... Marlowe’un hakkında buraya kadar söylenenlerden de anlaşılabileceği gibi, Barabas yukarıdaki öğütleri benimsemiş bir kişidir. Hem “aslan”, hem “tilki”, hem de, gerektiğinde, “insan” rolünü oynamasını bilir. Yönetim siyasetinin sevgiye değil, korkuya dayanması gerektiğine inanmıştır. Malta Valiliği’ne getirilmesini halkın kendisini sevmesine borçlu olmadığı için, iktidarını ancak korkuyla sürdürebileceğini bilir:</p>

  <div class="block">
    <p class="bl_nonindent">Maintain it bravely by firm policy</p>

    <p class="bl_nonindent">(V. perde, II. sahne)</p>

    <p class="bl_nonindent">(Gözüpek davran, sıkı siyaset güt.)</p>
  </div>

  <p class="indent">Amacına ulaşmak için dini araç olarak kullanmayı da bilir. Oyunda, Hıristiyanlar, mallarına el koydukları Barabas’ın evini manastıra çeviriler, ama evin döşeme tahtalarının altında hâlâ bir miktar altın ve mücevher vardır; Barabas bu durumda, kızından din değiştirip Hıristiyan olmasını, sonra da rahibe olarak eve girmesini ister. Kızın, “Nasıl? Bir rahibe olarak mı?” diye şaşkınlığa düşmesi karşısında, ona şu öğüdü verir:</p>

  <div class="block">
    <p class="bl_nonindent">Ay, daughter, for religion<br />
    Hides many mischiefs from suspicion.</p>

    <p class="bl_nonindent">(I. perde, II. sahne)</p>

    <p class="bl_nonindent">(Evet kızım; kötülükleri örtbas eder çünkü din.)</p>
  </div>

  <p class="indent">Hıristiyan keşişler onun suçlarını öğrenince de, onlara pişmanlık duymuş gibi davranır, hattâ din değiştirip Hıristiyan olmak istediğini söyler:</p>

  <div class="block">
    <p class="bl_nonindent">I am a Jew, and therefore am I lost<br />
    Would penance serve for this my sin,<br />
    I could afford to whip myself to death.</p>

    <p class="bl_nonindent">(IV. perde, I. sahne)</p>

    <p class="bl_nonindent">(Bir Yahudiyim ben, günahkârım bu yüzden. Hiçbir ceza temizlemez ruhumu. Kendi ölüm fermanımı kendim yazabilirim.)</p>
  </div>

  <p class="indent">Barabas bu gibi yumuşak, acındırıcı tavırlarla keşişleri birbirine düşürür, kurduğu fesatlığın tuzağına kendisi de düşünceye kadar başarısını sürdürür. Ama eserin asıl ilginç yanı, Ithamore kendi adına eyleme geçen biri olmamakla birlikte, onun kişiliğinde Türklük ile Makyavelizm arasında bir ilişki kurulmasındadır. Elizabeth çağı tiyatrosuna Makyavelist “kötü adam” karakterini ilk kez getiren <i>The Jew of Malta,</i> Türklüğü bu bağlama yerleştiren ilk oyun olarak da öne çıkmaktadır.</p>

  <p class="indent">Eser Barabas’ın hikâyesi olmakla birlikte, Türkler ile Hıristiyanlar arasında geçen bir mücadele de vardır eserde. Yenilen gene Türklerdir, Hıristiyanlar onları gene kendi güçleriyle değil, başka bir güç aracılığıyla, bir Yahudi’nin yardımıyla yenerler. Barabas’ın serüveni Türkler’le başlar, Türkler’le biter. Eserin sonu Hıristiyanlar için mutlak bir zaferdir. Hem Yahudi Barabas’tan, hem Türkler’den, hem de vergi ödemekten kurtulurlar; Sultan’ın oğlu da ellerinde tutsaktır.</p>

  <p class="indent">Marlowe’da görülen bu ısrarlı Türk merakı sadece bir rastlantı olabilir mi? <i>Tamburlaine</i> için sorulan soru burada da sorulabilir: Marlowe <i>The Jew of Malta</i>’da Türkler’in yerine Çinlileri koysaydı, bir şey farketmez miydi?.. Hiç şüphesiz eserin dramatik değeri Türkler’in varlığından kaynaklanmıyor, söylenmek istenen şey bu değil burada; ama içinde Türkler’in bulunduğu bir hikâye, oyunu seyirci için herhalde daha ilginç, daha güncel kılıyordu.</p>

  <h3 class="sigil_not_in_toc">The tragicall reign of Selimus</h3>

  <p class="nonindent">Türkler ile ilgili bir başka 16. yüzyıl oyunu olan <i>Selimus</i>’un (1594) kahramanı da, Floransalı filozofun ortaya attığı öğretinin ateşli bir uygulayıcısı kimliğiyle karşımıza çıkar. Konusu Osmanlı tarihinden alınan eserde eli kanlı, ateist bir zorba olarak çizilen başkişi Selimus, babası Bajazet tahttayken bir an önce padişah olmak için beslediği tutkuları gizler, yani “tilki rolü” oynar, ama eline fırsat geçince ayaklanır. Kendi kendine konuşurken, Makyavelist amaçlarını şöyle itiraf eder:</p>

  <div class="block">
    <p class="bl_nonindent">Now, Selimus, consider who thou art<br />
    Long hast thou marched in disguised attire<br />
    But now unmaske thyselfe and play the part</p>

    <p class="bl_nonindent">(I. perde, II. sahne)</p>

    <p class="bl_nonindent">(Dinle Selimus, bir düşün hele kim olduğunu,<br />
    Nice zaman gerçek yüzünü gizleyip durdun,<br />
    Ama artık indir maskeni de oyna rolünü.)</p>
  </div>

  <p class="indent">Sözü edilen rol, başka bir karakterin ağzından açıklandığı gibi, “acımasız bir kaplan”ın (2313. mısra) oynayacağı roldür.</p>

  <p class="indent">Babasını tahtan indirerek onun yerine tahta çıkmaya karar verince de şöyle konuşur:</p>

  <div class="block">
    <p class="bl_nonindent">By slaughter, treason, or what else thou can<br />
    And scorne religion, it disgraces man.</p>

    <p class="bl_nonindent">(I. perde, II. sahne).</p>

    <p class="bl_nonindent">(İster öldürerek, ister hileyle, tahtı elde etmek için elinden geleni ardına koma, dini hor gör, insana yakışmaz din.)</p>
  </div>

  <p class="indent">Amacına ulaşınca da, gerçek bir Makyavelistin yapması gerekeni yapar ve babasını zehirler. Başa geçince saltanatını uyruklarının sevgisine değil, korkusuna dayanarak sürdürmeyi tercih ederken, gene Machiavelli’nin öğütlerinden biri yankılanır:</p>

  <div class="block">
    <p class="bl_nonindent">And think that then thy empire is most sure<br />
    When men for feare thy tyrannic endure</p>

    <p class="bl_nonindent">(Düşün ki halkın korkusu senin zorbalığına ömür kattıkça imparatorluğun da devletlerin en sağlamı olacaktır.)</p>
  </div>

  <p class="indent">Elizabeth tiyatrosunun Makyavelist karakterleri arasında belki de en içten olanıdır Selimus. Yukardaki bölümde “dini hor gör” derken çok içtendir. Kendisi gibi düşünenlere göre amaca ulaşmak için bir araçtan başka bir şey olmayan din, onun gözünde ancak yaşlılar ya da çocuklar, yani güçsüz insanlar için yararlı olabilecek bir şeydir, güçlü kişiler için ise, başarı yolunu tıkayacak kadar zararlı olabilir. Selimus Müslümanlıktan nefretini de şöyle dile getirir:</p>

  <div class="block">
    <p class="bl_nonindent">Let Mahounds lawes be lockt up in their case<br />
    And meaner men of a baser spirit,<br />
    In virtuous actions seeke glorious merit</p>

    <p class="bl_nonindent">(I. perde, II. sahne)</p>

    <p class="bl_nonindent">(Muhammed’in kitabı kilitli dursun durduğu yerde, alçak gönüllü küçük insanlar yükselmek ister ancak erdemli işlerde.)</p>
  </div>

  <p class="indent"><i>The Jew of Malta</i>’da dolaylı bir biçimde Türklük ile bütünleştirilen Makyavelizm, <i>Selimus</i>’ta doğrudan doğruya Selimus’un kişiliğinde canlandırılmıştır. Eser bu yanıyla ayrı bir özellik taşıyor.</p>

  <h2 class="chapter" id="sigil_toc_id_3">“SOLIMAN AND PERSEDA” YA DA<br />
  “YÜCE TÜRK” İLE “HAİN TÜRK”</h2>

  <p class="nonindent">Thomas Kyd’ın <i>Soliman and Perseda</i> adlı oyununun günümüze ulaşan en eski baskısı 1599 tarihini taşır. Eserin 1592’de yazıldığı tahmin edilmekle birlikte<a class="si-noteref" href="#n49" id="ref49">49</a>, bu konudaki tereddütler göz önüne alınırsa, 1589-1592 yılları arasındaki herhangi bir tarihte yazılmış olabileceğini düşünmek de mümkündür.<a class="si-noteref" href="#n50" id="ref50">50</a> Oyunun konusu, Henry Wotton’in 1578’de yayımlanan <i>Courtlie Controuersie of Cupids Cautels</i> adlı kitabından alınmıştır. Jacques Yver’in <i>Printemps d’lver</i> (1572) başlıklı eserinin çevirisi olan kitap beş hikâyeden oluşur, bunların ilki Soliman ile Perseda’nın hikâyesidir.<a class="si-noteref" href="#n51" id="ref51">51</a></p>

  <p class="indent">Oyunun konusu şöyledir:</p>

  <p class="indent">Rodoslu Şövalye Erastes güzel Perseda’ya âşıktır. Perseda sevgisinin bir nişanesi olarak ona bir yüzük vermiştir. Rodos Kralı’nın kızı ile Kıbrıs Prensi’nin düğünleri dolayısıyla düzenlenen gösterilerde çeşitli ülkelerden gelen şövalyeler turnuvalarda karşı karşıya gelirler. Bir Türk şövalyesi olan Brusor da dövüşmek üzere Rodos’a gelenler arasındadır. Turnuvaları genç Şövalye Erastes kazanır, ama sevgilisinin verdiği yüzüğü karşılaşmalar sırasında kaybeder, yüzüğü bulup da geri vermek istemeyen Ferdinando’yu öldürmek zorunda kalır. Artık adada kalması mümkün değildir. Türkiye’ye, Osmanlı Sultanı’na sığınmaya karar verir. Kısa zamanda Sultan Soliman’ın sevgisini kazanır. Bu arada Türkler Rodos’u işgal ederler, tutsak alınan Perseda Constantinople’a getirilerek Sultan’a sunulur. Soliman görür görmez kıza âşık olur, ama onu zorlamaz, yavaş yavaş gönlünü kazanmak ister. Bu süre içinde Soliman, kızın gönlünde yatan erkeğin Erastes olduğunu öğrenir. Çok sevdiği iki insanın birbirlerine âşık olduklarını görünce onları evlendirerek Rodos’a gönderir, Erastes’i de adaya vali atar. Ne var ki, bir süre sonra Brusor, Soliman’ı kışkırtarak Perseda’yı elde etmesi gerektiğine ikna eder. Sultan, Erastes’i geri çağırır ve düzmece bir mahkemeyle onu Osmanlı devletine ihanetle suçlayarak ölüm cezasına çarptırır, sonra da sevdiği kadını elde etmek için yola çıkar. Perseda kocasının öldürüldüğünü işitince Rodos’ta Soliman’a karşı direnir. Gerçi Soliman adaya hakim olmayı başarır, ama sevdiği kadın çarpışmada vurulmuştur. Soliman onun ölüsünü görünce dudaklarından öper, ne var ki Perseda dudaklarına zehir sürmüştür, böylece Soliman da zehirlenir. Ölmeden önce, aklını çelerek bu faciaya yol açanları ortadan kaldırır.</p>

  <p class="indent">Hikâye baştan aşağı anakroniktir. Kanunî Sultan Süleyman Rodos’u 1552’de almış ve bu tarihten 44 yıl sonra, Zigetvar kuşatması sırasında, 1566’da ölmüştür. Rodos’un fethi ile 1533’te başlayan İran seferi arasında 11 yıllık bir süre vardır. Oysa oyunda Soliman’ın Rodos’u kuşatabilmek için ordusunu İran’dan çekmesi gerekmektedir. Bunu, kardeşi Haleb’in itirazından öğreniriz:</p>

  <div class="block">
    <p class="bl_nonindent">Pardon me, dread Soueraigne, I hold it not<br />
    Good pollicie to call your forces home<br />
    From Persea and Polonia (...)<br />
    (...)<br />
    Striue not for Rhodes by letting Persea slip</p>

    <p class="bl_nonindent">(I. perde, V. sahne)</p>

    <p class="bl_nonindent">(Bağışlayınız haşmetli hükümdarım, İran ile Lehistan’daki kuvvetlerinizi geri çağırmanıza iyi siyaset diyemem (...) Rodos’u alayım derken İran’ı kaybetmeyiniz.)</p>
  </div>

  <p class="indent">Yazar söz konusu iki savaşı bir anakronizm içinde birbirine alternatif kılmakla, Osmanlı devletinin aynı anda hem doğuda, hem batıda savaşamadığını bildiğini, savaşa zorlanınca da sıkıntıya düştüğünden haberdar olduğunu göstermekledir. Tarihte de, 1524’te Şah İsmail’in ölümünden sonra tahta geçen Şah Tahmasb, Kanunî’nin Avrupa’daki savaşlarından yararlanmak istemişti. Böyle bir ayrıntının oyuna yansıması, Osmanlı tarihindeki olayların İngiliz seyirci için yabancı olmadığını göstermesi yönünden de ilgi çekici olsa gerektir.</p>

  <p class="indent">Oyunda Türk kişiliği ilkin bir şövalyenin gözüyle verilir. Adadan kaçmayı düşünen Erastes’in sığınmak için aklına gelen ilk ülke Türkiye’dir.</p>

  <div class="block">
    <p class="bl_nonindent">To Turkie must I go; the passage short,<br />
    The people warlike, and the King renownd<br />
    For all heroyicall and kingly vertues</p>

    <p class="bl_nonindent">(II. perde, I. sahne)</p>

    <p class="bl_nonindent">(Türkiye’ye gitmeliyim; yolu kısa, insanları dövüşkendir, sultanları da sultanlığa yakışır erdemleri, yiğitlikleri ile tanınır.)</p>
  </div>

  <p class="indent">Sultan’la karşılaşınca da doğru bir karar verdiğini düşünür. Erastes ile Soliman şövalyece dövüşürler, Sultan yenilir, ama kendisini sevmiştir.</p>

  <div class="block">
    <p class="bl_nonindent">Thou shalt be Captaine of our Janisaries,<br />
    And in our Counsell shalt sit with us,<br />
    And be great Solimans adopted friend</p>

    <p class="bl_nonindent">(III. perde, I. sahne)</p>

    <p class="bl_nonindent">(Bizim Yeniçeriler’in komutanı ol, toplantılarımıza katıl, büyük Süleyman’ın bağrına basacağı dostu ol.)</p>
  </div>

  <p class="indent">Erastes, Soliman’la ilgili izlenimlerini şöyle anlatır:</p>

  <div class="block">
    <p class="bl_nonindent">I must confesse that Soliman is kinde,<br />
    Past all compare, and more then my desalt</p>

    <p class="bl_nonindent">(IV. perde, I. sahne)</p>

    <p class="bl_nonindent">(Soliman’ın iyi yürekli bir adam olduğunu söylemeliyim, düşündüğümden de iyi, kimseyle karşılaştırılamayacak kadar)</p>
  </div>

  <p class="indent">Soliman sevdiği iki insanın birbirlerine âşık olduklarını öğrenince de yüce gönüllü bir davranışla aşkını kalbine gömmek ister</p>

  <div class="block">
    <p class="bl_nonindent">I loue them both, I know not which the better:<br />
    They loue each other best: what then should follow,<br />
    But that I conquer both by my deserts,<br />
    And joyne their hands, whose hearts arc knit already?<br />
    Erastes and Perseda, come you hether,<br />
    And both giue me your hands-<br />
    Erastes, none but thou couldst win Perseda,<br />
    Perseda, none but thou couldst win Erastes,<br />
    From great Soliman; so well I loue you both</p>

    <p class="bl_nonindent">(IV. perde, I. sahne)</p>

    <p class="bl_nonindent">(İkisini de seviyorum, hangisini daha çok sevdiğimi bile bilmiyorum; ama onlar en çok birbirlerini seviyorlar. Öyleyse bana düşen, her ikisi üstündeki haklarımdan vazgeçmek, gönülleri birbirine bağlanmış sevgililerin ellerini de birleştirmek değil midir? Erastes, Perseda, buraya gelin, ikiniz de ellerinizi uzatın bana- Erastes, senden başka kimse koparamaz Perseda’yı; Perseda, senden başka kimse koparamaz Erastes’i büyük Soliman’dan, ikinizi de o kadar çok seviyorum ki.)</p>
  </div>

  <p class="indent">Osmanlı Sultanı’nın kendisine sunulan bir Hıristiyan kıza âşık olması, ama kızın başka birini sevdiğini öğrenince onu sevdiğine geri göndermesi hikâyesi çeşitli yazarlarca birçok kez işlenmiştir. Bu kalıba göre oyunun burada bitmesi gerekirdi. Örnekse, 1663’te Sir William Davenant’ın yazdığı, hikâyesi gene Rodos kuşatması çerçevesinde örülen <i>The Siege of Rhodes</i> adlı oyunda, Sicilyalı bir dükün Rodos’a giderken Türkler’e tutsak düşen karısı Ianthe, Soliman’a sunulur; Sultan kadına âşık olur, ama duygularına yenilmez, kadının isteği üzerine onu kocasına gönderir. Osmanlı Padişahı’nın Hıristiyan bir kadına olan aşkı yüzünden devlet işlerini ihmal ederek, aşkı ile görevi arasında bocalaması ve sonunda kadını öldürmesi hikâyesi ise aynı hikâyenin ikinci bir yorumu gibidir (ya da bu hikâye ilkinin bir yorumudur).<a class="si-noteref" href="#n52" id="ref52">52</a> Oyunun birinci bölümünde ilk yorumu kullandığı görülen Kyd’in eseri, ilk bakışta her iki hikâyeyi birleştirmiş gibi görünse de, görev bilinci ile aşk tutkusu arasındaki çatışmayı işlemediği için, ikinci yorumdan ayrılmaktadır.</p>

  <p class="indent">Oyunun ikinci bölümünde artık “Büyük”lüğünü kaybeden, tersine, küçülen, elini kana bulamış bir Soliman vardır. Verdiği sözü tutmaz, dostluğa ihanet eder, böylece “hain Türk” imgesini gerçekleştirir. Bununla birlikte, dostunu gerçekten kaybettiğini farkettiği an acı duyduğunu görürüz:</p>

  <div class="block">
    <p class="bl_nonindent">O save his life, if it be possible;<br />
    I will not loose him for my kingdomes worth<br />
    Ah poor Erastes, art thou dead already?</p>

    <p class="bl_nonindent">(V. perde, II. sahne)</p>

    <p class="bl_nonindent">(Ah kurtarabilirseniz kurtarın onun hayatını, ülkeme bile değişmem onu. Ah, zavallı Erastes, öldün mü sen?)</p>
  </div>

  <p class="indent">Gene de Kyd, Soliman’ı, Kanunî’nin gerçekte olmadığı kadar iyi yürekli bir insan olarak çizmiştir. Denebilir ki, yazar, Soliman kişiliğini çizerken, Avrupa’da o dönemde iyice yaygınlaşan popüler “Muhteşem Süleyman” efsanesinin etkisinde kalmış, bu efsanenin çağrıştırdığı yücelikleri “hain Türk” imgesiyle birleştirmeyi denemiştir. Aslında, eserde bu imgeye tam anlamıyla oturan oyun kişisi Brusor’dur. Hıristiyanlarla turnuvalara katılır, onlardan hep iyi muamele görür; ama Rodos’un askerî savunma düzeni hakkında edindiği bilgileri Sultan’a aktarmak ve onu adayı almaya teşvik etmekle, Hıristiyanların kendisine gösterdiği dostluğu sömürmüş, onlara ihanet etmiştir.</p>

  <p class="indent">Oyundaki Türk şövalyesinin Hıristiyanlarla turnuvalara katılması aslında Ortaçağ romanslarına özgü bir şeydir. 16. yüzyılda böyle bir şeyin söz konusu olamayacağı apaçıktır. Bu yüzden Kyd’in oyunu, burada açıklanmaya çalışılan Sultan Süleyman ya da Türk imgesini verebilmek için birçok anakronizmin harmanlandığı bir eser özelliği göstermektedir.</p>

  <h2 class="chapter" id="sigil_toc_id_4">ALPHONSUS, KING OF ARRAGON</h2>

  <p class="nonindent">Robert Greene’in <i>The Comicall Historie of Alphonsus, King of Arragon</i> adlı oyunu 1591’de yazılmıştır. Eserin kötü bir <i>Tamburlaine</i> kopyası olduğu görüşünde hemen bütün eleştirmenler birleşmiştir. <i>Tamburlaine</i>’ın çok tutulması üzerine yazılmış olsa gerektir. Greene’in oyuna ikinci bir bölüm ekleyeceğinden söz edilir; ama herhalde, eser çok başarısız olduğu için, vazgeçilmiş olmalıdır.</p>

  <p class="indent">Bu zayıf eserin konusu kısaca şöyledir:</p>

  <p class="indent">Arragon Kralı Carinus küçük kadeşi Flaminius tarafından tahttan indirilir. Bunun üzerine, Carinus’un oğlu Alphonsus tahtı ele geçirmek için mücadeleye başlar; Napoli Kralı Belinus’a savaş açar ve Flaminius’u yenerek öldürür. Flamius’un sadık adamları Laelius ile Albinius, Alphonsus’un yanına geçerler. Bu arada, Alphonsus’tan kaçan Belinus ile Fabius, “Büyük Türk” Amurack’ın (Murad) sarayına sığınırlar. Belinus, Amurack’ın karısı Fausta’nın da yeğenidir. Osmanlı Sultanı onlara yardım etmek için Alphonsus’a savaş açar, ama karısı Fausta ve kızı Iphiginia ile birlikte tutsak düşer. Genç kıza âşık olan Alphonsus onunla evlenmek ister. Fausta yeğeni Belinus’u öldüren Alphonsus’a kızını vermek istemez, Amurack da bu evliliğe şiddetle karşı çıkar, ama karı koca ölüm korkusu içinde onu damatlığa kabul ederler. Alphonsus hem Iphiginia ile evlenir, hem de Amurack’ın taht vârisi olur.</p>

  <p class="indent"><i>Alphonsus</i>’un eleştirel basımını yayımlayan J.C. Collins kitabın başındaki “Sunuş” bölümünde şöyle diyor: <i>“Alphonsus, Tamburlaine</i>’in her iki bölümünün de acemi bir oyun yazarından beklenebilecek, ölçüyü kaçırmış bir taklididir. Amurack’ın hayat hikâyesinde, fetihlerinde, fetihlere katılışında, başarının doruğundayken Iphiginia’yla evlenmesinde, kişiliğinde, konuşma üslubunda hep Tamburlaine’i, ama kabaca çizilmiş bir Tamburlaine’i buluruz.”<a class="si-noteref" href="#n53" id="ref53">53</a> Collins oyundaki Alphonsus’u Tamburlaine’e; Amurack’ı ise hem Tamburlaine’e hem Bajazeth’a; Flaminius’a bağlı olan Laelius ile Albinius’un onu terkederek Alphonsus’un yanına geçmelerini de Marlowe’un oyununda Theridamas, Techelles ve Usumcasane’nin İran kralını terkedip Tamburlaine’nin saflarına geçmelerine benzetir. Yazarın gösterdiği benzerliklere, şu ayrıntıyı eklemek mümkün: Alphonsus’un savaşı kaybedince, Hz. Muhammed’e öfkeyle sövmesi (IV. perde, III. sahne, 1400-1450 ve devamı), yenik Bajazeth ile karısı Zabina’nın “uyuşuk Muhammed”e, “lanet olası Muhammed”e öfkelenmelerini (<i>Tamburlaine the Great,</i> I. bölüm, III. perde, III. sahne, 269-270), aynı oyunun ikinci bölümünde de, Tamburlaine’nin Muhammed’i ve Kur’an’ı reddedişini hatırlatır, gene IV. perdenin III. sahnesinde, habercinin söylediği “bizim (Türkler’in) güçlü Tanrı’mız Muhammed” (1426. mısra) sözleri de, <i>Tamburlaine</i>’in çeşitli bölümlerindeki, aynı anlama gelen sözlerin bir tekrarıdır.</p>

  <p class="indent">Bununla birlikte, Greene, Marlowe’un oyununu taklit ederken, yalnızca Tamburlaine kişiliğini ve yukarda değinilen bölümleri taklit etmekle kalmamış, “Tamburlaine tarafından yenilgiye uğratılan Türk” temasını da kullanmıştır. Arragon Kralı Alphonsus bu oyunda, tıpkı Tamburlaine gibi zaferden zafere koşar ve sonunda Türk tahtını ele geçirir. Yendiği Türk Sultanı’nı karısı ve kızıyla birlikte tutsak düşürür. Greene, Marlowe’un yazdığı oyunun yalnızca Tamburlaine karakteri dolayısıyla değil, Türklük unsuru dolayısıyla da tutulduğunu görmüş gibidir.</p>

  <div class="footnotes">
    <p class="si-footnote" id="n1"><a class="si-backref" href="#ref1">1</a> Dorothy Vaughan, <i>Europe and the Turk,</i> s. 28.</p>

    <p class="si-footnote" id="n2"><a class="si-backref" href="#ref2">2</a> C.D. Rouillard, <i>The Turk,</i> s. 426.</p>

    <p class="si-footnote" id="n3"><a class="si-backref" href="#ref3">3</a> E.K. Chambers, <i>Elizabethan Stage,</i> IV, The Clarendon Press, 1923, s. 204.</p>

    <p class="si-footnote" id="n4"><a class="si-backref" href="#ref4">4</a> E.K. Chambers, <i>a.y.</i></p>

    <p class="si-footnote" id="n5"><a class="si-backref" href="#ref5">5</a> Chew, <i>a.y.,</i> s. 482.</p>

    <p class="si-footnote" id="n6"><a class="si-backref" href="#ref6">6</a> Chew, a. <i>y.,</i> J.Q. Adamsa göre oyunun yazılış tarihi 1581’dir, bkz. “Introduction”, James Mason’s <i>The Turke,</i> s. 15.</p>

    <p class="si-footnote" id="n7"><a class="si-backref" href="#ref7">7</a> Chew, <i>a.y.,</i> s. 500-501.</p>

    <p class="si-footnote" id="n8"><a class="si-backref" href="#ref8">8</a> “Introduction”, s. 6.</p>

    <p class="si-footnote" id="n9"><a class="si-backref" href="#ref9">9</a> I. Bölüm 28 Ağustos 1594-12 Kasım 1595 arasında 15 kez, II. Bölüm 19 Aralık 1594-13 Kasım 1595 tarihleri arasında 7 kez oynanmıştır, bkz. Fermor, <i>a.y.,</i> s. 62.</p>

    <p class="si-footnote" id="n10"><a class="si-backref" href="#ref10">10</a> <i>Themes and Conventions of Elizabethan Tragedy,</i> s. 139.</p>

    <p class="si-footnote" id="n11"><a class="si-backref" href="#ref11">11</a> J.B. Steane, <i>Marlowe, A Critical Study,</i> s. 62-67; Roy W. Battenhouse, <i>Marlowe’s Tamburlaine,</i> s. 110-122.</p>

    <p class="si-footnote" id="n12"><a class="si-backref" href="#ref12">12</a> <i>Christopher Marlowe,</i> s. 73-74.</p>

    <p class="si-footnote" id="n13"><a class="si-backref" href="#ref13">13</a> <i>English Literature,</i> s. 69-70.</p>

    <p class="si-footnote" id="n14"><a class="si-backref" href="#ref14">14</a> <i>A Short History of English Literature,</i> s. 124.</p>

    <p class="si-footnote" id="n15"><a class="si-backref" href="#ref15">15</a> Marlowe’un yararlanmış olabileceği kaynaklar ileride ele alınacaktır.</p>

    <p class="si-footnote" id="n16"><a class="si-backref" href="#ref16">16</a> Terence Spencer, <i>Fair Greece Sad Relic,</i> s. 20-21.</p>

    <p class="si-footnote" id="n17"><a class="si-backref" href="#ref17">17</a> <i>İngiliz Edebiyatı Tarihi,</i> II, s. 108</p>

    <p class="si-footnote" id="n18"><a class="si-backref" href="#ref18">18</a> a.y., s. 108.</p>

    <p class="si-footnote" id="n19"><a class="si-backref" href="#ref19">19</a> Marlowe burada Hz. Muhammed’i bir Tanrı ya da Tanrı’nın bir parçası gibi göstermekle, İslam inancını Hıristiyan inancı ile özdeşlemiş olmaktadır.</p>

    <p class="si-footnote" id="n20"><a class="si-backref" href="#ref20">20</a> <i>a.y.,</i> s. 100</p>

    <p class="si-footnote" id="n21"><a class="si-backref" href="#ref21">21</a> Bradbrook, <i>a.y.,</i> s. 139.</p>

    <p class="si-footnote" id="n22"><a class="si-backref" href="#ref22">22</a> <i>İngiliz Edebiyatı Tarihi</i>, II, s. 109.</p>

    <p class="si-footnote" id="n23"><a class="si-backref" href="#ref23">23</a> <i>The generall historie of the Turkes,</i> s. 885</p>

    <p class="si-footnote" id="n24"><a class="si-backref" href="#ref24">24</a> <i>Marlowe and the Early Shakespeare,</i> s. 50, 52-53.</p>

    <p class="si-footnote" id="n25"><a class="si-backref" href="#ref25">25</a> Knolles, s. 210.</p>

    <p class="si-footnote" id="n26"><a class="si-backref" href="#ref26">26</a> Knolles, s. 210.</p>

    <p class="si-footnote" id="n27"><a class="si-backref" href="#ref27">27</a> Knolles, <i>a.y.</i></p>

    <p class="si-footnote" id="n28"><a class="si-backref" href="#ref28">28</a> Knolles, s. 213.</p>

    <p class="si-footnote" id="n29"><a class="si-backref" href="#ref29">29</a> Knolles, s. 218.</p>

    <p class="si-footnote" id="n30"><a class="si-backref" href="#ref30">30</a> Knolles, s. 219.</p>

    <p class="si-footnote" id="n31"><a class="si-backref" href="#ref31">31</a> Knolles, 220.</p>

    <p class="si-footnote" id="n32"><a class="si-backref" href="#ref32">32</a> Knolles, s. 221.</p>

    <p class="si-footnote" id="n33"><a class="si-backref" href="#ref33">33</a> Knolles, <i>a.y.</i></p>

    <p class="si-footnote" id="n34"><a class="si-backref" href="#ref34">34</a> Knolles, <i>a.y.</i></p>

    <p class="si-footnote" id="n35"><a class="si-backref" href="#ref35">35</a> Knolles, <i>a.y.</i></p>

    <p class="si-footnote" id="n36"><a class="si-backref" href="#ref36">36</a> Knolles, s. 885.</p>

    <p class="si-footnote" id="n37"><a class="si-backref" href="#ref37">37</a> Knolles, s. 221.</p>

    <p class="si-footnote" id="n38"><a class="si-backref" href="#ref38">38</a> Knolles, s. 210.</p>

    <p class="si-footnote" id="n39"><a class="si-backref" href="#ref39">39</a> Knolles, s. 227.</p>

    <p class="si-footnote" id="n40"><a class="si-backref" href="#ref40">40</a> Knolles, s. 211.</p>

    <p class="si-footnote" id="n41"><a class="si-backref" href="#ref41">41</a> Fermor, s. 31-33; Adıvar, s. 81.</p>

    <p class="si-footnote" id="n42"><a class="si-backref" href="#ref42">42</a> Fermor, <i>a.y.</i></p>

    <p class="si-footnote" id="n43"><a class="si-backref" href="#ref43">43</a> <i>İngiliz Edebiyatı Tarihi,</i> II, s. 78,109.</p>

    <p class="si-footnote" id="n44"><a class="si-backref" href="#ref44">44</a> IV. perde, VI. sahne, 69. mısra.</p>

    <p class="si-footnote" id="n45"><a class="si-backref" href="#ref45">45</a> Rönesans döneminde “Ateist” tanrıtanımaz anlamında değil, Tanrı’ya inanmak için kiliseye ya da devlete ihtiyaç duymayan, inanç işlerinde kurumlardan bağımsız düşünen ve davranan kişi anlamında kullanılıyordu.</p>

    <p class="si-footnote" id="n46"><a class="si-backref" href="#ref46">46</a> F.S. Boas, <i>Christopher Marlowe,</i> s. 146.</p>

    <p class="si-footnote" id="n47"><a class="si-backref" href="#ref47">47</a> <i>The Lion and the Fox</i>, s. 64.</p>

    <p class="si-footnote" id="n48"><a class="si-backref" href="#ref48">48</a> <i>The Prince, the Living Thoughs of Machiavelli</i>’de, baskıya hazırlayan Kont Carlo Sforza, s.65.</p>

    <p class="si-footnote" id="n49"><a class="si-backref" href="#ref49">49</a> F.S. Boas, “Introduction”, <i>The Works of Thomas Kyd,</i> s. LV.</p>

    <p class="si-footnote" id="n50"><a class="si-backref" href="#ref50">50</a> Chew, s. 495.</p>

    <p class="si-footnote" id="n51"><a class="si-backref" href="#ref51">51</a> Boas, <i>a.y.,</i> s. XXIII.</p>

    <p class="si-footnote" id="n52"><a class="si-backref" href="#ref52">52</a> <i>The Unfortunate Traveller</i>, s. 302. Bu hikâyeyi konu alan bir oyun da 16. yüzyılda yazılmıştır. 1594’te George Peele tarafından yazıldığı söylenen <i>The Turkish Mahomet and Hyrin the Faire Greek</i> adlı eser kaybolmuştur. O dönemin günümüze ulaşan metinlerinde de oyun hakkında herhangi bir bilgi yoktur; sadece, bazı yazarların esere göndermelerde bulundukları tespit edilebilmiştir. Oyuna konu olan ünlü hikâye şöyledir: İstanbul’un fethi sırasında tutsak alınan Irene adlı çok güzel bir Yunan kızı Fatih Sultan Mehmed’e sunulur. Padişah kıza âşık olur. Ona öylesine bağlanır ki, zamanla devlet işlerini unutur ve sonunda Irene’den başka kimseye ve hiçbir işe ilgi duyamaz hale gelir. Paşalar ve Yeniçeriler Padişah’ın bu durumundan şikâyet etmeye başlarlar. Sultan Mehmed ahlâkî bir çatışma içine sürüklenmiştir, ne aşkından vazgeçebilmekte, ne de görevinden ayrılabilmektedir. Sonunda kararını verir, ülkesine olan sevgisini ileri gelen devlet adamlarına kanıtlamak ister. Irene’yi paşaların biraraya geldiği bir toplantıya çağırır. Herkes kızın güzelliği karşısında büyülenmiştir, ama Sultan kılıcını çekerek Irene’nin kafasını uçurur... Ana çizgileriyle özetlenen bu hikâye daha başka İngiliz ve Avrupalı yazarlarca 17. ve 18. yüzyıllarda da birçok kez izlenmiştir. Dr. Johnson’ın tek oyunu <i>Irene</i> (1749) bunların en tanınmışıdır. Hikâye ilkin İtalyan Bandello tarafından işlenmiştir, onun anlattığı hikâye de 1566’da Painter’in <i>Palace of Pleasure</i> adlı eserinde İngilizce’ye çevrilmiştir. Irene hikâyesini konu alan oyunlar hakkında ayrıntılı bilgi için Berna Moran’ın şu incelemesine başvurulabilir: “İngiliz Edebiyatında Fatih Sultan Mehmet Hakkında Piyesler”, <i>Türk Dili ve Edebiyatı Dergisi,</i> Cilt. VIII, 1958.</p>

    <p class="si-footnote" id="n53"><a class="si-backref" href="#ref53">53</a> Robert Greene, s. 72.</p>
  </div>
</body>
</html>
