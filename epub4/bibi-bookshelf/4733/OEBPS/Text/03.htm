<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 class="chapter">16. Yüzyılda Osmanlı-İngiliz İlişkileri</h1>

  <p class="nonindent">Osmanlı devletiyle Avrupa ülkeleri arasında 15. yüzyılda kurulmaya başlayan ilişkiler 16. yüzyılda resmî bir nitelik kazanır. İngiltere’nin Osmanlı devletiyle ilişki kurması biraz gecikir. İki ülke arasındaki mesafenin uzaklığı, İngiltere’nin Kara Avrupa’sındaki siyasî olaylardan genellikle uzak kalması, öte yandan, Kraliçe I. Elizabeth dönemine kadar İngiltere’nin Akdeniz ticaretine kesin olarak giremeyişi söz konusu gecikmenin başlıca nedenleridir. 16. yüzyıl ortalarında İngiltere’de ticaret hayatı gelişmeye başlayınca İngilizler dış pazarlara, öncelikle de Akdeniz’e açılma zorunluğunu duyarak, Akdeniz limanlarına, Osmanlı kıyılarına uzandılar. Bu gelişme I. Elizabeth döneminde gerçekleşmiştir. Akdeniz ticaretinin niteliğini köklü bir biçimde değiştirecek olan bu gelişmenin özelliklerini ve sonuçlarını daha iyi görebilmek için, Elizabeth öncesi İngiltere’nin ticari ilişkileri ile, Akdeniz’in bir ticaret yolu olarak o dönemdeki durumunu ele almak gerekir.</p>

  <p class="indent">VIII. Henry zamanında (1509-1547), hattâ onu izleyen çeyrek yüzyılı aşkın bir zaman boyunca İngilizler Akdeniz ticaretine ortak olamamışlardı. 16. yüzyıl ortalarına kadar Akdeniz ticareti en çok İtalyan devletlerinin, özellikle Venedikliler ile Cenevizliler’in elindeydi; 15. yüzyıl başlarında (1403 ya da 1408’de)<a class="si-noteref" href="#n1" id="ref1">1</a> varılan bir anlaşma gereğince, Batı Avrupa malları Venedik bandıralı gemilerle doğu Akdeniz’e ulaştırılıyordu; 1536’da, Kanunî Sultan Süleyman zamanında aynı imtiyaz Fransızlar’a da tanındı. 1580’lere kadar İngiliz ticareti Venedik, Fransız, hattâ Hollanda ticaretinden bağımsız değildi; Venedik gemileri İngiliz limanlarına mal getirip götürmekteydi; 16. yüzyılın ortalarında ise İngilizler’in Akdeniz’le ilişkilerini sağlayan merkez, Hollanda’da Anvers limanıydı. İngiltere’de üretimin ve dış ticaret potansiyelinin İngiliz ticaretinin bağımsızlaşmasını zorunlu kılacak ölçüde artmaması, gemiciliğin gelişmemesi, tüccarların korsanlarla mücadeleyi göze alamamaları, İngilizler’in uzun zaman Akdeniz’de bir ticarî güç olarak sahneye çıkamamasının temel nedenleridir.</p>

  <p class="indent">16. yüzyılın ikinci yarısı, Akdeniz ticaretine ortak olan ülkelerin için düştüğü çıkmazın başlangıcıdır. Bu çıkmaza saplanılmasında, Akdeniz ülkeleri arasındaki çökertici savaşların payı büyüktür. Yüzyılın büyük bölümünü kaplayan, siyasî, ticarî ve dinî etmenlerin sürüklediği savaşlar bütün Avrupa’da ve doğu Akdeniz’de şiddetli bir mal sıkıntısı yaratır, iktisadî hayatı, ticareti altüst eder. Akdeniz’e ve Akdeniz ticaretine egemen olmak isteyen bütün ülkeler, Venedikliler, İspanyollar, Portekizliler, Fransızlar, Osmanlılar, savaşları büyük kayıplarla kapatırlar. Ancak, çöküntünün belirgin sonuçları asıl 17. yüzyılda görülür.</p>

  <p class="indent">Osmanlılar’ın 16. yüzyılda Akdeniz’in en büyük gücü haline gelmeleri, Venedikliler’in uğrak ve liman olarak kullandıkları Kıbrıs, Girit, Korfu gibi adaları zaptetmeleriyle, Akdeniz ticaretinde en çok payı olan Venedikliler ticaret etme imkânlarını geniş ölçüde yitirmeye başlarlar, adı geçen limanların kaybedilmesi Portekizliler’in Ümit Burnu yolunu keşfetmelerinden çok daha önemli bir darbe indirir Venedikliler’e; Batı Avrupa mallarını doğu Akdeniz’e götüren, Doğu’nun baharatının ve öteki Hint mallarını Batı Avrupa’ya ulaştıran Venedik gemileri kuzey Avrupa’ya -bu arada İngiltere’ye- uğrayamaz olur. 1562’de Fransa’da başlayan din savaşları yüzünden Fransızlar Akdeniz ticaretinden uzaklaşmak zorunda kalırlar. 1568’de Hollanda’nın İspanyol egemenliğine başkaldırmasıyla, Hollanda’nın ticarî bağları kesintiye uğrar, bu durum Anvers limanını bir ticari uğrak olarak kullanan İngiliz deniz ticaretini olumsuz yönde etkiler; Osmanlı-İspanyol savaşları (1538-1581) yarım yüzyıl sürer, Akdeniz egemenliği için tutuşulan bu uzun, zorlu savaştan Osmanlılar da İspanyollar da büyük zararlarla çıkar; 1580’de Portekiz’in İspanya egemenliğine girerek bağımsızlığını kaybetmesi, öte yandan İspanya’nın da 1588’de İngiltere ile Hollanda’ya karşı savaşı kaybetmesi, Portekiz ticaretini büsbütün yok eder. Osmanlı-İran savaşları Avrupa ile doğu Akdeniz arasındaki yolu keser, Akdeniz ticaretini durdurur.<a class="si-noteref" href="#n2" id="ref2">2</a></p>

  <p class="indent">Savaşların getirdiği çöküntü bölgenin o zamana kadar kendine yeterli olan ticaret hayatını altüst eder. Akdeniz’de böylece büyük bir iktisadî boşluk doğar. Boşluğun doldurulması ihtiyacı duyulur. Akdeniz’e egemen olmak demek, bu ticaret yolunu ele geçiren ülkenin öteki Akdeniz ve Avrupa ülkelerine hem kendi mallarını hem de Uzakdoğu mallarını satma imkânını elde etmesi demektir. Bunu amaçlayan ülkenin de kesin olarak Osmanlı ülkesine yönelmesi gereklidir. 16. yüzyıl sonlarında Akdeniz’deki ticaret boşluğunu doldurmaya ve Akdeniz’de yeni tür egemenliğe talip olan ülkenin, İngiltere’nin yaptığı şey de budur.</p>

  <p class="indent">İngiliz gezgini Fynes Moryson, 16. yüzyılın ikinci yarısı ile 17. yüzyıl başlarında İngiltere’nin doğu ticaretindeki yerini çok iyi anlamıştır. Moryson o yılların durumunu şöyle özetliyordu:</p>

  <div class="block">
    <p class="bl_nonindent">Bu şehirde (Halep’te) büyük bir faaliyet var. Bütün Asya ve doğu adalarının ürünleri ya buraya ya da Mısır’da Kahire’ye getiriliyor. Portekizliler Hindistan yolunu keşfetmeden önce o mallar yalnız bu iki şehirden sağlanırdı. Eskiden bu ticaret Venedik ile birkaç İtalyan şehrinin tekelindeydi. Ama bir süre sonra Hindistan ile ticarete başlayan Portekizliler bu malları ve çeşitli ürünleri, istedikleri fiyata Avrupa’ya taşımaya başladılar. Böylece İtalyanlar’ın ticareti büyük ölçüde daraldı. Fransa Kralı’nın Osmanlı Sultanı’yla anlaşmasından sonra Marsilya da bu ticarete katıldı. Günümüzde Kraliçe Elizabeth’in yönetiminde, Venedikli ve Fransız tacirlerin çok direnmesine rağmen, İngilizler de aynı imtiyazı elde etmeyi başardılar. Londra’daki ‘Turkie Company’ bu tür şirketlerin ilkiydi. Bu ticaretin sağladığı güvenlik ve kazançtan sessizce bol bol yararlandı.<a class="si-noteref" href="#n3" id="ref3">3</a></p>
  </div>

  <p class="indent">Savaşlar Akdeniz ticaretinin başlıca ortaklarını derin bir çıkmaza sürüklerken, Batı Avrupa yeni bir iktisadî ve siyasî bir oluşum içindedir. 16. yüzyılın ikinci yarısı ile 17. yüzyılın başları Batı Avrupa’da, özellikle İngiltere’de feodal ilişkilerin tasfiyeye uğradığı bir süreçtir. Batı Avrupa ülkelerinin gerek siyasî iktisadı, gerekse devlet yönetim anlayışı değişmektedir. Osmanlı devleti gibi, İspanya gibi, ülkeler fethederek ya da ülkeleri vergiye bağlayarak siyasî ve iktisadî güç kazanma dönemi kapanmaktadır. Şimdi asıl amaç ticarî alanda etkili olmak, güç kazanmak, bunun için de kârlı alışverişlere girişmek, elde edilen kazancı ülkeye ve devlete aktarmaktır. Böylece Merkantilizm hem bir siyasî iktisat, hem de bir devlet yönetim anlayışı olarak yürürlüğe girer. Merkantilizm bir tür devletçilik olduğundan, iktisadî hayatın yönlendirilmesinde devlete büyük iş düşüyordu. Bu yüzden, Merkantilist devletler iktisadî hayatı sadece denetlemekle yetinmiyorlar, dış ticaret kuruluşlarına yardımcı, hattâ ortak bile oluyorlardı.<a class="si-noteref" href="#n4" id="ref4">4</a></p>

  <p class="indent">İngiltere bu iktisadî öğretiyi ve onun gerektirdiği devlet siyasetini başarıyla uygulayan ilk ülkelerden biri, bu çeşit bir yapılanma için ise en hazırlıklı ülkeydi. Çünkü her şeyden önce bir ada olduğundan, Kara Avrupa’sındaki toprak mücadelelerinden genellikle uzak kalmış ve uzun savaşlarla öteki ülkeler kadar yorgun düşmemiş olmaktan yararlanarak iktisadî alanda güçlenme imkânı bulmuştu. Toplumda geniş çapta ticarete istekli kalabalık bir tüccar zümresi ortaya çıkmıştı. İngiliz tüccarı Venedikli, Fransız, Hollandalı tüccardan bağımsız olarak alışverişe girmek istiyordu. Ülkede üretim hacmi genişlemişti, özellikle dokuma sanayii bir atılım içindeydi; üretilen mallar azalan Akdeniz ticaretinde ya zaten ihtiyaç duyulan ya da kendi piyasasında kısa sürede talep yaratabilecek, daha ucuz, daha kaliteli mallardı, sözgelişi İngiliz yünlü kumaşı için Osmanlı piyasasında talep hazır durumdaydı.<a class="si-noteref" href="#n5" id="ref5">5</a> İngiliz tüccarları büyük çaplı ticarî girişimler için işbirliği de edebiliyorlardı; korsan tehlikesinden korunabilmek için gemileri filolar halinde sefere çıkarmak üzere örgütleniyorlar, 1592’den itibaren de, sermayelerini birleştirerek ortak hisseli şirketler kuruyorlardı. Bu ticarî yayılma özlemi teknolojiyi de harekete geçirmişti; örneğin, gemicilik gelişiyor, denizaşırı ticarete elverişli gemiler inşa edilebiliyordu. Bütün bu hareketlilik İngiltere’de yeni bir bilinç, iktisadî ve aynı zamanda ulusal bir bilinç yaratıyordu; tüccar, çıkarlarının nerede olduğunu görüyor, halkın Müslümanlığa karşı geleneksel düşmanlık duyguları tüccar zümresi katında eski etkisini yitiriyordu.</p>
  <hr />

  <p class="nonindent">İngiliz ticaret gemilerinin doğu Akdeniz limanlarına uğramaları 1511’de başlar. 1511’den 1534’e kadar birçok İngiliz gemisi Kandiye, Sicilya, Rodos, Sakız, Kıbrıs, Trablusşam, Beyrut arasında sefere çıkar.<a class="si-noteref" href="#n6" id="ref6">6</a> Yün, şayak gibi malların dışında, kurşun, çinko, kalay gibi, top sanayiinde kullanılan madenler de satarlar. Oysa savaş malzemesi imalinde kullanılan madenlerin Türkler’e satılması Papa tarafından yasaklanmış durumdaydı. Bununla birlikte, yüzyılın son çeyreğine kadar Akdeniz’deki İngiliz ticareti sürekli ve düzenli değildi.</p>

  <p class="indent">1533’te Anthony Jenkinson adlı bir İngiliz tüccar ve gezgini Osmanlı ülkeleriyle ticarî ilişki kurmak amacıyla ilk girişimde bulundu. 1553’te, İran’a gitmekte olan Kanunî Sultan Süleyman’dan Halep’te bir “ticaret müsadenamesi” aldı. Kendisine verilen izin, Osmanlı devletinin yönetimindeki iskelelerde gerekli gümrük resmini ödemek şartıyla şirketine serbestçe ticaret etme hakkını tanıyordu.<a class="si-noteref" href="#n7" id="ref7">7</a> Ne var ki, bu, devlet desteğinden yoksun, kişisel bir girişim olduğundan, İngiltere’de bu imtiyazdan yararlanan olmadı. Alınan “müsadename”ye devletin kayıtsız kalmasının nedeni, o sırada tahtta bulunan ve bir yıl sonra Katolikliği yeniden resmî din ilan edecek olan Kraliçe Mary Tudor’un Türkler’le yakınlık kurulmasını uygun karşılamamasıydı. Jenkinson’ın girişimi, Türk-İngiliz ticarî ilişkilerinin kurulmasını sağlayamamasına rağmen, öncü bir girişim olarak 16. yüzyıl İngiliz iktisat tarihinde özel bir önem taşır.</p>

  <p class="indent">1566-1581 yılları arasında İngiliz ticareti Rusya üzerinden İran’a yöneldi. Osmanlı iskeleleriyle İngiliz limanları arasındaki ticareti gene Venedik gemileri yürüttü. Bu dönemde, Venedik’in, Cenova’nın, Marsilya’nın İngiltere’yi Akdeniz ticaretine sokmak istememesinin yanı sıra, İngilizler’i geniş çaplı ticaretten alıkoyan bir başka engel de Akdeniz’deki yaygın korsanlıktı. İngiltere ise hem Osmanlılar’la ticarî ilişkiler kurmak, hem de Katolik Avrupa ülkeleriyle siyasî ilişkilerinin bozulmamasını istiyordu. Bu kararsızlık yüzyılın sonuna kadar sürmüştür. Kararsızlığı sona erdiren etmen, ticarî çıkar bilinciydi. 1578’de Edward Osborne ile Richard Staper adlı iki büyük İngiliz tüccarı William Harborne adlı temsilcilerini İstanbul’a gönderirler.<a class="si-noteref" href="#n8" id="ref8">8</a> Kısa bir süre sonra III. Murad ile I. Elizabeth arasındaki yazışmalarla resmî düzeyde de bir ilişki kurulur.<a class="si-noteref" href="#n9" id="ref9">9</a> Harborne’un temasları, Venedikliler ile Fransızlar’ın ısrarlı itirazlarına rağmen, 1580’de ilk kapitülasyonun elde edilmesini sağlar. Anlaşmaya göre, Venediklilerle Fransızlar gibi İngilizler’den de %5 gümrük resmi alınacaktı. Kapitülasyonlarla birlikte Türk-İngiliz ilişkileri başlamış oluyordu. Türk pazarının İngilizler’e açılması üzerine Londralı tüccarlar “Levant Company” adlı bir şirket kurdular. 1581’de kuruluşu Kraliçe tarafından onaylanan şirket 1825 yılına kadar, 244 yıl Osmanlı ülkesindeki İngiliz ticarî ilişkilerini yürüttü.</p>

  <p class="indent">Kapitülasyonlar İngiltere’nin Türkiye’de sürekli elçi bulundurmaya başlamasıyla yürürlüğe girdi. Harborne 1582’de ilk resmî elçi olarak atandı. Onun elçiliğe atanmasından sonra Osmanlı-İngiliz ilişkileri gelişti; bunun bir sonucu olarak, öbür Avrupalı tüccarlardan %5 gümrük resmi alınırken, 1584’den itibaren İngilizler’den sadece %3 alınmaya başladı. Bu dönemde Osmanlı ülkesi İngiltere’nin büyüyen dokuma sanayii için hazır bir piyasaydı. İran savaşları dokuma ürünleri için güçlü bir talep doğurmuştu. Nerdeyse kesintisiz sürüp giden savaşlar yüzünden, savaş malzemesi imalinde kullanılan madenlere de Osmanlılar o sırada büyük ihtiyaç duyuyorlardı. Bundan başka, İngilizler Uzakdoğu mallarını Osmanlı şehirlerine getirip satabiliyorlar, buradan ikinci bir kazanç daha elde ediyorlardı. Öte yandan, Anadolu, pamuğu, ham ipeği, ipliğiyle de bir hammadde kaynağıydı onlar için. Bu kârlı piyasada İngiliz ticareti hızla genişledi. İngilizler, İstanbul’dan başka, İzmir, Halep, İskenderun, Kahire, Şam, Sakız, Kıbrıs, Kudüs gibi şehirlerde ticaret temsilcilikleri açtılar, buralarda oturan İngiliz tüccarlarının sayısı gitgide arttı. İki ülke arasındaki ticarî alışverişin en dikkate değer sonuçlarından biri, ticarî kazanç isteğinin eski dinî bağnazlığı geri plana itmesiydi. Bunun en canlı örneği de savaş malzemesi imalinde kullanılan kurşun, kalay, çinko gibi madenlerin Türkler’e satılmasını yasaklayan Papalık’ın kararına rağmen, İngilizler’in bu tür madenleri Osmanlı ülkesine sokmaktan vazgeçmeyerek, Katolik dünyasının bütün tepkilerini üzerlerine çekmeyi göze almalarıdır.</p>

  <p class="indent">Harborne’un İstanbul’daki görevinin ticarî amacı yanında, bir elçi olarak siyasî bir yönü de vardı. O dönemde İngiltere İspanya ve Portekiz’le olan sorunlarını savaşarak, Fransa’yla olan sorunlarını da diplomatik yollardan çözmeye çalışıyordu. Bu şartlarda I. Elizabeth Osmanlı devletinden yararlanmayı, onu kendi safına çekmeyi düşündü, İngilizler’in Protestan olması, o sırada da Katolikler’le savaşması, öte yandan, Osmanlılar’ın da yüzyıllardır Katolikler’le mücadele halinde olması iki ülkenin birbirine yaklaşmasını kolaylaştırabilirdi. İngilizler Osmanlı devletinden yararlanmayı tasarlarken bu etmeni de hesap etmiş olmalıydılar. Ne var ki, ticarî amaçlarına ulaşan İngiltere, Osmanlı devletinden beklediği yardımı görmedi. İspanyol donanması 1588’de İngiltere’ye doğru yola çıktığında, Osmanlı devleti İran’la savaş halinde olduğundan İngiliz-İspanyol savaşına katılamadı; oysa İngiltere Osmanlı devletinin o sırada başka bir devletle savaşa tutuşmasını önlemek için elinden gelen çabayı harcamıştı. Ancak, İngiltere “Yenilmez Armada” diye anılan İspanyol donanmasını ağır bir yenilgiye uğratarak büyük bir zafer kazanınca, Osmanlılar’ın İngilizler’e yardım edememesi Kraliçe’yi ancak sevindirmiş olabilirdi, çünkü İspanya’yı Müslümanlar’ın desteğiyle yenmiş olmak, kendisinin öteki Hıristiyan devletlerce eleştirilmesine yol açacaktı.<a class="si-noteref" href="#n10" id="ref10">10</a></p>

  <p class="indent">Bununla birlikte, İngiltere, Osmanlı devletiyle siyasî ilişkiler kurma isteğinden vazgeçmemiş, Avrupa’da nüfuzunu yaymak amacıyla Osmanlılar’la işbirliği etme niyetini belli etmiştir. Nitekim, ikinci elçisi Edward Barton zamanında (1588-1597) bir siyasî girişimde daha bulunmuştur; Hint denizinde faaliyet gösteren İspanya’ya karşı bir donanma gönderilmesi için Osmanlı devletini teşvik etmiş (bu sefer de gerçekleşmemiştir), bu arada, Türkler ile İspanyollar arasında dostluk kurulmasına ya da bir ticaret anlaşması imzalanmasına engel olmaya çalışmıştır.<a class="si-noteref" href="#n11" id="ref11">11</a></p>

  <p class="indent">Elçi Barton, Türkçe’yi çok iyi bildiğinden, Osmanlı-İngiliz ilişkilerinin yönlendirilmesi ve gelişmesinde önemli bir rol oynadı. İngiltere’nin dostu Lehistan ile Osmanlı devleti arasında arabuluculuk görevi üstlendi. 1593’te Nemçe seferi sırasında Padişah’ın yanında gözlemci olarak bulundu, bu davranışı ona Türkler’in sevgisini kazandırırken, Kraliçe Elizabeth’in öteki Hıristiyan Avrupa devletlerince şiddetle eleştirilmesine yol açtı, Barton ticarî alanda da, Venedikliler’le Fransızlar’ın düşmanlığını üstüne çekecek kadar görevinde başarılı oldu; İngilizler’in ek imtiyazlar kazanmasını sağladı.</p>

  <p class="indent">Türk-İngiliz ilişkileri III. Murad’dan sonra, III. Mehmed zamanında da artarak sürdü. 1601’de, İngiltere’ye verilen “Ahidname” yenilendi. O sırada, ölen Barton’ın yerine Henry Lello elçi atanmıştı. Lello da “Levant Company” adına bazı ticarî imtiyazlar elde etti; 1601 Ahidnamesi’yle Hollandalı tüccarların İngiliz bandırası altında sefere çıkmalarını sağladı.<a class="si-noteref" href="#n12" id="ref12">12</a></p>

  <p class="indent">O yıllarda İngiltere, Osmanlı devletiyle en yakın ilişkisi olan Avrupa devleti haline gelmişti. Ancak, Kraliçe I. Elizabeth’in ölümüyle iki devlet arasındaki ilişkiler eski canlılığını bir ölçüde kaybetti. Yeni kral I. James Kalolikler’e karşı dostça bir siyaset gütmeye başlarken, Türklerle ilişkilerin devamı konusunda kayıtsız davrandı. Bu siyaset, aynı zamanda, İngiltere’nin Katolik İspanya’ya dostluk çağrısıydı.</p>

  <p class="indent">Özetlenirse, 16. yüzyılda İngiltere’de Türkler’e karşı tutumun değişmekle olduğu görülüyor. Bunda, iki ülke arasında resmî düzeyde ilişki kurulmasının büyük payı vardır. İngilizler Osmanlı devletiyle olan iktisadî, siyasî çıkarlarının bilincine varıyorlar. Ayrıca, reformasyon hareketi dinî açıdan daha yumuşak bir tavır takınılmasını sağlıyor, özellikle, Protestan İngiltere’de iktisadî çıkarları dinî dogmalara ağır basmaya başlıyor. Türk tiplerine yer veren ya da konusunu Osmanlı tarihinden alan oyunlar da iki ülke arasında resmî düzeyde ilişkiler kurulmasından sonra yazılmıştır. Ancak, değişen çağla birlikle Türkler’e karşı tutumun da değişmekte olduğunu gösteren bütün bu gelişmelerin yazılı kaynaklara ne ölçüde ve nasıl yansıdığı sorusu daha özgül bir sorun olarak karşımıza çıkıyor. Bu yüzden, oyunların incelenmesine geçmeden önce, Türk-İngiliz ilişkilerinin ürünü olan öteki metinlerin genel yapısı ve içeriği ele alınacaktır.</p>

  <div class="footnotes">
    <p class="si-footnote" id="n1"><a class="si-backref" href="#ref1">1</a> A.N. Kurat, <i>Türk-İngiliz Münasebetlerinin Başlangıcı ve Gelişmesi,</i> s. 1.</p>

    <p class="si-footnote" id="n2"><a class="si-backref" href="#ref2">2</a> Niyazi Berkes, <i>Türkiye İktisat Tarihi II</i>, s. 74-93; Orhan Burian, “<i>Türk-İngiliz Münasebetinin İlk Yılları”.</i></p>

    <p class="si-footnote" id="n3"><a class="si-backref" href="#ref3">3</a> <i>An Itinerary Containing His Ten Yeeres Travell,</i> C. II, s. 60.</p>

    <p class="si-footnote" id="n4"><a class="si-backref" href="#ref4">4</a> Berkes, a.y., s. 79.</p>

    <p class="si-footnote" id="n5"><a class="si-backref" href="#ref5">5</a> Berkes, <i>a y.,</i> s. 89.</p>

    <p class="si-footnote" id="n6"><a class="si-backref" href="#ref6">6</a> Hakluyt, <i>The Principal Navigations ...</i> III, s. 50-53.</p>

    <p class="si-footnote" id="n7"><a class="si-backref" href="#ref7">7</a> Hakluyt, <i>a.y.,</i> III, s. 36-38.</p>

    <p class="si-footnote" id="n8"><a class="si-backref" href="#ref8">8</a> Hakluyt, <i>a.y.</i> III, s. 51-51.</p>

    <p class="si-footnote" id="n9"><a class="si-backref" href="#ref9">9</a> Hakluyt, <i>a.y.</i> III, s. 52</p>

    <p class="si-footnote" id="n10"><a class="si-backref" href="#ref10">10</a> Orhan Burian, “Interest of the English in Turkey ....”</p>

    <p class="si-footnote" id="n11"><a class="si-backref" href="#ref11">11</a> İsmail Hakkı Uzunçarşılı, III, II. Kısım, s. 226.</p>

    <p class="si-footnote" id="n12"><a class="si-backref" href="#ref12">12</a> İsmail Hakkı Uzunçarşılı, <i>a.y.</i> s. 227. Lello’nun elçiliği sırasındaki siyasî gözlemleri için bkz. <i>Lello’nun Muhtırası.</i></p>
  </div>
</body>
</html>
