<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>II<br/>
  WILDWOOD<br/>
  1982 — 1985</h3>

  <p>Her şeyi değiştiren, asla bizim istediğimiz değişimler değildir.</p>

  <p><i>Her şey şöyle başlar: Annen seni banyoya çağırır. Tam o anda ne yapmakta olduğunu, ömrünün sonuna kadar anımsayacaksındır: Watership Down’u okumaktasındır, erkek ve dişi tavşanlar kendilerini gemiye atmaya çalışıyordur ve sen kitabı yarım bırakmak istemiyorsundur, çünkü kitap yarın erkek kardeşine iade edilecektir; ama annen seni yeniden çağırır, bu kez daha yüksek sesle; dalga-geçmiyorum-ölümüne-ciddiyim sesiyle; bunun üzerine sinirle mırıldanırsın, Sí, señora.</i></p>

  <p><i>Annesi, ilaç dolabının aynasının karşısında duruyor; belden yukarısı çıplak, sutyeni yırtık bir yelken gibi beline düşmüş, sırtındaki yara izi bir deniz kadar engin ve avutulamaz. Kitabına dönmek, onu duymamış gibi yapmak istiyorsun, ama artık çok geç. Göz göze geldiniz bile; annenin, ileride senin de sahip olacağın o iri, dumanlı gözleri. Ven acá, [buraya gel] diye buyuruyor. Kaşlarını çatmış, bir göğsünün üzerindeki bir şeye bakıyor. Annenin göğüsleri uçsuz bucaksız. Dünyanın harikalarından biri. Bunlar kadar irisini sadece çıplak dergilerde gördün, ya da gerçekten şişman kadınlarda. Sutyen ölçüsü 35 DDD; meme başları birer uzay gemisi büyüklüğünde, katran kadar da kara; kenarlarındaki sert kılları annen bazen cımbızla alıyor bazen almıyor. Kendini bildin bileli bu göğüsler seni utandırıyor, annenle sokakta yan yana yürürken, sürekli gözüne batıyorlar. Yüzüyle saçlarından sonra, en çok göğüsleriyle gururlanır. Baban bunlara doymak bilmezdi, diye övünür habire. Ama evliliğinin üçüncü yılında kaçıp gittiğine bakılırsa, doyabilmiş demek.</i></p>

  <p><i>Annenle konuşmak, ödünü koparıyor. O tek yanlı giydirme-fırçalama fasılları. Seni banyoya çağırmasının nedeni, yine perhizin hakkında ahkâm kesmek herhalde. Annen, daha çok plátanos yediğin takdirde, ansızın, onunki gibi olağanüstü, tren-deviren, baş döndüren bir cinsel cazibe edineceğinden emin. Sense daha o yaşta bile biliyorsun; neyin varsa annenden aldıkların; aksi halde hiçbir şey olamazdın. On iki yaşındasın ama şimdiden boyun onun kadar uzun; zayıf sırım gibi, ince-boyunlu bir balıkçılsın. Onun yeşil gözlerine (ama daha duru, parlağına), seni Dominikliden çok Hintli’ye benzeten, beşinci sınıftan beri oğlanların diline doladığı, çekiciliğinin nedenini bir türlü çözemediğin, düz saçlarına sahipsin. Ten rengini de ondan almışsın, ki bu siyaha yakın olduğun anlamına geliyor. Ancak bütün benzerliklere karşın, soyaçekim medceziri henüz göğsüne ulaşamadı. Göğüs denen şeyin sadece gölgesine sahipsin henüz; çoğu açıdan bakıldığında tahta kadar düzsün ve sana yine sutyen kullanmayı yasaklamasından korkuyorsun, çünkü sutyenin göğüslerinin gelişimini boğduğuna, bedeninden özgürce fışkırmalarını engellediğine inanıyor. Onunla ölümüne tartışmaya hazırsın, çünkü sutyenlerine de, satın almaya başladığın altbezleri kadar düşkünsün.</i></p>

  <p><i>Ama hayır, daha çok plátanos yemen konusunda tek kelime etmiyor. Onun yerine, sağ elini tutuyor, yönlendiriyor. Annenin hali tavrı hep sert, hoyrat, oysa bu kez nazik, yumuşak. Bunu becerebileceği, aklına bile gelmezdi.</i></p>

  <p><i>Hissedebiliyor musun? diye soruyor, fazlasıyla tanıdık, hışırtılı sesiyle.</i></p>

  <p><i>Başta, tek hissedebildiğin vücudunun ısısı ve dokusunun yoğunluğu, tıpkı kabarmayı hiç kesmeyen ekmek gibi. Parmaklarını etine bastırıyor, tam orayı mıncıklatıyor. Hiç olmadığınız kadar yakınsınız şu an, sense sadece kendi soluklarını duyabiliyorsun.</i></p>

  <p><i>Hissedemiyor musun?</i></p>

  <p><i>Sana doğru dönüyor. Cono, muchacha, bana bakmayı kes de hissetmeye çalış.</i></p>

  <p><i>Bunun üzerine gözlerini yumuyorsun, parmaklarınla bastırıyor, yokluyorsun ve Helen Keller'i düşünüyorsun, küçükken nasıl onun yerinde olmak istediğini, ama daha rahibemsi bir Helen Keller, diye düşünürken, birden eline bir şey değiyor. Derinin hemen altındaki bir düğüm; sert, bir entrika kadar ketum, ağzı sıkı. Ve tam o anda, asla anlayamayacağın bazı nedenlerle, çok şiddetli bir duyguya kapılıyorsun, bir önseziye: hayatında bir şey değişmek üzere. Başın dönüyor, kanın damarlarında zonkladığını duyumsuyorsun; bu bir nabız, bir ritim, bir davul vuruşu. Parlak ışıklar içini delip geçiyor; ışın torpidoları gibi, kuyruklu yıldızlar gibi. Bu şeyi neden, nasıl bildiğini bilmiyorsun, ama bildiğin su götürmez. Müthiş coşturucu, soluk kesici bir şey bu. Zaten doğduğun günden beri, bruja [büyücü, kâhin] tavırların oldu; annen bile senin bu yönünü kıskandı. Tia’na söylediğin sayılar piyangoyu kazanınca, Hija de Liborio, [Liborio’nun kızı] dedi sana, sen de Liborio’nun<sup><a href="../Text/dipnot.xhtml#ref23" id="ref_23">[23]</a></sup> bir akraba olduğunu sandın. Bu, Santo Domingo’dan önceydi, Tanrı’nın Yüce Gücü’nü öğrenmenden önce.</i></p>

  <p><i>Hissediyorum, diyorsun, neredeyse bağırarak. Lo siento [hissediyorum]</i>.</p>

  <p><i>Ve böylece, her şey değişiyor. Kış bitmeden, doktorlar o yoğurduğun göğsü, koltukaltı lenf nodülüyle birlikte alıyor. Annen ameliyatlar yüzünden kolunu havaya, başının üstüne kaldırmakta zorlanacak. Saçları dökülmeye başlıyor, bir gün kendi eliyle hepsini yolup bir naylon torbaya koyuyor. Sen de değişiyorsun. Hemen değil, ama oluyor. Her şey işte o banyoda başladı. Senin başladığın yerde.</i></p>

  <p>“Punk” piliç. Sonunda olduğum şey, bu işte. Siouxsie&amp;Banshees grubunun âşığı, punk piliç. Mahalledeki Porto Rikolu çocuklar saçımı görünce gülmekten yere yattılar, bana Dracula’dan bozma Blacula lakabını taktılar, moreno’larsa ne diyeceklerini bilemediler: şeytan-kancık deyip işin içinden çıktılar. Ben şeytan-kancık, yo, <i>yo</i>! Rubelka tia’m kafayı üşüttüğümü sandı. Hija, dedi, pastelito [börek] kızartırken, belki de <i>yardıma</i> ihtiyacın vardır. Ama en kötüsü, annemdi. Yetti artık, diye haykırdı avaz avaz; bardak taştı. Bardak. Taştı. Ama onun bardağı hep taşardı zaten. Sabahları aşağıya indiğimde onu mutfakta kahvesini yapar, Radyo WADO’yu dinlerken bulurdum, beni ve saçımı görür görmez sil baştan delirirdi, gece boyunca kim olduğumu unutmuş gibi. Annem Paterson’ın en uzun boylu kadınlarından biriydi, öfkesi de boyuyla orantılıydı. Bu öfke, uzun kollarıyla sizi bir kerpeten gibi yakalardı; en küçük bir zayıflık gösterdiğiniz an, işiniz biterdi. Que muchacha tan fea, [Bu kız beş para etmez, anlamında], dedi iğrentiyle, kahvesinin kalanını evyeye dökerken. Yeni adım fea’ydı [çirkin, paçoz]. Yeni sayılmazdı, aslında. Bize kendimizi bildik bileli böyle lakaplar takardı. Annem yılın annesi ödülünü asla kazanamayacak, inanın. Ona ortada olmayan ebeveyn diyebilirdiniz: eğer işte değilse, odasında uyuyordu; etraftayken de yaptığı tek şey sanki avaz çığlık bağırmak ve bizi tartaklamaktı. Çocukken, Oscar’la ben annemden, karanlık ya da öcü El Cuco’dan korktuğumuzdan çok daha fazla korkardık. Rasgele, neremize gelirse vurur, chancla [terlik, tokyo] ve correa [kemer] kullanma konusunda gayet eli açık davranırdı, üstelik herkesin önünde; ama şimdi, kanser olduktan sonra yapabileceği pek bir şey kalmamıştı. Beni saçım yüzünden dövmeye son yeltenişinde, sinmek ya da kaçmak yerine, eline bir yumruk attım. Tamamen bir refleksti, ama olan olmuştu, artık geri alamazdım, asla; böylece, yumruğum sıkılı bir sonraki hamlesini, Pathmark’taki şu kadına yaptığı gibi, bana dişleriyle saldırmasını bekledim. Ama orada, zangır zangır titreyerek, öylece durdu, başında o salak perukla, o salak bata’sıyla [sabahlık], sutyeninin içine sokuşturduğu, dev boyutlu iki köpük protezle, çevremizi sarmış yanık peruk kokusuyla. Neredeyse acıdım ona. İnsan annesine böyle mi davranır? diye bağırdı. Eğer yapabilseydim, o anda, bütün hayatımı boylu boyunca suratına çarpar, parçalardım; onun yerine haykırdım: İnsan kızına böyle mi davranır?</p>

  <p>Aramız tam bir yıldır bozuktu. Nasıl olmasın ki? O benim Eski Dünyalı Dominikli annemdi, bense onun tek kızıydım, hem de kimseden yardım almaksızın, tek başına büyüttüğü kızı; bunun anlamıysa şuydu: Beni ayağının altına alıp güzelce ezmek onun göreviydi. On dört yaşındaydım ve dünyada kendime ait, onunla hiçbir ilintisi olmayan, küçücük bir parsele şiddetle, umutsuzca gereksiniyordum. Çocukken <i>Big Blue Marble</i>'da izlediğim dünyayı istiyordum, beni uzak ülkelerden mektup arkadaşları edinmeye, okuldaki atlasları eve taşımaya iten yaşamı. Paterson’ın ötesinde, ailemin, İspanyolca’nın ötesinde var olan yaşamı. Ve annem hastalanır hastalanmaz, önümde beliren fırsatı gördüm. Numara yapmayacak, özür dilemeyeceğim: karşıma bir fırsat çıktığını gördüm, sonunda da kullandım. Benim gibi yetiştirilmediyseniz, anlayamazsınız; eh, anlamayınca da beni yargılamanız, eleştirmeniz pek doğru olmaz. Annelerimizin, hiç ortalarda görünmeyen annelerin bile pençelerini bize nasıl geçirdiğini bilmiyorsunuz, bilemezsiniz — <i>özellikle de</i>, ortalarda görünmeyenlerin. Mükemmel Dominikli kız evlat olmanın —ki mükemmel Dominikli köle olmanın kibarcasıdır— ne demek olduğunu. Ömrü hayatında, ne çocukları ne de dünya hakkında tek bir olumlu sözcük etmiş olan, sürekli kuşkulanan, sizi sürekli kötüleyen, hayallerinizi dikiş yerlerine kadar söküp atan bir anneyle büyümenin ne demek olduğunu bilmiyorsunuz. İlk mektup arkadaşım, Tomoko, üç mektuptan sonra bana yazmayı kesince, kahkahalarla gülen o oldu: Ne sandın, birinin sana yazmakla ömür tüketeceğini mi? Ağladım tabii; sekiz yaşındaydım ve Tomoko’yla ailesinin beni evlat edineceğine dair hayaller kurmaya başlamıştım bile. Annem elbette, bu hayallerin ta iliğini kemiğini görmüş, bu yüzden gülmüştü. Ben olsam, ben de sana yazmazdım, dedi. Böyle bir anneydi: sizi kendinizden şüpheye düşürecek, izin verdiğiniz takdirde sizi ezip dümdüz edecek bir anne. Ama bir kez daha, numara yapmayacağım: Uzun bir süre, hakkımda istediği şeyi söylemesine göz yumdum, daha da kötüsü, uzun bir süre ona inandım. Ben bir fea’ydım, değersizdim, budalanın tekiydim. İki yaşından on üçüme kadar ona, her dediğine inandım, ona inandığım için de kusursuz hija oldum. Yemek pişiren, temizlik yapan, çamaşır yıkayan, alışverişe giden, evin kredi taksitlerinden biri geciktiğinde, bankaya mektup yazıp nedenini açıklayan, yazışmaları tercüme eden. Sınıftaki en iyi notlar benimkilerdi. Asla sorun çıkarmadım, düz, dümdüz saçlarım yüzünden, morena’lar ellerinde makas peşime düştüğü zaman bile. Hep evdeydim, Oscar’ın karnını doyurdum, annem işteyken evdeki düzenin aksamamasını sağladım. Oscar’ı büyüttüm, kendimi büyüttüm. Tek başıma. Sen benim hija’msın, derdi annem; yapman gerekeni yapıyorsun. O şey başıma geldiğinde sekiz yaşındaydım; sonunda o adamın bana ne yaptığını anneme anlattığım zaman, çenemi kapamamı, ağlamayı kesmemi söyledi, ben de aynen yaptım, ağzımı kapadım, bacaklarımı sımsıkı kapadım, tabii zihnimi de; bir yıla kalmadan, o komşunun nasıl bir adam olduğunu, hatta adını sorsanız söyleyemezdim. Durmadan yakınıyorsun, derdi annem bana. Ama gerçek hayatın ne olduğundan haberin bile yok. Sí, señora. Altıncı sınıftayken bana okul arkadaşlarımla birlikte Bear Dağı’na kampa gidebileceğimi söyleyince, harçlığımdan biriktirdiğim parayla bir sırt çantası aldım, Bobby Santos’a pusulalar yazdım, çünkü kulübeme dalıp beni herkesin önünde öpeceğine yeminler ediyordu, çünkü anneme inanmıştım; yolculuk sabahı bana gidemeyeceğimi söyledi, Ama söz vermiştin, dedim, o da, Muchacha del diablo, [şeytanın kızı] ben sana hiçbir söz vermedim, dedi; ne ona sırt çantamı fırlattım, ne de gözlerimi ayırdım, sonunda Bobby Santos’la öpüşen ben değil de Laura Saenz olunca bile, tek kelime etmedim. Sadece odamda salak Ayıcık-Ayıcık’a sarılıp yattım, fısıl fısıl şarkı söyledim, büyüyünce nereye kaçacağımın hayalini kurdum. Japonya olabilirdi, Tomoko’nun izini bulabilirdim; Avusturya’ya da gidebilirdim, belki sesimi beğenir, <i>Neşeli Günler</i>'i yeniden çekerlerdi. O dönemdeki en sevdiğim kitapların tamamı, kaçıp gitmeler hakkındaydı. <i>Watership Down, The Incredible Journey, My Side of the Mountain;</i> Bon Jovi’nin “Runaway” şarkısı çıkınca, doğrudan beni söylediklerini düşündüm. Neler olup bittiğinden kimsenin haberi yoktu. Okuldaki en uzun boylu, en koyu tenli kızdım; her Cadılar Bayramı'nda “Mucize Kadın” kılığına giren, ağzını açıp tek kelime etmeyen kız. İnsanlar, beni gözlüğümle, elden düşme giysilerimle görenler, nelere muktedir olabileceğimi tasavvur bile edemezdi. Sonra, on ikimdeyken garip bir hisse kapıldım, şu ürkütücü cadımsı duyguya, sonra, bir anda annem hastalandı ve o vahşilik, içimde baştan beri var olan, susturmaya, ev işleriyle, okul ödevleriyle, kapağı koleje attıktan sonra canının istediğini yaparsın vaatleriyle bastırdığım o çılgınlık, patlayıverdi, lav gibi fışkırdı. Engel olamadım. Bastırmaya çalıştım, ama o aktı aktı, bütün kuytu köşelerime sızdı. Bir duygudan çok bir mesaj gibiydi, bir çan gibi sürekli çınlayan bir ileti: değiş, değiş, değiş.</p>

  <p>Bir gecede olmadı, tabii. Evet, o vahşilik, azgınlık içimdeydi, evet, bitmek bilmez günler boyunca yürek atışlarımı hızlandırıyordu, evet, yolda yürürken etrafımda dans ediyordu, evet, bana bakan oğlanların doğruca yüzüne bakmaya zorluyordu beni, evet, kahkahamı bir öksürükten uzun bir ateşli hummaya çevirmişti, ama hâlâ korkuyordum. Nasıl korkmazdım ki? Öyle bir annenin kızıydım. Üzerimdeki nüfuzu aşktan da güçlüydü. Bir gün, o sıralar arkadaşım sayılabilecek Karen Cepeda’yla yürüyerek eve dönüyordum. Karen şu vahşi gotik tarzı gerçekten iyi uygulardı; diken diken Robert Smith saçları vardı, hep siyahlar giyerdi, teni de bir hayalet kadar beyazdı. Paterson’da onunla dolaşmak, sirkteki sakallı kadınla dolaşmaktan farksızdı. Herkes gözünü dikip bakardı, müthiş korkutucu bir şeydi; yaptığım şeyi yapmamın nedeni de galiba buydu.</p>

  <p>Main’den aşağı yürüyorduk, istisnasız herkesin bakışları altında; ansızın şöyle dedim: Karen, saçımı kesmeni istiyorum. Söyler söylemez de anladım. Kanımdaki o duygu, o çıngırak sesi, beni bir kez daha pençesine almıştı. Karen kaşlarını kaldırdı: Peki ya annen? Anlıyor musunuz, tek ben değildim, Belicia de León’dan herkesin ödü kopuyordu.</p>

  <p>Siktir et onu, dedim.</p>

  <p>Karen bana kafayı yemişim gibi baktı — asla küfür etmezdim; eh, değişmesi gerekenlerden biri de buydu. Ertesi gün Karen’in banyosuna kapandık; alt katta babasıyla amcaları bir futbol maçına böğürmekteydi. Pekâlâ, nasıl istiyorsun? diye sordu. Aynadaki yansıma uzunca bir süre baktım. Bildiğim tek şey, onu bir daha asla görmek istemediğimdi. Saç kesme makinasını Karen’in eline tutuşturdum, çalıştırdım ve elini yönlendirdim — hepsi, tamamen gidinceye kadar.</p>

  <p>Artık punk mısın, yani? dedi Karen, ikircikli.</p>

  <p>Evet, dedim.</p>

  <p>Ertesi gün annem peruğunu suratıma fırlattı. Bunu takacaksın! Her gün takacaksın. Seni onsuz görürsem, gebertirim!</p>

  <p>Hiçbir şey söylemedim. Peruğu ocağın üstüne tuttum.</p>

  <p>Yapma, diye haykırdı, ocağın çakmağı çıtırdarken. Sakın ola...</p>

  <p>Bir anda tutuştu, benzin kadar, aptalca bir hayal kadar çabuk; hemen evyeye fırlatmasaydım, kendisiyle birlikte elimi de yakacaktı. Koku iğrençti; Elizabeth’teki bütün fabrikaların bütün kimyasallarının bileşimi gibi.</p>

  <p>İşte beni tokatlaması, benim de onun eline vurmam, elini hızla, aleve değmişçesine çekmesi, o zamandı.</p>

  <p>Dünyanın en kötü kızı olduğumda herkes hemfikirdi, elbette. Tia’m, komşular durmadan yineliyordu, Hija, o senin annen, ölüyor, bak; ama ben dinlemiyordum. Eline vurduğum an, bir kapı açılmıştı. Ve benim bu kapıya sırtıma dönmeye hiç niyetim yoktu.</p>

  <p>Hey Tanrım, o ne mücadeleydi öyle! Hasta olsun olmasın, can çekişsin çekişmesin, annem öyle kolay yenilmeyecekti. O bir pendeja [ödlek] değildi. Onu koca adamları tokatlarken, beyaz polis memurlarını bir itişte kıçüstü oturturken, bütün bir bochinche [meyhane] takımına sövüp sayarken görmüştüm. Beni ve kardeşimi tek başına büyütmüş, yaşadığımız bu evi satın alıncaya kadar aynı anda üç işte çalışmış, babam tarafından terk edilmeyi sağ salim atlatmış, gencecik bir kızken, tek başına Santo Domingo’dan kalkıp buraya gelmiş, oturma izni alabilmek için ülkesinde dövüldüğünü, yakıldığını, ölüme terk edildiğini iddia etmişti. Dolayısıyla, canımı almadan yakamı bırakmayacaktı. Figurin de mierda, [kıçımın züppesi] dedi bana. Kendini bir şey sanıyorsun, oysa bir hiçsin. Çok derinlere indi, her zamanki gibi kolayca yırtabilmek için dikiş yerlerimi arandı, ama pısmadım, sinmedim; hiç niyetim yoktu. Beni korkusuz yapan şey, içimdeki o duyguydu; hayatımın beni karşı tarafta beklediği duygusu. En sevdiğim posterlerimi yırtıp atınca —Aquí yo no quiero maricones— [evimde ibneleri istemiyorum] gidip yenilerini aldım. Yeni giysilerimi parçalamakla tehdit edince, bir kısmını okuldaki kilitli dolabıma, diğerlerini de Karen’in evine taşıdım. Yunan lokantasındaki işimi bırakmak zorunda olduğumu söyledi, ben de patronuma annemin kemoterapi yüzünden kafayı bozduğunu açıkladım, dolayısıyla, arayıp da artık orada çalışamayacağımı söylediğinde, adam ahizeyi bana uzattı, gözlerini mahcup bir ifadeyle müşterilere dikti. Eve giremeyeyim diye kapının kilidini değiştirince (geç saatlere kadar dışarıda kalıyor, on dördümde olmama karşın yirmi beş gösterdiğim için Limelight’a girebiliyordum), Oscar’ın camını tıklatırdım, o da beni içeri alırdı, ödü kopa kopa, çünkü ertesi gün annemin evde bağıra çağıra dört döneceğini bilirdi, Bu hija de la gran puta’yı [evlat denen bu büyük orospu] eve hangi kahrolasıca soktu? Kim? Kim? Oscar da kahvaltı sofrasında kekeler dururdu, Bilmiyorum, Mami, bilmiyorum.</p>

  <p>Gazabı evi pis kokulu bir duman gibi dolduruyordu. Her şeye sinerdi, saçlarımıza, yemeklere; tıpkı okulda bize anlattıkları, bir nükleer patlamadan sonra tepemize kar taneleriymişçesine yağacak olan, radyoaktif zerrecikler gibi. Kardeşim ne yapacağını bilemiyordu. Odasına kapanıyor, arada bir, dili dolaşarak neler olduğunu soruyordu. Hiçbir şey. Bana anlatabilirsin, Lola, diyordu, bense sadece gülüyordum. Kilo vermen lazım, ahbap.</p>

  <p>O son haftalarda aklımı kullandım ve annemin yanına bile yaklaşmadım. Çoğunlukla, dikenli gözlerle öylece bana bakmakla yetiniyordu, ama bazen, en küçük bir uyarıda bulunmaksızın boğazıma yapışıyor, ben parmaklarını güçbela gevşetene kadar da bırakmıyordu. Ölüm tehditleri savurmanın dışında, benimle konuşmaya tenezzül etmiyordu. Büyüdüğün zaman, en ummadığın anda, zifiri karanlık bir geçitte beni karşında bulacaksın, o zaman seni öldüreceğim ve benim yaptığımı kimse öğrenemeyecek! Bunları söylerken, ciddi ciddi nanik yapıyordu.</p>

  <p>Sen delisin, dedim.</p>

  <p>Bana deli diyemezsin, dedi, sonra bir iskemleye çöktü; soluk soluğa.</p>

  <p>Kötüydü, ama ardından geleni hiç kimse beklemiyordu. Oysa şimdi düşünüyorum da, her şey öyle açık seçik, öyle ortadaydı ki.</p>

  <p>Doğduğum günden beri, hep bir gün ortadan kaybolacağımı söyledim.</p>

  <p>Ve bir gün, dediğimi yaptım.</p>

  <p>***</p>

  <p>Kaçmamın nedeni, bir bakıma, bir oğlandı.</p>

  <p>Onun hakkında size ne söyleyebilirim ki? Bütün oğlanlar gibiydi: güzel ve toy; bir böcek kadar hareketli, bir an yerinde duramayan. Bir gece Limelight’ta tanıştığım, uzun, kıllı bacaklı bir blanquito [beyaz].</p>

  <p>Adı Aldo’ydu.</p>

  <p>On dokuz yaşındaydı ve Jersey Sahili’nde, yetmiş dörtlük babasıyla yaşıyordu. Kampus arazisinde, Oldsmobile’ının arkasında, deri eteğimi yukarı file çoraplarımı aşağı sıyırdım; kokum dört bir yana yayıldı. İlk buluşmamızdı. Üniversitedeki ikinci yılımın baharında, birbirimize yazdık, günde en az bir kez telefonlaştık. Hatta bir keresinde, Karen’in arabasıyla onu görmeye Wildwood’a gittik (Karen’in ehliyeti vardı, benim yoktu). Evi de çalıştığı yer de tahta yürüyüş yolunun yakınındaydı; çarpışan otomobilleri çalıştıran üç oğlandan biri, tek dövmeli olmayanıydı. Burada kalsana, dedi bana o gece sahilde yürürken; Karen epeyce önden gidiyordu. Nerede yaşayacağım? diye sordum, gülümsedi. Benimle. Bana yalan söyleme, dedim, ama o açıklara, dalgalara baktı. Gelmeni istiyorum, dedi gayet ciddi.</p>

  <p>Tam üç kez istedi. Biliyorum, saydım.</p>

  <p>O yaz erkek kardeşim ömrünü rol-canlandırma-oyunları tasarlamaya adayacağını açıkladı, annemse ameliyatından sonra ilk kez, ikinci işine de gitmeye başlamıştı. Ama olmuyordu. Eve bitkin bir halde geliyor, artık ben de yardım etmediğim için, evde hiçbir şey yolunda gitmiyordu. Bazı hafta sonları Rubelka tia’m gelip yemeğe, temizliğe filan el atsa da, Oscar’la bana söylenip duruyor, bakmak zorunda olduğu asıl ailesini anımsatıyordu, dolayısıyla, çoğunlukla bir başımızaydık. Gel, diyordu Aldo telefonda. Sonra, ağustosta Karen çekip gitti; Slippery Rock’a. Liseyi bir yıl erken bitirmişti. Paterson’ı bir daha hiç görmesem bile, çok çabuk görmüş olurum, dedi giderken. O eylül, okulu daha ilk haftada altı kez kırdım. Artık okula gidemiyordum, o kadar. İçimdeki bir şey buna izin vermiyordu. Ayn Rand’dan <i>Hayatın Kaynağı'</i>nı okuyor olmamın da katkısı vardı tabii; ben Dominique’tim, Aldo’ysa Roark. Sonsuza kadar bu şekilde, bırakın sıçramayı kıpırdamaktan bile korkarak, olduğum yerde kalabilirdim, eminim, ama sonunda, hepimizin beklediği şey oldu. Annem akşam yemeğinde, sakince açıkladı: İkiniz de beni dinleyin: doktor bana yeni testler yapacak.</p>

  <p>Oscar her an ağlayacak gibiydi. Başını öne eğdi. Benim tepkim mi? Anneme baktım, şöyle dedim: Tuzu uzatır mısın, lütfen?</p>

  <p>Bugünlerde, tokadı suratıma yapıştırdığı için onu suçlamıyorum, ama o sırada, tam aradığım bahaneydi. Birbirimizin üzerine saldırdık, masa devrildi, sancocho [et ve muzla yapılan bir güveç yemeği] yerlere saçıldı; Oscar bir köşeye büzülmüş böğürüyordu: Durun, kesin şunu, kesin!</p>

  <p>Hija de tu maldita madre [orospu çocuğu], diye haykırdı annem.</p>

  <p>Bu seferkinde umarım ölürsün, diye bağırdım.</p>

  <p>Ev birkaç gün tam bir savaş mıntıkasıydı, sonra, cuma günü odamdan çıkmama izin verdi, kanepede yanına oturmama, televizyondaki diziyi izlememe ses çıkarmadı. Kan tahlilinin sonuçlarını bekliyordu, ama şu an bir sırat köprüsünde olduğunu asla anlayamazdınız. Diziyi, dünyanın en önemli meselesi oymuş gibi izliyor, karakterlerden biri bir sinsilik yaptığında, kollarını öfkeyle sallıyordu. Biri şunu durdursun! Şu puta’nın ne haltlar karıştırdığını göremiyorlar mı kuzum?</p>

  <p>Senden nefret ediyorum, dedim çok alçak bir sesle; duymadı. Bana bir bardak su getir, dedi. İçine de buz at.</p>

  <p>Bu, onun için yaptığım son şey oldu. Ertesi sabah, Sahil’e giden otobüsteydim. Bir çanta, bahşişlerden kazandığım iki yüz dolar, tio Rudolfo’nun eski bıçağı. Korkudan ölüyordum. Tirtir titriyordum. Bütün yolculuk boyunca gökyüzünün yarılmasını, annemin aşağıya uzanıp beni yakalamasını, sarsmasını bekledim. Ama olmadı. Geçidin öteki tarafındaki koltukta oturan adamın dışında beni fark eden olmadı. Gerçekten çok güzelsin, dedi. Bir zamanlar tanıdığım bir kıza benziyorsun.</p>

  <p>Geride bir not bırakmamıştım. İşte onlardan bu kadar nefret ediyordum. Ondan.</p>

  <p>O gece Aldo’nun boğucu sıcak, kedi-kumu-kokulu odasında, şöyle dedim: Yapmak istiyorum.</p>

  <p>Pantolonumun düğmelerini çözmeye başladı. Emin misin?</p>

  <p>Kesinlikle, dedim, gaddarca.</p>

  <p>Uzun, ince bir penisi vardı, canımı fena yaktı, yine de sürekli, Ah, evet, Aldo, evet, dedim, çünkü sevdiğini sandığın bir oğlana “bekâretini” verirken böyle söylemen gerektiğini düşünüyordum.</p>

  <p>Yaptığım en aptalca şeydi galiba. Felaket mutsuzdum. Ve sıkıntıdan patlıyordum. Ama tabii ki itiraf etmiyordum. Evden kaçmıştım, dolayısıyla <i>mutluydum.</i> Mutlu! Aldo beraber yaşamamız için beni ikna etmeye çalışırken, bunca zamandır, bir ayrıntıya değinmeyi unutmuştu: babasının ondan nefret ettiği olgusuna; tıpkı benim annemden nefret ettiğim gibi. Baba Aldo II. Dünya Savaşı’na katılmış, yitirdiği arkadaşları yüzünden Japonları asla bağışlamamıştı. Babam boktan palavracının tekidir, dedi Aldo. Dix Kalesi’nden hiç ayrılmamış. Babasının, onlarla yaşadığım sürece bana dört sözcükten fazlasını sarf ettiğini sanmıyorum. Aksi, vicdansız bir viejito’ydu [ihtiyar], buzdolabına bile asma kilit vururdu. Sakın dokunma dolaba, dedi bana. Dolaptan buz bile alamıyorduk. Baba-oğul ucuzun ucuzu bir bungalovda yaşıyorlardı, Aldo’yla ikimiz, adamın iki kedisinin pisleme kumunu koyduğu odada kalıyorduk, geceleri kum kabını koridora çıkarırdık, ama adam daima bizden önce kalkar, kabı yeniden odaya sokardı — Size eşyalarımı ellemeyin demedim mi ben! Şimdi düşününce, komik geliyor. Ama o sırada hiç de komik değildi. Gezinti yolunda, kızarmış patates satan bir büfede iş bulmuştum, burnum kızgın yağla kedi sidiğinden başka koku almaz olmuştu. İzin günlerimde ya Aldo’yla bir şeyler içerdik, ya da tepeden tırnağa siyahlara bürünüp kumsalda oturur, günlüğüme bir şeyler yazardım; günlüğümün, insanoğlu kendini patlatıp radyoaktif zerreciklere dönüştüğünde kurulacak yeni, ütopik toplumun temelini oluşturacağından emindim. Bazen diğer oğlanlar yanıma gelir, laf atarlardı: Kim öldü ya? Saçına ne oldu? Yanıma, kuma otururlardı. Ne güzel kızsın; bikiniler içinde olmalıydın. Niye, ırzıma geçesiniz diye mi? Aman Tanrım, dedi içlerinden biri, ayağa fırlarken, senin derdin ne be?</p>

  <p>Nasıl dayandığımı halen anlamış değilim. Ekim başında büfedeki işimden çıkarıldım; gezinti yolundaki çoğu yer kapanmıştı artık, bizim lisedeki kütüphaneden bile küçük olan halk kütüphanesinde oyalanmaktan başka yapacak bir şey bulamıyordum. Aldo babasının araba garajındaki işine dönmüş, bu da aralarını daha da bozmuştu; birbirlerine, bunun bir uzantısı olarak da bana ateş püskürüyorlardı. Eve gelince bira içer, Phillies’ten yakınırlardı. Savaş baltasını temelli gömüp el birliğiyle bana saldırmaya karar vermediklerine de şükür. Eve becerebildiğimce geç dönüyor, duyguların bana dönmesini, şimdi ne yapmam gerektiğini söylemesini bekliyordum, ama içim kupkuru, bomboştu; ne bir hayal, ne bir gaye. Belki de, diye düşünmeye başladım, kitaplarda dendiği gibi, bekâretimi kaybettiğim an gücümü de yitirdim. Bunun üzerine Aldo’ya gerçekten kızdım. Sen ayyaşsın, dedim. Ve budala. Ee, ne olmuş? diye yapıştırdı. Senin de kutun kokuyor. O zaman uzak dur ondan! Duracağım! Ama olsun, mutluydum elbette! Mutlu! Resimli afişlerimi gezinti yoluna asan, gelip geçene broşürlerimi dağıtan ailemle burun buruna gelmeyi bekleyip duruyordum: Annem, görünürdeki en uzun boylu, en kara, en iri göğüslü şey; kahverengi bir baloncuğa benzeyen Oscar; Rubelka tia’m, hatta tio Rudolfo — tabii onu eroinden bir süreliğine ayırmayı başarabildilerse. Bütün bu senaryodan tutturabildiğim tek şey, gezinti yolunda gözüme çarpan, birinin kaybolan kedisi için yapıştırdığı afişler oldu. İşte, alın size beyazlar. Kedisini kaybeder ve dört bir yana haber salar, biz Dominkililer ise bir kız evlat kaybederiz ve kuafördeki randevumuzu bile iptal etmeyiz.</p>

  <p>Kasımda işim öylesine bitmişti ki, Aldo ve çürümüş babasıyla televizyonun karşısına geçip yeniden gösterilen eski dizileri izler olmuştum; çocukken, kardeşimle birlikte seyrettiğimiz <i>Three’s Company, What’s Happening,</i> <i>The Jeffersons</i> filan; hayal kırıklığım çok yumuşak, çok narin bir organı büker, kıvırır, bir laternaymışçasına gıcırdatırken, öylece oturuyordum. Havalar da soğumaya başlamıştı, rüzgâr doğruca bungalova dalıyor, battaniyenizin altına süzülüyor, sizinle birlikte duşa giriyordu. Berbattı. Gözümün önünde ikide bir, kendine yemek pişirmeye çalışan kardeşimle ilintili, şapşalca imgeler beliriyordu. Nedenini sormayın. Evde yemekleri pişiren bendim, Oscar’ın elinden bir tek peynirli tost gelirdi. Onu, bir saz kadar ince, mutfakta beceriksizce dolanır, dolapları umutsuzca açarken düşlüyordum. Rüyamda annemi bile görmeye başlamıştım, ama rüyalarımda hep küçük bir kızdı, demek istediğim, gerçekten küçük; onu avucumun içinde tutabiliyordum, o da hep bir şey söylemeye çalışıyordu. Onu kaldırıp kulağıma yapıştırıyor, yine de duyamıyordum.</p>

  <p>Böyle apaçık, kör gözüme değnek rüyalardan oldu bitti nefret etmişimdir. Hâlâ da ederim.</p>

  <p>Sonra, Aldo şirinlik etmeye karar verdi. İlişkimizin onu mutsuz etmeye başladığını seziyordum, fakat durumun ne kadar kötü olduğunu, ancak arkadaşlarını eve davet ettiği gece tam olarak anlayabildim. Babası Atlantic City’ye gitmişti, bizimkiler içiyor, esrar çekiyor, saçma salak espriler yapıyorlardı, ansızın Aldo şöyle dedi: Pontiac’ın açılımını biliyor musunuz? Poor Old Nigger Thinks It’s A Cadillac.<sup><a href="../Text/dipnot.xhtml#ref24" id="ref_24">[24]</a></sup> İyi de, bunu söylerken kimin gözlerinin içine bakıyordu? Benim.</p>

  <p>O gece beni istedi, elini itiverdim. Dokunma bana.</p>

  <p>Alınganlık etme, dedi, elimi tutup aletine götürürken. Kızacak bir şey değildi ki.</p>

  <p>Sonra, güldü.</p>

  <p>Bunun üzerine, bir-iki gün sonra gerçekten budalaca bir şey yaptım. Evi aradım. İlkinde açan olmadı. İkincide, Oscar yanıtladı. De León’ların meskeni; sizi kime bağlayayım? Erkek kardeşim böyle biriydi işte. Dünyadaki herkesin onda nefret ettiği şey de bu küstahlığı değil miydi?</p>

  <p>Benim, gerzek. Lola.</p>

  <p>Öyle sessizleşti ki, ahizeyi diğer kulağıma geçirdim, sesime rahat, gelişigüzel bir tını vermeye çalıştım. Herkes nasıl?</p>

  <p>Lola, annem seni <i>öldürecek.</i></p>

  <p>Bağırmasana, sersem. Annem evde yok, değil mi?</p>

  <p>İşte.</p>

  <p>Aman ne sürpriz, dedim. Annem işte. Ömrünün son gününün son saatinin son dakikasında annem işte, çalışıyor olacaktı. Füzeler havada uçuşurken, annem işte olacaktı.</p>

  <p>Galiba Oscar’ı fena halde özlemiştim, ya da benim hakkımda <i>bir şey</i> bilen biriyle görüşmek istedim, ya da kedi çişi kokusu sağduyuma zarar vermişti, çünkü ona gezinti yolundaki bir kafenin adresini verdim, yanında birkaç giysimle bazı kitaplarımı getirmesini tembihledim.</p>

  <p>Para da getir.</p>

  <p>Durakladı. Annemin parayı nerede sakladığını bilmiyorum.</p>

  <p>Bal gibi biliyorsun, Bayım. Al getir işte.</p>

  <p>Ne kadar? diye sordu çekinerek.</p>

  <p>Hepsini.</p>

  <p>Bu çok para, Lola.</p>

  <p>Uzatma da getir şu parayı, Oscar.</p>

  <p>Tamam, tamam. Derin soluklar aldı. Bana en azından iyi olup olmadığını söyleyemez misin?</p>

  <p>İyiyim, dedim; bütün konuşma boyunca ağlamama ramak kaldığı tek an bu oldu. Yeniden konuşabilecek duruma gelinceye kadar, biraz sustum, sonra anneme çaktırmadan buraya nasıl geleceğini sordum.</p>

  <p>Beni bilirsin, dedi, cılız bir sesle. Bir ev kedisi olabilirim, ama kaynakları olan bir ev kedisiyim.</p>

  <p>Çocukken en favori kitabı <i>Kahverengi Ansiklopedi</i> olan birine güvenilmeyeceğini bilmem gerekirdi. Ama doğru dürüst düşünemiyordum, onu görmeyi öyle çok istiyordum ki.</p>

  <p>Planım şuydu. Kardeşimi benimle birlikte kaçmaya razı edecektim. Dublin’e gidecektik. Gezinti yolunda birkaç İrlandalı oğlanla tanışmıştım, ülkelerini pek bir ballandırmışlardı. U2’nun yedek şarkıcılarından biri olacaktım, hem Bono hem de davulcu bana tutulacaktı, Oscar da Dominikli James Joyce olacaktı. Bunların olacağına ciddi ciddi inanıyordum. O sıralar beynim işte böylesine sulanmıştı.</p>

  <p>Ertesi gün, iki dirhem bir çekirdek, kaleye gittim; oradaydı, elinde bir torba. Oscar, dedim gülerek, daha da şişmanlamışsın!</p>

  <p>Biliyorum, dedi mahcup. Senin için çok kaygılandım da.</p>

  <p>Belki bir saat sarmaş dolaş kaldık, sonra ağlamaya başladı. Lola, <i>çok üzgünüm.</i></p>

  <p>Tamamdır, önemli değil, dedim; başımı kaldırınca annemin, Rubelka tia’mın ve tio’mun kafeye girdiğini gördüm.</p>

  <p>Oscar! diye çığırdım, ama artık çok geçti. Annem beni kıskıvrak yakalamıştı bile. Nasıl da zayıf ve bitkin görünüyordu, neredeyse bir kocakarı gibi, ama bana, elindeki avucundaki son kuruşmuşum gibi yapışmıştı, kızıl peruğunun altındaki yeşil gözleri ateş saçıyordu. Aklım başka yerde olmasına karşın, gözümden kaçmadı: bu iş için basbayağı giyinip kuşanmıştı. Tam ona göre bir şeydi. Muchacha del diablo, diye haykırdı avaz avaz. Onu kafenin dışına sürüklemeyi becerdim, bana tokat atmak için elini kaldırınca da kendimi ondan kurtardım. Tabanları yağladım. Arkamda tepetakla yuvarlandığını, bir çatırtıyla kaldırıma çarptığını duydum, fakat dönüp bakmadım. Hayır — koşuyordum. İlkokulda, her spor bayramında, sınıfın en hızlı kızı ben olurdum, bütün kurdeleleri toplayıp eve dönerdim; ama bu haksızlık, derlerdi, çünkü çok iriydim; ne derlerse desinler, hiç aldırmazdım. İsteseydim, oğlanları bile yenerdim, dolayısıyla hasta annemin, hayatı kaymış tio’mun, şişko kardeşimin beni yakalaması söz konusu bile değildi. Uzun bacaklarımın elverdiği ölçüde hızlı ve uzağa koşacaktım. Gezinti yolunun sonuna ulaşacak, Aldo’nun rezil evini geçecek, kendimi Wildwood’un, New Jersey’in dışına atacaktım; bir an bile durmayacaktım. Kanat takıp <i>uçacaktım.</i></p>

  <p>Ya da işte, olması <i>gereken</i> buydu. Bense durup geriye baktım. Elimde değildi. İncil’i, şu tuzdan heykele dönüşme dalgasını filan bilmediğimden değil, ama sizi tek başına, kimseden yardım almaksızın büyüten birinin kızıysanız, alışkanlıklardan zor kurtuluyorsunuz. Sadece annemin iyi olduğundan, kolunu kırmadığından ya da kafasını yarmadığından emin olmak istedim. Demek istediğim, cidden, kim kazara da olsa öz annesini öldürmek ister ki? Evet, geriye bakmamın tek nedeni buydu. Yere boylu boyunca serilmişti, peruğu uzağa uçmuş, zavallı kel kafası, gündüz gözü, mahrem ve utanılacak bir şeymişçesine ortaya çıkmıştı; ve anacığını yitirmiş bir buzağı gibi böğürüyordu. Hija, hija! Bense koşmak, geleceğime doğru kaçmak istiyordum. Bana yol gösterecek olan o duyguya gereksiniyordum, buysa son derece doğaldı; ne yazık ki, görünürde duygu filan yoktu. Bir tek ben. Sonuçta, gözüm yemedi; bunun için gereken yumurtalıklar bende yoktu. Yerdeydi; bir bebek kadar dazlak, ağlıyor, bağırıyor; büyük bir olasılıkla ölümden yalnızca bir ay uzakta, karşısındaysa tek ve biricik kızı. Yapabileceğim hiçbir şey yoktu. Böylece yanına döndüm, kalkmasına yardım etmek için elimi uzatınca, iki eliyle bana mengene gibi yapıştı. İşte ancak o zaman ayrımsadım; gözlerinde yaşın damlası yoktu. Rol yapmıştı! Sırıtışı bir aslanınkinden farksızdı.</p>

  <p>Ya te tengo, dedi bir sıçrayışta, zaferle kalkarken. Te tengo [yakaladım seni].</p>

  <p>İşte, kendimi Santo Domingo’da bulmam, böyle oldu. Tahminimce, annem hiç kimseyi tanımadığım bir adadan kaçmamın çok daha zor olacağını düşündü, bir bakıma haklı da. Buradaki altıncı ayımdayım; son günlerde, olup bitene filozofça yaklaşmaya çalışıyorum. Başlarda böyle değildim tabii, ama sonunda peşini bırakmak, koyvermek zorunda kaldım. Bu bir yumurtayla bir taşın kavgasına benzer, dedi abuela’m. Kazanmak yoktur. Burada ciddi ciddi okula gidiyorum, aldığım notlar döndüğümde, Paterson’da geçerli sayılmayacak, ama olsun, beni meşgul ediyor, haylazlıktan uzak tutuyor, hem yaşıtlarımla bir aradayım. Bütün günü bizim gibi moruklarla geçirmemelisin, diyor anneannem. Okula ilişkin duygularım karışık. Öncelikle, okul sayesinde İspanyolcam epey ilerledi. ____ Akademisi özel bir okul; tio’m Carlos Moya’nın los hijos de mami y papi [anneciğinin babacığının kuzuları] dediği insanlarla dolu bir Carol Morgan<sup><a href="../Text/dipnot.xhtml#ref25" id="ref_25">[25]</a></sup> özentisi. Ve karşılarında ben. Paterson’da gotik biri olmanın çetin bir iş olduğunu düşünüyorsanız, Dominik Cumhuriyeti’ndeki özel okulların birinde, New Yorklu bir Dominikli olmayı deneyin bakalım. Dünyanın hiçbir yerinde bunlardan daha şirret kızlar bulamazsınız. Hakkımda ölümüne fısıldaşıyorlar. Başkası olsa çözülür, sinir krizi filan geçirirdi, ama Wildwood’dan sonra hiç de öyle narin, kolay kırılır biri değilim. Bu tür şeylerin içime işlemesine izin vermiyorum. İşin en ironik tarafı mı? Okulun <i>koşu</i> takımındayım. Katılmamı sağlayan, arkadaşım Rosío; Los Mina’dan burslu gelen kız, bir gün, salt bacaklarımın uzunluğu sayesinde takımda parlayabileceğimi söyledi. Bunlar bir şampiyonun bacakları, kehanetinde bulundu. Eh, benim bilmediğim bir şeyi biliyormuş anlaşılan, çünkü şu an okulun 400 metre ve altındaki en iyi koşucusuyum. Böylesine basit bir şeyde yeteneğimin olması, inanılır gibi değil. Beni okulumun arkasında, Koç Cortés’in önce İspanyolca ardından Katalanca haykırışları eşliğinde “sprint” atarken görse, Karen düşüp bayılırdı herhalde. Nefes alın, derin nefes; <i>asılın</i>! Bedenimde bir gram yağ kalmadı sanki, bacak kaslarımın gelişkinliği herkesi şaşırtıyor, beni bile. Trafik tıkanıklığına yol açmadan şort giyemez oldum; geçen gün abuela’m anahtarı içeride unutmuş, kapıda kaldık, sinir içinde bana döndü: Hija, tekmeyi bas da aç şunu. Bunun üzerine makaraları koyverdik.</p>

  <p>Şu son aylarda öyle çok değişiklik oldu ki; kafamda, yüreğimde. Rosio beni “gerçek Dominikli kız” gibi giydiriyor. Saçımı yapan, makyajıma yardım eden de o; bazen kendimi aynada görüyor, bir an kim olduğumu çıkaramıyorum. Yo, hayır mutsuz filan değilim. Beni doğruca U2’nun evine götürecek bir uçanbalon bulsam bile, biner miyim, emin değilim. (Gerçi hain kardeşimle hâlâ konuşmuyorum, o başka.) İşin doğrusu, burada bir yıl daha kalmayı bile düşünüyorum. Abuela’m gitmemi hiç istemiyor — öyle yalın bir “seni özleyeceğim” diyor ki, doğruluğundan kuşkulanmak olanaksız; annem de istiyorsam kalabileceğimi ama canım istediği an eve dönebileceğimi söyledi. Rubelka tia’mın dediğine göre, annem yaşama sıkıca sarılmış, yine iki işte birden çalışıyormuş. Bana bütün ailenin bir arada olduğu bir fotoğraf gönderdiler, La Inca da çerçeveletti; gözlerim buğulanmadan bakamıyorum. Resimde annem peruğunu takmamış, öyle zayıf görünüyor ki, neredeyse tanıyamayacağım.</p>

  <p>Şunu bil ki, senin için canımı veririm, dedi son konuşmamızda. Ve benim bir şey dememe kalmadan, telefonu kapadı.</p>

  <p>Ama size anlatmak istediğim bu değil. Asıl, bütün bu karmaşayı başlatan şu çılgın duygudan söz etmek istiyorum; kemiklerimden şarkı söyleyerek fışkıran, pamuğa yayılan kan gibi beni ele geçiren şu bruja [büyücülük, kehanet] duygusu. Bana, yaşamımdaki her şeyin değişmek üzere olduğunu söyleyen his. Geri geldi. Dün değil evvelsi gün, karman çorman rüyalardan uyandım ve onu buldum; içimde nabız gibi atıyordu. İçinde bir çocuk varken, insan kendini aynen böyle hissediyor, sanırım. Önce korktum, bana yine alıp başımı gitmemi söylüyor sandım, ama gözlerimi evde her dolaştırışımda, abuela’mı her görüşte duygu daha da güçlendi, bunun üzerine, bu seferkinin farklı olduğunu anladım. O sıralarda bir oğlanla çıkıyordum; Los Mina’da, Rosío’yu görmeye gittiğimde tanıştığım, Max Sánchez adında tatlı bir morenito [melez]. Boyu kısa, fakat gülüşü ve canlı giyim tarzı pek çok açığı kapatıyor. Ben Nueba Yol'lu olduğum için, habire ne kadar zengin olacağından bahsedip duruyor, umurumda bile olmadığını açıklamaya çalışınca da, bana deliymişim gibi bakıyor. Beyaz bir Mercedes-Benz alacağım, diyor. Tú veras. Ama en bayıldığım yönü, yaptığı iş; ilişkimizi başlatan da o zaten. Santo Domingo’da iki-üç sinema genellikle aynı film bobinlerini paylaşır, dolayısıyla ilk sinema salonu ilk bobini bitirince Max’a teslim ediyor, o da motosikletini deliler gibi sürerek bobini ikinci sinemaya yetiştiriyor, sonra geri dönüp ikinci bobini alıyor, böyle böyle devam ediyor. Gecikse ya da başına bir kaza filan gelse, film kesintiye uğrar, seyirciler de şişe fırlatmaya başlar. Şimdiye kadar talihinin yaver gittiğini söylüyor, Aziz Miguel madalyonunu öpüyor. Benim sayemde, diye övünüyor, bir film üçe katlanmış oluyor. Sahneleri birleştiren adam, benim. Max, abuela’mın tanımıyla “la clase alte”den [üst sınıf] değil, okuldaki kendini beğenmiş kancıklardan biri bizi görse, düşüp bayılır, ama ben ondan hoşlanıyorum. Bana kapıları açıyor, morena’m diyor; yüreklendiğinde koluma usulca dokunuyor, sonra elini hemen çekiyor.</p>

  <p>Her neyse, içimdeki duygunun Max’la ilintili olabileceğini düşündüm ve beni şu aşk motellerinden birine götürmesine izin verdim. Öyle heyecanlıydı ki, az kaldı yataktan düşüyordu; ilk isteği, kıçıma bakmak oldu. Koca popomun bir gün bir yıldız gibi parlayacağı hiç aklıma gelmezdi, ama Max tüylerimi ürperte ürperte, onu dört-beş kez öptü, bir tesoro olduğunu ilan etti. İşimiz bitince, o da yıkanmak üzere banyoya girince, çırılçıplak aynanın karşısında durdum ve culo’mu [kıç] ilk kez alıcı gözle inceledim. Bir tesoro, diye yineledim. Bir hazine.</p>

  <p>Okulda Rosío sordu: Evet? Başımı bir kez, şöyle bir salladım, bana sarıldı, kahkahalarla güldü, nefret ettiğim bütün kızlar dönüp bize baktı, ama bana ne yapabilirlerdi ki? Mutluluk, çıkıp geldiğinde, Santo Domingo’daki bütün gıcık kızların toplamından bile güçlüdür.</p>

  <p>Ama aklım hâlâ karışıktı. Çünkü duygu güçlendikçe güçleniyor, bana uykuyu haram ediyor, bir an huzur vermiyordu. Yarış kaybetmeye başlamıştım, ki daha önce asla olmamıştı.</p>

  <p>O kadar da muhteşem değilsin, ha gringa, diye tıslıyordu öteki takımlardaki kızlar; bense başımı önüme eğmekten başka bir şey yapamıyordum. Koç Cortés öyle mutsuzdu ki, kendini arabasına kilitliyor, hiçbirimizle konuşmuyordu.</p>

  <p>Bütün bunlar delirtiyordu beni; sonra, bir gece, Max’la buluştuktan sonra eve döndüm. Beni Malecón’da uzun bir yürüyüşe götürmüştü —başka şeye parası yetmiyordu— palmiyelerin üstünde zigzaglar çizen yarasaları, açıklara doğru uzaklaşan eski gemiyi seyrettik. Ben diz arkasındaki kirişleri esnetirken, o da alçak, sakin bir sesle ABD’ye göçmekten söz etti. Döndüğümde, abuela’mın beni oturma odasındaki masada beklediğini gördüm. Gençken kaybettiği kocasının anısına hürmeten, hâlâ sürekli siyahlar giyiyor olsa da, tanıdığım en alımlı kadınlardan biri. İkimizde de aynı sivri, çentikli kenarlar, aynı öfke parlamaları var; her ne kadar itiraf etmek istemesem de, onu daha havalimanında gördüğüm an, iyi geçineceğimizi anladım. Sahip olduğu en iyi şey kendisiymiş gibi, dimdik duruyordu; beni görünce, Hija, seni gittiğin günden beri bekliyorum, dedi. Sonra beni kucakladı, öptü : Ben senin abuela’nım, ama istersen bana La Inca diyebilirsin.</p>

  <p>O gece onun tepesinde, saçındaki ayrım kadar yakınında dikilirken, içime sımsıcak bir sevecenlik yayıldı. Kollarımı omzuna doladım ve ancak o zaman fotoğraflara bakmakta olduğunu fark ettim. Eski resimlerdi, bizim evde hiç görmediğim türden. Annemin gençlik fotoğrafları, başkalarının. Birini aldım. Annem bir Çin lokantasının önünde duruyordu. Belindeki önlükle bile, güçlü, yetkin görünüyordu, önemli biri olacak biri gibi.</p>

  <p>Çok guapa’ymış, dedim öylesine.</p>

  <p>La Inca burnundan bir horultu saldı. Guapa soy yo. Annen bir diosa’ydı [tanrıça]. Ama öyle cabeza dura’ydı ki [taş kafalı, inatçı, hırçın]. O senin yaşındayken, hiç geçinemezdik.</p>

  <p>Bunu bilmiyordum, dedim.</p>

  <p>Evet, o cabeza dura’ydı, bense...exigente [müşkülpesent, talepkâr]. Neyse ki, sonumuz gayet hayırlı geldi, diye iç geçirdi. Sana ve kardeşine sahip olduk, insan bundan daha fazla ne diler ki, hele de geçmişte yaşadıklarımızı düşünecek olursak. Resimlerden birini çekip aldı. Bu annenin babası, dedi bana uzatırken. Benim kuzenimdi, ve...</p>

  <p>Tam bir şey daha söyleyecekken, sustu.</p>

  <p>İşte o zaman, bir kasırga kadar şiddetli, saldırdı. Şu <i>duygu.</i> Dikiliverdim; sırtım annemin hep istediği kadar dikti şimdi. Abuela’m öylece, çaresizce oturuyor, doğru sözcükleri bir araya getirmeye çabalıyordu, bense ne kıpırdayabiliyor, ne de soluk alabiliyordum. Kendimi yarışların, her an infilak edeceğim duygusuna kapıldığım o son saniyelerindeki gibi hissediyordum. Bir şey söylemeye hazırlanıyordu ve ben onun ağzından çıkacakları bekliyordum. Başlamayı, hayatımın başlamasını bekliyordum.</p>
</body>
</html>