<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>SON MEKTUP</h3>

  <p>Son’dan önce elindekileri memlekete postalamayı becermiş. Üzerine eften püften, yavan cümleler karalanmış birkaç posta kartı. Bir tane de bana yazmış; Kont Fenris diye hitap etmiş bana. Eğer henüz görmediysem, Azua’nın kumsallarını tavsiye ediyor. Lola’ya da yazmış; ona Sevgili Bene Gesserit Cadım demiş.<sup><a href="../Text/dipnot.xhtml#ref102" id="ref_102">[102]</a></sup></p>

  <p>Sonra, ölümünün üzerinden sekiz ay kadar geçmişken, Paterson’daki eve bir paket geldi. Buyurun size Dominik usulü Express. İçinden iki elyazması çıktı. Biri, bir türlü-tamamlanamayan başyapıtının, dört kitaplık, E.E. “Doc” Smith-tarzı, <i>Starscourge</i> adlı uzay operasının yeni bölümleriydi, diğeriyse Lola’ya yazılmış uzun bir mektup; anlaşıldığı kadarıyla, öldürülmeden önce kaleme aldığı son şeydi. Mektupta yaptığı araştırmalardan, yazdığı yeni kitaptan söz ediyor, kitabı ayrıca göndereceğini belirtiyor. İkinci pakete dikkat et, diyor. İçinde, bu yolculukta yazdıklarımın tamamı var. Size gerekebilecek her şey orada. Vardığım sonuçları okuyunca, anlayacaksın. (Sayfanın kenarına, Bizi hasta eden şeyin tedavisi o, diye eklemiş. Evrenin DNA’sı.)</p>

  <p>Tek sorun, lanet olasıca şey bir türlü elimize geçmedi! Ya postada kaybolmuştu, ya Oscar postaya veremeden öldürülmüştü, ya da teslim ettiği kişi unutup gitmişti.</p>

  <p>Her neyse, elimize ulaşan paket de şaşırtıcı haberler taşımaktaydı. O yirmi yedi günün sonlarına doğru, güvercinimiz, Ybón’u başkentten uzaklaştırmayı <i>başarmıştı.</i> Capitán bir “iş” gezisindeyken, onlar bütün bir hafta sonunu, Barahona’daki bir kumsalda gözlerden uzak geçirmişlerdi ve bilin bakalım ne olmuştu? Ybón onu cidden, gerçekten <i>öpmüştü.</i> Bir daha bilin bakalım, ne olmuştu? Ybón onu cidden, gerçekten <i>düzmüştü.</i> İsa’ya şükürler olsun! Oscar bundan çok hoşlandığını, Ybón’un adı-lazım-değil'inin tadının tam da beklediği gibi çıktığını belirtiyor. Onun gözlemine göre, tadı Heineken’e benziyormuş. Ybón her gece capitán’ın onları bulduğu karabasanlar görmüş, bir keresinde uyanıp korku dolu bir sesle, Oscar, o burada, demişti; adamın geldiğine gerçekten inanıyormuş, Oscar yataktan fırlayıp capitán’ın üzerine saldırmış, ama sonra bunun, otelin süsleme amacıyla duvara astığı bir kaplumbağa kabuğu olduğu ortaya çıkmış. Az kaldı burnumu kırıyordum! Ybón’un neredeyse göbek deliğine kadar çıkan, minik tüyleri olduğunu, Oscar onun içine girerken gözlerini kapadığını yazıyor, ama kendisini asıl etkileyen şeyin, seksin bildik bam-bam-bamları olmadığını ekliyordu — onu asıl çarpan, hayatında hiç tatmadığı küçük, mahrem teklifsizliklerdi; kadının saçlarını taramak, iç çamaşırlarını çamaşır ipinden almak, çırılçıplak banyoya gidişini izlemek, kadının gelip ansızın kucağına oturması ya da yüzünü onun boynuna gömmesi gibi. Ybón’un ona küçüklüğünü, küçük bir kızken yaşadıklarını anlatması ya da kendisinin ona, hayatında hiç seks yapmamış, bakir bir erkek olduğunu açıklaması gibi yakınlaşmalar. Bunun için bu kadar çok, böyle kahrolası bir süre beklemek zorunda kalmama inanamıyorum, diye yazmış. (Ybón bu bekleme süresine başka bir ad vermeyi önermişti. Ya? Ne diyelim, peki? Belki de, dedi kadın, ona yaşam diyebilirsin.) Oscar’ın son cümleleri şöyle: Herkesin dilinden düşmeyen şey, bu demek? Diablo! Keşke bilseydim, keşke daha önce öğrenseydim. O güzellik! Ah, o güzellik!</p>
</body>
</html>