<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>I<br/>
  VAROŞ İNEĞİ<sup><a href="../Text/dipnot.xhtml#ref7" id="ref_7">[7]</a></sup> DÜNYANIN SONUNDA<br/>
  1974 — 1987</h3>

  <h4 class="sigil_not_in_toc">ALTIN ÇAĞ</h4>

  <p>Kahramanımız, milleti mıknatıs gibi kendine çeken şu Dominikli fırlamalardan biri değil — ne beysbol oyuncusu, ne ünlü bir Bachata müzisyeni, ne de binlerce pilici donunda sallayan bir playboy.</p>

  <p>Tam tersine, ömrünün erken safhalarındaki kısa bir dönem dışında, elemanın dişilerden yana hiç şansı olmadı (bir Dominikliyle <i>bu kadar</i> bağdaşmayan bir durum olabilir yani).</p>

  <p>O sıralar yedi yaşındaydı.</p>

  <p>Gençliğinin bu mübarek döneminde, Oscar bir tür Kazanova’ydı. Habire kızları öpmeye çalışan, merengue dansında mutlaka arkalarına geçip kasıksal baskı yapan, daha okula başlamamış zamparalardan; perrito [sandviç] dansını öğrenen ve bulduğu her fırsatta deneyen ilk zenci. Çünkü o günlerde (hâlâ) “normal” Dominikli bir oğlan çocuğuydu; “tipik” bir Dominikli ailede büyümüş, yeni yeni girdiği “sivilcelenme” süreci, hem damarlarındaki kan hem de aynı durumdaki arkadaşları tarafından desteklenen bir fırlama. Partilerde (ki, o çoktan gerilerde kalmış yetmişlerde, Washington Heights Washington Heights iken, Bergenline neredeyse yüz sokaklık, dümdüz bir İspanyol hattı değilken, partiden bol şey yoktu), sarhoş bir akraba mutlaka Oscar’ı küçük bir kızın üzerine iter, kızla oğlan yetişkinlerin kalça-yapışmasına uğrarken, herkes makaraları koyuverirdi.</p>

  <p>Oscar’ı o zamanlar görmeliydiniz, diye iç geçirirdi annesi, son günlerinde. Küçük Porfirio Rubirosa'mızdı o bizim.<sup><a href="../Text/dipnot.xhtml#ref8" id="ref_8">[8]</a></sup></p>

  <p>Yaşıtı oğlanların hepsi, salgın hastalıklarmışçasına, kızlardan uzak dururdu. Oscar değil. Küçük herif dişilere bayılıyordu, tonla ‘"sevgilisi” vardı. (Doğruca şişkoluğa yazılmış, tıknaz, gürbüz bir çocuktu, ama annesi saç kesimine ve giysilerine özen gösterir, oğlunu temiz pak tutardı; kafa orantıları değişmeden önce, bütün resimlerinde açıkça görülen, ışıl ışıl, harika gözleri ve bebek kıçı nefisliğinde yanakları vardı.) Kızlara (ablası Lola’nın arkadaşları, annesinin dostları, hatta komşuları, dudaklarını kırmızıya boyayan, kıçının yerinde bir çan varmış gibi yürüyen, otuz küsur yaşındaki postane memuru Mari Colon), hepsine kesikti; açıkça da belli ederdi. Ese muchacho está bueno! [Bu oğlan çok tatlı!] (Böylesine açık olmak, ama karşılığında en küçük bir ilgi görememek, oğlanın canını yakar mıydı? Hayır, hem de hiç!) Yazları, Baní’de yaşayan ailesini ziyarete gittiği DC’de iyice azıtırdı; Nena Inca’nın<sup><a href="../Text/dipnot.xhtml#ref9" id="ref_9">[9]</a></sup> evinin önünde dikilir, yoldan geçen kadınlara bağıra çağıra laf atardı —Tú eres guapa! Tú eres guapa!— [çok güzelsin] ta ki, Tanrı’nın izin gününde, özene bezene yarattığı bir tanesi, oğlanı büyükannesine şikâyet edinceye, kadın da bu güzeller resmi geçidine derhal son verinceye kadar. Muchacho del diablo! [Şeytanın oğlu!] Burası kabare değil!</p>

  <p>Oscar için gerçekten Altın Çağ’dı bu; tanrısal doruğuna da, yedinci yaşının sonbaharında ulaştı: aynı anda iki sevgilisi oldu. Yaşadığı ilk ve son “üçlü” ilişki. Maritza Chacón ve Olga Polanco ile.</p>

  <p>Maritza, ablası Lola’nın arkadaşıydı. Uzun saçlı, kadınsı; öyle güzeldi ki, istese genç Dejah Thoris’i<sup><a href="../Text/dipnot.xhtml#ref10" id="ref_10">[10]</a></sup> canlandırabilirdi. Olga’ya gelince, o aile dostlarından biri değildi. Sokağın sonundaki evde oturuyordu; Oscar’ın annesi bu evden sürekli yakınırdı, çünkü bütün gün sundurmada takılıp bira içen Porto Rikolularla doluydu. (Ne yani, bunu Cuamo’da yapsalar olmaz mı? diye söylenirdi kadın ters ters.) Olga’nın belki doksan tane kuzeni vardı, hepsinin de adı ya Hector ya Luis ya da Wanda’ydı sanki. Kızın annesi, Oscar’ın annesinin yorumuyla, maldita borracha’nın [kahrolası ayyaş] teki olduğundan, Olga bazı günler kıç kokardı, çocukların ona Sidikli Hanım demelerinin nedeni de buydu.</p>

  <p>Sidikli ya da değil, Oscar onun sessizliğine, yerlerde yuvarlanıp güreş tutmaya ses çıkarmamasına, topladığı <i>Uzay Yolu</i> bebeklerine gösterdiği ilgiye bayılıyordu. Maritza ise sadece güzeldi, orada bir itici güce ihtiyaç yoktu, üstelik hep yakınlardaydı. Böylece, ani ve dâhice bir dürtüyle, iki kızı birden, aynı anda idare edebileceğine aklı yattı. Önceleri, onlarla çıkmasını bir numaralı kahramanı Şazam’ın<sup><a href="../Text/dipnot.xhtml#ref11" id="ref_11">[11]</a></sup> istediğini ileri sürdü. Ama kızlar kabul edince, bahaneyi, numarayı filan bıraktı. İsteyen, Şazam değildi — Oscar’dı.</p>

  <p>Bunlar dünyanın daha masum olduğu günlerdi, dolayısıyla, ilişkileri otobüs durağında birbirine yapışık durmak, çaktırmadan el ele tutuşmak, büyük bir ciddiyetle yanaktan öpüşmekten ibaretti; iki kez öpmüştü kızları, önce Maritza’yı sonra da Olga’yı; yoldan görünmemek için, bir çalılığın gerisinde, gizlice. (Şu küçük maçoya da bakın hele, derdi annesinin arkadaşları. Que hombre! Ne erkek!)</p>

  <p>Üçlü ilişki yalnızca bir hafta sürdü; yedi güzelim gün. Bir gün, okuldan sonra Maritza Oscar’ı salıncağın arkasında köşeye kıstırdı, raconu kesti: ya o ya <i>ben</i>! Oscar onun elini tuttu, ciddi bir sesle konuştu, uzun uzun ona olan aşkını anlattı, <i>paylaşma</i> kararlarını anımsattı, ama Maritza nuh diyor peygamber demiyordu. Kendisinden büyük üç ablası vardı ve <i>paylaşma</i> olgusu hakkında bilmesi gereken her şeyi biliyordu. Onu başından atana kadar benimle konuşma! Maritza, çikolata teni ve kısık gözleriyle, ömrünün bundan sonrasında önüne geleni doğrayacağı Ogún enerjisini şimdiden sergilemekteydi. Oscar suratı beş karış, eve, Koreli kaçak işçi çalıştıran işyeri-öncesi dönemine özgü çizgi romanlarına döndü — <i>Herculoidler, Space Ghost,</i> vs. Neyin var senin? diye sordu annesi. İkinci işine gitmek üzere hazırlanıyordu; ellerindeki egzama, sıvaşıp kalmış yemek lekelerini andırıyordu. Oscar, kızlar işte, diye mızıldanınca, de León Ana az kaldı bir yanardağ gibi patlıyordu. Tú ta llorando por una muchacha? [Bir kız yüzünden ağlıyorsun, ha?] Oscar’ı kulağından yakaladığı gibi ayağa kaldırdı.</p>

  <p>Anne, kes şunu, diye bağırdı Oscar’ın ablası; kes şunu!</p>

  <p>Annesi oğlanı yere fırlattı. Dale un galletazo, [Patlat bir tokat] dedi, burnundan soluyarak; bak bakalım o zaman küçük puta [fahişe, kaltak] seni sayıyor mu saymıyor mu?</p>

  <p>Oscar daha farklı bir zenci olsaydı, galletazo [tokat] önerisini dikkate alabilirdi. Ama ona bir erkeğin kavraması gereken yuları gösterecek, öğretecek bir babası yoktu; her tür saldırgan, kavgacı eğilimden yoksun büyümüştü. (Ablasının aksine; o oğlanlarla da, ince burnunu ve düzümsü saçlarını kıskanan morena [zenci; müren balığı] kızlar sürüsüyle de kıyasıya dövüşürdü.) Oscar’ın dövüş sanatlarındaki derecesi sıfırdı; Olga bile o kürdan kollarıyla onu saniyede tepeleyebilirdi. Kısacası, kıza saldırmak, gözünü korkutmak filan söz konusu değildi. Bunun üzerine, oturup düşündü. Kararını vermesi pek uzun sürmedi. Her şey bir yana, Maritza çok güzeldi, Olga değildi. Olga bazen çiş kokardı, Maritza kokmazdı. Maritza evlerine girip çıkıyordu, Olga eve alınmıyordu. (Evimde bir Porto Rikolu mu? diye dudak bükerdi annesi. Jamás! Asla!) Oscar’ın mantığı, böceklerin evet/hayır matematiğine bir zencinin yaklaşabileceği kadar yakındı. Ertesi gün oyun alanında, Maritza’nın gözetiminde, Olga’dan ayrıldı. Olga nasıl da ağladı! Sırtında ablalarının eskileri, ayağında dört numara büyük ayakkabılar, bir bez bebek gibi titriyordu! Burnundan sümükler akarak, filan; ne ararsan yani!</p>

  <p>Sonraki yıllarda, ikisi de (Oscar ve Olga) aşırı şişman ucubeler olup çıktıklarında, arada bir, kızı karşı kaldırımda yürür ya da New York otobüs durağının yakınında boş gözlerle etrafa bakarken gördüğünde, içine yayılıveren ani suçluluk duygusunu engelleyemez, merak ederdi: O taş kalpli ayrılışın, kızı öyle lök gibi bırakıvermesinin, kızın şu anki rezil rüsvalığında bir payı olmuş muydu? (Kızı terk ederken, çok iyi anımsıyordu, hiçbir şey hissetmemişti; kız ağlamaya başladığında bile, şu kadarcık duygulanmamıştı. Bebeklik etme, demişti yalnızca.)</p>

  <p>Ancak asıl <i>acıtan,</i> Maritza’nın <i>onu</i> sepetlemesi oldu. Olga’yı köpeklere yem etmesinden sonraki pazartesi günü, elinde en sevdiği <i>Maymunlar Gezegeni</i> sefertasıyla otobüs durağına gelmiş ve dünyalar güzeli Maritza’yı göt-çirkinliğindeki Nelson Pardo'yla el ele bulmuştu. <i>Yitiklerin Ülkesi</i>'ndeki Çaka’ya benzeyen Nelson Pardo’yla! Ayın, Tanrı'nın silmeyi unuttuğu bir leke olduğunu sanacak kadar ahmak olan Nel-son Pardo! (Merak etmeyin, Tanrı yakında icabına bakacaktır, demişti oğlan bütün sınıfa.) Donanmaya katılıp Birinci Körfez Savaşı’nda sekiz ayak parmağını kaybetmeden önce, mahallenin evlere sızma uzmanı olup çıkan Nelson Pardo. Önce, Oscar yanlış gördüğünü düşündü; güneş gözüne giriyordu, dün gece pek iyi uyuyamamıştı, vs. Gidip yanlarında durdu, büyük bir dikkat ve hayranlıkla sefertasını incelemeye koyuldu; Dr. Zaius ne kadar da gerçekçi ve şeytani görünüyordu. İyi ama, Maritza ona <i>gülümsemiyordu</i> bile! Oscar orada yokmuş gibi davranıyordu. Biz evlenmeliyiz, dedi Nelson’a, oğlan da gerzek gerzek sırıttı, dönüp sokağın başına, otobüsün gelip gelmediğine baktı. Oscar konuşamayacak kadar çok kırılmıştı; kaldırıma oturdu, bir şeyin göğsünden fokurdayarak, ödünü bokuna karıştırarak yükseldiğini hissetti ve daha ne olduğunu anlamasına kalmadan, ağlamaya başladı; ablası Lola yanına gelip neyin var diye sorunca, başını sallamakla yetindi. Biri alayla kıkırdadı; şu mariconeo’ya da [ibne, muhallebi çocuğu] bakın hele. Bir başkası, sevgili sefertasına bir tekme yapıştırdı, General Urko’nun yüzünün tam ortasına bir çizik attı. Oscar hâlâ ağlayarak otobüse bindiğinde, tedavi olup uyuşturucudan kurtulmasıyla ünlü şoför, Tanrım, siktiri boktan bir <i>bebek</i> gibi davranmasana, dedi.</p>

  <p><i>Ayrılık Olga’ya çok mu fena koymuştu?</i> Oscar’ın asıl sorduğuysa, şuydu: <i>Ayrılık Oscar’a çok mu kötü koymuştu?</i></p>

  <p>Oscar, Maritza’dan tekmeyi yediği (Şazam!) andan başlayarak, yaşamının tepetakla yuvarlandığı duygusundan kurtulamıyordu. Bunu izleyen birkaç yılda, şişmanladıkça şişmanladı. Özellikle buluğ çağının başları onu fena benzetti, yüzünü “şirin” bile diyemeyeceğiniz bir karışıma dönüştürdü, cildini sivilcelere boğdu, oğlanın özgüvenini yerle bir etti; karşı cinse duyduğu, daha önce kimsenin kışt demediği aşırı ilgiyse şimdi kaybetmeye mahkûm, ezik —büyük harfle Ezik— biri olmanın eşanlamlısı olup çıkmıştı. Sıkı dostlar edinemiyordu bir türlü; fazla ciddi, fazla utangaç ve (mahallesindeki çocuklara inanacak olursak) fazla <i>acayipti</i> (konuşurken, daha dün ezberlediği, iri iri lafları kullanmak gibi bir alışkanlığı vardı). Kızların yakınına bile gitmez olmuştu, çünkü en iyi ihtimalle onu görmezden geliyor, en kötü ihtimalle de tiz bir çığlık atıp gordo asqueroso! [iğrenç şişko!] diyorlardı. Sandviç danslarını da, ailedeki kadınlar ona hombre dediğinde göğsünü kabartan gururu da çoktan unutmuştu. Bir başka kızla öpüşmesi uzun, <i>çok</i> uzun zaman aldı. Kızlar cephesinde elde ettiği her şey, o tek, lanet olası haftada yanıp kül olmuştu sanki.</p>

  <p>Aynı şekilde, “sevgililerinin” şansı da pek yaver gitmedi. Oscar’ı vuran feleğin sillesi, onları da ihmal etmemiş gibiydi. Olga yedinci sınıfa geldiğinde, efsanelerdeki devlerden miras aldığı bir genle olmalı, artık tam bir devanası, korkutucu bir yaratıktı, 151’i doğruca şişeden içerdi; sonunda da sınıfta, dersin ortasında NATAS! diye haykırma huyu yüzünden okuldan alındı. Göğüsleri bile, sonunda olanca haşmetiyle fışkırdığında, sarkık ve ürkütücüydü. Bir keresinde, otobüste Oscar’a <i>pasta manyağı</i> demiş, oğlansa şöyle dememek için kendini zor tutmuştu: Bunu söyleyen puerca’ya da [dişi domuz; pis, pasaklı] bakın hele, ama kızın onu ayağının altına alıp bir güzel tepelemesinden korkmuştu; zaten yerlerde sürünen karizması bir kadın dayağını asla sağ salim atlatamaz, onu özürlü çocuklarla ve uluorta mastürbasyon yapmasıyla ünlü Joe Locorotundo’yla aynı takıma sokardı.</p>

  <p>Peki ya, güzeller güzeli Maritza Chacón? Aşk üçgenimizin hipotenüsünün talihi nasıl gitti? Eh, sizin daha <i>Ah, Yüce İsis</i> demenize kalmadan, Maritza goncalar gibi açılıp Paterson’ın en fingirdek guapa’sı [güzel, alımlı kız] olup çıkmıştı bile; Yeni Peru’nun kraliçelerinden biri. Komşulukları sürdüğü için, Oscar onu sık sık görüyordu; varoşların Mary Jane’i, saçlar bir fırtına bulutu kadar siyah ve kabarık; belki de yeryüzünde Oscar’ın ablasından daha gür ve kıvırcık bir pelo’ya [saç, post] sahip tek Perulu kız (Oscar, Afrika kökenli Peruluları da Çinça adındaki kasabayı da henüz duymamıştı); yaşlı erkeklere iktidarsızlıklarını unutturacak kadar düzgün bir vücudu vardı, zaten altıncı sınıftan beri, yaşının iki-üç katı erkeklerle çıkan fettanın tekiydi. (Maritza pek çok alanda —spor, okul, iş— iyi olmayabilirdi, ama erkekler konusunda kimse eline su dökemezdi.) Bu, Maritza’nın lanetten paçayı sıyırdığı, Oscar ya da Olga’dan daha mutlu olduğu anlamına mı geliyor? İşte burası kuşku götürür. Oscar’ın görebildiği kadarıyla, Maritza sevgilileri tarafından tartaklanmaktan, tokatlanmaktan zevk alan bir kıza benziyordu. Çünkü <i>sürekli</i> başına gelen, buydu. Bir oğlan <i>bana</i> el kaldıracak olsa, dedi ablası Lola kibirle, <i>suratını</i> ısırırım onun.</p>

  <p>Maritza’yı görmek: Evinin önündeki küçük verandada şapur şupur öpüşürken, bir hıyarağasının arabasına binerken ya da inerken, kaldırımda itilip kakılırken. Oscar bu bol salyalı öpüşmeleri, gelip gitmeleri, tartaklanmaları bütün o neşesiz, sekssiz ergenliği boyunca seyredip durdu. Başka ne yapabilirdi ki? Yatak odasının penceresi, kızın evinin girişine bakıyordu, dolayısıyla, D&amp;D minyatürlerini boyarken ya da Stephen King’in son romanını okurken, gözü sürekli oraya kayıyordu. O yıllarda tek değişenler, otomobillerin modelleri, Maritza’nın kalçasının boyutu ve araba hoparlörlerinden dışarıya fışkıran müziğin türü oldu. Önceleri serbest stil, sonra III Will-dönemi hiphop, en sonunda da, kısa bir süreliğine Héctor Lavoe ile çocuklar.</p>

  <p>Oscar onu neredeyse her gün, düzmece bir mutlulukla, gayet şen şakrak selamlıyor, kız da kayıtsızca karşılık veriyordu, ama hepsi o kadardı. Maritza’nın öpüşmelerini anımsadığına hiç ihtimal vermiyordu — kendisiyse asla unutamazdı, elbette.</p>

  <h4 class="sigil_not_in_toc">GERZEK CEHENNEMİ</h4>

  <p>Lisesi, Don Bosco Teknik idi ve salt şehirli, Katolik erkek çocukları kabul ettiğinden, iki yüz dengesiz, hiper-aktif ergenle çeperine kadar dolduğundan, Oscar gibi şişko, bilimkurgu meraklısı, çekingen bir inek için sonu gelmez bir ıstırap kaynağıydı. Oscar’a göre okul, bir ortaçağ infaz gösterisinin günümüzdeki karşılığıydı; ağaç gövdesine bağlanmak ve zıvanadan çıkmış, zaten yarım olan aklını hepten yitirmiş bir güruhun taşlamalarına, hakaretlerine katlanmaktan farksızdı; güya daha iyi, daha güçlü bir insan olarak çıkacağı bir deneyim, bir olgunluk sınavıydı, oysa gerçek hiç de öyle değildi — yıllar süren bu işkenceden, dayanıklılık sınavından çıkarılacak bazı dersler olduysa bile, Oscar bunların ne olduğunu bir türlü tam anlamıyla kavrayamadı. Okula her gün şişman ve yalnız bir inek olarak yürürken, aklındaki tek şey, azat edileceği, bu ebedi ve ezeli dehşetten nihayet kurtulacağı gündü. Hey, Oscar, Mars’ta da ibneler var mı? Hey, Kazoo, tut ş<i>unu</i>! Gerzek Cehennemi deyimini ilk duyduğu an, cehennemin bulunduğu yeri de, sakinlerinin kimler olduğunu da tamı tamına anladı.</p>

  <p>Lise ikinci sınıfta, Oscar bir de baktı, tam 111 kilo çekiyor (morali bozukken, yani sık sık, 118 kilo); bunun üzerine herkes, özellikle de ailesi anladı ki, oğlan artık mahallenin parigüayo’sudur.<sup><a href="../Text/dipnot.xhtml#ref12" id="ref_12">[12]</a></sup> Dominikli tipik bir erkeğin “üstün güçlerinden” tekine bile sahip değildi, hayatı buna bağlı olsa da, tek bir kızı bile <i>götüremezdi.</i> Sporda beş para etmez, domino oynayamazdı, koordinasyon sıfırdı, topu kız gibi atıyordu. Müzik, iş ya da dansta hiçbir yeteneği yoktu, ne hustle, ne rap, ne de G. En berbatıysa: tip yok. Yarı kıvırcık, yarı düz saçını Porto Riko afro’su tarzında bırakıyor, tek arkadaşları Al ile Miggs’in “garantili piliç-kaçırma nesnesi” dediği, 8 numara, devasa bir gözlük takıyordu; dudağının üstünde nahoş, bıyığımsı bir iz ve ona her nedense geri zekâlı bir ifade veren, birbirine yakın, bir çift göz. Mingus’un Gözleri. (Bir gün, annesinin plak koleksiyonunu karıştırırken, bizzat kendisinin yaptığı bir benzetmeydi; annesi, Oscar’ın tanıdığı, bir moreno’yla [havalı, afili erkek, kabadayı] çıkmış tek eski-usul Dominikliydi, ta ki Oscar’ın babası Salt-Affikalılara-Mahsus-Şenlik’in bu bölümüne noktayı koyuncaya kadar.) Abuelo’nun gözlerini almışsın, demişti anneannesi, oğlanın DC’ye yaptığı ziyaretlerin birinde; bunun içini rahatlatması gerekirdi (kim bir atasına benzemekten hoşlanmaz ki?), ancak söz konusu dede ne yazık ki ömrünü hapiste tamamlamıştı.</p>

  <p>Oscar oldu bitti bir inekti —Tom Swift okuyan, çizgi romanlara bayılan ve <i>Ultraman</i> izleyen bir çocuk— ama liseye geldiğinde bilimkurgu, fantezi düşkünlüğü artık had safhadaydı. Bizlerin duvar topu oynadığı, beysbol alıştırması yaptığı, abilerimizin arabasını sürdüğü, evden, ana babamızın burnunun dibinden sıvıştığı günlerde, o aç kurt gibi, peş peşe yalayıp yutmaktaydı: Lovecraft, Wells, Burroughs, Howard, Alexander, Herbert, Asimov, Bova, Heinlein, hatta yıldızı sönmeye yüz tutmuş olan eskileri bile — E.E. “Doc” Smith, Stapledon ve bütün şu Doc Savage kitaplarını yazan adam. Kitaptan kitaba, yazardan yazara, çağdan çağa geçiyordu gözü dönmüşçesine. (Şansına, Paterson’daki kütüphanelerin bütçeleri öylesine yetersizdi ki, rafları hâlâ, eski kuşak inekliklerle doluydu.) İçinde canavarların, uzay gemilerinin, mutantların, kıyamet hilelerinin, mucizelerin, büyü ya da iblislerin bulunduğu herhangi bir filmden, TV dizisi ya da çizgi romandan koparmak olanaksızdı oğlanı. Bunları ne yapıp edip edinirken, işte bir tek o zaman, babaannesinin ailede bulunduğunu öne sürdüğü dehayı sergilerdi. Elviş dilinde yazabiliyor, Çakobsa’ca konuşabiliyor, bir Slan, bir Dorsai ve bir Lensman’ı<sup><a href="../Text/dipnot.xhtml#ref13" id="ref_13">[13]</a></sup> en ince ayrıntılarına varıncaya dek ayırt edebiliyor, Marvel Evreni hakkında Stan Lee’den çok daha fazla şey biliyordu; bir de, oyuncuların karaktere büründüğü, aktif rol aldığı şu rol-canlandırma-oyunlarının, RCO’ların fanatiğiydi. (Bari video oyunlarında iyi olsaydı, hanesine koca bir sayı yazdırmış olurdu, ama ne yazık ki, bir Atari’yle Intellivision’a sahip olmasına karşın, oyunların gerektirdiği süratten, reflekslerden yoksundu.) Benim gibi otakune’liğini<sup><a href="../Text/dipnot.xhtml#ref14" id="ref_14">[14]</a></sup> saklamayı becerebilseydi, belki hayat denen boku daha kolay olurdu, oysa saklayamıyordu. Eleman, inekliğini bir alametifarika gibi taşımaktaydı; Jedi’nin ışın kılıcı ya da Lensman’ın merceği gibi. Çok isteseydi bile, kendini asla “Normal” diye yutturamazdı.<sup><a href="../Text/dipnot.xhtml#ref15" id="ref_15">[15]</a></sup></p>

  <p>Oscar sosyal açıdan zayıf, içedönük biriydi; beden eğitimi dersinde korkudan titreyen, <i>Doktor Who</i> ve <i>Blake’s 7</i> gibi İngiliz “inek” dizilerini izleyen ve size bir Veritech savaşçısıyla bir Zentraedi yürüyüşçüsü arasındaki farkı söyleyebilen, çokbilmiş bir bilimkurgu manyağıydı; yetmezmiş gibi, liseyi bitireceği bile şüpheli zenci haytalarla konuşurken, <i>bitimsiz</i> ve <i>halihazırda</i> türünden, kulağa çok önemli gelen, (tam ineklik) koca koca sözcükler kullanırdı.</p>

  <p>Sürekli kütüphanede saklanan, Tolkien’e, son zamanlarda Margaret Weis’la Tracy Hickman'ın romanlarına tapan (en sevdiği karakter, Raistlin’di elbette), seksenli yıllar almış başını giderken, kafayı Dünyanın Sonu’na takan, gittikçe derinleşen bir saplantı haline getiren bir inek. (Yeryüzünde görmediği, okumadığı ya da oynamadığı tek bir kıyamet filmi, kitabı ya da oyunu yoktu — en tartışmasız favorileri de Wyndham, Christopher ve Gamma World idi.) Evet, ne demek istediğimi anladınız. Onun bu yeniyetmelik inekliği, bir gençlik aşkı yaşama şansını, en küçük bir olasılığını bile buharlaştırıyordu. Onun dışında herkes, ilk aşkının teröründen ve mutluluğundan, ilk buluşmaların, ilk öpüşmelerin heyecanından geçerken, Oscar sınıfın en arkasında, sıra kapağının gerisinde oturdu, ergenlik çağının akıp gidişini seyretti.</p>

  <p>Ergenliği ıskalamak berbattır; biraz, güneş yüz yıldan sonra ilk kez yüzünü gösterdiğinde, Venüs’te bir dolapta kilitli kalmaya benzer. Benim birlikte büyüdüğüm ineklerin çoğu gibi, kızları umursamayan biri olsaydı, belki işi biraz daha kolay olurdu, ama ne yazık ki, bizimki hâlâ (çocukken olduğu gibi) çabucak ve harbiden tutulan, ihtiraslı bir enamorado’ydu [âşık, sevdalı]. Kentin dört bir yanına saçılmış gizli aşkları vardı, hepsi de şu kıvırcık saçlı, iri, gösterişli tiplerdendi; onun gibi bir eziğe selam bile vermeyecek, ama onun düşleyip durduğu, kafasından bir türlü atamadığı kızlar. Bu tutku (görünüşüne, yaşına ya da müsait olup olmadığına aldırmaksızın, gözünün değdiği her kıza yönelik o aşk, korku, özlem, istek ve şehvetten oluşan, çekim gücü yüksek kütle) yüzünden acı çekmediği gün yok gibiydi. Kendisinin devasa ve gürültücü bir güç olarak gördüğü bu muhabbet, gerçekte bir hayaletten farksızdı, çünkü onu kızların hiçbiri doğru dürüst fark etmiyordu. Arada bir, Oscar’ın yanından geçerken ürperdikleri ya da kollarını kavuşturdukları oluyordu, ama hepsi bu kadar. Şu ya da bu kıza duyduğu sevda yüzünden, sıkça ağlardı. Banyoda, kimsenin duyamayacağı yerde.</p>

  <p>Başka yerde olsaydı, hanımlar arenasındaki bu bol sıfırlı skoru, kimsenin gözüne batmazdı, ama burada Dominikli bir ailenin Dominikli oğlundan söz ediyoruz: elemandan çapkınlık dalında rekor kırması bekleniyordu; piliçleri üçer-beşer götürmesi bekleniyordu. Oyundaki başarısızlığının herkes kırkındaydı, çünkü Dominkliydiler ve habire bunu konuşuyorlardı. Özellikle de —Adalet’teki son ve nihai konukluğundan yeni salıverilmiş olan, şimdi Main Caddesi’nde, onlarla aynı evde yaşayan— Rudolfo tio’su akıldanelik konusunda son derece cömertti. Dinle, palomo [güvercin], kendine derhal bir muchacha [genç kız] yapmalısın, y metéselo [ve içine dalmalısın]. Bu <i>bütün</i> sorunları halleder. İşe bir fea’yla [çirkin, paçoz] başla. Sonra da o fea’ya bir güzel metéselo! Rudolfo’nun üç ayrı kadından dört çocuğu vardı, dolayısıyla zenci, hiçbir kuşkuya yer bırakmayacak biçimde, ailenin kadrolu metéselo uzmanıydı.</p>

  <p>Annesinin yaptığı tek yorum? Sen sadece notlarını dert et. Daha iç-gözlemsel anlarda da: Şansının bana çekmediğine şükret, hijo [oğul, erkek evlat].</p>

  <p>Hangi şans? diye alayla güldü tio’su.</p>

  <p>İşte, onu diyorum ya, dedi kadın.</p>

  <p>Arkadaşları Al ile Miggs mi? Ahbap, biraz fazla şişmansın, yani.</p>

  <p>Abuela’sı La Inca? Hijo, sen tanıdığım en gösterişli erkeksin!</p>

  <p>Oscar’ın ablası, Lola, çok daha gerçekçi, pratikti. Deli çağlarını atlatınca (hangi Dominikli kız atlatmamıştır ki?), Jersey’in sert, dişli Dominicana’larından biri olup çıkmıştı; kendi arabasını süren, kendi çek defteri olan, erkeklere “kancık” diyen ve iriyarı bir bıçkını, gözünüzün önünde, bir zerre vergüenza [utanma, sıkılma] sergilemeden mideye indiren bir uzun mesafe koşucusu. Dördüncü sınıftayken, yaşça büyük bir tanıdığının saldırısına uğramış, bundan bütün ailenin haberi olmuştu (ve Paterson’ın irice bir bölümünün, Union City’nin ve Teaneck’in); bu acı çekme, yargılanma ve bochinche urikân’ını [dedikodu fırtınası] atlatmak, onu elmastan da katı biri yapmıştı. Geçenlerde, gidip saçını kısacık kestirdi ve annesini bir kez daha çileden çıkardı — bana kalırsa, nedeni kısmen, küçükken ailesinin saçlarını ta kıçına kadar uzatması (bir gurur kaynağı), bunun da muhtemelen saldırganın dikkatini ve hayranlığını çekmiş olmasıydı.</p>

  <p>Oscar, diye uyardı Lola defalarca, <i>değişmek</i> için bir şeyler yapmazsan, bakir bir erkek olarak öleceksin.</p>

  <p>Ben bilmiyor muyum sanki? Beş yıl daha böyle gidersem, biri bir kiliseye benim adımı vermeye kalkışacak, emin ol.</p>

  <p>Saçını kes, gözlüğü kaybet, spor yap. Şu porno dergileri de kaldır at. Mide bulandırıcı şeyler, Mami’yi rahatsız ediyorlar; ayrıca onlar sana kız mız bulamaz.</p>

  <p>Sağlam tavsiyelerdi, ama Oscar uymadı. Egzersiz yapmayı birkaç kez denedi, bacak kaldırma, mekik, sabah erkenden mahallede turlamalar filan, fakat kendisinden başka herkesin bir sevgilisi olduğu gözüne batıp durdu, morali iyice bozuldu ve yeniden, bodoslama yemeğe daldı. <i>Penthouse</i>'lara, zindan tasarımlama oyunlarına ve kendine acımaya.</p>

  <p>Anlaşılan spora alerjim var, dedi.</p>

  <p>Hah, dedi Lola, senin <i>çaba harcamaya</i> alerjin var.</p>

  <p>Paterson’la civar mıntıkalar, Don Bosco gibi ya da arada bir okuduğu şu yetmişli yıllara özgü feminist bilimkurgu romanlar gibi olsaydı, bu kadar zorlanmazdı — salt erkeklere mahsus bölge, yani. Oysa Paterson, tıpkı New York gibi tepeleme kızdı; Paterson, tıpkı Santo Domingo gibi, silme kızdı. Paterson çılgın kızlarla doluydu; eh, bu kadar guapa işini görmüyorsa, geberesice, o zaman şöyle azıcık güneye iniver ve işte karşında Newark, Elizabeth, Jersey City, Oranges, Union City, West New York, Weehawken, Perth Amboy —ülkenin her yanındaki zencilerin “Negrapolis Bir”<sup><a href="../Text/dipnot.xhtml#ref16" id="ref_16">[16]</a></sup> dediği, bereketli vaha. Uzun lafın kısası, Oscar nereye baksa kız görüyordu — İspanyolca konuşan, Karayipli kızlar.</p>

  <p>Kendi evinde bile güvende değildi, ablasının kız arkadaşları evden hiç eksik olmazdı. Bu daimi konuklar etraftayken, oğlanın <i>Penthouse'</i>lara ihtiyacı yoktu. Bu kızlar pek zeki sayılmazdı, ama ölümüne güzeldiler: yalnızca halter filan kaldıran moreno’larla ya da beşikten beri tabanca taşıyan Latino delikanlılarla çıkan, ateşli Latin dilberleri. Hepsi de voleybol takımındaydı, uzun boylu, fit, taş gibi taylar; maça çıktıklarında onları seyrederken, koşu takımının terörist cennetindeki halini görür gibi olurdunuz. Bergen ilçesinin özbeöz cigüapa’ları [dişi leylek]. Bir numara, Gladys’di; sürekli göğüslerinin büyüklüğünden yakınır, İkizler daha küçük olsaydı, belki kendime normal bir erkek bulabilirdim, derdi; sonra, ileride Michigan Institute of Technology’ye girecek olan, Oscar’dan <i>nefret</i> eden, oysa Oscar’ın içlerinde en çok hoşlandığı Marisol; ülkeye yeni gelmiş, yarı Haitili yarı Dominikli, yani Dominik hükümetinin <i>var olmadığına</i> yeminler ettiği o özel harmandan olan, aralarındaki en koyu aksanlı Leticia —öyle terbiyeli bir kızdı ki, <i>peş peşe üç erkek arkadaşıyla da</i> yatmaya yanaşmamıştı! En tatsızı da, bu piliçlerin oğlumuza sağır-dilsiz bir haremağası muamelesi çekmesiydi; emirler yağdırır, ayak işlerine koşturur, hobileri ve görünüşüyle alay ederlerdi; daha da beteri, <i>Dragon</i>'un son sayısına yapışmış, mutfakta oturan oğlanı adam yerine koymaksızın, şen şakrak, cinsel yaşamlarının ayrıntılarına girmeleriydi. Hey, diye haykırırdı Oscar, belki bilmek istersiniz, burada bir erkek var!</p>

  <p>Hani, nerede? diye sorardı Marisol yumuşacık bir sesle. Ben göremiyorum.</p>

  <p>Söz ne zaman Latin oğlanların nasıl sırf beyaz kızlarla çıkmak istediğine gelse, bizimki, <i>ben</i> İspanyol kızlara bayılırım, diye atılır, Marisol’un buna lütfedercesine verdiği karşılıksa hiç değişmezdi: Bu harika, Oscar. Tek sorun, İspanyol kızların seninle çıkmak istememesi.</p>

  <p>Rahat bırak onu, dedi Leticia. Bence çok şirinsin, Oscar.</p>

  <p>Ya tabii tabii, diye güldü Marisol, gözlerini devirerek. Şimdi senin hakkında bir kitap yazmaya kalkar garanti.</p>

  <p>Bunlar Oscar’ın özel tapınağına yerleştirdiği öfkeli, şirret tanrıçalarıydı; herkesten çok düşlediği, onu en çok hırpalayan, sonunda da küçük öykülerine giren kızlar. Hayallerinde onları ya uzaylı yaratıklardan kurtarırdı, ya da bir gün mahalleye zaferle dönerdi — zengin ve ünlü. Bu, o! Dominikli Stephen King! Sonra Marisol görünür; kucağı Oscar’a imzalatmak istediği Oscar kitaplarıyla doludur. Oscar, lütfen, evlen benimle. Oscar, alaylı: Kusura bakma, Marisol, cahil sürtüklerle evlenemem. (Ama sonra, evlenir tabii.) Hâlâ, uzaktan uzağa gözetlediği Maritza’yı da bir gün, nükleer bomba patladığında (ya da veba salgını başladığında ya da Tripodlar dünyayı işgal ettiğinde) ve uygarlığın sonu geldiğinde, röntgen ışınları saçan yaratıkların elinden kurtaracaktı; ardından ikisi, el ele, yerle bir olmuş Amerika’yı arşınlayacak, daha güzel yarınların peşine düşeceklerdi. Böyle kıyamet senaryolarıyla dolu hayallerde, kendisi hep, şöyle ya da böyle plátano<sup><a href="../Text/dipnot.xhtml#ref17" id="ref_17">[17]</a></sup> Doc Savage<sup><a href="../Text/dipnot.xhtml#ref18" id="ref_18">[18]</a></sup> idi; dünya çapındaki dövüş sanatları becerisiyle ölümcül, ateşli silahlar uzmanlığını birleştiren bir süper-dâhi. Havalı tüfekle bile bir kez olsun ateş etmemiş, tek yumruk atmamış, SAT skoru<sup><a href="../Text/dipnot.xhtml#ref19" id="ref_19">[19]</a></sup> bini hiç geçmemiş bir zenci için hiç de fena değil, ha?</p>

  <h4 class="sigil_not_in_toc">OSCAR CESUR</h4>

  <p>Lise sona davul gibi şişmiş, hazımsızlık çeken, en gaddarı da sevgilisiz, yapayalnız bir delikanlı olarak başladı. İki inek arkadaşı, Al ve Miggs, her ikisi de, feleğin en akla hayale gelmeyecek oyunuyla, o yıl birer kız düşürmeyi başarmışlardı. Öyle ahım şahım şeyler değil, işin aslı iki paçoz, ama yine de kız işte. Al kendininkiyle Menlo Park’ta tanışmıştı. O <i>bana</i> asıldı, diye övünüp duruyordu; sonra kız, bizimkine saksafon çektikten sonra tabii, birisiyle tanışmaya <i>can atan</i> bir kız arkadaşı olduğunu söylemiş, Al de hemen Miggs’i atarisinin başından yaka paça kaldırıp sinemaya sürüklemişti; gerisi malum. O hafta dolmadan, Miggs de gerdeğe girdi ve olup bitenden Oscar’ın ancak o zaman haberi oldu. Onun odasındaydılar, <i>Death-Dealing Destroyer</i>'lara karşı yeni bir “şapka-uçuran” <i>Champions</i> serüvenine hazırlanıyorlardı. (Oscar sevgili <i>Aftermath!'</i>ını rafa kaldırmak zorunda kalmıştı, çünkü ondan başka hiç kimse, virüs-enkazı Amerika’nın kıyamet-sonrası harabelerinde oynamak istemiyordu.) Bu çifte-ganimetli, sarsıcı haberi alınca, önce pek bir şey söylemedi. d10’larını çevirdi de çevirdi. Amma da şanslıymışsınız çocuklar, dedi. Bu kız talanına dahil edilmemek, canevinden vurmuştu onu; onun yerine Miggs’e haber verdiği için Al’den, artık bir sevgilisi olduğu için Miggs’ten nefret ediyordu, nokta. Al’in bir kız tavlamasını, Oscar anlayabiliyordu; Al (asıl adı Alok) şu uzun boylu, alımlı Kızılderililerdendi, sanal karakter oyunlarına düşkün bir inek olduğuna hiç kimse ihtimal vermezdi. Oscar’ın kafasının bir türlü basmadığı şey, Miggs’in nasıl olup da bir kızı götürebildiğiydi; bu onu hayretler içinde bırakıyor, kıskançlıktan çatlatıyordu. Ona kalırsa Miggs, kendisinden de beter bir ucubeydi. Bol miktarda sivilce, tam bir gerzek gülüşü ve küçükken verilen bir ilaç yüzünden, resmen gri dişler. Ee, kız arkadaşın şirin mi? diye sordu Miggs’e. Bir görmelisin ahbap, dedi beriki; çok güzel. Koca koca memeler, diye atıldı Al. O gün, Oscar’ın dünyaya beslediği şu kadarcık inanç da bir SS-N-17 tüfeğiyle tam alnından vuruldu. Sonunda, artık daha fazla kaldıramaz hale geldiğinde, içler acısı bir sesle sordu: Ne yani, bu kızların başka arkadaşı yok mu?</p>

  <p>Al’le Miggs karakter sayfalarının üstünden bakıştılar. Hiç sanmıyorum, ahbap.</p>

  <p>İşte o anda, dostları hakkında hiç bilmediği (ya da kendine hiç itiraf etmediği) bir şey öğrendi. Tam oracıkta, şişko benliğinde yankılanan bir vahiy yaşadı. Ayvayı yemiş, çizgi-roman-müptelası, bilgisayar-oyunları-delisi, sporun-s’sinden-bihaber arkadaşları <i>ondan</i> utanıyordu.</p>

  <p>Ayağının altındaki zemin kayıvermişti. Oyunu erkenden sonlandırdı, Exterminator’lar Destroyer’ların saklandığı yeri hemen buldular — Hile yaptın, diye homurdandı Al. Onları geçirdikten sonra odasına kapandı, sersemlemiş bir halde birkaç saat yattı, sonra kalktı, ablası Rutgers’da olduğu için, artık onunla paylaşmak zorunda olmadığı banyoda soyundu, aynada kendini inceledi. Onca yağ! Kilometrelerce uzunluğundaki büklümler, kat yerleri! Şişmiş, kabarmış orantılarının korkunçluğu! Doğruca Daniel Clowes’un komik kitaplarının birinden fırlamıştı sanki. Ya da Beto Hernández’in Palomar’ındaki şişko, zencimsi oğlandı.</p>

  <p>Aman Tanrım, diye fısıldadı. Ben bir Morlock’um.<sup><a href="../Text/dipnot.xhtml#ref20" id="ref_20">[20]</a></sup></p>

  <p>Ertesi sabah kahvaltıda, annesine sordu: Ben çirkin miyim?</p>

  <p>Annesi içini çekti. Şey, hijo, bana çekmediğin kesin.</p>

  <p>Dominikli ebeveynler! Tanısanız bayılırdınız onlara!</p>

  <p>Tam bir hafta boyunca aynadaki yansısını süzdü, sağa sola dönerek, mal mevcudunu sayarak, kaytarmadan; ve sonunda kararını verdi: Roberto Durán gibi olacaktı, hem de derhal. Pazar günü berber Chucho’ya gitti, Porto Rico tarzı afrosunu bir güzel kazıttı. (Durun hele, dedi Chucho’nun ortağı. <i>Sen</i> gerçekten Dominikli misin?) Şimdi sıra önce bıyığı, ardından da gözlüğü def etmeye gelmişti; kereste deposunda kazandığı parayla göz merceği aldı ve Dominikliliğinden geriye artık ne kaldıysa onu cilalamaya, kabadayı edalı, ağzı bozuk kuzenlerine benzemeye çalıştı, çünkü hafiften kuşkulanmaya başlamıştı: Belki de çıkış yolu, onların bu Latin usulü aşırı-erkeksi tavırlarındaydı. Öte yandan, hızlı çözümler konusunda biraz aşırıya kaçmıştı. Al ve Miggs’le bir sonraki buluşmada, tam üç gündür ağzına lokma koymadığını açıkladı. Miggs sordu: Ahbap, neyin peşindesin?</p>

  <p>Değişimin, dedi Oscar düzmece bir ketumlukla.</p>

  <p>Ne yani, albüm kapağı mı olacaksın?</p>

  <p>Başını ciddiyetle salladı. Hayatımın yeni bir safhasına geçiyorum.</p>

  <p>Şunun laflarına da bakın. Duyan da çoktan koleje başlamış sanır.</p>

  <p>&nbsp;</p>

  <p>&nbsp;</p>

  <p>O yaz, annesi onu ve ablasını Santo Domingo’ya yolladı; bu kez Oscar daha önceki gidişlerin aksine, hiç direnmedi. Birleşik Devletler’de onu tutan ne vardı ki?</p>

  <p>Baní’ye, hepsini de doldurmaya kararlı olduğu, bir deste not defteriyle ayak bastı. Artık bir oyun üstadı olmadığına göre, ellerini gerçek bir yazar olma amacıyla kullanacaktı. Bu yolculuk onun için bir tür dönüm noktası sayılırdı. Abuela’sı Nena Inca, yazmasını kösteklemek, annesinin yaptığı gibi evden kovalamak yerine, onu kendi haline bıraktı. Evin arka tarafında istediği kadar oturmasına izin veriyor, “dışarıya, dünyaya” çıkman gerek, diye tutturmuyordu. (Oscar’la ablasına oldu bitti çok düşkündü; ikisini de aşırı kollardı. Bu aile yeterince şanssızlık yaşadı, diye burnunu çekerdi.) Müziğin sesini kısıyor, oğlanın yemeklerini her gün, mutlaka aynı saatte veriyordu. Ablası evden salt bir bikiniyle fırlar, ateşli Adalı arkadaşlarıyla sağda solda sürter, Ada’nın farklı bölgelerine yatılı geziler düzenlerken, Oscar yerinden kıpırdamadı. Abuela’sı, onu görmeye gelen akrabaları tek ve ihtişamlı bir el hareketiyle kışkışlıyordu. Muchacho [oğlan] çalışıyor, görmüyor musun? Neye çalışıyor? diye sordu kuzenler, şaşkın. Neye çalışacak, dâhi olmaya, diye yapıştırdı La Inca kibirle. Hadi bakalım, şimdi vayanse [yaylanın]. (Oscar daha sonra düşününce, dank etti: Onlarla takılsaydı, bu kuzenlerden birini yatağa atması, bayağı büyük bir olasılıktı. Ama yaşamadığın yaşama hayıflanamazsın.) Akşamüstleri, artık tek sözcük daha yazamaz olduğunda, abuela’sıyla birlikte evin önünde oturur, yoldan geçenleri seyreder, komşuların bağrış çağrış gevezeliklerini dinlerdi. Bir akşam, ziyaretinin sonunda, abuela’sı onunla dertleşti: Annen doktor olabilirdi, tıpkı büyükbaban gibi.</p>

  <p>Ne oldu, peki?</p>

  <p>La Inca başını salladı. Oscar’ın annesi Beli’nin en sevdiği fotoğrafına bakıyordu; özel okuldaki ilk gününde çekilmiş olan, şu son derece ciddi, tipik DC hatıra fotoğrafı. Her zaman olan şey oldu, dedi. Un maldito hombre. [Kahrolası bir erkek.]</p>

  <p>Oscar o yaz, dünyanın sonu geldiğinde mutantlarla çarpışan, genç bir adam hakkında iki kitap yazdı (hiçbiri sağ kalamıyordu). Delice miktarlarda gezi notları aldı, daha sonra bilimkurgusal ve fantastik amaçlarla kullanmayı düşündüğü nesne adlarını not etti. (Aile lanetini belki bininci kez dinlemekteydi ve çok tuhaf ama, romanına katmaya değmeyeceğini düşünüyordu — İyi de, canına yandığım, lanetli olmadığını düşünen tek bir Latin aile var mıdır, yani?) Ablasıyla birlikte Paterson’a dönme vakti gelince, üzüldü denilebilir. Neredeyse. Abuela’sı elini onun başına koydu, hayır duası etti. Cuidate mucho, mi hijo. [Kendine iyi bak, oğlum.] Bu dünyada, seni daima sevecek biri olduğunu bil.</p>

  <p>JFK havalimanında, tio’su az kaldı onu tanıyamıyordu. Harika, dedi Rudolfo, onu yan yan, hoşnutsuzlukla süzerken; şimdi de Haitililere benzemişsin.</p>

  <p>Döndükten sonra, Al ve Miggs’le takıldı, onlarla birlikte film izledi, onlarla Los Brothers Hernández, Frank Miller ve Allan Moore’u konuştu; yine de, Santo Domingo’dan önceki sıkıfıkı dostluklarına bir daha hiç dönemediler. Oscar telesekreterine bıraktıkları mesajları dinledi, ama hemen atlayıp evlerine gitme arzusunu bastırdı. Haftada bir, taş çatlasın iki kereden fazla görüşmüyordu onlarla. Oyunları, kitapları ve sözcükleriyle baş başa olduğu, yapayalnız, boktan haftalardı. Şimdi de bir münzevi anasıyım, demek, diye yakındı annesi acı acı. Geceleri uyuyamıyor, bir sürü kötü TV dizisi izliyordu; özellikle iki tanesini saplantı haline getirmişti: <i>Zardoz</i> (ikinci kez kodese tıkılmasından önce, amcasıyla birlikte izlemişti) ve <i>Virüs</i> (Japon yapımı kıyamet filminde, <i>Romeo ile Juliet'</i>teki seksi piliç oynuyordu). Özellikle <i>Virüs</i>'ün sonunu gözyaşlarına boğulmadan getiremiyordu; Japon kahramanın sırf rüyalarındaki kadın uğruna yürüyerek, Washington’dan kalkıp And Dağları'nı bir uçtan ötekine geçerek ta Güney Kutbu’ndaki üsse varışı, dayanılır gibi değildi. Beşinci romanımı yazıyorum, diyordu neden ortalarda görünmediğini merak eden oğlanlara. <i>Olağanüstü</i> bir kitap.</p>

  <p>Gördünüz mü? Ne demiştim ben? Bay Kolej Çocuğu!</p>

  <p>Eskiden, sözde dostları onu kırdığı ya da güvenini çamurlara buladığı zaman, Oscar her seferinde, bile isteye, sırf yalnız kalma korkusundan, sürünerek bu tacize döner, bunu yaptığı için de kendinden nefret ederdi, ama bu sefer, hayır! Bütün lise yıllarında, kendisiyle gururlandığı tek bir an varsa, o da kesinlikle buydu. Bunu, bir sonraki gelişinde, ablasına da anlattı. Vay, epey yol kat etmişsin! dedi kız. Nihayet biraz omurga, buna bağlı olarak da gurur sergilemişti ve her ne kadar canını yakıyor olsa da, anasını sattığım<i>, güzel</i> bir duyguydu.</p>

  <h4 class="sigil_not_in_toc">OSCAR BİR FIRSAT YAKALIYOR</h4>

  <p>Ekimde, bütün kolej başvuruları yapıldığında (Fairleigh Dickinson, Montclair, Rutgers, Drew, Glassboro State, William Paterson; milyonda bir ihtimalle de olsa şansını deneyip New York Üniversitesi’ne bile başvuru formu yollamıştı, ama öyle hızlı reddedildi ki, şaştı kaldı; yoksa Pony Express yolladığı boku aynen geri mi iade etmişti?) ve kış o soluk, sefil kıçını New Jersey’in kuzeyine yaymaya koyulduğunda, Oscar SAT sınavına hazırlık kursundaki bir kıza âşık oldu. Derslerin verildiği ‘‘Öğrenme Merkezi” evine oldukça yakın, bir kilometre kadar uzaktaydı; kursa yürüyerek gidip geliyor, kilo vermek için gayet sağlıklı bir yol, diye düşünüyordu. Biriyle tanışmayı beklediği yoktu, ama sonra, arka sıradaki güzeli gördü ve bütün duyularının harekete geçtiğini hissetti. Adı Ana Obregón’du; mantık problemleriyle boğuşması gerekirken Henry Miller okuyan, alımlı, ağzı iyi laf yapan bir gordita [atıp tutan, geveze]. Beşinci derste, kızın <i>Sexus</i>'u okuduğunu fark etti, kız da onun fark ettiğini fark etti ve öne doğru eğilip bir paragraf gösterdi, bizimki de sertleşmenin kralını yaşadı.</p>

  <p>Acayip olduğumu düşünüyorsundur herhalde? dedi kız teneffüste.</p>

  <p>Acayip değilsin, dedi Oscar. İnan bana bu alanda eyaletin bir numaralı uzmanıyım.</p>

  <p>Ana konuşkandı, nefis Karayipli-kız gözleri vardı, som antrasit; Adalı zencilerin neredeyse tamamının bayıldığı şu topluca kızlardandı; onunki giyinikken de çıplakken de güzel göründüğünü bildiğiniz vücutlardandı; ayrıca kilosundan utandığı filan da yoktu, mahalledeki bütün kızlar gibi siyah, daracık pantolonlar ve parasının yettiği en seksi iç çamaşırlarını giyer, büyük bir özenle, inceden inceye boyanırdı; makyaj denen bu karmaşık, çok-yönlü beceri Oscar’ı büyülüyordu. Ana, fingirdek kadınla masum kızın bir arada olduğu, özel karışımlardandı (Oscar daha onun evine ayak basmadan, yatağının üzerine yığılmış oyuncak hayvanlarla karşılaşacağını biliyordu), ancak kızın bu iki farklı yüzü arasında kolayca, engelsizce gidip gelişindeki bir şey, oğlanı her ikisinin de maske olduğuna, derinlerde bir üçüncü Ana bulunduğuna ikna etti: Hangi durumda hangi maskenin takılacağına karar veren, ama karanlıkta kalmayı, asla tanınmamayı yeğleyen, gizli bir Ana. Henry Miller’a meraklıydı, çünkü eski sevgilisi Manny askere giderken kitaplarını ona bırakmıştı. Manny’nin ona kitaptan paragraflar okuduğunu söyledi. Bu beni <i>öyle</i> azdırırdı ki. Çıkmaya başladıklarında henüz on üçündeydi, delikanlıysa yirmi dördündeydi ve kurtulmaya çalışan bir uyuşturucu bağımlısıydı —kız bunları gayet olağan, sıradan şeylermişçesine anlatıyordu.</p>

  <p>On üç yaşındaydın ve annen moruğun tekiyle çıkmana <i>izin verdi</i>?</p>

  <p>Annemle babam Manny’ye <i>bayılırdı</i>, dedi kız. Annem ona habire yemek pişirirdi.</p>

  <p>Geleneklere oldukça aykırı bir tutum, dedi Oscar; daha sonra evde, kış tatiline gelmiş olan ablasına sordu: Sırf sohbet olsun diye soruyorum, buluğa yeni ermiş kızının, yirmi dört yaşındaki bir erkekle ilişkiye girmesine göz yumar mıydın?</p>

  <p>Önce oğlanı bir güzel öldürürdüm.</p>

  <p>Oscar, bu sözlerin içini ne kadar rahatlattığını ayrımsayınca, şaşırdı.</p>

  <p>Dur, tahmin edeyim: Bunu yapan birini tanıyorsun?</p>

  <p>Oscar başıyla doğruladı. SAT sınıfında, yanımda oturan kız. Galiba orkidegillerden.</p>

  <p>Lola onu kaplan-rengi gözbebekleriyle, düşünceli düşünceli süzdü. Döneli bir hafta olmuştu ve kolej-seviyesindeki yarışın, canını çıkardığı belliydi, çünkü normalde pırıl pırıl olan iri manga-gözlerinin akı şimdi kırmızı damarlarla kaplıydı. Biliyor musun, dedi sonunda, biz siyahlar çocuklarımızı ne kadar sevdiğimiz konusunda atıp tutarız, mangalda kül bırakmayız, ama aslında sevdiğimiz filan yok. Soluğunu bıraktı. Sevmeyiz, sevmeyiz, sevmeyiz.</p>

  <p>Oscar ablasının omzuna dokunmak istedi, kız onun elini silkeleyiverdi. En iyisi gidip biraz mısır patlat, Bayım.</p>

  <p>Lola ne zaman ona şefkat duysa ya da yanlış yaptığını hissetse, böyle hitap ederdi. Daha sonra bunu kardeşinin mezar taşına yazdırtmak istedi, ama kimse izin vermedi; ben bile.</p>

  <p>Aptallık.</p>

  <h4 class="sigil_not_in_toc">PENDEJO’NUN [BUDALA] AŞKI</h4>

  <p>O ve Ana SAT dersinde, o ve Ana daha sonra otoparkta, o ve Ana hamburgercide; o ve Ana arkadaş. Oscar her gün, kızın adiós’u çekmesini bekliyordu, fakat kız her gün, hâlâ oradaydı. Haftada birkaç kez telefonlaşır olmuşlardı; doğru dürüst bir şey konuştukları yoktu, yalnızca gündelik yaşamlarından sözcük eğiriyorlardı. İlk arayan <i>kız</i> oldu, kursa giderken arabasıyla almayı teklif etti; ertesi hafta Oscar onu aradı, sırf denemek için. Kalbi öyle hızlı atıyordu ki, düşüp öleceğini sandı, ama telefon açılır açılmaz, Ablamın sıktığı <i>palavrayı</i> bir duysan, dedi ve konuşmaya, söz-delenlerinden birini daha inşa etmeye koyuldular. Beşinci arayışında iyice rahatlamıştı, her an korkuyla, o büyük Hadi Bana Eyvallah’ı beklemiyordu artık. Ana, ailesindeki kadınların dışında, aybaşısı olduğunu saklamayan, hatta açıkça söyleyen tek kızdı; <i>domuz</i> gibi kanamam var, dediğinde, Oscar bu afallatıcı güveni, sırdaşlığı zihninde defalarca evirip çevirdi, kesinlikle bir anlamı vardı, sonra kızın gülme biçimini, sanki çevresindeki havanın sahibiymişçesine gülüşünü anımsayınca, yüreği göğsünde gümbürdedi; ıssız bir liman. Ana Obregón’a, gizli kozmolojisindeki diğer kızların aksine, zamanla tutulmuştu; birbirlerini tanıdıkça. Kız onun yaşamına ansızın, radarına yakalanmadan dalıverdiği için, Oscar şu bildik, zırvalarla dolu duvarını dikecek ya da kızın yoluna eşekçe beklentiler döşeyecek zamanı bulamamıştı. Belki de sadece yorgun, dört yıl süren abazanlıktan sonra bitkindi; ya da belki, aradığı zemini nihayet bulmuştu. İnanılmaz ama, hayatında konuşabildiği, sohbet edebildiği bu ilk kıza karşı, tahminlerin aksine, kendini hiç de rezil rüsva etmediği gibi, samimiyeti de aceleye getirmedi, adım adım ilerledi. Onunla yalın, rahat bir dille, çaba harcamaksızın konuşuyordu; sürekli kendi kendini eleştirmesinden, kızın fazlasıyla hoşlandığını keşfetmişti. Aralarındaki durum şaşırtıcıydı; Oscar gayet sıradan, sönük bir şey söylüyor, kız hemen atılıyordu: Oscar, lanet olsun, sen gerçekten zekisin. Kız, erkeklerin ellerine <i>bayılırım</i>, dediğinde, bizimki iki elini de kaldırıp ardına kadar açıyor, yapay bir kayıtsızlıkla, Aa, <i>cidden mi?</i> diyordu. Buysa kızı eritiyordu.</p>

  <p>Ana, ne oldukları hakkında hiçbir yorum yapmıyordu; yalnızca, Ya, seni tanıdığıma çok memnunum, demişti.</p>

  <p>Oscar’ın karşılığıysa, ben de seni tanıyanın ben olduğuma memnunum, oldu.</p>

  <p>Bir gece odasında New Order’ı dinler, <i>Clay’s Ark'</i>la uğraşırken, ablası kapısına vurdu.</p>

  <p>Konuğun var.</p>

  <p>Benim mi?</p>

  <p>Evvet! Lola sırtını kapının pervazına dayadı. Kafasını sıfır numaraya vurdurmuştu, Sinead O’Connor tarzı; artık herkes, annesi dahil, onun <i>lezbiana</i> olacağından emindi.</p>

  <p>Belki biraz toparlanmak istersin. Oğlanın yüzüne tatlılıkla dokundu. Şu civciv tüylerini de tıraş et.</p>

  <p>Ana’ydı. Oscar’ların holünde; yere kadar inen deriler içinde, triguena [buğday rengi] tenine soğuktan kan hücum etmiş, göz-kalemli, rimelli, fondöten, allık ve rujlu yüzü muhteşem.</p>

  <p>Dışarısı buz gibi, dedi. Tek elinde tuttuğu eldivenleri, pörsümüş bir çiçek buketine benziyordu.</p>

  <p>Oscar’ın söyleyebildiği tek şey, Hey, oldu. Üst kattaki ablasını duyabiliyordu; dinlediğini.</p>

  <p>Ne yapıyordun? diye sordu Ana.</p>

  <p>Yani hiçbir şey.</p>

  <p>Yani sinemaya gidelim o zaman.</p>

  <p>Yani tamam, dedi Oscar.</p>

  <p>Üst katta ablası, alçak sesle çığlıklar atarak yatağının üzerinde zıplıyordu. Çıkıyorlar, çıkıyorlar; sonra yatağa sırtüstü devrildi, az kaldı yuvarlanıp yatak odasının camından dışarı fırlıyordu.</p>

  <p>Yani şimdi bu bir tür çıkma mı, diye sordu Oscar, kızın arabasına binerken.</p>

  <p>Kız hafifçe gülümsedi. Öyle de denilebilir.</p>

  <p>Ana’nın arabası bir Cressida’ydı; arabayı yakındaki sinemaya sürmek yerine, doğruca Amboy Multiplex’e yöneldi.</p>

  <p>Buraya bayılıyorum, dedi otoparkta boş yer aranırken. Burası arabalı sinemayken, babam bizi sık sık getirirdi. O zamanlar buraya hiç gelmiş miydin?</p>

  <p>Oscar başını salladı. Son zamanlarda burada bir sürü araba çalındığını duydum.</p>

  <p><i>Bu</i> bebeği kimse çalamaz.</p>

  <p>Olup bitene inanmak öyle zordu ki, Oscar bir türlü ciddiye alamıyordu. Bütün film —<i>Manhunter-</i> boyunca, zencilerin ellerinde kameralarla ortaya fırlamasını, Sürpriz! diye bağırmasını bekledi. Vay be, dedi, kızın çizdiği rotada kalmaya çalışarak, sıkı film ha. Ana başıyla doğruladı; Oscar’ın adını bilmediği bir parfüm kokuyordu; oğlana yaklaştıkça bedeninden yükselen ısıysa <i>baş döndürücüydü.</i></p>

  <p>Dönüş yolunda, Ana başının ağrıdığından yakındı, uzunca bir süre konuşmadılar. Oscar radyoyu açmak istedi, ama kız, Yo, başım beni gerçekten öldürüyor, dedi. Oscar ona takıldı: Biraz ot ister misin? Hayır, Oscar. Bunun üzerine arkasına yaslandı, Hess Binası’nı, üst üste binen resimler gibi, önünden karman çorman kayıp geçen Woodbridge’in kalanını seyretti. Birden ne kadar yorgun olduğunu fark etmişti; bütün gece içinde bir fırtına gibi esen gerginlik, bitap düşürmüştü onu. Aralarındaki sessizlik uzadıkça, suratı da asıldı. Sadece bir film, dedi kendi kendine. Öyle çıkma filan sayılmaz.</p>

  <p>Ana son derece üzgün görünüyor, altdudağını dişliyordu; öyle ki, sonunda rujunun çoğu dişlerine sıvaştı. Oscar bu konuda bir yorum yapmaya niyetlendi, ama sonra vazgeçti.</p>

  <p>Son zamanlarda iyi bir şey okudun mu?</p>

  <p>Hayır, dedi kız. Sen?</p>

  <p><i>Dune</i>'u okuyorum.</p>

  <p>Kız başını salladı. O kitaptan <i>nefret</i> ederim.</p>

  <p>Elizabeth çıkışına gelmişlerdi, g<i>erçek</i> New Jersey’e; paralı otoyolun her iki yanı sanayi atıklarıyla doluydu. Oscar havadaki berbat kokulu dumanları içine çekmemek için soluğunu tutuyordu ki, Ana’nın tiz çığlığıyla yanındaki kapıya doğru savruldu. Elizabeth! diye çığırdı kız. Kapa şu lanet olası bacaklarını!</p>

  <p>Sonra dönüp oğlana baktı, başını geriye atıp gülmeye başladı.</p>

  <p>Eve dönünce, ablası sordu. Ee?</p>

  <p>Ne ee’si?</p>

  <p><i>Becerdin mi</i> kızı?</p>

  <p>Tanrım, Lola, dedi Oscar kızararak.</p>

  <p>Bana yalan söyleme.</p>

  <p>O kadar aceleci değilimdir. Durdu, gülümsedi. Bir başka deyişle, boyun atkısını bile çıkaramadım.</p>

  <p>Bana biraz kuşkulu göründü. Siz Dominikli erkekleri bilirim. Lola ellerini kaldırdı, şakacı bir tehditkârlıkla parmaklarını kıvırdı. Son pulpos [Sizi ahtapotlar].</p>

  <p>Ertesi gün Oscar, bir anda yağlarından, bu ağır prangadan kurtulduğu duygusuyla uyandı, sanki bütün ıstırabı akıp gidivermişti; uzunca bir süre, neden kendini böyle hissettiğini çıkaramadı, sonra kızın adını söyledi.</p>

  <h4 class="sigil_not_in_toc">OSCAR ÂŞIK</h4>

  <p>Artık her hafta ya sinemaya ya da alışveriş merkezine gidiyorlardı. Konuşuyorlardı. Eski sevgilisi Manny’nin kızı tartakladığını, canını çıkardığını öğrendi; burası biraz karmaşık, diye itiraf etti kız, çünkü yatakta azıcık haşin erkeklerden hoşlanıyordu. Oscar onun henüz çok gençken, Macoris’te, bir araba kazasında babasını kaybettiğini, yeni üvey babasının onu hiç mi hiç umursamadığını, bok gibi davrandığını öğrendi, ama önemli değildi, kendini Penn State’e bir attı mı, artık buralara dönmeye hiç niyeti yoktu. Oscar da buna karşılık, kıza bazı yazılarını gösterdi, bir araba ona çarptığında yaşadıklarını, hastaneyi anlattı, tio’sunun ensesinde nasıl boza pişirdiğini, hatta bir ara Maritza Chacón’a abayı yaktığını bile itiraf etti; bunun üzerine kız çığlığı bastı: Maritza Chacón mu? O cuero’yu [kaşarlanmış karı, orospu] tanırım! Yüce Tanrım, Oscar, yanılmıyorsam üvey babam bile yatmış onunla!</p>

  <p>Ah, yakınlaştılar elbette, ama kızı arabada hiç öptü mü? Ellerini kızın eteğinin altına soktu mu? Klitorisini parmakladı mı? Peki, kız ona sımsıkı yapışıp, genizden gelen bir sesle adını söyledi mi? Kız ona saksofon çekerken, bizimki kızın saçlarını okşadı mı? Hiç seviştiler mi?</p>

  <p>Zavallı Oscar. Farkına bile varmadan, şu Sadece-Arkadaş-Olalım girdabına yuvarlanıvermişti; bütün inek oğlanların ortak felaketine. Bu tür ilişkilerde, aşk beklerken başına gelen şey, depoya atılmak, yedekte bekletilmek, bolca acı çekmektir; hüsranın ve kalp kırıklığının dışında eline ne geçtiğini anlayana da rastlanmamıştır. Belki biraz bilgi; kendin ve kadınlar hakkında.</p>

  <p>Belki.</p>

  <p>Nisanda ikinci SAT sonuçlarını aldı (eski sisteme göre, 1020 puan), bir hafta sonra da Rutgers New Brunswick’e kabul edildiğini öğrendi. Eh, başardın işte, hijo, dedi annesi; kibarlık sınırlarını aşacak kadar ferahlamış görünüyordu. Sokaklarda kalem satmam gerekmeyecek, diye kabullendi Oscar. Ablası yüreklendirdi: Oraya bayılacaksın. Biliyorum, eminim. Ben koleje gitmek için yaratılmışım. Ana’ya gelince; Penn State için yol hazırlıklarına başlamıştı bile. Eh, üvey babam kıçımı öpsün artık! Yine nisanda, kızın eski sevgilisi Manny askerden döndü — Oscar bunu Yaohan Alışveriş Merkezi’nde öğrendi. Adamın böyle apansız çıkıp gelişi ve Ana’nın buna gösterdiği sevinç, oğlanın yeşerttiği bütün umutları yerle bir etti. Yani, temelli mi döndü? diye sordu. Ana başını evet anlamında salladı. Görünen o ki, Manny başını yine derde sokmuştu, uyuşturucular; ama bu sefer, diye bastırdı Ana, üç cocolos’un oyununa gelmiş; kızın bu sözcüğü kullandığını daha önce hiç duymamıştı, Manny’den kaptığını tahmin etti. Zavallı Manny, dedi kız.</p>

  <p>Ya evet, zavallı Manny, diye homurdandı Oscar soluğunun altından.</p>

  <p>Zavallı Manny, zavallı Ana, zavallı Oscar. Durumlar çabucak değişti. Öncelikle, Ana artık sürekli evde değildi; telesekreteri Oscar’ın mesajlarıyla dolup taşıyordu: Ben Oscar, ayının teki bacaklarımı parçalıyor, lütfen ara beni. Ben Oscar, bir milyon dolar istiyorlar, yoksa işimi bitirecekler; lütfen ara beni. Ben Oscar, az önce acayip bir göktaşının düştüğünü gördüm, incelemeye gidiyorum. Kız bu mesajları hep birkaç gün sonra yanıtlıyordu; hâlâ sıcak, canayakındı, ama yine de... Sonra peş peşe üç cuma randevusunu iptal etti, Oscar da salt pazar günü, kilise sonrasına indirgendiği açıkça görülen buluşmalarla yetinmek zorunda kaldı. Ana gelip onu alıyor, arabayı Doğu Bulvarı’na sürüyordu; orada park eder, birlikte Manhattan’ın siluetini seyrederlerdi. Tamam, bir okyanus değildi, bir dağla boy ölçüşebilecek çapta da değildi, ama —en azından Oscar için— her ikisinden de iyiydi ve en güzel sohbetlerine esin veriyordu.</p>

  <p>Bu küçük sohbetlerin birinde, Ana ağzından kaçırıverdi: Tanrım, Manny’ninkinin ne kadar büyük olduğunu unutmuşum.</p>

  <p>Bunu duymam şart mıydı yani, diye tersledi Oscar.</p>

  <p>Kız duraksadı. Özür dilerim. Her şeyi konuşabileceğimizi sanıyordum.</p>

  <p>Eh, Manny’nin anatomik aşırılıklarını kendine saklasan hiç fena olmaz.</p>

  <p>Her şeyden konuşamıyoruz, yani?</p>

  <p>Oscar yanıt vermeye bile tenezzül etmedi.</p>

  <p>Manny ve o <i>koca taklavatı</i> etrafta olduğu için, Oscar da nükleer imha hayallerine geri dündü; mucizevi bir tesadüfle, saldırıdan ilk onun haberi oluyor, hiç vakit yitirmeden tio’sunun arabasına atlıyor, doğruca markete gidip tıka basa erzakla dolduruyor (belki yolda birkaç yağmacıyı vuruyor), sonra da Ana’yı almaya gidiyor. Peki, ya Manny? diye haykırıyor kız feryat figan. Oscar bastırıyor, Vakit yok! Kızı kaptığı gibi gazlıyor, yolda birkaç yağmacı daha vuruyor (artık hafiften mutasyona uğramış durumdalar) ve kendilerini dört dörtlük aşk sığınağına atıyorlar; Ana onun idareyi ele alış dehasına ve artık sinirleriyle beyni iyice gelişmiş olan yeni fiziğine çabucak tav oluyor. Moralinin daha iyi olduğu günler, Ana’nın Manny’yi salondaki avizeden sallanırken bulmasına izin veriyor; dili şişmiş, mosmor bir iç lastiği, pantolonu bileklerine düşmüş. Açık televizyonda, her an beklenen saldırının haberleri; elemanın göğsüne iğneyle tutturulmuş, yarı cahil bir not. <i>Buna dayanamayçağım.</i> Bunun üzerine Oscar Ana’yı az ve öz bir bilgelikle teselli ediyor: Bu Çetin Yeni Dünya için fazla zayıftı.</p>

  <p>Bir sevgilisi var, demek? diye sordu Lola pat diye.</p>

  <p>Evet, dedi Oscar.</p>

  <p>Bir süreliğine geri çekilmelisin.</p>

  <p>Dinledi mi, peki? Tabii ki dinlemedi. Kızın mızmızlanmaya gereksindiği her an, bizimki emre amadeydi. Hatta sonunda —aman ne büyük mutluluk!— meşhur Manny’yle tanışma şerefine bile erişti, buysa bir okul partisinde ibne diye çağrılmak (ki, olmuştu) (iki kez) kadar eğlenceliydi doğrusu. Onunla Ana’nın evinin önünde karşılaştı. Maraton-koşucusunun sırım gibi kol ve bacaklarına, obur gözlere sahip, ciddi yüzlü, bir deri bir kemik bir herifti; el sıkışırlarken öyle ters, aksi davrandı ki, Oscar zencinin ona tokadı yapıştıracağını sandı. Manny muy [çok, pek çok] keldi, bunu gizlemek için de kafasını tıraş etmişti; her iki kulağında birer küçük halka, halinde tavrındaysa gençlik sevdasındaki geçkin bir herifin şu köselemsi, güneşte-çok-kalmış, ağırkanlı havası.</p>

  <p>Demek Ana’nın küçük arkadaşı sensin, dedi Manny.</p>

  <p>O benim işte, dedi Oscar, sesi öyle bir masumiyet, öyle şen bir zararsızlıkla çınçın ötüyordu ki, içinden kendini vurmak geldi.</p>

  <p>Oscar çok parlak bir yazar, diye atıldı Ana. Her ne kadar onun yazdıklarını okumak istediğini bir kez olsun dile getirmemiş olsa da.</p>

  <p>Adam burun büktü. Yazacak ne bulabiliyorsun ki?</p>

  <p>Daha çok spekülatif tarzlara düşkünüm. Sözlerinin kulağa ne kadar absürd geldiğinin farkındaydı.</p>

  <p>Daha spekülatif tarzlar. Manny onun etinden bir dilim kesmeye hazır gibi görünüyordu. Bayağı uçuk kaçık laflar ettiğinin farkındasın, değil mi evlat?</p>

  <p>Oscar gülümsedi, bir depremin bütün Paterson’ı yerle bir etmesini diledi.</p>

  <p>Bak oğlum, kızıma yazılmaya çalışmıyorsun umarım?</p>

  <p>Oscar, Ha-ha, dedi. Ana kıpkırmızı oldu, bakışlarını yere indirdi.</p>

  <p>Tam bir mutluluk. Manny ortalardayken, Ana’nın bambaşka bir yönüyle muhatap oluyordu Oscar. İyice seyrekleşen görüşmelerinde, konuştukları tek konu artık sadece Manny ile kıza yaptığı korkunç şeylerdi. Manny onu tokatlamış, Manny onu tekmelemiş, Manny ona şişko sürtük demiş; Manny’nin onu aldattığından emindi, şu ortaokuldaki Kübalı piliççikle. Bu da son günlerde neden hiçbir kızdan randevu koparamadığımı açıklıyor, sebebi Manny’ymiş, diye takıldı Oscar, ama Ana gülmedi. On dakika olsun rahat yoktu; Manny zırt pırt kızın çağrı cihazını bipletiyor, o da onu arayıp başka biriyle olmadığına dair güvence veriyordu. Bir gün, Oscar’ların evine yüzünde bir çürük, bluzunda bir yırtıkla geldi; Oscar’ın annesi çıkıştı: Burada sorun istemiyorum!</p>

  <p>Ne yapacağım ben? diye soruyordu sürekli, Oscar da her seferinde onu beceriksizce kucaklıyor, öğütlüyordu: Şey, madem sana bu kadar kötü davranıyor, ondan ayrılmalısın; ama kız başını sallıyor, Haklısın, biliyorum, ama yapamam, diyordu. Ona <i>âşığım</i>.</p>

  <p><i>Aşk.</i> Oscar işte tam o anda hesabı kapatıp gitmesi gerektiğini anladı. Olaya sadece yansız, antropolojik bir merak duyduğunu, buralarda sırf bu ilişkinin nasıl sonuçlanacağını görmek amacıyla oyalandığını söyleyerek kendini kandırıyordu, ama işin doğrusu, kendini bu çıkmazdan çekip kurtaramıyordu. Ana’ya sırılsıklam, geri dönülemez biçimde âşıktı. Gerçek anlamda hiç tanımadığı bütün o kızlara duyduğu hisler, Ana’ya beslediği amor’la kıyaslanamazdı bile. Bu aşk bir cüce-yıldızın kahrolası yoğunluğuna sahipti ve bazı anlar, bu aşkın onu resmen delirteceğinden en küçük bir kuşkusu kalmıyordu. Bu duyguya yaklaşabilen tek şey, kitaplarına hissettikleriydi; okuduğu her şeye ve yazmayı umduğu her şeye duyduğu aşkın toplamı, buna ancak yaklaşabiliyordu.</p>

  <p>Her Dominikli ailede çılgın âşıklara, sevdanın tadını kaçıran zencilere ilişkin öyküler vardır; Oscar’ın ailesi de farklı değildi.</p>

  <p>Abuelo’su, hapiste ölmüş olanı, bir şeye (ne olduğunu kimse, asla söylemedi) şiddetle karşı çıkmış, sonunda da kendini hapiste bulmuştu, önce delirip sonra da ölmüştü; diğer abuelo’su, Nena Inca’nın kocasıysa evlendikten altı ay sonra can vermişti. Adam Semana Santa’da boğulmuş, kadın da bir daha hiç evlenmemiş, bir başka erkeğe el sürmemişti. Oscar onun sık sık, Yakında birbirimize kavuşacağız, dediğini duyardı.</p>

  <p>Annen, diye fısıldamıştı tia Rubelka bir keresinde, iş aşka geldiğinde bir loca’ydı [deli, çılgın]. Bu da az kaldı ölümüne neden oluyordu.</p>

  <p>Şimdi de anlaşılan sıra Oscar’daydı. <i>Aileye hoş geldin,</i> dedi ablası bir rüyada. <i>Gerçek aileye yani.</i></p>

  <p>Olup biten gayet açıktı, fakat elinden ne gelirdi ki? Duygularını yadsımanın anlamı yoktu. Uykuyu yitirmiş miydi? Evet. O değerli odaklanma, dikkatini toplama saatlerini yitirmiş miydi? Evet. Andre Norton kitaplarını okumayı bırakmış, hatta <i>Watchmen'</i>in, olay örgüsünün en hastalıklı biçimde çözüldüğü son sayılarıyla bile ilgilenmez olmuş muydu? Evet. Tio’sunun arabasını ödünç alıp ta Sahil’e kadar sürüyor, Sandy Hook’ta, annesinin hastalanmadan önce, sahile gitmeyi hepten kesmeden önce, Oscar aşırı şişmanlamadan önce, onları sık sık götürdüğü yerde duruyor muydu? Evet. Bu karşılıksız gençlik aşkı ona kilo verdirtti mi? Maalesef, bir tek bunu sağlamadı, o da nedenini hayatı boyunca anlayamadı. Lola Golden Gloves’dan<sup><a href="../Text/dipnot.xhtml#ref21" id="ref_21">[21]</a></sup> ayrıldığında neredeyse on kilo vermişti. Bu ne menem bir genetik ayrımcılıktı böyle, hangi ikinci sınıf Tanrı’nın marifetiydi ya?</p>

  <p>Akıl almaz işler olmaya başladı. Bir gün, tam bir kavşaktan geçerken kendini kaybetti, gözlerini, başına üşüşmüş bir ragbi takımının ortasında açtı. Bir başka sefer, Miggs onu yerden yere vuruyor, bilgisayar oyunu yazma emelleriyle alay ediyordu — karmaşık bir hikâyeydi; Oscar’ın oyun yazmayı umduğu ve onun PsiWorld modüllerinden birini almayı düşünen şirket, Fantasy Games Unlimited geçenlerde kapanmış, Oscar’ın bütün umutlarını ve yeni Gary Gygax olma hayallerini delik deşik etmişti. Eh, dedi Miggs, <i>o</i> kapıdan da ekmek çıkmadı; ve Oscar bütün arkadaşlıkları boyunca ilk kez kendini kaybetti, tek kelime etmeden Miggs’e öyle sert bir yumruk indirdi ki, oğlanın dudağından incecik bir kan filizi fışkırdı. Yüce Tanrım, diye haykırdı Al. Sakin ol! İstemeden oldu, dedi Oscar, hiç de inandırıcı olmayan bir sesle. Kazara oldu. Anasını sattığım, dedi Miggs. Anasını sattığım. Oscar öyle kötü haldeydi ki, çaresizlikten iyice bunaldığı bir gece, telefonda hıçkırarak Manny’nin son bokluğundan yakınan Ana’yı dinledikten sonra, şimdi kiliseye gitmem lazım, diyerek telefonu kapadı, tio’sunun odasına gitti (Rudolfo dışarıda, striptiz barındaydı) ve antik Virginia Dragoon’unu aşırdı; şu çok ünlü, ilk yerli yok edicimiz, 44’lük Colt’u; eşek ölüsünden de ağır, iki misli de çirkin. Tabancanın etkileyici namlusunu beline soktu, çıkıp Manny’nin oturduğu binaya gitti, neredeyse bütün gece karşısında dikildi. Binanın alüminyum kaplamasıyla bayağı samimi oldu. Hadi, çık dışarı, orospu çocuğu, diye fısıldadı sakin bir sesle. Senin için elimde on birlik, nefis bir kız var. Sonsuza kadar kodese tıkılma olasılığının epey yüksek olması, ya da onun gibi zencilerin hapiste hem arkadan <i>hem de</i> ağızdan becerildikleri, ya da polis onu enselediği ve tabancayı bulduğu takdirde, tio’sunun kıçının, şartlı salıverilme yasasını ihlal suçundan fena halde derde girebileceği umurunda bile değildi. O gece hiçbir şeyi umursamıyordu. Kafasının içi bomboştu; sıfır. Bir yazar olarak istikbali gözünün önünde belirdi; yalnızca tek ve pespaye bir roman yazabilmişti (Avustralya’da bir grup kasabalı genci pençesine alan serüven açlığı hakkındaydı), daha iyi bir şey yazma olasılığı filan da yoktu — kariyeri bitmişti. American Letters’in<sup><a href="../Text/dipnot.xhtml#ref22" id="ref_22">[22]</a></sup> şansı varmış ki, Manny o gece eve dönmedi.</p>

  <p>Açıklaması güçtü. Nedeni salt Ana’yı mutluluk için son lanet olasıca şansı olarak görmesi değildi —ki, aklından geçen aynen buydu— aynı zamanda da, o kızın yanındayken tattıklarını on sekiz yıllık sefil ömründe hiç ama hiç tatmamış olmasıydı. Asırlarca âşık olmayı bekledim, diye yazdı ablasına. Kimbilir kaç kez, <i>bana nasip olmayacak,</i> diye düşündüm. (Bütün zamanların en sevdiği ikinci çizgi filmi <i>Robotech Macross</i>’ta, Rich Hunter nihayet Lisa’yla birleşince, Oscar televizyonun karşısında kendini koyvermiş, hüngür hüngür ağlamıştı. Yoksa Başkan’ı mı vurdular, diye seslendi tio’su, çaktırmadan adı-lazım-değil çektiği arka odadan.) Sanki cennetten bir parça koparıp mideye indirmiş gibiydim, diye yazdı ablasına. Bu duyguyu tahmin edemezsin.</p>

  <p>İki gün sonra daha fazla dayanamadı ve silah olayını ablasına itiraf etti; kısa bir çamaşır yıkama ziyaretine gelmiş olan Lola kafayı yedi. Onu merhum abuelo’ları için yaptıkları küçük mihraba götürdü, karşısında diz çöktürdü ve bir daha asla böyle bir şeye kalkışmayacağına dair, annelerinin üzerine yemin ettirdi. Kardeşi için öylesine endişelenmişti ki, ağladı bile.</p>

  <p>Buna bir son vermelisin, Bayım.</p>

  <p>Biliyorum, dedi delikanlı. Ama burada olduğumun bile farkında değilim, anlıyor musun?</p>

  <p>O gece ikisi de kanepede uyudu; önce Lola. Erkek arkadaşından yeni ayrılmıştı, belki onuncu kez, ama Oscar bile, şu haline karşın, göz açıp kapayıncaya kadar barışacaklarını biliyordu. Bir ara, gündoğumuna yakın, rüyasında âşık olduğu bütün kızları gördü, sıra sıra, dizi dizi, tıpkı Alan Moore’un <i>Miracleman'</i>indeki mucize insanların ekstra bedenleri gibi. <i>Yapabilirsin</i>, diyorlardı.</p>

  <p>Uyandığında üşüyordu, boğazı kupkuruydu.</p>

  <p>&nbsp;</p>

  <p>&nbsp;</p>

  <p>Edgewater Yolu’ndaki Japon alışveriş merkezi Yaohan’da buluştular, Oscar’ın şu uzun “canım sıkkın” araba gezilerinin birinde keşfettiği ve artık ilişkilerinin bir parçası, ileride çocuklarına anlatabilecekleri bir anı olarak görmeye başladığı yerde. Anime bantlarını ve mecha modellerini hazırlamak için buraya gelir olmuştu. Her ikisi için de körili tavuk katsu ısmarladı, sonra geniş kafeteryada Manhattan’ın manzarasını gören bir masaya oturdular; bütün mekândaki tek gaijin.</p>

  <p>Oscar’ın açılış cümlesi, Göğüslerin çok güzel, oldu.</p>

  <p>Şaşkınlık, telâş. Oscar, bu da nereden çıktı şimdi?</p>

  <p>Camdan dışarı, Manhattan’ın batı kanadına baktı; derin, düşünceli bir zenci gibi uzun uzun baktı. Sonra, kıza söyledi.</p>

  <p>Sürpriz olmamıştı. Ana’nın gözleri yumuşadı, elini onun elinin üzerine koydu, iskemlesini yaklaştırdı; dişlerinde sarı, ince bir sebze lifi vardı. Oscar, dedi şefkatle, benim <i>zaten</i> bir sevgilim var.</p>

  <p>Oğlanı eve bıraktı; kapıda Oscar, bana vakit ayırdığın için teşekkür ederim, dedi, içeriye girdi, kendini yatağa bıraktı.</p>

  <p>Haziranda Don Bosco’yu bitirdi. Mezuniyet töreninde onları görmeliydiniz: Annesi zayıflamaya başlamış (kanserin pençesine düşmesi yakındı), Rudolfo’nun kafası bok gibi kıyak, bir tek Lola harika görünüyor; ışıl ışıl, mutlu. Başardın, Bayım. Başardın işte. Oscar Paterson’ın bu kesimindeki herkesin sınıfı geçtiğini duymuştu, ama mezuniyet balosuna bir tek onunla Olga katılmadı — zavallı, ayvayı yemiş Olga. Ahbap, diye takıldı Miggs, belki de <i>ona</i> çıkma teklif etmeliydin.</p>

  <p>Eylülde Rutgers New Brunswick’e yollandı, annesi ona yüz dolarla beş yıldır ilk öpücüğünü verdi, tio’su da bir kutu prezervatif: Hepsini kullan, dedi, sonra ekledi: Kızlara, yani. Kendini kolejde, tek başına bulmanın o ilk, çarpıntılı coşkusunu yaşadı: bağlardan kurtulmuş, özgür, tamamen kendi başına; yüreğinde, binlerce gencin arasında kendisi gibi birini bulma iyimserliği. Ne yazık ki, bu gerçekleşmedi. Beyaz oğlanlar onun kara derisini, afro saçlarını süzdüler, zalim, aşağılayıcı bir neşeyle davrandılar. Renkli çocuklar, onun konuşma tarzını duyup yürüyüşünü, halini tavrını görünce, başlarını esefle salladılar. Sen Dominikli değilsin. O da defalarca, üst üste yineledi: Öyleyim. Soy Dominicano. Dominicano soy. Sonu hiçbir yere varmayan, tam tersine birkaç sarhoş beyaz oğlanın tehditlerine maruz kaldığı bir parti sağanağının ve tek bir kızın bile yüzüne bakmadığı düzinelerce dersin ardından, iyimserliğinin solduğunu hissetti ve daha neler olup bittiğini bile anlayamadan, kendini bütün lise yaşamı boyunca uzmanlaştığı şeyin kolej çeşitlemesine gömülmüş bir halde buldu: abazanlık, kızsızlık. En mutlu anları, bilimkurgu anlarıydı, örneğin, <i>Akira</i>’nın gösterime girmesi (1988). Çok acıklı. Haftada iki kez ablasıyla Douglass yemek salonunda buluşuyorlardı; kız kampusun Ağır Abla’larındandı; her tür pigmentli, herkesi tanıyordu, her protestoda, her yürüyüşte parmağı vardı, ama bunun Oscar’a hiçbir faydası olmuyordu. Görüşmelerinde, kardeşine öğütlerde bulunur, bizimki sessizce başını sallar, sonra otobüs durağında oturup birbirinden güzel Douglass kızlarını yiyecekmiş gibi süzerken, yaşamının neresinde hata yaptığını düşünürdü. Kitapları, bilimkurguyu suçlamayı çok istiyor ama yapamıyordu —onları çok fazla seviyordu. İnek görüntüsünü değiştirmek için antlar içeli onca zaman olmasına karşın, yemeyi, egzersiz yapmamayı, dikkat çeken, çarpıcı sözcükler kullanmayı sürdürdü; ablası sayılmazsa tamamen arkadaşsız geçen iki sömesterden sonra, yatılı öğrencilerin inek derneğine, RU Gamers’a katıldı; Frelinghuysen’in altındaki dersliklerde toplanıyor, salt erkek üyelerden oluşan bir dernek olmakla övünüyorlardı. Kolejde talihinin, kızlar açısından yani, daha yaver gideceğini sanmıştı, oysa ilk yıllar hiç de öyle olmadı.</p>
</body>
</html>