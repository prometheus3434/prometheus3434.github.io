<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p>&nbsp;</p>

  <p><a href="../Text/1.xhtml#ref_1" id="ref1">[1]</a> Tainolar, Kolomb öncesi Bahamalar ve Antiller’de yaşayan halktı. Güney Amerika’daki Arawakan halkıyla akraba olduklarına inanılır. Kolomb 1492’de bölgeye geldiğinde, Hispaniola’da (günümüz Dominik Cumhuriyeti ve Haiti’nin bulunduğu ada) beş Taino krallığı bulunmaktaydı. 18. yüzyılda salgın hastalıklar, akraba evlilikleri, İspanya’nın asimilasyon ve köleleştirme dayatmaları, yaptığı toplu kıyımlar, Taino kabilelerinin sonunu getirdi. (ç.n.)</p>

  <p>&nbsp;</p>

  <p><a href="../Text/1.xhtml#ref_2" id="ref2">[2]</a> Dominik Cumhuriyeti’nin başkenti. (ç.n.)</p>

  <p>&nbsp;</p>

  <p><a href="../Text/1.xhtml#ref_3" id="ref3">[3]</a> İki saniyede zorunlu Dominik tarihi dersini kaçıranlarınız için: Yirminci yüzyılın en rezil diktatörlerinden biri olan Trujillo, Dominik Cumhuriyeti’ni 1930 ile 1961 yılları arasında amansız, insanlık-dışı bir gaddarlıkla yönetti. Bu iri yapılı, sadist, domuz-gözlü mulato [zenci beyaz karışımı melez], çeşitli yöntemlerle ten rengini ağartan, kalın tabanlı ayakkabılar giyen, Napoleon-dönemi kıyafetlere düşkün zorba (ayrıca El Jefe [Patron, Başkan], Kifayetsiz Sığır Hırsızı, Bok Surat diye de bilinir), Dominik Cumhuriyeti’nin neredeyse her alanını, politik, kültürel, sosyal ve ekonomik yaşamını denetledi, şiddet, gözdağı, toplu kıyım, tecavüz, ulufe dağıtımı ve terörden oluşan etkin (ve tanıdık) bir karışımla denetim altında tuttu; ülkeye babasının çiftliği, halka da köleleriymiş gibi davrandı. İlk bakışta, yalnızca bir Latin Amerika devlet başkanının prototipiydi, ancak sahip olduğu gücün alanı, pek az tarihçi ve yazarın gerçek anlamda kavrayabildiğinden, ya da tahayyül edebildiğinden çok daha geniş ve ölümcüldü. O bizim Sauron’umuz, Arawn ya da Darkseid’imizdi, Tek ve Ebedi Diktatörümüz; öylesine insanlık-dışı, ahlak dışı, berbat bir kişilik ki, bir bilimkurgu yazarının bile kıçı bu kadarını yemez. DC’deki BÜTÜN YER ADLARINI, ÜLKENİN BÜTÜN SİMGELERİNİ kendi onuruna değiştirmesiyle (Pico Duarte, Pico Trujillo oldu, Yeni Dünya’nın ilk ve en eski kenti olan Santo Domingo de Guzman ise Ciudad Trujillo), ulusal mirasın her bir lokmasından kendine vurgun payı çıkarmasıyla (buysa onu kısa zamanda gezegenin en varlıklı adamı yaptı), yarıküredeki en büyük orduyu kurmasıyla (herifçioğlunun bombardıman uçakları bile vardı, lanet olsun), görünürdeki bütün güzel kızları, hatta emrindekilerin karılarını bile, binlerce, on binlerce kadını becermesiyle, halkından mutlak itaat beklemesiyle, hayır, <i>talep etmesiyle</i> (örnek vermek gerekirse, ulusal slogan “Dios y Trujillo” [Tanrı ve Trujillo] idi), ülkeyi acemi donanma erlerinin eğitim kampıymış gibi yönetmesiyle, dost ve yandaşlarını hiç nedensiz soyup soğana çevirmesi, malına mülküne el koymasıyla ve neredeyse <i>doğaüstü</i> denebilecek becerileriyle ünlüydü.</p>

  <p>Önemli başarılarından bazıları: Haitililere ve Haiti kökenli Dominikli topluluğa karşı, 1937 soykırımı; Batı yarımküredeki ABD destekli diktatörlerin en uzun ömürlü, en zarar vericilerinden biri olmak (eh, biz Latinlerin usta olduğumuz tek bir alan varsa, o da ABD-destekli diktatörlere göz yummak, katlanmaktır, dolayısıyla, bizimki zor kazanılmış bir zaferdir, bilesiniz; Şilili ve Arjantinliler hâlâ sineye çekmekte, baksanıza), ilk modern hırsız-devletini, çalıp-çırpmokrasisini yaratmak (Kongo’nun Mobutu’su henüz Mobutu değilken, Trujillo Mobutu’ydu) Amerikalı senatörleri maaşa bağlamak ve modern bir devlet yaratma iddiasıyla (Donanma’daki eğitmenlerinin, İşgal sırasında başaramadığını yapıp) Dominik halklarını bir potada eritmeye çalışmak.</p>

  <p>&nbsp;</p>

  <p><a href="../Text/1.xhtml#ref_4" id="ref4">[4]</a> Komplo teorisi meraklıları, buyrun burdan yakın: Oğul John Kennedy Jr., nişanlısı Carolyn Bessette ve onun kız kardeşi Lauren'in bindiği Piper Saratoga'nun düştüğü gece, Baba Kennedy'nin gözdesi olan aşçı, Dominikli Providencia Paredes, ailenin Martha's Vinevard'daki sayfiye evindeydi ve John-John'a en sevdiği yemeği pişirmekteydi: kızarmış tavuk. Ama fukú karnını daima herkesten önce ve tek başına doyurur.</p>

  <p>&nbsp;</p>

  <p><a href="../Text/1.xhtml#ref_5" id="ref5">[5]</a> DC Comics için Jack Kirby tarafından yaratılan süper-kötü kahraman. Apokolips adlı gezegenin yöneticisidir; tanrısal güçleri ve ordusu sayesinde evrendeki gezegenleri fethederek bütün yaşam güçlerini alır. Ölümsüzlük, telepati, omega ışını, süper zekâ gibi olağanüstü güçlere sahiptir. (ç.n.)</p>

  <p>&nbsp;</p>

  <p><a href="../Text/1.xhtml#ref_6" id="ref6">[6]</a> J.R.R. Tolkien’in Silmarillion adlı eserindeki Melkor’a, Feanor tarafından verilmiş olan ad; “güç ile yükselen” anlamına gelir; hem iyi hem de kötü biçimlerde ortaya çıkabiliyordu, daha sonra “Dünyanın Karanlık Düşmanı” olarak adlandırılan kötü biçimini seçti. Elflere [peri, cin, cüce] ve insanlara boyun eğdirmeyi, bütün güçlerin üstünde bir güç olmayı amaçlıyordu. (ç.n.)</p>

  <p>&nbsp;</p>

  <p><a href="../Text/01.xhtml#ref_7" id="ref7">[7]</a> Yazarın kullandığı, ilk kez 1950’lerde kullanılmaya başlanan, 1960’larda yaygınlaşan “nerd” sözcüğü, entelektüel faaliyetlere, ezoterik (ruhani) konulara aşırı düşkün, içedönük, utangaç, sıkıcı, fazla ciddi, kompleksli, kitap kurdu, son yıllardaysa “müptela” denecek ölçüde bilgisayar meraklısı oğlan çocuklarını, delikanlıları tanımlıyor; “dork” ve “geek” gibi eşanlamlıları da olan kelimenin, hıyar, inek, beceriksiz, tapon, vs. gibi daha aşağılayıcı, daha argo kullanımları da yaygın. (Tipik “nerd” için sıklıkla Microsoft’un kurucusu Bill Gates örnek gösterilir, ancak onun ve diğer genç bilgisayar dâhilerinin yaptığı servet göz önüne alınınca, sözcüğün eski aşağılayıcı/küçümseyici niteliğinin azaldığını ileri sürenler de var.) Türkçe’de en uygun, daha doğrusu en yakın karşılık olarak “inek” sözcüğünü yeğledim. (ç.n.)</p>

  <p>&nbsp;</p>

  <p><a href="../Text/01.xhtml#ref_8" id="ref8">[8]</a> Kırklı yıllarda, Porfirio Rubirosa (ya da, gazetelerdeki adıyla Rubi), dünyanın en tanınmış üçüncü Dominiklisiydi (birinci, Kifayetsiz Sığır Hırsızı, ikinci de Kobra Kadın, yani Maria Montez’di). Bu uzun boylu, sıcakkanlı, yakışıklı erkek, "devasa penisiyle Avrupa ve Kuzey Amerika’yı kasıp kavuran", jet sosyetenin gözdesi, araba yarışları ve polo tutkunu hovarda, Trujillato’nun “mutlu yüzü"nü temsil ediyordu (zaten Trujillo’nun en tanınmış dalkavuklarındandı). Bir ara modellik de yapmış olan, gece âlemlerinin faal müdavimi Rubirosa, 1932’de Trujillo’nun kızı Flor de Oro’yla evlendi; beş yıl sonra, Haiti Soykırım Yılı’nda boşanmalarına karşın oğlumuz, uzun iktidarı boyunca El Jefe’nin teveccühüne mazhar olmayı sürdürdü. Sabık kayınbiraderi Ramfis’in aksine, Rubirosa’nın muhtelif cinayetlere bizzat karışmaktan kaçındığı anlaşılıyor; 1935’de, El Jefe’nin sürgündeki lider Angel Morales’e kestiği ölüm fermanını iletmek üzere New York’a gitmiş, ama bu beceriksiz suikast gerçekleşmeden ortadan toz olmuştu. Rubi, “Dominikli Playboy” efsanesinin başlatıcısıydı, akla gelebilecek her tür kadını becermişti; Barbara Hutton, (o dönemde, dünyanın en zengin kadını olan) Doris Duke, Fransız aktris Danielle Darrieux, Zsa Zsa Gabor, yalnızca birkaç örnek. Kankası Ramfis gibi, o da bir araba kazasında can verdi; 1965’te, on iki silindirli Ferrari’si, Paris’teki Bois de Boulogne’de yoldan çıkıp devrildi. (Arabaların öykümüzde oynadığı rolü yadsımak da mümkün değil doğrusu.)</p>

  <p>&nbsp;</p>

  <p><a href="../Text/01.xhtml#ref_9" id="ref9">[9]</a> La Inca: Eski Peru'da kraliçe, prenses . Nena: Canım, şekerim gibi bir sevgi ifadesi . Canım kraliçem, anlamında. (ç.n.)</p>

  <p>&nbsp;</p>

  <p><a href="../Text/01.xhtml#ref_10" id="ref10">[10]</a> Edgar Rice Burroughs’un “Marslı” roman dizisindeki önemli karakterlerden biri. <i>Marslı Prenses</i>'teki başkişi, prenses, (ç.n.)</p>

  <p>&nbsp;</p>

  <p><a href="../Text/01.xhtml#ref_11" id="ref11">[11]</a> DC Comics’in yayınladığı, Captain Marvel’ın maceralarını konu alan, dizi çizgi romanında, Marvel’a gücünü veren büyücünün, sihirbazın adı; aynı zamanda da güç kazanmak için söylenen sihirli sözcük. Daha sonra TV dizisi olarak da çekildi. (ç.n.)</p>

  <p>&nbsp;</p>

  <p><a href="../Text/01.xhtml#ref_12" id="ref12">[12]</a> “Seyirci” olanların da onaylayacağı gibi, kötü, alçaltıcı bir anlamda kullanılan <i>parigüayo</i> sözcüğü, İngilizce’deki yeni uydurulmuş “partiyi seyreden” tanımlamasından bozmadır. Sözcük, ABD’nin DC’yi ilk işgal ettiği dönem olan 1916-1924 arasında dilimize yerleşti, yaygınlaştı. (Yirminci yüzyılda iki kez işgal edildiğimizi bilmiyordunuz, değil mi? Neyse, üzülmeyin, ileri de çocuklarınız da ABD’nin Irak’ı işgal ettiğini bilmeyecek.) İlk işgal sırasında, Amerikan İşgal Güçleri’nin sık sık Dominiklilerin partilerine katıldığı, ama bu Dışarlıklıların dans edip eğlenmek yerine bir köşede durup eğlenceyi <i>izledikleri</i> biliniyor. Buysa dünyanın en acayip görüntüsünü oluşturmuştur herhalde. Kim bir partiye sırf seyretmek için gider ki? Bundan sonra, donanma erlerine parigüayo’lar dendi — ve çağdaş kullanımda, millet kızları götürürken, kenarda, uzakta kalan ve öylece seyredenleri tanımlar oldu. Dansa katılmayan, skor yapamayan, diğerlerinin soytarısı olan delikanlı — işte karşınızda parigüayo.</p>

  <p>Dominik’e Dair Her Şey sözlüğüne bakacak olursanız, <i>parigüayo</i> maddesinin karşısında Oscar’ın adını görürsünüz. Bu unvan ona ömrü boyunca tebelleş olacak, onu bir başka Seyirciye, ayın mavi yüzünden dünyayı dikizleyene götürecekti.</p>

  <p>&nbsp;</p>

  <p><a href="../Text/01.xhtml#ref_13" id="ref13">[13]</a> A.E. van Vogt’un 1946 tarihli “Slan” eserindeki, süper-varlıklardan oluşan, kurgusal Slan ırkı. Gordon R. Dickson’ın “Childe Cycle” adlı, bitmemiş bilimkurgu roman dizisindeki Dorsai halkı. E.E. Smith’in 1934-1948 yılları arasında yazdığı, “uzay operası” diye de nitelenen fantastik roman dizisi. (ç.n.)</p>

  <p>&nbsp;</p>

  <p><a href="../Text/01.xhtml#ref_14" id="ref14">[14]</a> Japonca’da, son 15-20 yıldır, ilgi alanlarına, hobilerine aşırı düşkün, özellikle anime filmlere, bilgisayar oyunlarına, vs. bağımlılık derecesinde meraklı kişileri tanımlamakta kullanılan, argo sözcük. (ç.n.)</p>

  <p>&nbsp;</p>

  <p><a href="../Text/01.xhtml#ref_15" id="ref15">[15]</a> Oğlanın bu olağandışı bilimkurgu merakının nereden kaynaklığını bilen yok gibi. Belki Antilli olmanın (kim bizden daha bilimkurgu olabilir ki?) bir sonucu ya da hayatının ilk yıllarını DG’de geçirmiş olması, sonra, bir anda toprağından sökülüp New Jersey’e yerleştirilmesi — bir yerleşme izni, bir yeşil kartla salt dünya (Üçüncü Dünya’dan Birinci’ye) değil, yüzyıl da değiştirirsiniz (neredeyse sıfır televizyon ya da elektrikten, bir televizyon ve elektrik bolluğuna). Böylesi bir geçişten sonra, bana kalırsa, insanı bir tek en uç, en aşırı senaryolar tatmin edebilir. Belki de nedeni, DC’deyken çok fazla <i>Örümcek Adam</i> izlemiş olması, çok fazla Run Run Shaw kung-fu filmine götürülmüş olması, abuela'sından çok fazla el Cuco ve la Ciguapa korku masalı dinlemiş olmasıydı. Belki de onu okumaya alıştıran, ABD’de ki ilk kütüphanecisi; ilk Danny Dunn kitabına dokunduğunda hissettiği elektrik çarpması? Belki de yalnızca zamanın ruhu (İnek Çağı’nın doğuşu, yetmişli yılların başına rastlamıyor mu?) ya da çocukluğunun büyük bir bölümünde tek bir arkadaşının bile olmaması? Yoksa daha derin, daha atalardan kalma bir şey mi?</p>

  <p>Kim bilebilir?</p>

  <p>Kesin olan tek şey, bir kitap kurdu olmak (daha iyi bir tanım bulamadım), ergenlik döneminin zor, çetin günlerini atlatmasını sağlıyor, ama aynı zamanda da Paterson'ın gaddar sokaklarında iyice (daha da) göze batmasına, diğer oğlanların hedefi olmasına yol açıyordu — yumruklar, iteklemeler, dirsek atmalar, kırılan gözlükler, tanesi elli sente mal olan, yepyeni kitapların gözünün önünde yırtılması. Kitap seviyorsun, ha? İyi ya, şimdi iki kitabın oldu! Hah-ha! Malum, zulüm görenden daha zalimini bulamazsınız. Öz annesi bile, oğlanın uğraşılarını çatlakça buluyordu. Çık dışarı da oyna biraz! diye buyuruyordu günde en az bir kez. Pórtate como un muchacho normal. [Normal bir erkek çocuğu gibi davran.]</p>

  <p>(Onu destekleyen tek kişi, yine iyi bir okur olan ablasıydı. Daha zengin bir kütüphanesi olan kendi okulundan kitaplar taşırdı ona.)</p>

  <p>Kendini bir X-Man gibi hissetmenin nasıl bir şey olduğunu gerçekten bilmek istiyor musunuz? Günümüz Amerikan varoşunda, zeki, kitap düşkünü bir siyah oğlan çocuğu olmanın? Vay anacığım! Yarasa kanatlarına ya da göğsünüzden fışkıran bir çift dokunaca sahip olmaktan farksızdır.</p>

  <p>Pa’fuera! [Çık dışarı!] diye kükrüyordu annesi. O da çıkıyordu, lanetlenmiş bir çocuk gibi, birkaç saat, öteki çocukların eziyetine katlanmak için —Lütfen, evde kalmak istiyorum, diye yalvarırdı annesine, ama kadın onu ite kaka çıkarırdı —Sen kadın mısın ki evde oturacaksın?— bir saat, iki saat, sonunda gizlice, çaktırmadan eve süzülür, üst kattaki dolaba saklanır, kapı aralığından sızan ince, uzun ışık huzmesinde kitap okurdu. Annesi onu er geç bulur, bir kez daha toprağından koparırdı: Lanet olsun, senin neyin var Allah aşkına?</p>

  <p>(Ve daha o zamandan çiziktirmeye başlamıştı; kâğıt parçalarına, kompozisyon defterlerine, ellerinin tersine; henüz ciddi şeyler değil, yalnızca en sevdiği öykülerin kabataslak taklitleri; bu yarım buçuk göndermelerin, hicivlerin son kertede Kader’ini belirleyeceğine dair henüz hiçbir işaret yoktu.)</p>

  <p>&nbsp;</p>

  <p><a href="../Text/01.xhtml#ref_16" id="ref16">[16]</a> Negra: zenci kız. Polis: kent, şehir (ç.n.)</p>

  <p>&nbsp;</p>

  <p><a href="../Text/01.xhtml#ref_17" id="ref17">[17]</a> Plátano: Asıl anlamı muz, muz ağacı olan sözcüğü yazar, bizde Muz Cumhuriyetleri denen, Karayip Denizi’ndeki ada-devletlerin (Küba, Tahiti, Dominik, Jamaika, vs) halkı için kullanıyor. Muz devleti, muz halkı, anlamında. (ç.n.)</p>

  <p>&nbsp;</p>

  <p><a href="../Text/01.xhtml#ref_18" id="ref18">[18]</a> Lester Dent’in yarattığı, 1930’lu, 40’lı yılların en ünlü kurgu kahramanlarından. (ç.n.)</p>

  <p>&nbsp;</p>

  <p><a href="../Text/01.xhtml#ref_19" id="ref19">[19]</a> Önceleri Scholastic Aptitude Test ve Scholastic Assessment Test denen, 2005'te adı SAT Reasoning Test olarak değiştirilen, ABD’de üniversiteye kaydolabilmek için girilmesi gereken, standart değerlendirme, seviye belirleme sınavı. (ç.n.)</p>

  <p>&nbsp;</p>

  <p><a href="../Text/01.xhtml#ref_20" id="ref20">[20]</a> H.G. Wells’in 1895 tarihli <i>Zaman Makinesi</i> romanı için yarattığı kurgusal canlı türü. (ç.n.)</p>

  <p>&nbsp;</p>

  <p><a href="../Text/01.xhtml#ref_21" id="ref21">[21]</a> (İng.) Altın Eldivenler. (ç.n.)</p>

  <p>&nbsp;</p>

  <p><a href="../Text/01.xhtml#ref_22" id="ref22">[22]</a> Yenilikçi ve sıradışı yazıları destekleyen bir edebiyat dergisi. (ç.n.)</p>

  <p>&nbsp;</p>

  <p><a href="../Text/02.xhtml#ref_23" id="ref23">[23]</a> New York’ta yetmişli yıllardan başlayarak ünlenen, Sicilya kökenli Mafia lideri. (ç.n.)</p>

  <p>&nbsp;</p>

  <p><a href="../Text/02.xhtml#ref_24" id="ref24">[24]</a> Baş harfleri PONTIAC kelimesini oluşturan sözcükler; yaşlı yoksul zenci onu Cadillac sanıyor, anlamında. (ç.n.)</p>

  <p>&nbsp;</p>

  <p><a href="../Text/02.xhtml#ref_25" id="ref25">[25]</a> Santo Domingo'da son derece prestijli, uluslararası bir okul. (ç.n.)</p>

  <p>&nbsp;</p>

  <p><a href="../Text/03.xhtml#ref_26" id="ref26">[26]</a> Tolkien’in kurgusal <i>Middle-earth</i> yazılarındaki Gondor’un başkenti olan, Minas Anor da denen, son derece korunaklı, muhkem kale-şehir. (ç.n.)</p>

  <p>&nbsp;</p>

  <p><a href="../Text/03.xhtml#ref_27" id="ref27">[27]</a> Yine aynı eserdeki, Sauron’un da yaşadığı, üç yanı aşılmaz dağlarla çevrili, korunaklı bölge; bu bölgede yaşayan halk. (ç.n.)</p>

  <p>&nbsp;</p>

  <p><a href="../Text/03.xhtml#ref_28" id="ref28">[28]</a> Yoruba mitolojisinde Nijer Irmağı Tanrıçası; rüzgâr, şimşek, doğurganlık, ateş ve büyü simgesi, savaşçı-tanrıça. (ç.n.)</p>

  <p>&nbsp;</p>

  <p><a href="../Text/03.xhtml#ref_29" id="ref29">[29]</a> Mirabal Kardeşler, dönemin Yüce Şehitleri’ydi. Patria Mercedes, Minerva Argentina ve Antonia Maria — Salcedolu, birbirinden güzel bu üç kız kardeş Trujillo’ya direnmiş, bu yüzden de öldürülmüştü. (Salcedolu kadınların müthiş öfkeleri, dik başlılıklarıyla ünlenmelerinin ana nedenlerinden biri de budur; kimseden emir filan almaz, zırvalığa boyun eğmezler; Trujillo’ya bile.) Mirabal kardeşlerin öldürülmesi ve bunun yarattığı toplumsal infial, pek çok kişi tarafından Trujillato’nun sonunun başlangıç vuruşu, halkın “yeter artık’’ dediği, taşma noktası olarak kabul edilir.</p>

  <p>&nbsp;</p>

  <p><a href="../Text/03.xhtml#ref_30" id="ref30">[30]</a> Stephen King'in 1986'da yayınlanan <i>It</i> adlı romanında bir bölüm. (ç .n.)</p>

  <p>&nbsp;</p>

  <p><a href="../Text/03.xhtml#ref_31" id="ref31">[31]</a> Shakespeare’in <i>Fırtına</i>'sında görünmeyen ama adı geçen bir karakter; buna atfen, <i>Doktor Who</i> bilimkurgu dizisindeki yabancı, dış dünyalı ırk. (ç.n.)</p>

  <p>&nbsp;</p>

  <p><a href="../Text/03.xhtml#ref_32" id="ref32">[32]</a> Hindu kast sisteminde, “Dokunulmazlar’da (dokunulamayacak kadar pis, yoksul) denen en alt tabaka; ayaktakımı. (ç.n.)</p>

  <p>&nbsp;</p>

  <p><a href="../Text/03.xhtml#ref_33" id="ref33">[33]</a> Ünlü Dominikli yıldız María Montez, ABD’ye göçmüş, 1940-1951 yılları arasında yirmi beşten fazla film çevirmişti; aralarında <i>Arap Geceleri</i>, <i>Ali Baba ve Kırk Haramiler</i>, <i>Kobra Kadın</i> ve benim kişisel favorim olan <i>Atlantis Sireni</i> vardı. Hayranları ve sinema tarihçileri tarafından “Technicolor Kraliçesi” diye taçlandırıldı.</p>

  <p>6 Haziran 1912’de Barahona’da doğan Maria Africa Gracia Vidal, sahne adı olarak, on dokuzuncu yüzyılın namlı fahişelerinden (pek çok kişinin yanısıra, özellikle yarı Tahitili Alexandre Dumas’yla yatıp kalkmasıyla ünlenen) Lola Montez’i seçmişti. María Montez, Jennifer Lopez’in (ya da işte döneminizin gözleri yuvalarından uğratan, dumanı tüten yakıcı dilberi hangisiyle onun) atası, DC’nin ilk gerçek uluslararası yıldızıydı. II. Dünya Savaşından sonra bir Fransızla evlenip Paris’e yerleşti. Otuz dokuz yaşındayken, banyo küvetindeki suda boğulmuş bir halde bulundu. Mücadele izi yok, cinayete dair herhangi bir belirti yok. Trujillo rejimi için birkaç kıyak yaptıysa da, ciddi bir şey sayılmaz. María’nın Fransa’dayken bayağı bir “inek” olup çıktığını belirtmekte yarar var. Üç kitap yazdı. İkisi yayınlandı. Üçüncü elyazması, ölümünden sonra kayboldu.</p>

  <p>&nbsp;</p>

  <p><a href="../Text/03.xhtml#ref_34" id="ref34">[34]</a> Georg Khoury’nin bilimkurgusal “Mucize Adam” dizi kitaplarından biri; daha sonra Şazam! sihirli sözcüğünün yerine kullanılır oldu. (ç.n.)</p>

  <p>&nbsp;</p>

  <p><a href="../Text/03.xhtml#ref_35" id="ref35">[35]</a> Michael Moorcock’un kitaplarındaki hayali ülke, Ejderha Adası olarak da bilinen ada; halkı insanlardan değil, güzellik ve büyü güçleriyle ünlü bir tür cinden oluşur. (ç.n.)</p>

  <p>&nbsp;</p>

  <p><a href="../Text/03.xhtml#ref_36" id="ref36">[36]</a> Balaguer her ne kadar öykümüz için elzem değilse de, Dominik’in öyküsü için öylesine elzem ki, suratına işemeyi yeğlememe karşın, ondan söz etmek zorundayım. Büyüklerimiz, <i>İlk kez sarf edilen bir söz, şeytanı çağıran sözdür,</i> derler; dolayısıyla, yirminci yüzyıl Dominiklileri <i>özgürlük</i> sözcüğünü bir ağızdan, ilk kez kullandıklarında, çağırdıkları şeytan Balaguer oldu. (Nam-ı diğer Seçim Hırsızı —1966 DC seçimlerine bakın ve Homunculi [Latince “küçük adam” sözcüklerinden türetme, aracı, taşeron, etkin ama gölgede kalmayı yeğleyen emir kulu anlamında; aynı zamanda gerçek yüzünü gizleyen iblis, şeytan. (ç.n.)] diye de bilinir.) Trujillato günlerinde, Balaguer yalnızca El Jefe'nin ayakçılarından biriydi, ama diğerlerinden daha becerikli bir ayakçıydı. Zekâsıyla ve dünya zevklerinden uzak duruşuyla (küçük kızların ırzına geçtiğinde, bizimkinin <i>tersine,</i> çok iyi gizlerdi) Rezil Sığır Hırsızı’nı etkilemeyi başarmıştı. Trujillo’nun ölümünden sonra Domo Projesi’ni üstlendi, ülkeyi 1960-62, 1966-72, son olarak da 1986-1996 arasında yönetti (eleman artık yarasa kadar kör, yaşayan bir mumyaydı). Ülkede “On iki Yıl” diye tanımlanan ikinci iktidar döneminde, Dominik soluna karşı büyük bir şiddet dalgası başlattı, yüzlerce kişiyi kurşuna dizdirdi, binlercesini de yurtdışına sürdü. Diaspora dediğimiz şeyi başlatan/besleyen kişidir. Milli “dehamız” kabul edilen Joaquín Balaguer bir zenci-yutan, bir soykırım savunucusu, bir seçim düzenbazı, kendisinden iyi yazanları öldürten, kıskanç bir katildi — en bilinen olayı da, gazeteci Orlando Martinez’in ölüm emrini vermesiydi. Daha sonra anılarını yazdığında, bu kötü işi yapanları (kendisi değildi elbette) bildiğini ve ölümünden sonra gerçeğin yazılacağı, boş bir sayfa bıraktığını belirtti. (<i>Kişisel dokunulmazlık</i> diyelim mi?) Balaguer 2002’de öldü. Sayfa hâlâ boş. Vargas Llosa’nın <i>Teke Şenliği</i> adlı eserinde sempatik bir kişilik olarak boy gösterdi. Çoğu homunculi gibi hiç evlenmedi, arkasında varis bırakmadı.)</p>

  <p>&nbsp;</p>

  <p><a href="../Text/03.xhtml#ref_37" id="ref37">[37]</a> Jack Kirby’ye olan eğilimimi saymasak bile, bir Üçüncü Dünyalı olarak Gözlemci Uatu’ya [Gözlemci Uatu, yazar Stan Lee ile çizer Jack Kirby tarafından yaratılan kurgusal karakter; uzayda yaşayan ve diğer türleri, özellikle Dünya’yı ve güneş sistemini gözleyen Gözlemciler/İzleyiciler ırkının bir üyesi. (ç.n.)] karşı belli bir ilgi duymamam olanaksız; o ayın gizli Mavi Bölgesi’nde yaşar, biz Karanlık Kuşak halkıysa (Glissant’ın tanımıyla) dünyanın gizli yüzünde.</p>

  <p>&nbsp;</p>

  <p><a href="../Text/03.xhtml#ref_38" id="ref38">[38]</a> Döneme ait bir belgede, Columbus’tan Yeni Dünya'nın (Novi Orbis'in) kâşifi diye söz ederken kullanılan tanımlama; yeni keşfedilen dünya anlamında. (ç.n.)</p>

  <p>&nbsp;</p>

  <p><a href="../Text/03.xhtml#ref_39" id="ref39">[39]</a> Tek Yüzük: Tolkien’in ilk <i>The Hobbit'</i>inde (1937) bahsi geçen, görünmezlik sağlayan sihirli yüzük. (ç.n.)</p>

  <p>&nbsp;</p>

  <p><a href="../Text/03.xhtml#ref_40" id="ref40">[40]</a> (İng.) Nefis, muhteşem. (ç.n.)</p>

  <p>&nbsp;</p>

  <p><a href="../Text/03.xhtml#ref_41" id="ref41">[41]</a> O günlerde haberlerden inmeyen Jesús de Galíndez, Bask kökenli, Columbia Üniversitesi mezunu bir süper-inekti; oldukça rahatsız edici bir doktora tezi yazmıştı. Konusu mu? Maalesef, ne acıklı, ne esef verici ki: Rafael Leónidas Trujillo Molina. İspanya İç Savaşı’na kraliyet yanlısı olarak katılan Galíndez, bu tür rejimler hakkında birinci elden bilgi sahibiydi, 1939’da Santo Domingo’ya sığınmış, daha sonra yüksek mevkilerde görev yapmıştı; Sığır Hırsızı’na karşı, 1946’da ülkeden ayrılışıyla başlayan ölümcül bir alerji geliştirdi ve Trujillo iktidarı denen vebayı afişe etmeyi, ipliğini pazara çıkarmayı en yüce görev edindi. Crassweller onu “tam bir kitap kurdu, Latin Amerika’daki etkin siyasi eylemlerin ayrılmaz bir parçası... ödüllü bir şair” diye tanımlıyor, yani biz Daha Yüksek Düzlemdekiler’in tanımıyla 2. Sınıf İnek. Ama eleman ateşli bir solcu, Trujillo karşıtı tezini, bütün tehlikelerine rağmen, yiğitçe sürdüren bir muhalifti.</p>

  <p>Bu arada, diktatörle yazarların alıp veremediği nedir, kuzum? Şu rezil Caesar-Ovid savaşından beri, yiyişip duruyorlar. Fantastik Dörtlü ile Galactus, X men ile İblis Mutantlar Kardeşliği, Teen Titanlar ile Death-stroke, Foreman ile Muhammet Ali, Morrison ile Crouch, Sammy ile Sergio gibi, onların da alnına sanki Er Meydanı’nda sonsuz, ebedi bir güreşe tutuşmak yazılmış. Salman Rüşdi, zorbalarla yazarların doğal hasımlar olduğunu söylüyor, ama bence bu fazla yalın bir yorum, yazarların vakayı kolaycacık sıyırmasını sağlıyor. Bana kalırsa, diktatörler rakiplerini bir bakışta tanıyor. Aynı şey yazarlar için de geçerli. Dedikleri gibi, <i>it iti tanır</i>.</p>

  <p>Neyse, öyküyü özetleyelim: Tezin varlığını öğrenen El Jefe, önce onu satın almayı denedi, başaramayınca baş Nazgul'unu [Nazgul: Tolkien’in <i>Yüzüklerin Efendisi</i> yapıtında, Sauron’un “en korkunç hizmetkârları” diye bilinen, dokuz ölümsüz insan-kral. (ç.n.)] mezarcı Felix Bernardino’yu New York’a gönderdi, birkaç güne kalmadan da Galíndez derdest edilip başkente getirildi; efsaneye göre, kloroformun etkisinden çıkınca kendini çırılçıplak, ayaklarından tavana asılmış, aşağıdaki <i>kızgın yağla</i> dolu kazana bakarken bulmuş, El Jefe de az ileride, elinde suç unsuru tez dosyasıyla durmaktaymış. (Siz de <i>kendi</i> tez sunumunuzun çetin geçtiğinden yakınıyordunuz, öyle mi?) Hangi aklı başında insan böylesine iğrenç bir şeyi, anasını bellediğim bir dehşeti akıl edebilir? Kısacası, El Jefe konukseverliğini gösterdi, bu zavallı, lanetli ineği bir güzel ağırladı. Hem de ne ağırlama, İsa aşkına!</p>

  <p>Her neyse, Galíndez’in ortadan kayboluşu ABD’de büyük bir infial yarattı, herkes Trujillo’yu suçladı, ama bizimki tabii, masum olduğuna yeminler etti; işte, öykümüzdeki Mauricio’nın değindiği olay buydu. Ama moralinizi bozmayın: Can veren her inek sürüsüne karşılık, başarıya ulaşan birkaç inek mutlaka vardır. Bu dehşet verici cinayetten kısa bir süre sonra, bir grup devrimci inek, tekneyle Küba’nın güneydoğu kıyısında, sığ bir kumsala çıktı. Evet, Batista’yla ödeşmeye gelen Fidel’le Devrim Tayfası. Kıyıya çıkan seksen iki devrimciden yılbaşını kutlayabilenlerin sayısı sadece yirmi ikiydi — şu kitap delisi Arjantinli dahil. Batista’nın güçlerinin, teslim olanları bile kırıp geçirdiği, tam bir katliam. Ama daha sonra anlaşıldığı üzere, yirmi iki yeterli bir sayı.</p>

  <p>&nbsp;</p>

  <p><a href="../Text/03.xhtml#ref_42" id="ref42">[42]</a> Bana şu acıklı Rafael Yépez olayını anımsattı: Yépez, otuzlu yıllarda başkentte, yaşadığım yere oldukça yakın, küçük bir üniversiteye hazırlık okulu işletiyordu; daha çok, Trujillato’nun ait-seviyedeki hırsızlarının çocuklarına hizmet vermekteydi. Talihsiz bir gün, Yépez öğrencilerinden, konusunu kendilerinin seçeceği bir deneme yazmalarını istedi — ve tahmin edileceği üzere, oğlanlardan biri, Trujillo ile karısı Doña María’ya bir methiye düzmeyi seçti. Bunun üzerine Yépez hayatının hatasını yapıp sınıfa, diğer Dominikli kadınların da (günümüz ve gelecekteki kadınların) yüceltilmeyi Doña María kadar hak ettiğini, onlar gibi genç erkeklerin de ileride Trujillo kadar büyük liderler olacağını söyleme gafletinde bulundu. Yépez yaşadığı Santa Domingo’yu bir <i>başka</i> Santa Domingo’yla karıştırmış olmalı. O gece zavallı öğretmen, karısı ve kızıyla birlikte, ve tabii bütün öğrenciler, askeri polis tarafından yataklarından toplandı, kapalı kamyonlarla Ozama Kalesi’ne götürülüp sorgulandı. Öğrenciler daha sonra serbest bırakıldı, ama garibim Yépez’le ailesinden bir daha hiç haber alınamadı.</p>

  <p>&nbsp;</p>

  <p><a href="../Text/03.xhtml#ref_43" id="ref43">[43]</a> Ramfis Trujillo derken, Rafael Leónidas Trujillo Martínez’i kastediyorum elbette; El Jefe’nin ilk oğlunu, annesi hâlâ bir başka erkekle, bir Kübalıyla evliyken doğanı. Ancak Kübalı adam oğlanı nüfusuna almayı reddettikten sonradır ki Trujillo Ramfis’i kabullendi. (Sağol Babacığım!) El Jefe’nin, dört yaşındayken albay yaptığı, dokuz yaşında da tuğgeneralliğe yükselttiği ünlü oğlan (halk arasında Minik Bok Surat diye bilinirdi.), büyüyünce bir polo oyuncusu, Kuzey Amerikalı film yıldızlarının düzücüsü (Kim Novak, bunu nasıl yapabildin?), babasıyla sürekli didişen, İnsanlık Notu sıfırı geçmeyen, taş kalpli bir iblis oldu; 1959 (Küba İşgali yılındaki) ve 1961’de ayrım gözetilmeksizin, rasgele işlenen işkence-cinayetlerini bizzat yönetti (tıpkı babasının öldürülmesinden sonra, zanlılara uygulanan tüyler ürpertici işkencelere bizzat katıldığı gibi). ABD konsolosunun hazırladığı (şu an JFK Başkanlık Kütüphanesi’nde bulunan) gizli bir dosyada, Ramfis çocukken sırf eğlence olsun diye tabancayla tavukların kafasını uçuran, “dengesiz” biri olarak tanımlanıyor. Ramfis, Trujillo’nun ölümünden sonra yurtdışına kaçtı, babasının yağmaladığı ganimet sayesinde krallar gibi yaşadı ve 1969’da kendi kullandığı arabayla yaptığı kazada öldü; çarptığı diğer arabada bulunan Albuquerque Düşesi Teresa Beltrán de Lis oracıkta can verdi; anlayacağınız, Minik Bok Surat öldürmeyi son nefesine kadar sürdürdü.</p>

  <p>&nbsp;</p>

  <p><a href="../Text/03.xhtml#ref_44" id="ref44">[44]</a> (İsp.) Parçalayan, kesip biçen. (ç.n.)</p>

  <p>&nbsp;</p>

  <p><a href="../Text/03.xhtml#ref_45" id="ref45">[45]</a> Strom Thurmond (1902-2003) Koyu ırkçılığıyla, insan hakları tanımazlığıyla ünlü Güney Carolina valisi ve ABD senatörü. (ç.n.)</p>

  <p>&nbsp;</p>

  <p><a href="../Text/03.xhtml#ref_46" id="ref46">[46]</a> Mervyn Peake'in 1946-59 arası yazdığı üç romanı, Gormenghast şatosunun çevresinde geçer; daha sonra BBC tarafından dizi filmi yapıldı. (ç.n.)</p>

  <p>&nbsp;</p>

  <p><a href="../Text/03.xhtml#ref_47" id="ref47">[47]</a> El Cibao: Dominik Cumhuriyeti’nin kuzeyini kaplayan bölge. (ç.n.)</p>

  <p>&nbsp;</p>

  <p><a href="../Text/03.xhtml#ref_48" id="ref48">[48]</a> Juan Marichal: Dominikli beysbol oyuncusu. (ç.n.)</p>

  <p>&nbsp;</p>

  <p><a href="../Text/03.xhtml#ref_49" id="ref49">[49]</a> Johnny Abbes Garda, Trujillo’nun gözde kara prenslerindendi. Ülkenin en korkulan ve en güçlü kurumu, SIM gizli polisin şefi olan Abbes, Dominik halkının görüp gördüğü en büyük işkenceci kabul edilir. Çin işkence tekniklerine düşkün olan adamın, emrinde çalıştırdığı bir cüceye, tutukluların testislerini ısırttığı, dişleriyle parçalattığı söylenirdi. Trujillo karşıtlarının amansız takipçisi, sayısız genç devrimcinin ve öğrencinin katiliydi (Maribal kardeşler dahil). Trujillo’nun buyruğuyla, Venezuela’nın demokratik yolla seçilmiş devlet başkanı Rómulo Betancourt’a suikast düzenlemişti! (Betancourt’la Trujillo kadim düşmanlardı, bizimkinin SIM’i, kırklı yıllarda, Havana’da sokağın ortasında Betancourt’a zehirli iğne saplamaya çalışmıştı, o zamandan beri hırlaşmaktaydılar.) İkinci girişim de sonuca ulaşmadı. Yeşil bir Oldsmobile’e yerleştirilen bomba, başkanın Cadillac’ını Caracas’ta havaya uçurdu, şoförün ve yoldan geçen birinin canını aldı, ama Betancourt’u öldürmeyi başaramadı! Şimdi, <i>Hayret bir şey!</i> demenin tam sırası. (Venezuellalılar: Sakın ola, ortak tarihimiz yok, demeyesiniz. Paylaştığımız tek şey romanlar ya da bizlerin ellili, altmışlı, yetmişli ve seksenli yıllarda, çalışmak için, akın akın sizin sahillere hücum etmemiz değil. Gördüğünüz gibi, diktatörümüz sizin devlet başkanınızı havaya uçurmaya çalıştı!) Trujillo’nun ölümünden sonra Abbes (sırf ülkeden dehlenmek amacıyla) Japonya’ya konsolos yapıldı, sonunda da şu öteki Karayipli kâbusun, Haitili diktatör François “Papa Doc” Duvalier’nin hizmetine girdi. Ancak ona, Trujillo’ya gösterdiği sadakati göstermedi — bir kazık-atma teşebbüsünün ardından Papa Doc, Abbes’i ve ailesini kurşuna dizdirdi, lanet olası evlerini de havaya uçurdu. (Bence Doc Baba nasıl bir yaratıkla haşır-neşir olduğunun farkındaydı.) Abbes’in öldüğüne inanan tek bir Dominikli bulamazsınız. Dünyanın bir yerlerinde dolandığı, bir sonraki El Jefe’yi beklediği, işte o zaman karanlıklardan çıkacağı söyleniyor.</p>

  <p>&nbsp;</p>

  <p><a href="../Text/03.xhtml#ref_50" id="ref50">[50]</a> Hispaniola’nın beş kabile reisinden biri; egemenlik alanı adanın kuzey paryası, günümüz Haiti’siydi. Gemisi batan Christopher Columbus’u adada ağırladı. Columbus’un ayrılmasından sonra komşu kabile reisleri, İspanyolların yerleştiği La Navidad’a (günümüz Haiti’sindeki Caracol Körfezi) saldırdılar. İspanyollar kılıçtan geçirildi, hem La Navidad hem de Guacanagari’nin kenti yakılıp yıkıldı. İspanyolları adadan atmaya çalışan diğer kabile reisleriyle işbirliğine yanaşmayan Guacanagari dağlara kaçmak zorunda kaldı, daha sonra da orada öldü. (ç.n.)</p>

  <p>&nbsp;</p>

  <p><a href="../Text/03.xhtml#ref_51" id="ref51">[51]</a> Kitabı neredeyse tamamlamak üzereyken, annemden, El Hollywood’un Trujillo’nun da sıkça takıldığı, favori mekânlarından biri olduğunu öğrendim.</p>

  <p>&nbsp;</p>

  <p><a href="../Text/03.xhtml#ref_52" id="ref52">[52]</a> (1497-1502) Son Inca imparatoru; İspanyol işgali sırasında Francisco Pizarro tarafından esir alındı ve imparatorluğu denetim altında tutmak için kullanıldı; sonunda da boğularak idam edildi. (ç.n.)</p>

  <p>&nbsp;</p>

  <p><a href="../Text/03.xhtml#ref_53" id="ref53">[53]</a> La Romana’da doğup büyümüş olan Felix Wenceslao Bernardino, Trujillo’nun en meşum ajanlarından biriydi; Angmar Cadı-kralı. [Sauron’un en şeytani ve en güçlü hizmetkârıdır. (ç.n.)] Sürgündeki Dominikli işçi örgütçüsü Mauricio Báez, Havana sokaklarında faili meçhul bir cinayete kurban gittiğinde, Bernardino Küba’da konsolostu. Dominikli sürgün lider Angel Morales’e düzenlenen başarısız suikast girişiminde de onun parmağı olduğu söyleniyordu (suikastçılar içeriye dalınca, tıraş olan sekreteriyle karşılaşır, yüzü köpüklü adamı Morales sanıp kurşun yağmuruna tutarlar). Dahası, Jesus de Galíndez evine dönerken, Columbus Circle metro istasyonunda gizemli bir biçimde ortadan kaybolduğunda, hem Felix hem de kız kardeşi, Minerva Bernardino (dünyada, Birleşmiş Milletler’e elçi olan ilk kadın) New York’taydılar. Olay nerde, ben orda, derler ya. Trujillo’dan aldığı gücü hiç yitirmediği söylenirdi; Haitili işçilerini maaş vermektense denizde boğduran bu orospu çocuğu, hayli ilerlemiş bir yaşta, Santo Domingo’da nihayet geberip gittiğinde, hâlâ iliklerine kadar Trujillista idi.</p>

  <p>&nbsp;</p>

  <p><a href="../Text/03.xhtml#ref_54" id="ref54">[54]</a> Küba’da hapsedildikleri Moncada Kışlası nedeniyle, Moncadistalar diye anılan, Gustavo, Sebastian ve Luis Arcos-Bergnes kardeşler; Castro’nun ateşli militanları. (ç.n.)</p>

  <p>&nbsp;</p>

  <p><a href="../Text/03.xhtml#ref_55" id="ref55">[55]</a> Hz. İsa’nın son akşam yemeğinde kullandığı varsayılan sahan veya kâse. (ç.n.)</p>

  <p>&nbsp;</p>

  <p><a href="../Text/03.xhtml#ref_56" id="ref56">[56]</a> İlk müsveddede anlattığım yer Samaná değil, Jarabacoa idi, ama o günlerdeki kız arkadaşım, Domo’da yaşayan ve ülke hakkındaki her şeyi bilen Leonie beni uyardı, Jarabacoa’da hiç kumsal olmadığını belirtti. Nefis ırmaklar, ama kumsal yok. Leonie bir konuda daha dikkatimi çekti; Perrito (bakınız: birinci bölümdeki, “Varoş İneği Dünyanın Sonunda” kısmının ilk paragrafları) ancak seksenli yılların sonu, doksanların başında ünlenmişti, ama bu ayrıntıyı düzeltmeye elim varmadı, imgeyi çok sevmiştim. Popüler dans tarihçileri, beni bağışlayın!</p>

  <p>&nbsp;</p>

  <p><a href="../Text/03.xhtml#ref_57" id="ref57">[57]</a> Mavi çiçekli tropikal bir ağaç. (ç.n.)</p>

  <p>&nbsp;</p>

  <p><a href="../Text/03.xhtml#ref_58" id="ref58">[58]</a> Firavunfaresi, evrenin en hareketli, en hercai taneciklerinden ve en büyük gezginlerinden biridir. İnsanoğlunun peşinden, Afrika’dan ayrılır, Hindistan’daki uzun bir tatilin ardından gemiye atlayıp diğer Hindistan’a, yani Karayip’e geçer. Yazılı kayıtlardaki ilk ortaya çıkışından (İ.Ö. 675’te, Aşurbanipal’in babası Esarhaddon’a yollanmış, imzasız bir mektupta) bu yana, firavunfaresi, kraliyet arabalarının, zincirlerin ve hiyerarşilerin can düşmanı olduğunu defalarca kanıtlamıştır. İnsan’ın müttefiki olduğuna inanılır. Çoğu Gözlemci, firavunfaresinin dünyamıza bir başka dünyadan geldiğinden kuşkulansa da, böylesi bir göçün gerçekleştiğine dair hiçbir kanıt bulunamadı.</p>

  <p>&nbsp;</p>

  <p><a href="../Text/03.xhtml#ref_59" id="ref59">[59]</a> Kral Atreus, Pelops'la Hippodamcia'nın oğlu, Thyestes'in kardeşi; destanlarda Atreusoğulları diye anılan Agamemnon'la Mendaos'un babası. Homeros destanlarında anlatılan, insanlık dışı eylem ve tüyler ürpertici faciaların öyküleri; Yunan mitosunun başlıca efsane çemberlerinden biri olan trajedi. (ç. n.)</p>

  <p>&nbsp;</p>

  <p><a href="../Text/03.xhtml#ref_60" id="ref60">[60]</a> Tavana asılan, içi konfetilerle, şekerlemelerle dolu kavanoz ya da testi; eğlence olsun diye, gözü bağlananlar bir sopayla onu kırmaya çalışır. (ç.n.)</p>

  <p>&nbsp;</p>

  <p><a href="../Text/03.xhtml#ref_61" id="ref61">[61]</a> Dediklerine göre, o gece, bizimki yine kıç peşindeymiş. Eh, bunda şaşacak ne var? Son nefesine kadar, dört dörtlük bir göt-okrat. Belki de o son gece, Bel Air’inin arka koltuğuna yayılmış olan El Jefe’nin aklında bir tek, onu Estancia Fundacion’da bekleyen piliç vardı. Belki de başka bir şey düşünüyordu. Kim bilebilir? Her neyse: İçi tıka basa, ABD destekli, üst seviyeden suikastçıyla dolu, siyah bir Chevrolet son sürat, Ölüm’ün kendisiymişçesine yaklaşıyor, kent sınırına, sokak lambalarının bittiği noktaya (Santa Domingo’da modernlik gerçekten de sınırlıydı) varmak üzere olan arabaya yetişiyor; ileride, karanlıkta, on yedi ay önce bir başka gencin suikast girişiminde bulunduğu, sığır pazarı seçilmekte. El Jefe şoförü Zacarías’tan radyoyu açmasını istiyor, ama tam o sırada —ne kadar da uygun— bir şiir okunmakta, bunun üzerine radyo kapatılıyor. Belki de şiir ona Galíndez’i anımsattı.</p>

  <p>Belki de anımsatmadı.</p>

  <p>Siyah Chevy uzunları yakıp söndürüyor, geçme izni istiyor, onu Gizli Polis sanan Zacarías da rahatça sollasın diye yavaşlıyor; iki araba yan yana gelince, Antonio de la Maza’nın elindeki escopeta [av tüfeği] patlıyor (Maza’nın erkek kardeşi —sürpriz, sürpriz— Galíndez cinayetine kılıf uydurulurken öldürülmüştü — bu da bize, inek öldürürken çok dikkatli olmamız gerektiğini gösteriyor, peşinize kimin düşeceğini asla bilemezsiniz çünkü). Bunun üzerine (efsaneye göre) El Jefe bir çığlık atıyor: Coño, me hirireron! İkinci kurşun Zacarías’ın omzuna isabet ediyor, adam acıdan ve şaşkınlıktan frene asılıyor. İşte, ünlü diyalog burada başlıyor: Silahları çıkar, diyor patronu. Vamos a pelear [Hadi, vuruşalım]. Hayır, Jefe, diyor Zacarías, son mucho [çok kalabalıklar]; bunun üzerine El Jefe yineliyor: Vamos a pelear. Zacarías’a arabaya çevirip güvenli başkente dönmesini emredebilirdi, onun yerine Tony Montana [Tony Montana: Scarface filminde, Al Pacino’nun canlandırdığı hırslı, gözükara, saldırgan karakter. (ç.n.)] gibi davranıyor. Delik deşik Bel Air’den sendeleyerek iniyor, elinde bir 38’lik. Gerisi, malum. Bu bir film olsaydı, onu John Woo tarzı ağır çekimle çekerdiniz. Üzerine yirmi yedi kez ateş açılıyor —tam bir Dominikli sayı— ve tam dört yüz noktadan yara alıyor; Rafael Leónidas Trujillo Molina’nın bu ölümcül yaralarla, doğduğu yere, San Cristóbal’a doğru iki adım attığı söyleniyor, çünkü hepimiz biliriz ki, ister iyi olsun isterse kötü, bütün çocuklar sonunda evlerinin yolunu bulur; ama sonra, aklı başına gelmiş olmalı ki, geriye, sevgili başkentine doğru dönüyor ve son kez yere düşüyor. Zacarías yolun kenarındaki otların üzerinde, kafatasının yan tarafında koca bir Magnum 357 deliğiyle yatmakta; mucizeler mucizesi, sağ kurtulacak ve ajustamiento’nun [infaz] öyküsünü anlatacak. Muhtemelen zavallı, merhum, oyuna getirilmiş kardeşini düşünmekte olan Maza, Trujillo’nun 38’liğini elinden alıyor, tam yüzüne ateş ediyor ve şu ünlü sözlerini söylüyor: “Éste Guaraguao ya no comerá mas pollito.” (Bu Guaraguao, artık bir tane daha piliç yiyemeyecek. (Guaraguao: Taino’ların kullandığı, açılımı “Kızıl Kuyruklu Şahin” olan, “burnu büyük, mağrur” anlamında kullanılan sözcük. — ç.n.)] Sonra, suikastçılar El Jefe’nin cesedini kaldırıp tıkıyorlar — nereye mi? Arabanın bagajına, elbette. İşte, Bok Surat’ın sonu.</p>

  <p>İşte, Trujillo Dönemi’nin sonu (kısmen).</p>

  <p>Yolun kıvrımına, yaylım ateşine tutulduğu noktaya gittim. Anlatmaya değecek pek bir şey yok, bir tek, karşıdan karşıya geçerken, her seferinde kıçımdan ayrılmayan şu Hainalı guagua [velet] hariç. Duyduğuma göre, dönemeçli yolun o düz kısmı, bir süre. El Jefe’yi en çok kaygılandıran tiplerin uğrak yeri olmuş: maricone’lerin.</p>

  <p>&nbsp;</p>

  <p><a href="../Text/03.xhtml#ref_62" id="ref62">[62]</a> Tolkien’in “Yüzüklerin Efendisi” adlı eserinde, <i>Orta Dünya</i>’da bir elf soylusu; kraliçe değildir ama kraliyet soyundan gelir ve kendisine Işığın Hanımı, Ormanın Hanımı, vb. olarak hitap edilir. (ç.n.)</p>

  <p>&nbsp;</p>

  <p><a href="../Text/03.xhtml#ref_63" id="ref63">[63]</a> “Ve Kaptanlar gözlerini güneye, Mordor Ülkesi’ne diktiğinde, onlara, kapkara bulut kefeninde devasa bir gölge yükseliyormuş gibi geldi, içine nüfuz edilemez, şimşek-taçlı, bütün gökyüzünü dolduran bir gölge. Olanca haşmetiyle dünyanın tepesine dikilmişti ve uçsuz bucaksız, tehditkâr elini onlara doğru uzatmıştı; korkunç ama kudretsizdi, çünkü gölge onlara doğru eğildiği an, sert, çok güçlü bir rüzgâr onu yakaladı, önüne katıp götürdü; sonra bir sessizlik çöktü.”</p>

  <p>&nbsp;</p>

  <p><a href="../Text/03.xhtml#ref_64" id="ref64">[64]</a> Mirabal Kardeşler nerede öldürülmüştü, peki? Bir şekerkamışı tarlasında, elbette. Sonra cesetleri bir arabaya konmuş, trafik kazası süsü verilmişti. Bir taşla iki kuş!</p>

  <p>&nbsp;</p>

  <p><a href="../Text/03.xhtml#ref_65" id="ref65">[65]</a> Tolkien’in eserlerinde, elflerin gizli şehri. (ç.n.)</p>

  <p>&nbsp;</p>

  <p><a href="../Text/03.xhtml#ref_66" id="ref66">[66]</a> Yine Tolkien'in, Orta Dünya fantezi anlatılarındaki uzun boylu, tehditkar, insansı canlılar; ateşe, karanlığa ve gölgeye bürünüp gizlenme yetenekleri vardır. (ç.n.)</p>

  <p>&nbsp;</p>

  <p><a href="../Text/04.xhtml#ref_67" id="ref67">[67]</a> Antik Filistin’de, Ekron kentinde tapılan bir tanrı; daha sonra şeytan, iblis, vs ile özdeşleştirilmiştir. (ç.n.)</p>

  <p>&nbsp;</p>

  <p><a href="../Text/05.xhtml#ref_68" id="ref68">[68]</a> Mutlaka başka, daha iyi başlangıçlar da var tabii — bana sorsanız, olayı İspanyolların Yeni Dünya'yı "keşfiyle" başlatırdım —ya da ABD'nin 1916'da Santo Domingo'yu işgaliyle — fakat de Leónlar kendilerine bu başlangıcı uygun görüyorsa, tarihçiliklerini sorgulamak bana mı düşer?</p>

  <p>&nbsp;</p>

  <p><a href="../Text/05.xhtml#ref_69" id="ref69">[69]</a> Hatüey, belki unutmuş olabilirsiniz, Tainoların Ho Chi Minh’iydi. İspanyollar, Dominik Cumhuriyeti’nde İlk Soykırım’a giriştiklerinde, Hatüey Ada’dan ayrıldı ve takviye kuvvet toplama amacıyla, kanoyla Küba’ya geçti; yolculuğu, Máximo Gómez’in yaklaşık üç yüz yıl sonra yapacağı yolculuğun habercisiydi. Eve Casa Hatüey adı verilmesinin nedeniyse, evin ilk sahibinin, Geçmiş Zamanlar’da, Hatüey’i İspanyollar tarafından yakılmadan hemen önce vaftiz etmeye çalışan rahibin soyundan gelmesiydi. (Hatüey’in odun yığınının tepesinde söylediği şeyse, başlı başına bir efsane: Cennet’te beyazlar mı var? Öyleyse, Cehennem'e gitmeyi yeğlerim.) Ancak tarih, Hatüey’e hiç de nazik davranmadı. DERHAL bir şeyler değişmediği takdirde, onun akıbeti de yoldaşı Crazy Horse’unki [1842 1877 yılları arasında yaşamış, ABD federal hükümetine karşı kahramanca savaşmış, ünlü ve saygın Lakota kabile şefi. Adı, bilindiği gibi, tanınmış bir viski markasına verildi. (ç.n.)] gibi olacak. Kendine ait olmayan bir ülkede, bir bira kutusuna hapsolacak.</p>

  <p>&nbsp;</p>

  <p><a href="../Text/05.xhtml#ref_70" id="ref70">[70]</a> Van Allen Radyasyon kemeri; dünyayı çevreleyen ve dünya manyetik alanı tarafından yerinde tutulan, enerji yüklü partiküllerin (plasma) oluşturduğu kuşak. (ç.n.)</p>

  <p>&nbsp;</p>

  <p><a href="../Text/05.xhtml#ref_71" id="ref71">[71]</a> Daha da ironik olan, Abelard’ın, rejimin en berbat, en azgın döneminde dikkati çekmemeyi, göze batmamayı başarmış olmasıydı — göze batmamak için kafayı öyle <i>alçakta</i> tutmuştu ki, belki de olup biteni görememişti. Örneğin, 1937’de, DC’nin Dostları, Haitilileri ve Haiti kökenli Dominiklileri ve Haitiliye benzeyen Dominiklileri temizlerken, işin aslı soykırım sürüp giderken Abelard başını, gözlerini ve burnunu eğdi, güvenle kitaplarına gömdü (hizmetkârları saklama işini karısına bıraktı, bu konuda hiçbir şey sormadı); kıyımdan sağ kurtulanlar, her yanlarında ağza alınmaz pala yaralarıyla, sendeleyerek kliniğe sökün edince, onları elinden geldiğince tedavi etti, başlarına gelenler ya da yaralarının korkunçluğu hakkında tek kelime etmedi. Sıradan bir günmüş gibi davrandı.</p>

  <p>&nbsp;</p>

  <p><a href="../Text/05.xhtml#ref_72" id="ref72">[72]</a> Keşke Balaguer’le ilişkisi de aynen böyle olsaydı. O sıralarda İblis Balaguer henüz Seçim Hırsızı olmamıştı, yalnızca Trujillo’nun Eğitim Bakanı’ydı —<i>bu</i> işte ne kadar başarılı olduğunu tahmin edebilirsiniz— ve bulduğu her fırsatta Abelard’ı bir köşeye çekerdi. Onunla <i>kendi</i> (yani, dört ölçek Gobineau, dört ölçek Goddard, iki ölçek de insan ırkını soyaçekim yoluyla ıslah etmeye çalışan Alman kafatasçılardan oluşan) teorilerini tartışmak istiyordu. Almanların kuramları, diyordu Abelard’a, Avrupa’yı kasıp kavuruyor. Abelard başını sallıyordu. Anlıyorum. (Şimdi soracaksınız: Hangisi daha zekiydi? Kıyaslanamaz bile. Herhangi bir bilgisayar oyununda, Abelard, yani Cibaolu Beyin, Soykırım Dâhisi’ni iki saniyede dümdüz ederdi.)</p>

  <p>&nbsp;</p>

  <p><a href="../Text/05.xhtml#ref_73" id="ref73">[73]</a> Trujillo’nun 1937 tarihli Haitili ve Haiti kökenli Dominikli kıyımının ardından, DC’de çalışan fazla Haitili göremezdiniz. En azından, ellili yılların sonuna kadar. Esteban bir istisnaydı, çünkü (a) fena halde Dominikliye benziyordu, (b) Socorro, soykırım sırasında onu kızı Astrid’in oyuncak evinin içinde saklamıştı. Adam, kara-derili bir Alice gibi, iki büklüm, dört gün kaldı orada.</p>

  <p>&nbsp;</p>

  <p><a href="../Text/05.xhtml#ref_74" id="ref74">[74]</a> Anthony zihin gücüyle Peaksville’i dünyadan yalıtmış olabilirdi, Trujillo ise aynı şeyi iktidar gücüyle yaptı! Başkanlığı ele geçirir geçirmez, ülkeyi dünyanın kalanından tecrit ediverdi — Plâtano Perdesi dediğimiz, zoraki bir yalıtma. Ülkenin Haiti’yle ezelden beri akışkan olan kalburdan farksız— sınırına gelince, bizim Sığır Hırsızı <i>From Hell</i>’deki Doktor Gull kesildi; Dionisos Mimarları’nın amentüsünü belleyip, bir tarih mimarı olma gayesiyle ve bir sessizlik ve kan, satır ve unvan, karanlık ve inkâr ritüeliyle, iki ülke arasına gerçek bir sınır çekti; haritaları bile aşan, doğruca insanların özel tarihlerine ve hafızalarına nakşolan bir sınır. Trujillo “iktidarının” ikinci on yılının ortalarına doğru, Plâtano Perdesi öylesine başarılı olmuştu ki, müttefikler II. Dünya Savaşı’nı kazandığında, Ada halkının büyük bir çoğunluğunun bundan haberi bile olmadı. Bilenlerse, Japonlarla Hunların yenilmesinde Trujillo’nun çok önemli bir rol oynadığına ilişkin propagandaya inanıyordu. Oğlumuz adanın çevresine bir vektör alanı kurdursaydı bundan daha özel, daha mahrem bir krallığa sahip olamazdı. (Her şey bir yana, elinizde satırın gücü varken, fütürist jeneratörlere ne ihtiyacınız var ki?) Çoğu kişi, El Jefe’nin dünyayı dışarıda tutmaya çalıştığını öne sürüyor; ancak kimileri de, asıl derdinin bir şeyi içeride tutmak olduğuna işaret ediyor.</p>

  <p>&nbsp;</p>

  <p><a href="../Text/05.xhtml#ref_75" id="ref75">[75]</a> Doğu Alman gizli polisi; dünyanın en etkin, en baskıcı haberalma teşkilatı kabul edilirdi. (ç.n.)</p>

  <p>&nbsp;</p>

  <p><a href="../Text/05.xhtml#ref_76" id="ref76">[76]</a> Halk, işin aslı, diktatörüne öylesine sadıktı ki, Galíndez’in <i>La Era de Trujillo’da</i> anlattığı gibi, sınav kurulunda Kolomb-öncesi Amerika kıtasındaki kültür hakkında soru sorulan bir mezuniyet öğrencisi, hiç duraksamadan, kıtadaki Kolomb-öncesi en önemli kültür, “Trujillo dönemindeki Dominik Cumhuriyeti’dir” yanıtını vermişti. Vay anasını! İşin daha da trajikomik yanı, kurulun “El Jefe’yi andığı” gerekçesiyle öğrenciyi sınavda başarısız saymaya yanaşmamasıydı.</p>

  <p>&nbsp;</p>

  <p><a href="../Text/05.xhtml#ref_77" id="ref77">[77]</a> Anacaona, namı diğer Altın Çiçek. Yeni Dünya’nın kurucu analarından ve dünyadaki en güzel Kızılderili kadın. (Meksikalıların Malinche’si varsa, biz Dominiklilerin de Anacaona’sı var.) Anacaona, adamızı “Keşif” sırasında yöneten beş kabile şefinden biri olan Caonabo’nun karısıydı. Bartolomé de Las Casas, anılarında onu “olağanüstü basiretli ve yetkin, konuşması, devinimleri son derece azametli ve zarif bir kadın” olarak tanımlıyor. Başka tanıklarsa daha az ve öz bir portre çizmiş: Hatun gayet alımlıymış ve daha sonra ortaya çıktığı üzere, yiğit bir savaşçıymış. Avrupalılar Tainolara karşı yamyam Hannibal Lecter’leşmeye giriştiğinde, Anacaona’nın kocasını öldürmüşler (ki bu başka bir hikâye). O da, bütün yiğit-savaşçı kadınlar gibi karşı koymaya çalışmış, ama fuku’nun şahı olan Avrupalıları durdurmanın yolu yokmuş. Kıyımlar kıyımları izlemiş. Anacaona tutsak düşünce, bir ateşkes için müzakereleri başlatma çabasıyla, “Öldürmek onurlu bir davranış değildir, aynı şekilde, şiddet de onurumuzu tamir etmez. Hadi, düşmanlarımızın geçebileceği ve herkesin görebileceği ayak izleri bırakabileceği bir sevgi köprüsü inşa edelim,” demiş. Ancak İspanyolların derdi köprü filan inşa etmek değilmiş tabii. Düzmece bir mahkemenin ardından cesur Anacaona’yı asmışlar. Santo Domingo’da, ilk kiliselerimizden birinin gölgesinde. Son.</p>

  <p>DC’de Anacaona hakkında sıkça duyacağınız bir öyküye göre, infazdan önce canını kurtarması için bir şans verilir: tek yapması gereken, ona kafayı takan bir İspanyolla evlenmektir. (İşte, yine o malum eğilim: Trujillo Mirabal Kardeşler'in peşindeydi, İspanyol da Anacaona’nın.) Bu seçeneği çağdaş bir İrlandalı kıza sunun da, pasaport başvuru formunu doldurma hızına şaşıp kalın. Ama Anacaona, bu eski usul, feci demode kadın teklife şu yanıtı verir: Beyaz Adam, kıçımı öp! Bu da Anacaona'nın sonu olur. Altın Çiçeğin. Yeni Dünya’yı kuran analarımızdan biri ve dünyanın en güzel Kızılderili kadını.</p>

  <p>&nbsp;</p>

  <p><a href="../Text/05.xhtml#ref_78" id="ref78">[78]</a> Nigüa ve El Pozo de Nagua, ölüm kamplarıydı. Ultamos ve Yeni Dünya’daki en berbat hapishaneler kabul edilirdi. Trujillo rejiminde kendini Nigüa’da bulan zencilerin çoğu oradan sağ çıkamadı; hayatta kalabilenler de muhtemelen kaldıklarına bin pişman oldu. Bir arkadaşımın babası, Jefe’nin babasına gereken hürmeti göstermediği için Nigüa’da sekiz yıl yatmış; bir keresinde, diğer hükümlülere dişinin ağrıdığından yakınma gafletinde bulunan bir tutukludan söz etmişti. Gardiyanlar namluyu adamın ağzına sokmuş, beynini havaya uçurmuşlar. Sonra da, Eh, ağrı mağrı kalmamıştır herhalde, diye güldüklerine her bahse varım. Cinayeti işleyenlerden biri, daha sonra El Dentista [Dişçi] diye anılır olmuş.) Nigüa pek çok ünlü konuk ağırladı; daha sonra Trujillo-karşıtı Sürgünlerin Bir Numarası denen ve sonunda da Dominik Cumhuriyeti’nin Başkanı olan yazar Juan Boch da bunlardan biriydi. Juan Isidro Jiménes Grullón’un, <i>Una Gestapo en América</i> adlı kitabında dediği gibi: “Es mejor tener cien Niguas en un pie que un pie en Nigüa.” [ayağını yüz tane “nigua” sineğinin içine daldırmak, Nigüa’ya sokmaktan evladır.] (Nigua: Bulaşıcı, salgın bir hastalığa yol açan, kum sineği de denen bir sinek türü. (ç.n.))</p>

  <p>&nbsp;</p>

  <p><a href="../Text/05.xhtml#ref_79" id="ref79">[79]</a> (mit) Lilis ya da Lilith, İncilde de adı geçen kötü, iblis ruhlu, Mezopotamyalı fırtına tanrıçası. (ç.n.)</p>

  <p>&nbsp;</p>

  <p><a href="../Text/06.xhtml#ref_80" id="ref80">[80]</a> Santo Domingo’da yalnızca dokuz yaşıma kadar yaşadım, ama ben bile criada’ları tanıdım. İki tanesi, evimizin arkasındaki callejón’da [geçit, çıkmaz sokak] yaşardı ve o güne kadar gördüğüm en ezilmiş, en hor kullanılan canlılardı. Bir tanesi, adı Sobeida olanı, bütün yemeği, bütün temizliği yapar, suyu taşır, <i>sekiz</i> çocuklu ailenin iki çocuğuna bakardı ve yavrucak henüz yedi yaşındaydı! Hiç okula gitmedi; ağabeyimin ilk kız arkadaşı Yohana onunla ilgilenip —aileye çaktırmadan— alfabeyi öğretmeseydi, kız zır cahil kalırdı. Her yıl, ABD’den memlekete döndüğümde aynı sahne yineleniyordu; canı çıkana kadar çalışan Sobeida, abuelo’m ve annemle iki çift laf etmek (ve televizyondaki diziye şöyle bir göz atmak) için bir saniyeliğine bize uğrar, sonra koşa koşa işlerinin başına dönerdi. (Annem ona mutlaka bir armağan getirirdi; bir keresinde getirdiği elbiseyi ertesi gün “ailenin" sırtında gördük.) Onunla konuşmayı denerdim, elbette —Mahallenin Eylemcisi olarak— ama kız benden ve aptalca sorularımdan sıvışıverirdi. Siz ikinizin konuşacak neyi olabilir ki? diye sorardı annem. Zavallıcık kendi adını bile yazamıyor. Kız on beşine geldiğinde, mahalledeki hıyarlardan biri kızı gebe bıraktı; şimdi, annemden öğrendiğime göre aile onun çocuğunu da çalıştırıyor, oğlana su taşıtıyormuş.</p>

  <p>&nbsp;</p>

  <p><a href="../Text/05.xhtml#ref_81" id="ref81">[81]</a> (ABD) Crime Scene Investigation: Adli Tıp Kurumuna bağlı, Suç Mahalli İnceleme uzmanlarından oluşan ekip. (ç.n.)</p>

  <p>&nbsp;</p>

  <p><a href="../Text/05.xhtml#ref_82" id="ref82">[82]</a> Ada’yı bilenleriniz (ya da Kinito Méndez’in eserine aşina olanlarınız), nasıl bir manzaradan bahsettiğimi gayet iyi anlayacaktır. Buralar, ana-babanızın tatlı tatlı yad ettiği taşraya, köylere benzemez. Bunlar rüyalarımızdaki guanábana köyler değildir. Dış Azua, DC’deki en yoksul yörelerden biri; çorak, harap topraklar, kendi hinterlandımız, arka-bölgemiz; Oscar’ın pek bayıldığı, dünyanın-sonu senaryolarındaki, radyasyon-yemiş, yerle bir olmuş düzlükleri andıran bir mezbelelik — Dış Azua Dünya-dışı, Kötülük Diyarı, Lanetli Toprak, Yasak Bölge, Büyük Bozkır, Cam Çölü, Yanık Diyar, kısacası bütün kurgusal cehennemlerin toplamıydı. Bölge sakinlerini de, o kadar da eski sayılmayacak bir soykırımdan sağ kalanlar diye yutturabilirdiniz. Yoksullar —yani Beli’nin yanında kaldığı berbat aile gibiler— genellikle çar çaput giyer, yalın ayak dolaşır, daha önceki bir dünyanın molozlarından yapılmışa benzeyen gecekondularda yaşarlardı. Astronot Taylor’ı bu insanların arasına yollasanız, hemen toprağa kapanıp kükrerdi: Sonunda yaptınız demek! (Hayır, Charlton, dünyanın sonu değil bu, yalnızca Dış Azua, kardeşim.) Bu bölgede, diken-böcek-kertenkele olmadığı halde gelişebilen tek şey, dev alüminyum şirketi Alcoa’nın maden arama çalışmaları ile yörenin ünlü keçileri oldu (los que brincan las Himalayas y cagan en la bandera de espana). [Himayalar’da hanların, kaanların üstünden de, İspanyol bayrağının üstünden de atlayan keçiler].</p>

  <p>Dış Azua gerçekten de heba olmuş, tekinsiz bir mıntıka. Belicia’nın kuşağından olan annem, Dış Azua’da rekor sayılacak bir süre, tam on beş yıl geçirmiş. Çocukluğu Beli’ninkiyle kıyaslanamayacak kadar iyi geçmiş olsa da, yine de, ellili yılların başında bu yörelerin nasıl dumanla, akraba evliliğinden doğma sakat çocuklarla, bağırsak kurtlarıyla, on ikilik gelinlerle, kırbaçlı-kamçılı dayaklarla dolup taştığını anlatır. Aileler Glasgow-gettosu kadar genişmiş, çünkü annemin iddiasına göre, hava karardıktan sonra yapacak hiçbir şey yokmuş, dahası çocuk ölümleri oranı o kadar yüksek, afetler, felaketler o kadar zincirlemeymiş ki, soyunu sürdürmek için cepheye yeni kuvvetler sürmekten başka çaren yokmuş. Ölüm’den yakayı son anda <i>sıyırmamış</i> bir çocuğa herkes hayretle, biraz da kuşkuyla bakarmış. (Annemin sağ salim atlattığı bir ateşli romatizma, kuzeninin canını almış; annemin ateşi düşüp de bilinci açılıncaya kadar, büyükbabamlar onu gömecekleri tabutu çoktan satın almışlar bile.)</p>

  <p>&nbsp;</p>

  <p><a href="../Text/05.xhtml#ref_83" id="ref83">[83]</a> Hiroşima ve Nagasaki’deki atom bombası kurbanları için Japonya’da kullanılan sözcük. (ç.n.)</p>

  <p>&nbsp;</p>

  <p><a href="../Text/06.xhtml#ref_84" id="ref84">[84]</a> İlk, H.P. Lovecraft’in “The Shadow over Innsmouth” öyküsünde ortaya çıkan, okyanusta yaşayan, insanlarla çiftleşmeye düşkün, kurbağa-benzeri canlılar, (ç.n.)</p>

  <p>&nbsp;</p>

  <p><a href="../Text/06.xhtml#ref_85" id="ref85">[85]</a> Marvel çizgi romanlar dizisinden bir süper-kahraman. (ç.n.)</p>

  <p>&nbsp;</p>

  <p><a href="../Text/06.xhtml#ref_86" id="ref86">[86]</a> Stephen King’in kıyamet-sonrası korku/bilimkurgu romanı “The Stand”de adı geçen, aşırı şişman, liseden terk karakter. (ç.n.)</p>

  <p>&nbsp;</p>

  <p><a href="../Text/06.xhtml#ref_87" id="ref87">[87]</a> Küba ve Dominik Cumhuriyeti’nde bulunan, şeker işçilerinin yaşadığı şirket-kasabalarına verilen genel ad. (ç.n.)</p>

  <p>&nbsp;</p>

  <p><a href="../Text/06.xhtml#ref_88" id="ref88">[88]</a> Universidad Autónoma de Santo Domingo. (ç.n.)</p>

  <p>&nbsp;</p>

  <p><a href="../Text/06.xhtml#ref_89" id="ref89">[89]</a> 19. yüzyıla özgü, çocuklara haftanın günlerini ezberletmeye yönelik bir ninnide geçen isim. (ç.n.)</p>

  <p>&nbsp;</p>

  <p><a href="../Text/06.xhtml#ref_90" id="ref90">[90]</a> DC Comics’in yayınladığı, J. Broome ve ressam C. Infantino’nun yarattığı kurgusal, süper-hain kahraman. (ç.n.)</p>

  <p>&nbsp;</p>

  <p><a href="../Text/06.xhtml#ref_91" id="ref91">[91]</a> Yahudilerin düğün, doğum günü, vs. türü kutlamalarının genel adı; bu eğlencelerde topuklarını sert, ritmik darbelerle yere vurarak yaptıkları dans. (ç.n.)</p>

  <p>&nbsp;</p>

  <p><a href="../Text/06.xhtml#ref_92" id="ref92">[92]</a> J.R.R. Tolkien’in ilk kez “Hobbit” fantastik romanında adı geçen, daha sonra “Yüzüklerin Efendisi”nde önemli bir yardımcı-karaktere dönüşen kişilik; yuvarlandığı delilik yüzünden konuşma biçimi bozulur, bazı sözcükleri ters anlamlarıyla söylemeye başlar. (ç.n.)</p>

  <p>&nbsp;</p>

  <p><a href="../Text/06.xhtml#ref_93" id="ref93">[93]</a> Modern Language Association: Modern Diller Derneği. (ç.n.)</p>

  <p>&nbsp;</p>

  <p><a href="../Text/06.xhtml#ref_94" id="ref94">[94]</a> 1862-1890 yılları arasında yaşamış olan, kafası ve suratındaki korkunç deformasyon nedeniyle “Fil Adam” diye anılan kişi. (ç.n.)</p>

  <p>&nbsp;</p>

  <p><a href="../Text/06.xhtml#ref_95" id="ref95">[95]</a> Söylenişi “fukú” sözcüğünü çağrıştıran, “canın cehenneme, siktir ol git” anlamındaki İngilizce sözcükler. (ç.n.)</p>

  <p>&nbsp;</p>

  <p><a href="../Text/07.xhtml#ref_96" id="ref96">[96]</a> “X men" çizgi roman dizisindeki bir karakter; onu her şeyden koruyan, kendisinin harekete geçirdiği bir güç alanı olan bir mutant. (ç.n.)</p>

  <p>&nbsp;</p>

  <p><a href="../Text/07.xhtml#ref_97" id="ref97">[97]</a> Son derece zehirli, kurgusal bir bitki türü; adı önce John Wyndham’ın 1951 tarihli “The Day of the Triffids” adlı romanında, daha sonra da Simon Clark’ın “The Night of the Triffids” kitabında geçmiştir. (ç.n.)</p>

  <p>&nbsp;</p>

  <p><a href="../Text/07.xhtml#ref_98" id="ref98">[98]</a> “Ne kadar uzağa gidersen git...bu sınırsız evrenin hangi menziline ulaşırsan ulaş... yalnız kalmayacaksın... ASLA!” (Gözcü, <i>Fantastik Dörtlü # 13 Mayıs 1963</i>.)</p>

  <p>&nbsp;</p>

  <p><a href="../Text/08.xhtml#ref_99" id="ref99">[99]</a> Astrologların genellikle 13 yaşında başladığına inandıkları, gerçek yetişkinliğin, öz-gelişimin, bağımsızlık ve sorumluluk bilincinin geliştiği dönem olarak kabul ettikleri dönüm noktası. (ç.n.)</p>

  <p>&nbsp;</p>

  <p><a href="../Text/4.xhtml#ref_100" id="ref100">[100]</a> Önce Fawcett Comics, daha sonra da DC Comics’in yayınladığı çizgi roman dizisindeki kurgusal süper-kahraman; sıradan bir radyo haber spikeri olan Billy Batson, büyücü Şazam’ın adını söylediği an, bir “yıldırım” tarafından çarpılır ve olağanüstü güçleri olan Captain Marvel’a dönüşür. (ç.n.)</p>

  <p>&nbsp;</p>

  <p><a href="../Text/4.xhtml#ref_101" id="ref101">[101]</a> DC Comics’in yayınladığı, Alan Moore’un yazıp D. Gibbons ile J. Higgins’in resimlediği, on iki sayılık çizgi-roman dizisi; daha sonra normal piyasa boyutlarından biraz büyük, esnek karton ciltli olarak basılmış ve “grafik roman" formatının yaygınlaşmasını sağlamıştır. (ç.n.)</p>

  <p><a href="../Text/5.xhtml#ref_102" id="ref102">[102]</a> Frank Herbert’in bilimkurgusal “Dune” evrenindeki en etkin, en önemli sosyal, dinsel ve politik güç birliği; yıllarca bedenlerini ve zihinlerini eğiterek, başkalarının büyü, sihir olarak algıladığı üstün güçler, yetenekler geliştiren kadınların kurduğu gizli bir örgüttür. (ç.n.)</p>
</body>
</html>