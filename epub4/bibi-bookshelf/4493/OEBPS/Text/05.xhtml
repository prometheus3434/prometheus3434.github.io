<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>V<br/>
  ZAVALLI ABELARD<br/>
  1944 — 1946</h3>

  <h4 class="sigil_not_in_toc">TANINMIŞ DOKTOR</h4>

  <p>Aile ne zaman —ki, hiçbir zaman da denebilir— geçmişten söz edecek olsa, hep aynı noktadan başlardı: Abelard ve Trujillo hakkında sarf ettiği Kötü Söz.<sup><a href="../Text/dipnot.xhtml#ref68" id="ref_68">[68]</a></sup></p>

  <p>Abelard Luis Cabral, Oscar’la Lola’nın büyükbabasıydı; Lázaro Cárdenas yıllarında Mexico City’de eğitim görmüş bir doktordu ve kırklı yılların ortalarında, henüz hiçbirimiz doğmamışken, La Vega’da önemli, saygın bir kişilikti. Un hombre muy serio, muy educado y muy bien plantado. [Çok iyi eğitim almış, çok efendi, çok düzgün bir erkek.]</p>

  <p>(Lafın nereye gittiğini anladınız sanırım.)</p>

  <p>O çok çok gerilerde kalmış günlerde —delincuencia’dan [işlenen suçlar] ve banka iflaslarından önce, Diasporadan önce— Cabrallar, ülkenin önde gelenlerinden sayılırdı. Öyle felaket zengin sayılmazlardı, ya da Santiagolu Ral Cabrallar gibi tarihsel önem taşımıyorlardı, ama azımsanacak bir aile de değildi. La Vega’da, ailenin 1791’den beri yaşadığı yerde, resmen soylu kabul edilir, La Casa Amarilla ve Río Camú gibi, kentin simgelerinden kabul edilirlerdi; komşular hâlâ, Abelard’ın babasının yaptırdığı on dört odalı evi, Casa Hatüey’i<sup><a href="../Text/dipnot.xhtml#ref69" id="ref_69">[69]</a></sup> anlatıyor; yeni eklentilerle, defalarca genişletilip yayılan, özgün taş çekirdeği Abelard’ın çalışma odasına dönüştürülen bu eklektik villa, badem ve cüce mango ağaçlarıyla sarılıydı; ailenin ayrıca Santiago’da Art Deco tarzı, modern bir apartman dairesi de vardı, ailenin ticari işleriyle de ilgilenen Abelard çoğu hafta sonu orada kalırdı; sonra, bir düzine atı rahatça barındırabilecek, güzelce yenilenmiş ahırlar ve tabii atlar: parşömen derili altı Arap atı; beş tane de daimi hizmetkâr (Rayano kökenli). O yıllarda ülkenin geri kalanı taşla toprakla ve yiyecek kırıntılarıyla geçinir, metrelerce uzunluğundaki bağırsak solucanlarına ev sahipliği yaparken, Cabrallar parlatılmış Jalisco gümüşlü, Beleek’ten gelme çatal bıçaklı sofralarda hamur işleri, tatlı İtalyan sosisleri yemekteydi. Bir cerrah olarak geliri fena değildi elbette, ama aile servetinin gerçek kaynağı, Abelard’ın evrak çantasında (o günlerde böyle şeyler mevcutsa tabii) yatıyordu: dünyaya karşı hınç dolu, huysuz babasından (artık merhum) Abelard’a Santiago’da bir çift bol kârlı supermercado, [süpermarket] bir çimento fabrikası ve Septrionales’teki bir dizi finca’nın [taşınmaz mal, mülk] tapusu kalmıştı.</p>

  <p>Cabrallar, tahmin ettiğiniz üzere, Şanslı Kesim’in üyeleriydi. Yazları, bir kuzenin Puerto Plata’daki cabana’sını [küçücük sayfiye evi, kulübe] “ödünç alır”, en az üç haftalarını orada geçirirlerdi. Abelard’ın iki kızı, Jacquelyn’le Astrid annelerinin gözetiminde yüzer, kumsalda oynarken (sık sık da Zenci-Beyaz Melezi Pigmentini Bozma İlleti’ne tutulur, yani güneşten yanarken), daha fazla esmerleşme riskini göze alamayan anneleri kendini şemsiyesinin gölgesine zincirler, babalarıysa —radyoda savaş haberlerini dinlemiyorsa— yüzünde gergin bir yoğunlaşma, sahilde bir aşağı bir yukarı gezinirdi. Yalınayak, üzerinde yalnızca beyaz gömleğiyle yeleği, pantolon paçaları kıvrılmış; yarı-afro saçları rüzgârda uçuşan bir meşale, bedeninde orta yaş tombulluğu. Bazen, bir deniz kabuğu ya da can çekişen bir yengeç Abelard’ın dikkatini çeker, o da ellerinin dizlerinin üzerine çöküp kuyumcu merceğiyle incelerdi; keyiflenen kızlarıyla dehşete kapılan karısı onun bu halini pislik koklayan bir köpeğe benzetirdi.</p>

  <p>Cibao’da hâlâ sağ olup da Abelard’ı anımsayanlar var, hepsi de size onun mükemmel bir doktor olmanın yanı sıra ülkenin en dikkate değer beyinlerinden biri olduğunu söyleyecektir: yorulmaz bir merak, ürkütücü bir zekâ, özellikle de yabancı dillere ve karmaşık hesaplamalara müthiş bir yatkınlık. Babalık sürekli okurdu, İspanyolca, İngilizce, Fransızca, Latince ve Yunanca; nadide kitap koleksiyoncusu, yabancı, ilginç soyutlamaların avukatı, <i>Tropical Tıp Dergisi</i>’nin yazarlarından biri ve Fernando Ortiz tarzı, amatör bir etnograf. Kısacası, Abelard bir Beyin’di — tahsilini yaptığı Meksika için kesinlikle olağandışı bir şey değil, ama Yüce General Rafael Leónidas Trujillo’nun Adası’nda son derece ender bulunan bir tür. Kızlarını okumaya teşvik eder, baba mesleğini sürdüreceklermiş gibi hazırlardı (kızlar dokuz yaşına gelmeden Fransızca konuşabiliyor, Latince okuyabiliyorlardı); öğrenme konusunda öyle hevesli, hırslıydı ki, her yeni bilgi kırıntısı için, ne kadar zor ulaşılır ya da önemsiz olursa olsun, hiç üşenmez, Van Allen kemerini<sup><a href="../Text/dipnot.xhtml#ref70" id="ref_70">[70]</a></sup> aşardı. Babasının ikinci karısı tarafından büyük bir zevkle döşenmiş, nefis duvar kâğıtlarıyla kaplanmış olan oturma odası, yörenin önde gelenlerinin bir numaralı uğrak yeriydi. Sohbetler, tartışmalar bütün gece sürer, aradığı kaliteyi, düzeyi bulamayan Abelard (Meksika’daki UNAM üniversitesiyle kıyaslanamazdı bile), sıkça hayal kırıklığına uğrasa da, hiçbir şey uğruna bu akşamlardan vazgeçmezdi. Ona iyi geceler dileyip yatan kızları, sık sık, sabah olduğunda onu arkadaşlarıyla alabildiğine çapraşık bir tartışmanın ortasında bulurdu; gözler kan çanağı, saçlar taraz taraz, sarhoş gibi ama yürekli. Yanına giderler, o da onları öpücüklere boğar. Brillantes [pırlantalar] derdi. Bu taptaze zekâlar, diye övünürdü dostlarına, hepimizi gölgede bırakacak.</p>

  <p>Trujillo İktidarı fikir, düşünce sevdalısı olmak için hiç de iyi bir zaman değildi, salon tartışmalarına girmek, tertulia’lar [sohbet toplantıları] düzenlemek, sıradanın dışında herhangi bir şey yapmak için de doğru zaman olmadığı gibi; neyse ki Abelard ciddi anlamda titiz, temkinli adamdı. Çağdaş politikaya (bir başka deyişle, Trujillo’ya) saldırılmasına asla izin vermez, sohbeti soyut bir düzlemde tutardı; kapısı toplantılara katılmak isteyen herkese (Gizli Polis dahil) açıktı. Eh, Kifayetsiz Sığır Hırsızı’nın adını yanlış telaffuz etmek bile insanı yakabilecekken, aksi gerçekten ahmaklık olurdu. Abelard’ın genel politikası, El Jefe’yi aklına bile getirmemeye çalışmak, bir tür Diktatörü Yok Sayma Tao’su uygulamaktı; buysa ironikti, Abelard’ın zevahiri kurtarmak adına oynadığı gayretkeş Trujillista rolü düşünülecek olursa.<sup><a href="../Text/dipnot.xhtml#ref71" id="ref_71">[71]</a></sup></p>

  <p>Hem bir birey olarak hem de tıp kurumunun ikinci kaptanı olarak, Partido Dominicano’dan desteğini esirgemiyordu; o ve baş hemşiresi, en iyi asistanı olan karısı, Trujillo’nın düzenlediği her tıp misyonuna, campo ne kadar uzak olursa olsun, mutlaka katılırlardı; El Jefe bir seçimi yüzde 103’le kazandığında kimsenin kahkahaları Abelard kadar gür çıkmazdı! Ah, pueblo’daki coşkuya bakın! Trujillo’nun onuruna davet verildiğinde, Abelard arabasına atlar Santiago’ya yollanırdı. Davete erken girer, geç çıkar, sürekli gülümser ve <i>tek kelime etmezdi.</i> Entelektüel sapma motorunu kapatır, salt muharrik kuvvetle hareket ederdi. Zamanı gelince, El Jefe’nin elini sıkar, hayranlığının ılık şevkini üzerine boca eder (Trujillato’nun homo-erotik olmadığını düşünüyorsanız, Rahip’ten bir alıntı yapalım: <i>Başınıza gelecek var</i>), sonra da sessizce gölgelerin arasına çekilirdi (Oscar’ın favori filmi olan <i>Point Black</i> tarzında). El Jefe’den mümkün olduğunca uzak duruyordu (öyle Trujillo’yla eşitmiş, ahbap çavuşmuş ya da onun için gerekli bir kişiymiş yanılsamalarına kapıldığı yoktu); patronla uğraşan zencilerin er geç ölümlerden ölüm beğendiğini biliyordu çünkü. Abelard’ın ailesinin yüzde yüz Jefe’nin kesesinden geçinmemesi, rahmetli babasının, Jefe’nin arazilerine coğrafik ya da rakipsel yakınlıkta tarla, negocios [dükkân, işyeri) vesaire edinmemiş olması da iyiydi tabii. Kısacası, Abelard’ın Suratını Şeytan Göresice’yle teması nefis bir biçimde kısıtlıydı.<sup><a href="../Text/dipnot.xhtml#ref72" id="ref_72">[72]</a></sup></p>

  <p>Abelard ile Kifayetsiz Sığır Hırsızı, tarihin koridorlarında birbirlerinin yanından geçip gidebilirlerdi, eğer 1944 yılında ortaya çıkan gelişme olmasaydı: Abelard geleneklere ters düşmek pahasına, Jefe’yle ilintili davetlere karısıyla kızlarını götürmemeye, onları bilinçli bir şekilde evde bırakmaya başlamıştı. Dostlarına, karısının bu aralar gergin, biraz “sinirli” olduğunu, Jacquelyn’in de onunla ilgilendiğini söylüyordu, oysa bu tavrın gerçek nedeni, Trujillo’nun dillere destan kadın düşkünlüğüyle Jacquelyn’in yeni yeni tomurcuklanan güzelliğiydi. Abelard’ın ciddi, zeki büyük kızı artık o uzun boylu, hantal flaquita değildi; ergenlik bir kasırga gibi vurmuş, kızı olağanüstü güzellikte genç bir hanıma dönüştürmüştü. O artık ciddi bir kalça-baldır-meme vakasıydı ve kırklı yıllarda bunun sonu tek bir şeye varırdı: büyük harfle Bela’ya, namı diğer Trujillo’ya.</p>

  <p>Büyüklerinizden hangisine sorsanız, açıklayacaktır: Trujillo bir diktatör olabilirdi, ama aynı zamanda Dominikli bir diktatördü, buysa Ülkenin Bir Numaralı Bellaco’su [azgın at, aygır] olmakla eşanlamlıydı. DC’deki bütün toto’ların, sözcüğün gerçek anlamıyla ona ait olduğuna inanması demekti. Resmen belgelenmiş bir gerçekti ki, Trujillo’nun Dominik Cumhuriyeti’nde belli bir sınıfa mensupsanız ve güzel kızınızın El Jefe’ye azıcık yaklaşmasına göz yumarsanız, bir haftaya kalmadan kızı kaşarlanmış bir profesyonel gibi adama saksofon çekerken bulursunuz ve <i>eli kolu bağlı, öylece seyredersiniz!</i> Santo Domingo’da yaşamanın bedellerinden, Ada’nın en iyi bilinen sırlarından biriydi. Öyle sık yaşanan bir durumdu, Trujillo’nun iştahıysa öylesine doymak bilmezdi ki, ülkede ister inanın ister inanmayın, kızını kendi eliyle Sığır Hırsızı’na sunan bir sürü adam vardı, hombres de calidad y posición [üstelik belli bir konuma sahip, önemli erkekler]. Abelard, hakkını teslim edelim, onlardan biri değildi; neyin ne olduğunu idrak eder etmez (kızın Calle El Sol’da trafiği durdurmaya başladığını görünce, bir de hastalarından biri, Buna dikkat etsen iyi edersin, deyince), kıza hemen Rapunzel’i çekti, âdeta eve <i>kilitledi.</i> Ondan beklenmeyecek kadar gözü kara bir davranıştı; bir gün okula gitmek üzere hazırlanan kızını, o gelişkin bedene rağmen hâlâ bir çocuk, lanet olsun yalnızca bir çocuk olan Jacquelyn’i seyretmek, gözü kara davranmayı kolaylaştırmıştı.</p>

  <p>Öte yandan, hülyalı bakışlı, iri göğüslü kızını Trujillo’dan saklamak hiç de kolay iş değildi. (Yüzüğü Sauron’dan uzak tutmak gibi.) Normal, ortalama Dominikli erkeğin uçkur düşkünü olduğunu düşünüyorsanız, Trujillo onun beş bin misli beteriydi. Eleman, tek görevi bütün eyaletleri tarayıp efendiye sunulacak bir sonraki kıçı bulmak olan, yüzlerce casustan oluşan bir ekip kurmuştu; eğer ülkenin toplam kıç üretimi hükümet merkezinin biraz daha yakınında toplanmış olsaydı, dünyanın ilk kıç-okrasi rejimi kurulmuş olurdu (bir bakıma, kurulmuştu belki de). İşte bu iklimde kadınlarınızı istiflemek, gözden gizlemek vatana ihanetle eşdeğerdi; muchacha’larını ortaya sermeyi reddeden suçlular, kendilerini sekiz köpekbalığının yüzdüğü bir havuzda, gayet zindeleştirici kulaçlar atarken bulabilirdi. Açık olalım: Abelard devasa bir tehlikeyi göze almaktaydı. Üst sınıftan olması ya da zemini iyi hazırlaması, dostlarından birini ayarlayıp karısına “manik” teşhisi koydurması ve bu haberi girip çıktığı elit çevrelere sızdırması, hiç önemli değildi. Bu düzenbazlığın kokusunu alacak olurlarsa, Trujillo ile saz arkadaşlarının onu el ve ayaklarından (Jacquelyn’i de sırtüstü yatağa) zincirlemesi, iki saniye bile sürmezdi. İşte bu yüzden, ne zaman bir davette El Jefe’nin karşılayıcı kuyruğundakilerin ellerini sıkarak yaklaştığını görse, o tiz, cırtlak sesiyle sormasını beklerdi: Doktor Abelard Cabral, o <i>leziz</i> kızınız nerelerde? Hakkında <i>komşularınızdan</i> öyle çok şey duydum ki. Salt düşüncesi bile Abelard’ın her yanına ateş basmasına yetiyordu.</p>

  <p>Jacquelyn ne büyük bir tehlike altında olduğundan habersizdi, elbette. Onlar daha masum zamanlardı, o da masum bir kızdı; Şanlı Başkan’ın tecavüzüne uğrayabileceği, o mükemmel zihninin köşesinden bile geçmiyordu. İki kızdan, babasının beynini alan, oydu. Harıl harıl Fransızca öğreniyordu, çünkü babasının izinden gitmeye, Paris’te tıp okumaya karar vermişti. Fransa’ya gidecekti! Yeni Madam Curie olmaya! Başını kitaplardan kaldırmıyor, Fransızcasını geliştirmek için babasıyla ve Haiti’de doğmuş olan, hâlâ gayet iyi Fransızca konuşan uşakları Esteban El Gallo’yla alıştırma yapıyordu.<sup><a href="../Text/dipnot.xhtml#ref73" id="ref_73">[73]</a></sup> Kızların ikisi de olup bitenden bihaber, Hobbit’ler kadar gamsızdı; Gölge’nin ufukta bir hayalet gibi salındığını asla tahmin edemezlerdi. Abelard boş günlerinde, klinikte olmadığı ya da odasına kapanıp çalışmadığı zamanlarda, arka pencerenin önünde durur, saçma sapan oyunlar oynayan kızlarını seyrederdi, ta ki sızlayan yüreği bunu daha fazla kaldıramayıncaya kadar.</p>

  <p>Jackie her sabah, derslerine başlamadan önce, boş, temiz bir kâğıda şöyle yazardı: <i>Tarde venientibus ossa.</i></p>

  <p>Geç kalanlara sadece kemikler düşer.</p>

  <p>Abelard bu kaygılarından yalnızca üç kişiye söz ediyordu. Öncelikle, elbette karısı Socorro’ya. Socorro (artık yeri geldi, söylenmeli) kendi başına bir Yetenek idi. Doğu’dan (Higüey) gelme, ünlü bir güzel; kızlarının güzelliğinin, zarafetinin ana kaynağı. Socorro gençken esmer tenli bir Dejah Thoris’e benzerdi (Abelard’ın, alt sınıftan olsa da kızın peşine düşmesinin ana nedenlerinden biri), dahası, Abelard’ın Meksika ya da DC’de çalışma şerefine eriştiği en yetenekli ameliyat hemşiresiydi, ki adamın Meksikalı meslektaşlarına duyduğu hürmet düşünülecek olursa, az buz bir övgü değildi. (Kızın peşine düşmesinin, ikinci nedeni.) Bir beygir gibi çalışması, şifa kültürü ve geleneksel tedavi yöntemleri hakkındaki ansiklopedik bilgisi Socorro’yu Abelard için mesleki açıdan vazgeçilmez bir ortak yapmıştı. Ancak kocasının Trujillo’yla ilgili endişelerine, tam da ondan beklenecek tepkiyi verdi; satırla koparılmış bir koldan fışkıran kan fıskiyesine gözünü kırpmadan bakabilen, çalışkan, becerikli, zeki bir kadındı, fakat iş daha soyut tehditlere, örneğin Trujillo’ya geldiğinde ortada bir sorun olduğunu inatla, kararlılıkla reddeden, ama bu arada da Jacquelyn’i en kapalı, en boğucu giysilere sokan bir kadın. Kocasından hesap sordu: Neden herkese loca [deli] olduğumu söylüyorsun ki?</p>

  <p>Abelard konuyu metresi Señora Lydia Abenader’le de konuştu; Meksika’daki üniversiteden döndükten sonra evlenme teklif edip geri çevrildiği üç kadından biriydi, şimdi bir duldu ve erkeğin bir numaralı sevgilisiydi; babası onun Lydia’yı kafeslemesini çok istemiş, Abelard ihaleyi kazanmayı başaramayınca da, küskün, hırçın yaşamının son günlerine kadar oğluyla erkek müsveddesi diye alay etmişti (Abelard’ın, Socorro’nun peşine düşmesinin üçüncü nedeni).</p>

  <p>Meseleyi konuştuğu son kişiyse, çok uzun yıllardır komşusu ve dostu olan Marcus Applegate Román’dı; Marcus’un arabası olmadığı için, resmi davetlerin çoğuna birlikte gidip gelirlerdi. Sorunun ağırlığından öylesine bunalıyordu ki, konuyu Marcus’a aniden, patlarcasına açmıştı; bir ağustos gece yarısı, eski Donanma İşgali yollarının birinden, La Vega’ya geri dönmekteydiler; Cibao’nun kara, kapkara ekili arazilerinden geçerken, aşırı sıcak yüzünden camları açmak zorunda kalmışlardı, buysa burun deliklerine bile dalan, kesintisiz bir sivrisinek saldırısı demekti ve Abelard ansızın konuşmaya başlamıştı. Genç kızların bu ülkede tecavüzden paçayı sıyırma şansı yok, diye yakındı. Sonra, örnek olarak Jefe’nin daha geçenlerde kirlettiği genç kadına değindi; ortak bir ahbaplarının kızı olan muchacha, Florida Üniversitesi’nden mezundu. Marcus önce sesini çıkarmadı; Packard’ın karanlığında yüzü kayıp, yuvarlak bir gölgeydi. Kaygı verici bir sessizlik. Marcus, Jefe’in hayranlarından değildi, Abelard onun adamdan “bruto”, [hödük] “imbécil” [geri zekâlı] diye söz ettiğini defalarca duymuştu, yine de, az önceki muazzam boşboğazlığına pişman oldu (Gizli Polis günlerinde yaşam böyleydi). Sonunda dayanamayıp sordu: Bu durum seni rahatsız etmiyor mu?</p>

  <p>Marcus bir sigara yakmak için öne eğildi; sonunda yüzü yeniden görünmüştü, bitkin ama tanıdık. Elimizden bir şey gelmez, Abelard.</p>

  <p>Kendini bir de onların yerine koy bakalım: <i>sen</i> nasıl korurdun kendini?</p>

  <p>Benim birbirinden çirkin kızlarım olurdu, kesin.</p>

  <p>Lydia çok daha gerçekçi davranmıştı. Tuvalet masasında oturuyor, Mağripli saçlarını fırçalıyordu. Kendisi de çıplaktı, yatağa uzanmış, dalgın dalgın ripio’sunu [argo: penis] çekiştirmekteydi. Onu manastıra, rahibelerin yanına yolla, dedi Lydia. Küba’ya gönder. Ailem orada onunla ilgilenir.</p>

  <p>Küba Lydia’nın hayaliydi; onun Meksika’sı da oydu. Hep oraya geri dönmekten söz ederdi.</p>

  <p>İyi de, devletten izin almam gerekecek!</p>

  <p>Al sen de.</p>

  <p>Peki ya El Jefe’nin bu başvurudan haberi olursa?</p>

  <p>Lydia elindeki fırçayı çat diye bıraktı. Bunun olma olasılığı yüzde kaç?</p>

  <p>Bilemezsin ki, dedi Abelard kendini savunurcasına. Bu ülkede hiçbir şeyden emin olamazsın.</p>

  <p>Metresi Küba'dan, karısı ev hapsinden yanaydı, en iyi dostuysa susmuştu. Kendi ihtiyatlılığı, yeni tehlike sinyallerini beklemesini öğütledi. Ve o yılın sonunda, sinyalleri aldı.</p>

  <p>Onuruna verilen, ardı arkası kesilmez davetlerin birinde El Jefe, Abelard’la tokalaştı, ama ilerleyip gitmek yerine, durakladı —kâbus gerçekleşiyordu— parmaklarını tutmayı sürdürürken, tiz sesiyle sordu: Doktor Abelard Cabral, değil mi? Abelard başını saygıyla eğdi. Hizmetinizdeyim, Ekselansları. Nano-saniyeden de kısa bir sürede, tere batmıştı; sırada neyin olduğunu biliyordu; Kifayetsiz Sığır Hırsızı ona hayatı boyunca üç kelimeden fazlasını etmemişken, nasıl bilmezdi? Bakışlarını Trujilio’nun bol pudralı yüzünden ayırmayı göze alamıyordu, ama gözünün ucuyla, ara ara, lambesaco’ları [kıç yalayıcıları] görebiliyordu; konuştuklarını fark etmişlerdi, çevrelerinde oyalanıyorlardı.</p>

  <p>Seni buralarda sıkça görüyorum, Doktor, ama son zamanlarda karın yanında değil. Onu boşadın mı yoksa?</p>

  <p>Hâlâ evliyim, Ekselansları. Socorro Hernández Batista ile.</p>

  <p>Bunu duyduğuma sevindim, dedi El Jefe, <i>maricón</i> [kadınsı erkek, ibne] olup çıkmandan korkmuştum. Sonra yalakalarına döndü, kahkahayı bastı. Ah, Jefe, diye çığrıştılar, <i>inanılmazsın!</i></p>

  <p>İşte tam bu anda, başka bir zenci olsaydı, bir cojones [taşak] nöbetine tutulup onurunu kurtaracak bir şeyler söylerdi, fakat Abelard o zenci değildi. Hiçbir şey söylemedi.</p>

  <p>Ama El Jefe söyledi elbette; parmağının boğumuyla gözündeki bir damla yaşı sildikten sonra, sen maricón değilsin, çünkü duyduğuma göre kızların varmış, Doktor Cabral; una que es muy bella y elegante, no? [bir tanesi de çok güzel ve zarifmiş, ha?]</p>

  <p>Abelard bu soruya vereceği bir düzine yanıtın provasını yapmıştı, ancak tamamen reflekse dayalı, daha önce hiç düşünmediği bir karşılık verdi: Evet, Jefe, haklısınız, iki kızım var. Ama doğruyu söylemek gerekirse, onları ancak bıyıklı kadınlardan hoşlanan biri güzel bulur.</p>

  <p>El Jefe bir an hiç sesini çıkarmadı, o sinir bozucu sessizlikte Abelard bir sahneyi açık seçik gördü: kendisi işkence edici bir yavaşlıkla Trujillo’nun meşum, köpekbalıklı havuzuna indirilirken, kızına gözünün önünde tecavüz ediliyor. Ama sonra, mucizelerin mucizesi, El Jefe’nin domuz suratı kırıştı, kahkahaları duyuldu. Abelard da güldü, El Jefe uzaklaştı. Abelard o gece La Vega’ya, evine dönünce, karısını derin uykusundan uyandırdı, olayı aktardı; böyle ucuz kurtulduğuna şükrettiler. Sözel anlamda, Abelard hiçbir zaman hızlı, hazırcevap biri olmamıştı. İlham, ruhumdaki gizli kovukların birinden fırlamış olmalı, dedi. Esrarlı bir kaynaktan.</p>

  <p>Tanrı’yı mı kastediyorsun? diye bastırdı karısı.</p>

  <p>Herhangi bir kaynağı kastediyorum, dedi Abelard huysuzca.</p>

  <h4 class="sigil_not_in_toc">YA SONRA?</h4>

  <p>Abelard bundan sonraki üç ay, sonunun gelmesini bekledi. Gazetenin “Foro Popular” sayfasında adının çıkmasını, La Vegalı bir kemik doktoruna yönelik, üstü incecik bir zarla örtük eleştirilerin (rejim, onun gibi saygın vatandaşların imhasına genellikle böyle başlardı), örneğin çoraplarıyla gömleklerinin hiç uyuşmadığı türünden kınamaların başlamasını bekledi; onu Jefe’yle özel görüşmeye çağıran bir mektup almayı, kızının okul dönüşü ansızın ortadan kaybolmasını bekledi. Bu korkunç gece nöbetlerinde neredeyse on kilo kaybetti. Bolca içer oldu. Elinin kayıvermesi yüzünden az kaldı bir hastasını öldürüyordu. Karısı, verilen hasarı dikiş atılmadan önce fark etmeseydi, kimbilir neler olurdu? Neredeyse her gün kızlarına, karısına bağırıyordu. Metresine gereken performansı sergileyemiyordu. Ama yağmur mevsimi yerini sıcak mevsime bırakıp da klinik şanssızların, yaralıların, dertlilerin istilasına uğrayınca, dördüncü ay da olaysızca bitince, Abelard yarım yamalak da olsa rahat bir soluk alabildi.</p>

  <p>Belki, diye yazdı, kıllı elinin tersine. Belki.</p>

  <h4 class="sigil_not_in_toc">SANTO DOMİNGO SIRLARI</h4>

  <p>Trujillato döneminde Santo Domingo’da yaşamak, pek çok açıdan, <i>Alacakaranlık Kuşağı</i> dizisinin Oscar’ın en bayıldığı bölümünü andırıyordu; hani tanrısal güçleri olan, canavarsı beyaz çocuğun, dünyanın kalanından bütünüyle yalıtılmış olan Peaksville kentine hükmettiği bölüm. Beyaz çocuk iblis ruhludur, üstelik rasgele saldırır, “toplumdaki” herkes onun dehşeti altında yaşar; onun gazabına uğrayıp sakat bırakılma ya da şu lanet, uğursuz “mısıra” gönderilme korkusuyla, en küçük bir işarette birbirlerini ihbar eder, birbirlerine ihanet ederler. (Bizimkinin yaptığı her canavarlıktan sonra —ister bir sincabı üç kafalı yapmak olsun, ister bıktığı bir oyun arkadaşını mısıra yollamak, isterse son mahsule yağmur yerine dolu yağdırmak olsun— Peaksville’in dehşete kapılan insanları, şöyle demeye zorlanır: Çok iyi yaptın, Anthony, aferin. Çok <i>iyiydi.)</i></p>

  <p>1930 (Sığır Hırsızı’nın iktidara el koyduğu yıl) ile 1961 (kurşunlandığı yıl) arasında, Santo Domingo da Karayipler’in Peaksville’iydi; Trujillo, Anthony rolünü oynuyordu, bizler, geri kalanlarsa Kutudan-Fırlayan-Kukla’ya Dönüşen Adam korosunu. Bu kıyaslamaya gözlerinizi devirebilir, hadi canım’layabilirsiniz, ama bir dinleyin, dostlar: Trujillo’nun Dominik halkı üzerinde kullandığı güç, bir uçtan ötekine, bütün ülkeye düşürdüğü korku gölgesi zaten öylesine yoğundu ki, istesem de abartamam. Oğlumuz Santo Domingo’ya kendi, özel Mordor’uymuş gibi hükmetmekteydi.<sup><a href="../Text/dipnot.xhtml#ref74" id="ref_74">[74]</a></sup> Ülkeyi dünyanın geri kalanına kapamakla kalmadı, Plátano Perdesi’nin gerisine hapsetti; ülke babasından kalma çiftlikmiş, kendisi de her şeyin, herkesin sahibiymiş gibi davranıyor, canının istediğini öldürüyor, oğulları, kardeşleri, babaları, anaları ortadan kaldırıyor, kocaların elinden daha düğün gecesi karılarını alıyor, ertesi gün de sağda solda, yaşadığı “gerdek gecesiyle” övünüyordu. Göz’ü her yerdeydi; Stasi’yi<sup><a href="../Text/dipnot.xhtml#ref75" id="ref_75">[75]</a></sup> bile stasid’leyecek, her an herkesi, <i>ABD</i>’de yaşayan herkesi bile gözleyen bir Gizli Polis örgütü vardı; öyle firavunfaresi bir güvenlik ağı ki, sabah sekiz kırkta El Jefe hakkında kötü bir laf etseniz, saat onu vurmadan kendinizi Cuarenta’da, kıçınıza sokulmuş bir üvendireyle bulurdunuz. (Biz Üçüncü Dünya insanlarının yetersiz, randımansız olduğunu kim söylüyor?) Tek endişeniz bütün uğursuzlukların bir araya gelmesi de değildi, orta yerde tohumlarını onun attığı, elceğiziyle büyüttüğü koca bir Chivato Nation duruyordu [kodaman, ensesi kalınlardan oluşan topluluk], çünkü her Gölgesi Büyük Kara Prens gibi, onun da ölesiye sadık bir kitlesi vardı.<sup><a href="../Text/dipnot.xhtml#ref76" id="ref_76">[76]</a></sup> Dominik nüfusunun, o dönemde yüzde kırk iki ile yüzde seksen yedi arası bir oranda, Gizli Polis’ten maaş aldığına dair, yaygın bir inanış vardı. Bizzat geberesice komşunuz dahi, sırf gıpta ettiği bir şeye sahip olduğunuz ya da colmado’da [bakkal; şarap dükkânı] önüne geçtiniz diye çanınıza ot tıkayabilirdi. Bu şekilde bir sürü insan, dilinin azıcık sürçmesi yüzünden harcandı gitti, kanka sandığı kişiler, kendi akrabaları tarafından ele verildi. Bir gün yasalara saygılı, örnek bir vatandaştınız, galeria’nızda [balkon, veranda] ceviz kırıyordunuz, ertesi gün Cuarenta’da, <i>cevizlerinizi</i> kırdırıyordunuz. Bu istihbarat boku öylesine iyi işliyordu ki, insanlar Trujillo’nun doğaüstü güçleri olduğuna ciddi ciddi inanır olmuştu! Hiç uyumadığı, terlemediği, olayları kilometrelerce öteden görebildiği, kokusunu aldığı, hissedebildiği fısıldanıyor, Ada’daki en iblisçe fukú tarafından korunduğu iddia ediliyordu. (İki kuşak sonra, ana babalarımızın neden hâlâ bu kadar ketum, ağzı sıkı olduğunu, ağabeyinizin aslında ağabeyiniz olmadığını neden yeni öğrendiğinizi merak mı ediyorsunuz?)</p>

  <p>Ancak o kadar da karamsar olmayalım, kendimizi kaldırıp denize atmayalım: Trujillo kesinlikle korkunçtu, rejim pek çok bakımdan Karayipler’in Mordor’uydu, tamam, ama El Jefe’den nefret eden, tiksintisini peçesizce dışavuran, <i>direnen</i> bir sürü de insan vardı. Ama Abelard onlardan biri değildi, hepsi bu. Oğlumuz, dünyada olup bitenleri sürekli izleyen, değişimin mümkün olabileceğine inanan Meksikalı meslektaşlarından farklıydı. Devrim hayalleri kurmamış, Troçki’nin, öğrenciyken kaldığı Coyoacán’daki pansiyondan on sokak ileride yaşayıp ölmüş olmasına aldırmamıştı; o yalnızca hali vakti yerinde hastalarını iyileştirmek, sonra da eve dönüp —kafasına bir kurşun yeme ya da köpekbalıklarına atılma türü kaygılardan uzak— çalışma odasına kapanmak istiyordu. Zaman zaman, tanıdıklarından biri —genellikle Marcus— ona Trujillo’nun son canavarlığını aktarırdı: malına mülküne el konulan ve sürgüne gönderilen, varsıl bir aile; oğullardan biri Trujillo’yu Adolf Hitler’le kıyaslamaya cüret etti diye, dehşet içindeki bir izleyici topluluğu karşısında, parça parça köpekbalıklarına atılan bir ana-baba, Bonao’da tanınmış bir sendikacının uğradığı kuşkulu suikast. Abelard bu dehşet öykülerini gergin bir yüzle dinler, tedirgin bir suskunluğun ardından konuyu değiştirirdi. Bahtsız Kişiler’in yazgılarına, Peaksville’de dönen dolaplara gömülmek, kafa yormak istemiyordu. Bu öyküleri evinde istemiyordu. Abelard’ın bakış açısına —ya da isterseniz, Trujillo felsefesine— göre, onun yapması gereken tek şey başını önde, ağzını kapalı, ceplerini açık tutmak, kızlarını on hatta yirmi yıl süreyle gözlerden gizlemekti. O zamana kadar, diye kehanette bulunuyordu, Trujillo ölmüş, Dominik Cumhuriyeti de gerçek bir demokrasiye kavuşmuş olur.</p>

  <p>Ancak Abelard’ın peygamberlik konusunda yardıma ihtiyacı olduğu anlaşılıyor. Demokrasi Santo Domingo’ya hiç uğramadı. Ayrıca, sandığı gibi önünde on, yirmi yılı da yoktu. Talihi, kimsenin beklemediği kadar hızlı tükendi.</p>

  <h4 class="sigil_not_in_toc">MUSİBET</h4>

  <p>Bin dokuz yüz kırk beşin, Abelard’la ailesi için mükemmel bir yıl olması gerekirdi. Biri saygın_’de, öteki Caracas’ta küçük bir dergide iki makalesi birden yayınlanmış, yazılar yurtiçinde fazlaca önemsenmemiş olsa da, birkaç Kıta doktorundan övücü, gerçekten koltuk kabartıcı tepkiler almıştı. Süpermarketlerin durumu harikaydı, Ada hâlâ savaş dönemlerine özgü tüketim patlamasının etkisindeydi ve mağaza müdürleri raflara mal dayandıramıyordu. Arazi ve çiftlikler verimliydi, kâr ediyordu; tarım piyasasının dünya çapındaki çöküşüne daha yıllar vardı. Abelard’ın kliniği dolup taşmaktaydı, bir dizi riskli ameliyatı büyük bir hünerle, hatasızca tamamladı; kızları başarılıydı (Jacquelyn Le Havre’daki tanınmış bir yatılı okula kabul edilmişti, gelecek yıl başlayacaktı — ülkeden kaçması için şahane bir fırsat); karısı ve metresi ona adeta tapıyordu; hizmetkârlar bile mutlu görünüyordu (gerçi onlarla gerçek anlamda tek sözcük ettiği yoktu ya, neyse). Kısacası, doktorumuzun halinden fena halde hoşnut olması gerekirdi. Günün sonunda koltuğuna yayılması, ağzında puro, yüzünde geniş bir gülümsemeyle ayaklarını uzatması gerekirdi.</p>

  <p>Bu —hadi, söyleyelim mi?— <i>güzel</i> bir hayattı.</p>

  <p>Oysa değildi.</p>

  <p>Şubatta yine bir Başkanlık Kutlaması vardı (Bağımsızlık Günü onuruna!) ve bu kez davet açık, netti: Doktor Abelard Luis Cabral <i>ve</i> eşi <i>ve</i> kızı Jacqelyn için. “Kızı Jacquelyn” sözcüklerinin altı davet sahibi tarafından çizilmişti. Bir değil, iki değil, tam üç kez. Abelard lanet davetiyeyi görünce az kaldı düşüp bayılıyordu. Çalışma masasına yığılıp kaldı, kalbi yemek borusuna dayanmış, habire itiyordu. Dörtgen parşömene neredeyse bir saat, hiç kıpırdamadan baktı, sonra katlayıp gömlek cebine soktu. Ertesi sabah, komşularından olan davet sahibini görmeye gitti. Adam dışarıda, ağılındaydı, bir aygırla dişiyi çiftleştirmeye çalışan seyisleri seyrediyordu. Abelard’ı görünce yüzü kararıverdi. Yahu, ne yapmamı bekliyorsun ki? Emir doğruca Palacio’dan geldi. Abelard arabasına dönerken, titrediğini belli etmemek için elinden geleni yaptı.</p>

  <p>Bir kez daha Marcus’la Lydia’ya akıl danıştı. (Davetiyeden karısına söz etmemişti, onu ve ona bağlı olarak da kızını telaşa vermek istememişti. Evinde bu sözcükleri ağzına almak bile istememişti.)</p>

  <p>Geçen defa az çok mantıklı davranabilmişti, ancak bu sefer kendini kaybetti, delirmişçesine bağırıp çağırdı. Marcus’a, yaklaşık bir saat süren bir öfke nöbetiyle haksızlıktan, durumun umutsuzluğundan yakındı (hayranlık uyandırıcı bir lafı dolandırma, dolambaçlı konuşma gösterisiydi, çünkü şikâyet ettiği kişinin adını bir kez olsun doğrudan telaffuz etmemişti). Aciz öfkeyle sefil bir kendine acıma duygusu arasında gidip geldi. Sonunda dostu araya girebilmek, bir kelime edebilmek için doktorun ağzını kapamak zorunda kaldı, ama Abelard bağırmayı sürdürdü. Delilik bu! Resmen delilik! Ben bu evin babası, reisiyim! Kimin nereye gideceğine ben karar veririm!</p>

  <p>Ne yapabilirsin ki? dedi Marcus, tam bir teslimiyetçilikle. Trujillo cumhurbaşkanı, sense sadece bir doktorsun. Kızını partide görmek istiyorsa, boyun eğmekten başka çaren yok.</p>

  <p>Ama bu insanlık dışı!</p>

  <p>Abelard, burası ne zaman insanca bir ülke oldu ki? Sen tarihçisin. Bunu herkesten iyi senin bilmen lazım.</p>

  <p>Lydia bu kadar bile anlayış göstermedi. Davetiyeyi okudu, soluğunun altından bir küfür savurdu, sonra erkeğe döndü. Seni uyarmıştım, Abelard. Sana fırsat varken kızını yurtdışına yolla demedim mi? Şu an Küba'daki akrabalarımın yanında, güvende olabilirdi, oysa bak, şimdi jodido [canına okundu, anan ağladı] oldun. Göz'ünü sana dikti işte.</p>

  <p>Biliyorum, biliyorum, Lydia; sen ne yapacağımı, ne yapmam <i>gerektiğini</i> söyle.</p>

  <p>Kadın sinirden tir tir titriyordu. Jesú Cristo, Abelard! Seçeneğin var mı ki? Burada Trujillo’dan söz ediyoruz.</p>

  <p>Abelard evine, her örnek vatandaşın duvarına astığı portreden donuk, hain bir iyilikseverlikle ona bakan Trujillo’ya döndü.</p>

  <p>Derhal kızlarıyla karısını kapıp Puerto Plata’daki bir tekne ye atsaydı ya da onlarla birlikte gizlice Haiti sınırını geçseydi, bir şansları olabilirdi belki. Plátano Perdesi sağlamdı, ama o kadar da sağlam değildi. Oysa Abelard harekete geçmek yerine dövündü, kendi kendini yedi ve oyalandı. Yemek yiyemiyor, uyuyamıyor, bütün gece evin koridorlarını arşınlıyordu; son aylarda aldığı bütün kiloları verdi. (Bir düşününce, insan keşke kızının felsefesine kulak verseydi diyor: <i>Tarde venientibus ossa.)</i> Her boş ânını kızlarıyla geçiriyordu. Ana-babasının Altın Çocuğu olan, French Quarter’daki bütün sokak adlarını şimdiden ezberlemiş olan ve bir yıl içinde dört değil, beş değil, tam on iki evlenme teklifi alan Jackie. Teklifler doğruca Abelard’la karısına iletilmişti elbette. Jackie’nin hiçbirinden haberi yoktu. Ama olsun. Ve on yaşındaki, görünüş ve mizaç olarak babasına çekmiş olan, daha yalın, şakacı, imanlı, bütün Cibao’nun en gaddar piyanisti ve her an, her konuda ablasının müttefiki olan Astrid. Babalarının bu ani ihtimamı kızları şaşırttı: Tatilde misin, Papi? Erkek başını kederle salladı. Hayır, yalnızca sizlerle vakit geçirmek hoşuma gidiyor.</p>

  <p>Neyin var senin? diye sordu karısı, ama Abelard onunla konuşmaya yanaşmadı. Beni rahat bırak, mujer [kadın].</p>

  <p>Öyle kötü haldeydi ki, hayatında ilk kez kiliseye bile gitti (buysa iyi bir fikir sayılmazdı, çünkü Kilise’nin o dönemde Trujillo’nun avucunda olduğunu bilmeyen yoktu). Neredeyse her gün günah çıkartıyor, papazla dertleşiyordu, karşılığında eline birkaç nasihatle (dua et, umudunu kaybetme) birkaç yanmış dandik mum geçti. Günde üç şişe viski deviriyordu.</p>

  <p>Meksika’daki dostları olsaydı (en azından Abelard’ın tahminince) tüfeklerini kucaklar, eve kapanırlardı, fakat o, her ne kadar kabullenmeye yanaşmasa da, pek çok bakımdan babasının oğluydu. Eğitimli bir adam olan babası, oğlunu Meksika’ya göndermemek için direnmişti, ama Trujillo’yla arasını da hiçbir zaman açmamıştı. 1937’de ordu bütün Haitilileri öldürmeye giriştiğinde, babası onlara atlarını kullanma izni vermiş, hayvanların birini bile geri alamayınca, ağzını açıp da Trujillo’ya tek kelime etmemişti. İş kazası, deyip üzerine süngeri çekmişti. Abelard içmeyi, söylenmeyi sürdürdü, Lydia’yla görüşmeyi kesti, çalışma odasına kapandı ve giderek kendini hiçbir şey olmayacağına inandırdı. Yalnızca bir sınavdı bu. Karısıyla kızlarına, partiye hazırlanmalarını söyledi. Bunun Trujillo’lu bir parti olduğunu söylemedi. Ortada sorun filan yokmuş gibi davrandı. Sahtekârlığı yüzünden nefret ediyordu kendinden, ama başka ne yapabilirdi ki?</p>

  <p><i>Tarde venientibus ossa.</i></p>

  <p>Davetin olaysızca atlatılma olasılığı da vardı elbette, ama Jackie fazlasıyla heyecanlıydı. İlk büyük partisiydi; bunu büyük bir olaya dönüştürmesini kim yadırgayabilir? Annesiyle birlikte alışverişe çıkıp yeni bir elbise, yeni ayakkabılar aldı, berbere gidip saçlarını yaptırdı; hatta kadın akrabalardan biri inci küpesini ödünç verdi. Hiçbir şeyden kuşkulanmayan Socorro kızına hazırlığın her aşamasında yardımcı oldu, ama partiye bir hafta kala, korkunç rüyalar görmeye başladı. Doğduğu, halası onu evlat edinip hemşire okuluna yazdırıncaya, kendisinin de şifa dağıtma yeteneği olduğunu keşfedinceye kadar kaldığı kasabadaydı. Herkesin başkente ulaştığını söylediği tozlu, iki yanı al yaseminli yolda durmuş, ileriye bakıyordu; uzakta, sıcaktan titreşen noktada, giderek yaklaşan bir adam belirdi; bu uzak karaltı içini öyle büyük bir dehşetle doldurdu ki, kadın çığlıklar atarak uyandı. Abelard panik içinde yataktan atladı, kızlar odalarında ağlamaya başladı. O son hafta, her lanet olası gece aynı rüyayı gördü: bir geri sayım sayacı.</p>

  <p>Son gün, Lydia Abelard’ı sıkıştırdı: Küba’ya giden buharlı gemiye atlayıp buralardan gidebilirlerdi. Kaptanı tanıyordu, onları saklardı; bunun gerçekleşebileceğine yeminler ediyordu. Daha sonra kızlarını aldırırız, söz veriyorum.</p>

  <p>Yapamam, dedi erkek perişan bir sesle. Ailemi terk edemem.</p>

  <p>Kadın saçlarını fırçalamaya döndü. Başkaca bir şey konuşmadılar.</p>

  <p>Davetin verileceği gün, akşamüstü, Abelard kederlere batmış bir halde arabasıyla ilgilenirken, gözü kızına ilişti; sırtında yeni elbisesi, salonda ayakta duruyordu, başını elindeki Fransızca kitabına eğmişti, kesinlikle muhteşem, kesinlikle gençti; işte tam o anda, bizim gibi aklı evvellerin habire sözünü etmeden duramadığı şu vahiylerden birini yaşadı. Bir ışık patlaması, yepyeni bir renk ya da yüreği sıkıştıran güçlü bir his şeklinde değil. Yalnızca anladı. Bunu yapamayacağını anladı. Karısına partiyi unutmasını söyledi. Kızına da. Hararetli itirazlarını duymazdan geldi. Arabasına atladı, Marcus’u aldı, davete yollandı.</p>

  <p>Peki ya Jacquelyn? diye sordu Marcus.</p>

  <p>Gelmiyor.</p>

  <p>Marcus başını salladı. Bir şey söylemedi.</p>

  <p>Davetli kuyruğunda Trujillo bir kez daha, tam Abelard’ın karşısında durdu. Bir kedi gibi havayı kokladı. Peki ya karınla kızın?</p>

  <p>Abelard tepeden tırnağa titriyordu, yine de kendini tutmayı başardı. Hayatının nasıl değişeceğini, altüst olacağını şimdiden hissedebiliyordu. Özür dilerim, Ekselansları. Onlar katılamadı.</p>

  <p>Adamın domuz gözleri kısıldı. Anlıyorum, dedi buz gibi bir sesle, sonra bileğinin hafif bir fiskesiyle Abelard’ı savdı.</p>

  <p>Marcus bile bakamıyordu Abelard’ın yüzüne.</p>

  <h4 class="sigil_not_in_toc">KIYAMET ŞAKASI</h4>

  <p>Partiden dört hafta sonra, Doktor Abelard Luis Cabral, Gizli Polis tarafından tutuklandı. Suçlama mı? “Başkan’ın Kişiliğine çirkin ve korkunç iftira.”</p>

  <p>Anlatılanlara inanılacak olursa, hepsinin nedeni yalnızca bir şakaydı.</p>

  <p>Öyküye göre, meşum partiden kısa süre sonra, bir öğleden sonra Abelard, eşkalini daha iyi vermekte yarar var, bu kısa boylu, sakallı, tıknaz yapılı, şaşırtıcı bir fiziksel güce ve birbirine yakın, meraklı gözlere sahip adam, karısına bir yazı masası almak (ve tabii metresini görmek) için, eski Packard’ıyla Santiago’ya yollandı. Hâlâ berbat durumdaydı, onu o gün görenler, perişan görüntüsünü çok iyi anımsıyor. Dalgınlığını. Masa başarıyla alındı, arabanın tavanına alelusul bağlandı, ama kendini Lydia’nın kucağına atmasına kalmadan, sokakta birkaç “dostuna” yakalandı ve Club Santiago’ya bir içkiye davet edildi. Neden gittiğini kim bilebilir? Belki görünüşü kurtarmaya çalışıyordu, belki de her davet ona bir ölüm-kalım meselesi gibi geliyordu. O gece Club Santiago’da, gömüldüğü o “kıyamet koptu kopacak” duygusundan kurtulmaya çalıştı, sohbete canla başla katıldı, tarihten, tıptan, Aristofanes’ten konuştu, fena halde sarhoş oldu; gece sona ererken de yazı masasını arabanın bagajına sokmak için “oğlanlardan” yardım istedi. Valelere güvenmiyorum, diye açıkladı, öyle sakarlar ki. Muchacho’lar yardımı seve seve kabul ettiler. Ama Abelard cebinde bagajı açacağı anahtarı aranırken, oldukça yüksek sesle, Umarım bagajda ceset filan yoktur, dedi. Bu cümleyi ettiğine dair herhangi bir fikir ayrılığı yok. Zaten bu kadarını “ifadesinde” kendisi de kabul etmiş. Bagaj-şakası “oğlanlar” arasında huzursuzluk yaratmıştı, hepsi de Packard otomobillerin Dominik tarihine düşürdüğü gölgeyi çok çok iyi biliyordu. Bu, Trujillo’nun ilk yıllarında, ilk iki seçimde bindiği ve halkın gözünü, halkla haşır neşir olmasına gerek kalmadan korkuttuğu arabaydı. 1931 Kasırgası sırasında, Jefe’nin adamları sık sık Packard’larıyla, gönüllülerin ölüleri yaktığı noktalara gider, bagajlardan yeni “kasırga kurbanları” çıkarırlardı. Cesetlerin hepsi de garip bir biçimde kupkuru olurdu, çoğunun elinde de, hâlâ sımsıkı yapıştığı, muhalif partilere ait malzemeler. Rüzgâr kurşunu getirip, diye dalga geçerdi adamlar, bunun kafasına saplayıvermiş. Hah-ha!</p>

  <p>Öykünün bundan sonrası hâlâ, bugün bile, kıyasıya tartışılıyor. Kimileri annelerinin üzerine yemin ediyor ki, Abelard nihayet bagajı açtıktan sonra başını içeri uzatmış ve Hayır, burada ceset yok, demiş; hepsi bu kadar. Bu, Abelard’ın da kabullendiği cümle. Cılız bir espri, tamam, ama kesinlikle “korkunç ve çirkin” bir iftira değil. Abelard’ın ifâdesine göre, arkadaşları gülmüş, masa bagaja yerleştirilmiş, o da doğruca Santiago’daki daireye, Lydia’nın onu beklediği yere yollanmıştı (kırk iki ve hâlâ güzel ve sevgilisinin kızı için hâlâ endişeli). Ancak mahkeme yetkilileri ve onların “gizli” tanıkları karşı çıktılar, olayın bambaşka bir biçimde cereyan ettiğini iddia ettiler; onlara göre, Doktor Abelard Luis Cabral Packard’ın bagajını açmış, şöyle demişti: Hayır, burada ceset filan yok, <i>Trujillo benim yerime temizlemiş olmalı.</i></p>

  <p>Aktarının sonu.</p>

  <h4 class="sigil_not_in_toc">BENİM NAÇİZANE YORUMUM</h4>

  <p>Sierra Madre’lerin bu tarafında, akla hayale sığmayacak bir jiringonza gibi gelebilir. Ama bir insanın jiringonza’sı, bir başkasının hayatı.</p>

  <h4 class="sigil_not_in_toc">DÜŞÜŞ</h4>

  <p>O geceyi Lydia’yla geçirdi. Onlar için garip, sıradışı bir gece oldu. On gün önce, Lydia hamile olduğunu açıklamıştı — Sana bir oğlan doğuracağım, diye böbürlendi mutlulukla. Ama iki gün sonra, oğlanın yanlış alarm olduğu ortaya çıktı, belki de yalnızca bir hazımsızlıktı. Abelard rahatlamıştı (başında bir bu eksikti zaten, hem ya yine kız olursa?), ama az biraz hayal kırıklığı da söz konusuydu; metresinden, üstelik akla gelebilecek en kötü zamanda doğmuş olsa bile, küçük bir oğlana hiç de hayır demezdi doğrusu. Lydia’nın böyle bir şeyi, onlara, salt ikisine ait gerçek, elle tutulur bir şeyi epeydir beklediğini biliyordu. Ezelden beri ona karısını bırakmasını, yanına taşınmasını söyleyip duruyordu, Santiago’da, metresiyle beraberken çok çekici bir öneri gibi görünse de, döndüğü, evine adım attığı an, onu karşılamaya koşan iki güzel kızını gördüğü an, bu olasılık ortadan kalkıveriyordu. O, sağı solu belli bir adamdı ve sağı solu belli, konforlu yaşantısından hoşnuttu; Lydia ise düşük-yoğunluklu bir ısrarla onu ikna etme, aklını çelme çabasını aralıksız sürdürmekteydi: Aşk aşktı, bu nedenle de onun buyruğuna uyulmalıydı. Oğul konusundaki hüsranı metanetle, neşeyle karşılıyormuş havalarındaydı (Şu güzelim göğüslerin mahvolmasını ister miyim hiç?), fakat Abelard onun ne kadar kırıldığını görebiliyordu. Kendisi de üzülmüştü. Son birkaç gündür, geceleri ağlayan çocuklarla ve babasının ilk eviyle ilintili, muğlak, karışık rüyalar görüyor, bunlar uyanık olduğu saatlere bir huzursuzluk lekesi düşürüyordu. Hesaplı kitaplı bir şey değildi, ama olumsuz haberi aldığı geceden sonra Lydia’yı görmemiş, onun yerine tek başına içmeye gitmişti; bana kalırsa nedeni, oğlanın doğmamasının onları koparacağından korkmasıydı, oysa içi kadına karşı o eski, ilk isteğiyle, onu ilk gördüğü gün hissettiği, suratına bir yumruk gibi çarpan arzuyla dolup taşmaktaydı; kuzeni Amicar’ın doğum günü partisinde tanışmışlardı; ikisi de incecikken, gencecikken, fırsatlarla, olanaklarla dolup taşarken.</p>

  <p>O gece, Trujillo’dan hiç bahsetmediler.</p>

  <p>Buluştukları bu son cumartesi gecesi, Aradan geçen zamana inanabiliyor musun? diye sordu kadına, hayretle.</p>

  <p>İnanabiliyorum, dedi Lydia hüzünle, göbeğinin etini çekiştirirken. Bizler birer saatiz, Abelard. Daha fazlası değil.</p>

  <p>Abelard başını hayır anlamında salladı. Bundan daha fazlasıyız. Bizler birer mucizeyiz, mi amor.</p>

  <p>Tam burada durabilmeyi, Abelard’ın mutluluğunu uzatabilmeyi çok isterdim, ama olanaksız. Ertesi hafta, Japonya’nın sivil yerleşim merkezlerinin üstünde iki atomik göz açıldı ve henüz kimsenin bundan haberi olmasa da, dünya o anda yeniden şekillendi. Atom bombalarının Japonya’yı sonsuza dek yaralamasının üstünden iki gün bile geçmemişti ki, Socorro rüyasında yüzü olmayan adamın bu kez de kocasının yatağının başucunda dikildiğini gördü, bağıramadı, hiçbir şey söyleyemedi; ertesi gece yüzü olmayan karaltı, çocuklarının da tepesine dikildi. Bir rüya gördüm, dedi kocasına; Abelard ellerini salladı, kadını başından savdı. Socorro evlerinin önünden geçen yolu gözlemeye, odasında mum yakmaya başladı. Santiago’da, Abelard Lydia’nın ellerini öper, kadını zevkle inletirken, bizler Pasifik’teki Zafer’e doğru ilerlerken, içinde Gizli Polis’ten üç görevlinin bulunduğu parlak Chevrolet, Abelard’ın evine giden yolu kıvrılmaktaydı. Düşüş başlamıştı bile.</p>

  <h4 class="sigil_not_in_toc">ABELARD ZİNCİRLENİYOR</h4>

  <p>Gizli Polis görevlilerinin (SIM için henüz çok erkendi, ama biz onlara yine de SIM diyeceğiz) bileğine kelepçeyi geçirip onu arabaya götürmeleri, Abelard’ın hayatında yaşadığı en büyük şoktu dersek, abartmış olmayız, tabii bundan sonraki dokuz yılı, hayatının şoklarını peş peşe yiyerek geçirecek olmasaydı. Lütfen, diye yalvardı Abelard yeniden diline kavuşunca, karıma bir not bırakmalıyım. Manuel gerekeni yapar, dedi Bir Numaralı SIM’ci, çoktan etrafa göz gezdirmeye başlamış olan, iriyarı adamı göstererek. Abelard’ın evine ilişkin son anısı, talimli bir savruklukla çalışma masasını karıştıran Manuel’in görüntüsü oldu.</p>

  <p>Abelard hep SIM’in aşağı tabakadan, cahil melunlarla dolu olduğunu tahayyül ederdi, oysa onu arabaya kilitleyen iki memur oldukça kibardı, sadist işkencecilerden çok elektrikli süpürge satıcılarına benziyorlardı. Bir Numaralı SIM’ci, yolda Abelard’a güvence verdi: “Mesele”nin açıklığa kavuşturulacağı kesindi. Böyle vakaları daha önce de gördük, dedi Número Uno. [Bir Numara] Biri senin hakkında çok kötü konuşmuş, ama yalancılar en kısa zamanda ortaya çıkarılacaktır. Umarım öyle olur, diye atıldı Abelard, yarı kızgın, yarı dehşet içinde. No te preocupes, dedi adam. Masumları hapsetmek El Jefe’nin işi değil. İki Numara sessizdi. Takım elbisesi kötü, eski püsküydü; Abelard ikisinin de leş gibi viski koktuğunu fark etmişti. Sükûnetini korumaya çalışıyor (korku, <i>Dune</i>'dan öğrendiğimiz üzere, aklın katilidir), başaramıyordu. Kızlarını, karısını defalarca tecavüze uğrarken gördü. Evini alev alev yanarken gördü. Sidik torbasını, domuzlar kapıyı çalmadan az önce boşaltmamış olsaydı, hemen oracıkta altına ederdi.</p>

  <p>Abelard en kısa yoldan Santiago’ya ulaştırıldı (yolda karşılaştıkları herkes, gözlerini küçük Volkswagen’den büyük bir özenle, anında kaçırmıştı), Fortaleza San Luis’e götürüldü. Bu kötü şöhretli mekâna girdiklerinde, korkunun keskin ucu yüreğine saplanıverdi. Bunun doğruluğundan emin misiniz? Korkudan sesi titredi. Kaygılanmayın, Doktor, dedi Número Dos, [İki Numara] ait olduğunuz yerdesiniz. Öyle uzun zamandır suskundu ki, Abelard onun konuşabildiğini neredeyse unutmuştu. Şimdi gülümseme sırası Número Dos’daydı, pür dikkat camdan dışarıya bakmaksa Número Uno’da.</p>

  <p>Taş duvarların içine girince, SIM’ciler onu o kadar da kibar görünmeyen iki gardiyana teslim ettiler, bunlar da Abelard’ın ayakkabılarını, cüzdanını, kemerini, alyansını aldılar, bazı formları doldurması için küçük, tıklım tıkış, sıcak bir odaya soktular. Havada ağır bir taze bok kokusu vardı. Tek bir görevli çıkıp da ona neyle suçlandığını açıklamadı, ricalarına kulak veren olmadı; gördüğü davranış yüzünden sesini yükseltmeye kalkıştığı zaman, formları daktiloya çekmekte olan gardiyan öne doğru eğildi, yumruğunu Abelard’ın yüzüne indirdi. Uzanıp bir sigara almanın rahatlığı, kolaylığıyla. Parmağında yüzük vardı, Abelard’ın dudağında berbat bir yarık açtı. Acı öyle ani, şaşkınlığı öyle büyüktü ki, Abelard parmaklarını kıracakmışçasına sıktı, içtenlikle sordu: Neden? Gardiyan ona bir yumruk daha yapıştırdı, bu kez alnında bir saban izi açtı. Biz burada soruları işte böyle yanıtlarız, dedi sakin, yansız bir sesle, sonra eğildi, formu daktiloya düzgün yerleştirip yerleştirmediğini kontrol etti. Abelard elleriyle yüzünü kapadı, hıçkırmaya başladı, kan parmaklarının arasından sızıyordu. Daktilocu gardiyan buna bayıldı; hemen diğer ofisteki arkadaşlarına seslendi. Şuna bakın! Nasıl da ağlıyor, bakın!</p>

  <p>Abelard daha neler olup bittiğini anlayamadan, yaka paça, umumi bir hücreye sokuldu; içerisi fena halde sıtma teri ve ishal kokuyordu; tepeleme, Broca’nın “suçlu sınıf” diye adlandırabileceği kesimin, biçimsiz temsilcileriyle doluydu. Sonra, gardiyanlar diğer tutuklulara Abelard’ın bir eşcinsel ve bir Komünist olduğunu açıkladılar — <i>Doğru değil</i> bu! diye haykırdı doktor, ama ibne bir comunista’yı kim dinlerdi ki? Bundan sonraki birkaç saat Abelard güzelce itilip kakıldı, giysilerinin çoğunu kaptırdı. İrikıyım bir Cibaolu ondan donunu bile istedi, Abelard çıkarıp verince de, pantolonunun üzerine geçirdi. Son muy cómodos, [rahat kullanışlı] dedi arkadaşlarına. Abelard çırılçıplak bir halde, lazımlıkların yanına çökmeye zorlandı, ne zaman kuru kısma doğru emeklemeye çalışsa, mahkûmların naraları yükseldi —Quédate ahí con la mierda, maricón!— [bokun yanında kal, ibne!] o da işte böyle, sidiğin, pisliğin, sineklerin ortasında uyumak zorunda kaldı, birkaç kez de, birinin dudaklarına sürttüğü kuru bir bok parçasıyla yerinden sıçradı. Hijyen bilinci, Fortaleza sakinleri arasında pek gelişmemişti anlaşılan. Tutuklular onun yemek yemesine izin vermediler, tam üç gün süreyle, payına düşen azıcık tayını da elinden aldılar. Dördüncü gün, tek kollu bir yankesici ona acıdı da, bizimki bütün bir muzu rahatsız edilmeden yiyebildi; öylesine açtı ki, lifli kabuğu bile çiğnemeye çalıştı.</p>

  <p>Zavallı Abelard. Yine dördüncü gün, dış dünyadan birileri nihayet onunla ilgilendi. Akşamın geç vakti, diğerleri uykudayken, bir grup gardiyan onu çiğ bir ışıkla aydınlatılmış, daha küçük bir hücreye sürüklediler. Kayışlarla bir masaya bağlandı; adamların hali tavrı zalimce değildi. Abelard dertest edildiği andan başlayarak, hiç susmamıştı. Bütün bunlar bir yanlış anlama lütfen ben son derece saygıdeğer bir aileden geliyorum karımla ve avukatlarımla temasa geçmelisiniz lütfen onlar durumu aydınlatacaktır böylesine alçaltıcı bir muamele gördüğüme inanamıyorum yetkili kimse şikâyetlerimi dinlemek zorunda. Sözcükler ağzından sel gibi boşalmaktaydı. Sonra gözüne, gardiyanların bir köşede uğraştığı elektrikli mekanizma ilişti, sesi soluğu kesildi. Abelard cihaza dehşetle bakakaldı, sonra, o bastırılamaz öğrenme, sınıflandırma dürtüsüne yenildi, Bu şeyin adı nedir, Tanrı aşkına? diye sordu.</p>

  <p>Biz ona pulpo [penis] diyoruz, dedi gardiyanlardan biri.</p>

  <p>Sonra da nasıl çalıştığını gösterdiler; bütün gece.</p>

  <p>&nbsp;</p>

  <p>&nbsp;</p>

  <p>Socorro’nun kocasının izini bulması üç gün, başkentten görüşme izni almasıysa beş gün sürdü. Kocasını beklediği ziyaret odası döşenirken, bir kışladaki hela örnek alınmış gibiydi. Yalnızca bir tane, titrek alevli bir gaz lambası vardı ve sanki bir sürü insan gelip odanın bir köşesine öbek öbek dışkılamıştı. Özenli, kasıtlı bir aşağılamaydı, ama boşa gitmişti, çünkü Socorro hiçbir şey göremeyecek kadar gergindi. Ona bir saat kadar gelen bir sürenin sonunda (bir başka senora olsaydı karşı çıkardı, fakat Socorro karanlığa da bok kokusuna da iskemlesizliğe de sabırla, sessizce dayandı), Abelard getirildi; elleri kelepçeliydi. Üzerinde çok küçük gelen bir gömlekle yine dar, kısa bir pantolon vardı, ayaklarını sürüyerek yürüyordu, ellerindeki ya da ceplerindeki bir şeyi düşürmekten korkarmış gibi. Yalnızca bir haftadır içeride olmasına karşın, daha şimdiden korkunç görünüyordu. Gözleri mosmordu; elleri, boynu yara bere doluydu, yırtık dudağıysa felaket şişmiş, gözün iç kısmındaki etin rengini almıştı. Bir gece önce gardiyanlarca sorgulanmış, deri coplarla acımasızca dövülmüştü; aldığı darbeler yüzünden, testislerinden biri hep ezik büzük kalacaktı.</p>

  <p>Zavallı Socorro. Zaten ömrü felaketlerle geçmiş bir kadındı. Annesi dilsizdi; ayyaş babası ailenin orta-sınıf mal varlığını yavaş yavaş, tarea tarea [vardiya, vardiya] tüketmişti, ta ki ellerinde derme çatma bir kulübeyle üç-beş tavuk kalıncaya kadar; bunun üzerine yaşlı adam başkalarının tarlalarında çalışmak zorunda kalmış, oradan oraya sürekli dolaşmaktan, bozuk bir sağlık ve kırık ellerden ibaret bir yaşama mahkûm olmuştu; babasının, aynı zamanda polis teşkilatında çavuş olan bir komşu tarafından öldüresiye dövülüşüne tanık olan Baba Socorro’nun bir daha iflah olmadığı söylenirdi. Socorro’nun çocukluğu atlanan öğünlerle, kuzenlerin eski giysileriyle, yılda üç dört kez gördüğü bir babayla geçmişti — adam ziyaretleri boyunca hiç kimseyle konuşmaz, odasında içip içip sızardı.</p>

  <p>Socorro “tedirgin” bir muchacha olup çıktı; bir dönem, saçlarını tel tel koparma alışkanlığı yüzünden neredeyse kel kalıyordu, staj gördüğü hastanede Abelard’ın bakışlarını fark ettiğinde, on yedisindeydi, ama âdet görmeye evlendikten bir yıl <i>sonra</i> başladı. Yetişkin bir kadınken bile, Socorro sık sık, gecenin bir yarısı evin yandığından emin, yatağından fırlar, bir alev karnavalıyla karşılaşmayı bekleyerek bir odadan diğerine koşardı. Abelard ona yüksek sesle gazete okurken, kadın depremlere, yangınlara, sellere, salgınlara, gemi kazalarına özel bir ilgi gösterirdi. Ailenin ilk felaket tellalıydı; Fransız doğa ve hayvanbilimci Cuvier görseydi, onunla gururlanırdı.</p>

  <p>Elbisesinin düğmeleriyle oynayarak, çantasını bir omzundan ötekine geçirerek, Macy’den alınma şapkasını düzelterek beklerken, neyle karşılaşmayı umuyordu? Nahoş, dağınık bir görüntü, bir toyo elbette, ama neredeyse tamamen mahvolmuş bir koca değil; yaşlı bir adam gibi ayaklarını sürüyen, gözleri öyle kolay kolay silineceğe benzemeyen bir korkuyla parlayan bir enkaz değil. Bu, aklından geçen en ateşli kıyamet senaryolarından bile daha kötüydü. Yıkım’dı.</p>

  <p>Ellerini uzatıp Abelard’a dokununca, erkek çok yüksek sesle, çok büyük bir utançla ağlamaya başladı. Başına gelenleri anlatmaya çalışırken, gözyaşları yanaklarından sel gibi iniyordu.</p>

  <p>Ziyaretten kısa bir süre sonra, Socorro gebe olduğunu anladı. Abelard’ın Üçüncü ve Son Kızı’na.</p>

  <p>Zafa mı, fukú mu?</p>

  <p>Siz söyleyin.</p>

  <p>&nbsp;</p>

  <p>&nbsp;</p>

  <p>Tahminlerin, fikir yürütmelerin arkası hiç kesilmedi. Temel soru şuydu: O cümleyi söyledi mi, söylemedi mi? (Bir başka deyişle: Kendi yıkımında payı var mıydı, yok muydu?) Aile bile ikiye bölünmüştü. La Inca kuzeninin hiçbir şey söylemediğinden kesinkes emindi; bunların hepsi bir komploydu, Abelard’ın düşmanları tarafından, aile servetine, arazi ve dükkânlara el konulmak üzere tezgâhlanmıştı. Diğerleri onun kadar emin değildi. O gece kulüpte, büyük bir olasılıkla <i>bir şey</i> söylemiş, Jefe’nin casusları da maalesef buna kulak misafiri olmuştu. Öyle ayrıntılı, ihtimamlı bir entrika değil, yalnızca bir sarhoşun ahmaklığı işte. Bunu izleyen katliama gelince: que sé yo — bol miktarda şanssızlık.</p>

  <p>Bu konuda konuşacağınız kişilerin çoğu, öyküye doğaüstü bir çeşni katacaktır. Onlara göre Trujillo, Abelard’ın kızına göz dikti, elde edemeyince de sırf hıncından ailenin kıçına bir fukú takıverdi. Bütün o korkunç olayların nedeni işte buydu.</p>

  <p>Ee, hangisi? diye soracaksınız. Bir kaza mı, bir komplo mu, yoksa fukú mu? Size verebileceğim tek yanıt, sizi en az tatmin eden yanıt olacak: Buna kendiniz karar vermek zorundasınız. Kesin olan tek şey, hiçbir şeyin kesin olmadığı. Burada sessizliklere olta sallandırmaktayız. Trujillo ile Saz Arkadaşları geride bir evrak denizi bırakmadı — Alman çağdaşlarının belgeleme şehvetinden yoksundular. Eh, fukú’nun da arkasında bir hatıra defteri filan bırakma huyu yok. Sağ kalan Cabrallar da yardımcı olmuyor; söz Abelard’ın tutukluluğuna ve onu izleyen, bütün bir soyun mahvıyla sonuçlanan olaylar dizisine geldiğinde, aileye, sonraki kuşaklara da miras kalacak anıtsal bir suskunluk, bütün konuşturma çabalarını Sfenksleyen bir sessizlik çöküyor. Şurada bir fısıltı, burada bir mırıltı, hepsi o kadar.</p>

  <p>Kısacası tam, eksiksiz bir öykü arıyorsanız, bende yok. Onu son günlerinde Oscar da aradı, ancak bulup bulmadığı belli değil.</p>

  <p>&nbsp;</p>

  <p>&nbsp;</p>

  <p>Şimdi dürüst olalım, ama. “Trujillo’nun İstediği Kız” teranesi Ada’da fazlasıyla yaygındır.<sup><a href="../Text/dipnot.xhtml#ref77" id="ref_77">[77]</a></sup> Krill karidesleri kadar yaygın. (Yo, krill Ada’da bolca bulunduğundan değil; nereye varmak istediğimi anladınız.) Öylesine yaygındı ki, Mario Vargas Llosa’nın onu devşirmek için pek bir çaba harcamasına gerek kalmamıştı; ağzını açması yetmişti. Herkesin doğduğu kasabada bu “uçkur” masallarından bir tane mutlaka vardır. Şu kolay öykülerden biri, çünkü özü itibariyle <i>her şeyi bir çırpıda açıklıyor.</i> Trujillo malınızı mülkünüzü aldı, ananızı, babanızı hapse mi attı? Eh, evin güzeller güzeli kızını becermek istiyordu! Aileniz ise buna göz yummadı!</p>

  <p>Gerçekten mükemmel bir malzeme. Okuması gayet keyifli.</p>

  <p>Ama Abelard ile Trujillo husumetinin başka, daha az bilinen bir çeşitlemesi daha var. Abelard’ın başını belaya sokan şeyin, kızının culo’su [popo, kıç] ya da densiz bir şaka olmadığını öne süren, gizli bir tarihçe.</p>

  <p>Bu iddiaya göre, doktorun başı bir kitap yüzünden derde girmişti.</p>

  <p>(Başlama işaretine dikkat, lütfen.)</p>

  <p>1944 yılının bir döneminde (diye başlıyor öykü), Abelard Trujillo’yla külahları değişip değişmediklerini merak eder, kaygılanırken, bir kitap yazmaya başlar; kitabın konusu Trujillo’dur — başka ne olabilir ki? 1945’de, sabık-görevlilerin Trujillo rejimini ballandıra ballandıra anlatan kitaplar yazma geleneği çoktan başlamıştı. Ama Abelard’ın yazdığı, bu tür kitaplardan değildi. Onunki, fısıltılara inanacak olursak, Trujillo rejiminin doğaüstü köklerini ortaya sermekteydi! Başkan’ın Karanlık Güçleri’ne ilişkin bir kitap; Abelard, sıradan insanın başkan hakkında anlattığı hikâyelerin (doğaüstü olduğu, normal insan olmadığı safsatalarının) <i>doğru</i> olabileceğini öne sürüyordu. Trujillo’nun olgusal değil, ilkesel anlamda, bir başka dünyadan gelme bir yaratık olabileceğini!</p>

  <p>Keşke o şeyi okuyabilseydim. (Bunu Oscar da çok isterdi, biliyorum.) Gerçekten çılgın, anasını sattığım bir yolculuk olurdu. Her neyse, söz konusu elyazması (iddiaya göre) Abelard’ın tutuklanmasından sonra, (iddia sahibinin gayet işine gelecek biçimde) ortadan kaldırılmış. Tek bir nüshası bile kalmamış. Varlığından karısı da çocukları da habersizmiş zaten. Sadece hizmetkârlarından biri, kitaptaki halk masallarını toplamasına gizlice yardım etmiş, vs, vs. Ne diyebilirim ki? Santo Domingo’da, doğaüstü bir gölgesi olmayan öykü, öykü değildir. Bir sürü yayıcısı olan ama inananı olmayan hikâyelerden biriydi. Oscar’a, tahmin edebileceğiniz gibi, Düşüş’ün bu çeşitlemesi çok çok çekici geldi. İnek beyninin derin dehlizlerine hitap ediyordu. Gizemli kitaplar, belki de başka bir gezegenden gelip Yeni Dünya’nın ilk Ada’sına yerleşen ve onu her şeyden koparan, düşmanlarını lanetleyerek yok edebilen, doğaüstü bir diktatör — al sana New Age Lovecraft tarzı bir süprüntü.</p>

  <p>Doktor Abelard Luis Cabral’ın Kayıp Son Kitabı. Ada’mızın kara-büyü alanındaki aşırı gelişkin hayal gücünün ürünlerinden biri, eminim. Ne daha fazlası ne de azı. Oysa Trujillo’nun İstediği Kız, esaslı mitler açısından bayat bir klişe olsa da, insanın gerçekten inanabileceği bir şey, öyle değil mi? Aklının yatabileceği bir şey.</p>

  <p>Öte yandan, her şey olup bittikten sonra, Trujillo’nun Jackie’nin peşine düşmemesi tuhaf, tabii. Abelard’ı pençesine aldıktan sonra bile. Tamam, ne yapacağı önceden kestirilemeyen bir adamdı, ama yine de, garip değil mi?</p>

  <p>Bir başka tuhaf nokta da, Abelard’ın kitaplarından tekinin bile kurtulamamış olması — kendi yazdığı dört kitaptan da, sahip olduğu yüzlercesinden de hiç iz yok. Ne bir arşivde, ne de bir özel koleksiyonda. Bir tane bile. Ya hepsi birden kayboldu ya da imha edildi. Rivayete göre, evindeki her kâğıt parçasına el konmuş, sonra da yakılmıştı. Ürpertici bir şey ister misiniz? El yazısından geriye tek bir örnek bile kalmamış. Demek istediğim, yani Trujillo ihtimamlıymış, temiz iş görmüş, tamam da doktorun elinden çıkma, küçücük bir kâğıt parçası bile olmaması? Bu, ihtimamdan da öte bir şey. İnsanın bunu yapabilmesi için ya orospu çocuğundan ya da onun yazdıklarından ölesiye korkması gerek.</p>

  <p>Ama hey, bu yalnızca bir öykü; kesin, sağlam kanıtları olmayan, ancak bir ineğin bayılabileceği türden bir zımbırtı.</p>

  <h4 class="sigil_not_in_toc">HÜKÜM</h4>

  <p>Neye inanırsanız inanın: Şubat 1946’da Abelard bütün suçlamalardan resmen hüküm giydi ve on sekiz yıla mahkûm oldu. On sekiz yıl! Bir deri bir kemik kalmış, bitkin Abelard tek kelime edemeden mahkeme salonundan çıkarıldı. Yargıca saldırmak isteyen, karnı burnundaki Socorro güçbela zaptedildi. Belki soracaksınız; neden gazetelerden sesler yükselmedi, insan hakları dernekleri harekete geçmedi, muhalefet partileri davaya karşı yürümedi? Zenci, lütfen: gazete yoktu, insan hakları dernekleri yoktu, muhalif partiler yoktu; sadece Trujillo vardı. Hukuki savunma mı dediniz? Abelard’ın avukatı Palacio’dan bir telefon aldı ve temyiz başvurusunu anında geri çekti. En iyisi hiç sesimizi çıkarmayalım, diye öğütledi Socorro’ya. Daha uzun yaşar. Hiçbir şey dememek, her şeyi söylemek — hiç fark etmezdi. Bu, Düşüş’tü. La Vega’daki on dört odalı ev, Santiago’daki lüks apartman dairesi, bir düzine atı rahatça barındırabilecek ahırlar, iki kârlı supermercado ve bir dizi finca [gayrimenkul, arazi], bu infilakta buharlaşıverdi, tamamı Trujillato tarafından iç edildi ve Jefe’yle dalkavukları arasında paylaşıldı, eriyip gitti; dalkavuklardan ikisi, Kötü Şey’i söylediği gece Abelard’la birlikte olan gruptaydı. (Adlarını verebilirim, ama onlardan birini tanıyorsunuz zaten; şu çok güvenilen, malum komşu.) Ama hiçbir yok oluş Abelard’ınkinden daha mutlak, daha nihai olmadı.</p>

  <p>Evini, varını yoğunu kaybetmek, Trujillato’yla maç yapmanın beklenen sonucuydu, fakat tutuklanma (ya da, daha fantastik bir şey isteyenler için: o kitap) ailenin yazgısında eşi benzeri görülmemiş bir düşüşü, tepe üstü çakılışı tetikledi. Kozmik bir düzlemde, aile karşıtı bir manivelayı çalıştırdı. İster büyük bir bahtsızlık, uğursuzluk deyin, ister alınyazısı, isterse başka bir şey. (Fukú?) Adı her neyse, bu bok, Cabral soyuna karşı korkunç bir saldırı başlattı; kimilerine göre, bir daha da durmadı.</p>

  <h4 class="sigil_not_in_toc">RADYOAKTİF SERPİNTİ</h4>

  <p>Aile ilk işaret olarak, Abelard’ın üçüncü ve son kızının, babasının kapana kısılışının başlarında rahme düşen bebeğin siyah doğmasını gösteriyor. Öyle sıradan, herhangi bir siyah değil. Gerçek, <i>ciddi</i> siyah — Kongo siyahı, Şango siyahı, Kali siyahı, Zapote siyahı, Rekha siyahı. Dominik’teki bütün marifetli, eli çabuk ırk hokkabazı bir araya gelse, bu gerçeğin üzerini örtemezdi. Ait olduğum kültür bu: İnsanlar çocuklarının kara tenini uğursuzluk sayarlar.</p>

  <p>Gerçek bir “ilk” belirti mi istiyorsunuz?</p>

  <p>Pekâlâ.</p>

  <p>Üçüncü ve sonuncu kızını (bebeğe Hypatía Belicia Cabral adı verilmişti) doğurduktan iki ay sonra, muhtemelen kederinden, kocasının ortadan yok oluşundan, kocasının bütün ailesi tarafından şey gibi...bir fukú gibi dışlanmasından, doğum-sonrası depresyonundan ne yaptığını bilmez, bastığı yeri görmez olan Socorro, son hız giden bir cephane kamyonunun altında kaldı, sürücü bir terslik olduğunu ayrımsayıncaya kadar da, neredeyse La Casa Amarilla’nın önüne kadar sürüklendi. Çarpma sırasında can vermediyse bile, bedenini kamyonun dingillerinin arasından çekip çıkardıklarında, kesinlikle ölmüştü.</p>

  <p>Talihsizliklerin en büyüğüydü, ama elden ne gelirdi? Anne ölü, baba hapiste, ailenin geri kalanı da çil yavrusu gibi dağılmışken (daha iyi vurgulayayım: Trujillo-dağılmasına uğramışken), kızlar onlara ilk talip olanlara teslim edildi. Jackie başkentteki zengin vaftiz ana-babasına gönderilirken, Astrid de kendini San Juan de la Maguana’daki akrabaların yanında buldu.</p>

  <p>Ne birbirlerini ne de babalarını bir daha görebildiler.</p>

  <p>İçinizden, fukú denen şeye kesinlikle inanmayanlardan bile, Neler oluyor, Yaratan aşkına? diye meraklananlar çıkıyordur. Socorro’nun başına gelen tüyler ürpertici kazadan kısa bir süre sonra, ailenin baş hizmetkârı Gallo [Babayiğit] Esteban, bir kabarenin önünde aldığı bıçak darbeleriyle can verdi, saldırganlar hiçbir zaman bulunamadı. Hemen ardından, Lydia ölüp gitti; kimileri üzüntüsünden dedi, kimileri de kadınlara musallat olan bir kanser türünden. Cesedi aylar sonra bulunabildi. Hayatına başka birini sokmamıştı çünkü.</p>

  <p>1948’de, ailenin Altın Çocuğu Jackie, vaftiz ebeveyninin havuzunda boğuldu. Bir gün önce boşaltılan, dibinde taş çatlasın bir karış su kalan havuzda. Kız o âna kadar neşesinden hiçbir şey yitirmemişti; bir hardal-gazı saldırısında dahi olumlu yan bulabilen, güleryüzlü, konuşkan zencilerdendi. Yaşadığı travmalara, onu ana-babasından ayıran koşullara rağmen, hiç kimseyi hayal kırıklığına uğratmamış, bütün beklentileri fazlasıyla karşılamıştı. Okulda sınıf birincisiydi; not ortalamasıyla Amerikan Kolonisi’ndeki özel-okul çocuklarını bile geride bırakan, zaman zaman, sınavlarda öğretmenlerinin hatalarını düzeltebilen, olağanüstü zeki bir öğrenciydi. Münazara takımının başı, yüzme takımının kaptanı, teniste rakipsiz; saf altın bir çocuk işte. Kimileri, Yıkım’ı ve ondaki rolünü unutmayı bir türlü başaramadı, diye açıkladı. (İyi ama, üç gün önce Fransa’daki tıp okuluna kabul edilen ve Santo Domingo’dan ayrılmak için hevesle gün sayan bir kızın “kendini öldürmesi” biraz tuhaf değil mi?)</p>

  <p>Kız kardeşi Astrid’in —seni çok az tanıyoruz, bebek— şansı daha yaver gitmedi. 1951’de, tio’larıyla birlikte yaşadığı San Juan’daki kilisede dua ederken, ara geçide dalan bir serseri kurşun tam başının arkasına isabet etti ve kızı oracıkta öldürdü. Kurşunun nereden geldiği anlaşılamadı. Bir silahın patladığını bile duyan olmamıştı.</p>

  <p>Dört kişilik özgün aileden, en uzun yaşayan Abelard oldu. Buysa ironik, çünkü çevresindeki herkes, La Inca dahil, 1953 yılında öldüğünü bildiren hükümete inanmıştı. (Hükümet neden yapmıştı bunu? İşte!) Baştan beri Nigüa Hapishanesi’nde olduğu, ancak gerçekten öldüğü zaman ortaya çıktı. Trujillo’nun adaleti sayesinde, kesintisiz on dört yıl yatmıştı. Ne kâbus.<sup><a href="../Text/dipnot.xhtml#ref78" id="ref_78">[78]</a></sup> Size Abelard’ın mahkûmiyetiyle ilgili bin tane hikâye, kör olasıca gözlerinizden yaş getirecek öyküler anlatabilirim, ama sizi bu on dört yılın ıstırabından, işkencesinden, yalnızlık ve hastalığından, kısacası olaylarından kurtarıyor, yalnızca sonuçlarıyla baş başa bırakıyorum (ve siz, haklı olarak, saklayacak ne kalmış ki, diye merak ediyorsunuz).</p>

  <p>1960’da, Trujillo karşıtı gizli direniş hareketinin doruğa çıktığı dönemde, Abelard öncekilerden de korkunç, zalim bir işleme tabi tutuldu. Bir iskemleye kelepçelendi, kavurucu güneşe çıkarıldı, alnına ıslak bir halat sımsıkı, gaddarca bağlandı. Buna La Corona [Çelenk] deniyordu, basit ama korkunç etkili bir işkence yöntemiydi. Başlarda halat kafatasınızı yalnızca sarıyordu, fakat güneş onu kuruttukça ve sıklaştırdıkça, acı dayanılmaz bir hal alıyor, sizi çıldırma noktasına getiriyordu. Trujillato mahkûmları arasında bundan daha çok korkulan işkence türü azdı. İnsanı ne öldürüyor ne de sağ bırakıyordu. Abelard ondan sağ kurtulmayı başardı, ama bir daha da eskisi gibi olmadı. Bir bitkiye dönüştü. Zekâsının o görkemli, gururlu alevi söndü. Kısa yaşamını bön bir uyuşukluk içinde tamamladı; yine de, tutuklular arasında, neredeyse kafasını tamamen toparladığı, kendine geldiği anlar olduğunu anımsayanlar var; açık arazide durup ellerine bakar, acı acı ağlarmış; bir zamanlar başka, bundan çok daha fazla <i>biri</i> olduğunu hatırlamışçasına. Diğer mahkûmlar duydukları saygıdan, ona El Doktor demeyi sürdürdüler. Trujillo suikastından bir-iki gün önce öldüğü söyleniyor. Nigüa dışında bir yere, isimsiz bir mezara gömülmüş. Oscar son günlerinde orayı ziyaret etti. Anlatmaya değecek bir şey değil. Santo Domingo’daki bütün o boş, çalı çırpı kaplı arsalara benziyormuş. Mum yakmış, çiçek bırakmış, dua etmiş, sonra da oteline dönmüş. Hükümet Nigüa Hapishanesi’nde ölenler adına bir plaket dikmeye karar vermişti, ama hiç gerçekleştirmedi.</p>

  <h4 class="sigil_not_in_toc">ÜÇÜNCÜ VE SON KIZ</h4>

  <p>Peki ya, üçüncü ve son kız evlat; annesi öldüğünde yalnızca iki aylık olan, babasını hiç tanımayan, onlar da ortadan yok olmadan önce, ablalarının kucağına yalnızca birkaç kez alınan, Casa Hatüey’de hiç kalamayan, sözcüğün gerçek anlamıyla Kıyamet Çocuğu olan Hypatía Belicia Cabral? Ondan ne haber? Onu bir eve yerleştirmek Astrid ya da Jackie kadar kolay değildi, her şey bir yana, yeni doğmuş bir bebekti ve şey, aile içindeki şayialara bakılırsa, teni bu kadar koyu olduğu için, Abelard’ın akrabalarından hiçbiri onu almaya yanaşmıyordu. Yetmezmiş gibi, <i>bakini</i> doğmuştu — normalden zayıf, hastalıklı. Ağlama sorunu vardı, emme sorunu vardı; aile dışında hiç kimse kara çocuğun yaşamasını istemiyordu. Böyle bir suçlama yapmanın tabu olduğunu biliyorum, ama bence aile içinde de onun yaşamasını isteyen yoktu. Birkaç hafta, yaşamı pamuk ipliğine bağlı, gidip geldi; Zoila adında, kendisi de yeni doğurmuş, koyu tenli, müşfik bir kadın onu emzirmeseydi ve her gün saatlerce kucağında tutmasaydı, muhtemelen sağ kalamazdı. Dördüncü ayın sonunda bebek, dünyaya dönüş sinyalleri vermeye başladı. Temelde hâlâ bakini olsa da, kilo almaya başlamıştı, daha önce mezardan gelen bir mırıltıyı andıran ağlaması giderek güçleniyor, tizleşiyordu. Her bakımdan, tam bir koruyucu melek kesilen Zoila, bebeğin benekli kafasını okşadı, fikrini açıkladı: Altı ay daha, mi’jita [bebeğim], ondan sonra más fuerte que Lílis [Lilis’ten<sup><a href="../Text/dipnot.xhtml#ref79" id="ref_79">[79]</a></sup> de güçlü kuvvetli] olacaksın.</p>

  <p>Beli’nin altı ayı yoktu. (Kızımızın alnına durağanlık yazılmamıştı, sadece Değişim.) Socorro’nun uzak akrabalarından bir grup, çat kapı çıkageldi ve üzerinde hak iddia ettiği bebeği Zoila’nın kucağından çekip aldı (Socorro’nun Abelard’la evlenince, büyük bir mutlulukla defterden sildiği akrabalardı bunlar). Bana kalırsa, bu insanların herhangi bir süreliğine bebeğe bakmaya, onunla ilgilenmeye niyeti yoktu, bunu yapmalarının tek nedeni, Cabral ailesinden maddi bir ödül beklentisiydi, ama ortada ganimet filan olmadığı, Yıkım’ın mutlak olduğu anlaşılınca, bruto’lar kızı Azua’nın dış mahallelerinde yaşayan, daha da uzak bir akrabaya devrettiler. İşte izler tam burada bulanıklaşmaya başlıyor. Bu Azualıların gerçekten manyak tipler olduğu belli; annemin çapulcular dediği türden. Mutsuz bebeğe bir ay baktıktan sonra, ailenin annesi bir akşamüstü bebekle birlikte ortadan kayboldu; köyüne geri döndüğünde yalnızdı. Vecino’larına [komşu] bebeğin öldüğünü söyledi. Kimileri ona inandı. Ne de olsa Beli sağlıksız bir bebekti. Gezegendeki en ufacık tefecik negrita’ydı. Fukú, bölüm üç. Ama kadının bebeği bir başka aileye sattığına inananların sayısı da az değildi. O zamanlar çocukları alıp satmak en az bugünkü kadar sıradan, yaygın bir şeydi.</p>

  <p>Zaten olan da aynen buydu. Minik yetim (doğaüstü bir kan davasının hedefi olsun ya da olmasın), Oscar’ın fantastik kitaplarındaki karakterlerden biriymişçesine, Azua’nın bir başka bölgesindeki, tamamen yabancı bir aileye satılmıştı. Evet, doğru — parayla satıldı. Bir criada, bir restavek oldu [hizmetçi, besleme], Ada’nın en yoksul yörelerinde, gerçek ailesinden bihaber, adı sanı belirsiz yaşadı, dolayısıyla da, çok uzun bir süre gözden yitti.<sup><a href="../Text/dipnot.xhtml#ref80" id="ref_80">[80]</a></sup></p>

  <h4 class="sigil_not_in_toc">YANIŞ</h4>

  <p>Bir sonraki ortaya çıkışı, 1955 yılında. La Inca’nın kulağına fısıldanan bir fısıltı halinde.</p>

  <p>Bence, La Inca’nın Yıkım dediğimiz süreçteki tutumu hakkında çok açık, çok dürüst olmamız gerekiyor. Bütün bu acı olaylar sırasında onun yurtdışında, Porto Riko’da olduğunu ileri sürenler varsa da, işin aslı, La Inca Baní’deydi, kendini bütün aileden soyutlamış, üç yıl önce ölen kocasının yasını tutmaktaydı. (Komplo-teorisi meraklılarına aydınlatıcı bir not: Adamın ölümü Yıkım’dan öncesine denk geliyor, yani kesinlikle olayın kurbanlarından biri değil.) La Inca’nın mateminin ilk yılları feciydi; âşık olduğu ilk ve tek insanı, onu gerçekten seven ilk ve tek insanı yitirmişti, üstelik evlendikten yalnızca aylar sonra. Acısının ıssızlığında kaybolup gitmişti, onun için de, kuzeni Abelard’ın başının Trujillo’yla belada olduğu haberi ilk geldiğinde, La Inca kendini asla bağışlamayacağı bir ayıp etti: hiçbir şey yapmadı. Muazzam bir ıstırap içindeydi. Elinden ne gelirdi? Socorro’nun öldüğünü, kızların da dağıtıldığını duyunca, yine utancını ölünceye kadar taşıyacağı bir kayıtsızlıkla, hiçbir şey yapmadı. Bıraktı, ailenin diğer üyeleri bir hal çaresi bulsun. Ancak Jackie’yle Astrid’in öldüğünü öğrendikten sonradır ki, kendine gelir gibi oldu; kocası ölmüş olsun ya da olmasın, yas tutsun ya da tutmasın, büyük bir hata ettiğini kavramıştı; ona karşı hep çok kibar, çok düşünceli davranan, ailede La Inca’nın evliliğine destek çıkan tek kişi olan kuzenine karşı sorumluluğunu tam anlamıyla göz ardı etmişti. Bu kavrayış La Inca’yı hem utandırdı hem de dehşete düşürdü. Kendine çekidüzen verdi, Üçüncü ve Son Kız’ı aramaya koyuldu — ama kızı satın alan, Azua’daki aileye ulaştığında, ona küçük bir mezar gösterdiler, buraya kadar, dediler. Bu berbat aileye ve kızın sonuna ilişkin güçlü kuşkuları vardı, fakat bir medyum ya da CSI<sup><a href="../Text/dipnot.xhtml#ref81" id="ref_81">[81]</a></sup> olmadığı için, yapabileceği bir şey yoktu. Kızın telef olup gittiğini ve bunun kısmen kendi suçu olduğunu kabullenmek zorundaydı. O utanç ve suçluluk duygusunun bir faydası dokundu: La Inca’yı mateminden çekip çıkardı. Kadın yeniden yaşama döndü. Bir dizi fırın açtı. Kendini müşterilerine hizmete adadı. Zaman zaman küçük negrita’yı, merhum kuzeninin son tohumunu rüyasında görürdü. Selam, tia, diye seslenirdi kız; sabah olunca La Inca göğsünde koca bir yumruyla uyanırdı.</p>

  <p>Sonra, 1955 geldi. Velinimet’in Yılı. Fırınları almış başını gidiyorken, kendini kentte saygın bir isim olarak kabul ettirmişken, güzel bir gün, kulağına akıl almaz bir hikâye çalındı. Anlatılanlara göre, Dış Azua’da yaşayan küçük bir campesina [köylü kızı], Trujillato’nun yaptırdığı yeni köy okuluna yazılmak istiyor ama gerçek ana-babası olmayan ana-babası buna izin vermiyordu. Fakat kız inatçıydı, kafasına koyduğunu yapmaya kararlıydı; gerçek ana-babası olmayan ana-babası, onun işten kaytarıp derslere katıldığını anlayınca kafayı yemiş ve çıkan arbedede muchacha feci şekilde yanmıştı; babası olmayan baba, tavadaki kızgın yağı kızın sırtına fırlatmış, kız yanıklar yüzünden az kaldı ölüyormuş. (Santo Domingo’da iyi haber fırtına hızıyla yayılır, kötü haberse ışık hızıyla.) Öykünün en çılgınca yanı mı? Yanan kızın La Inca’nın akrabası olduğu söyleniyormuş!</p>

  <p>Böyle bir şey nasıl mümkün olabilir? diye sordu La Inca.</p>

  <p>La Vega’daki doktor kuzenini anımsıyor musun? Hani Trujillo için söylediği Kötü Şey yüzünden hapse atılanı? Eh, işte falanca, filancayı tanıyan falancanın arkadaşı, bu küçük kızın onun kızı olduğunu söylemiş!</p>

  <p>İki gün boyunca, inanmak istemedi. Santo Domingo, herkesin her an bir söylenti başlattığı bir yerdi. Kızın sağ kalabildiğine, üstelik Dış Azua’da yaşadığına inanamıyordu.<sup><a href="../Text/dipnot.xhtml#ref82" id="ref_82">[82]</a></sup> İki gece gözüne uyku girmedi, yatışmak için mamajuana alması gerekti, sonunda rüyasında rahmetli kocasını gördükten sonra, her şeyden çok da kendi vicdanını rahatlatmak için, komşusu, birinci sınıf hamur ustası (bir zamanlar, kaçıp evlenmesinden önce onun hamurunu da yoğurmuş olan) Carlos Moya’dan arabasıyla onu kızın yaşadığı yere götürmesini istedi. Eğer kuzenimin kızıysa, bir bakışta anlarım, dedi. Yirmi dört saat sonra da döndü; peşinde inanılmayacak kadar zayıf, inanılmayacak kadar uzun boylu, yarı-ölü Belicia, kafasında taşraya ve taşralılara kestiği kesin, kalıcı hüküm. Bu yabaniler kızı yakmakla yetinmemiş, biraz daha cezalandırmak için geceleri bir tavuk kümesine kapamıştı! Önce, kızı getirmek istemediler. Sizin akrabanız olamaz, o bir prieta [siyah]. Ama La Inca bastırdı, Ses’i kullandı; yanıklar yüzünden bedenini eğip bükemeyen kız güçbela kümesten çıkınca, La Inca gözlerini onun öfke dolu, vahşi gözlerine dikti ve kendisine bakan Abelard’la Socorro’yu gördü. Kara deriyi bir yana bırakın — bu kız Socorro’ydu. Üçüncü ve Son Kız Evlat. Yitirilen ve şimdi bulunan.</p>

  <p>Ben senin gerçek ailenim, dedi La Inca güçlü bir sesle, üzerine basarak. Seni kurtarmaya geldim.</p>

  <p>Böylece, bir fısıltı göz açıp kapayıncaya kadar, iki yaşamı dönüşü olmayan bir biçimde değiştirivermiş oldu. La Inca Beli’yi evindeki boş odaya, kocasının bir zamanlar şekerleme yaptığı, oymacılık hobisiyle uğraştığı odaya yerleştirdi. Kıza bir kimlik kazandırmak için bütün evrak işlerini halletti, doktorları çağırdı. Kız, akıl almaz bir gaddarlıkla yakılmıştı. (Yağ damlaları en az yüz on noktaya isabet etmişti.) Ensesinden başlayıp kuyruksokumunun dibine kadar uzanan, bir canavar-eldivenine benzeyen, iltihaplı bir fecaat. Bir bomba çukuru, hibakusha’nınkileri<sup><a href="../Text/dipnot.xhtml#ref83" id="ref_83">[83]</a></sup> andıran bir yeryüzü-yarası. Yeniden gerçek elbiseler giyecek hale gelince, La Inca onu güzelce giydirdi, evin önüne dikip ilk gerçek fotoğrafını çektirdi.</p>

  <p>İşte, karşımda: Hypatía Belicia Cabral, Üçüncü ve Son Kız. Şüpheci, kızgın, kaş çatan, iletişim-özürlü, yaralı ve aç bir köylü kızı, ama yüzünde kocaman, gotik harflerle bağıran bir anlam: KÜSTAH. Teni çok koyu, fakat kesinlikle bu ailenin kızı. Bu konuda en küçük bir kuşku duyulmadı zaten. Boyu daha şimdiden, Jackie’nin ergenlik sonrası halini geçmiş. Gözleri, hakkında hiçbir şey bilmediği babasıyla tıpatıp aynı renk.</p>

  <h4 class="sigil_not_in_toc">UNUTMABENİ</h4>

  <p>Beli o dokuz yıldan (ve Yanış’tan) hiç söz etmedi. Dış Azua’daki günleri sona erer ermez, Baní’ye ulaşır ulaşmaz, yaşamının o bölümü, hükümetlerin nükleer atıkları koyduğu, sanayi tipi lazerlerle üç kat mühürlenen şu varillerden birine tıkılmış ve ruhunun karanlık, meçhul hendeklerine atılmıştı sanki. Beli’nin tam <i>kırk yıl</i> boyunca, ağzından, yaşamının o dönemiyle ilgili tek sözcük bile kaçırmamış olması, onun hakkında çok şey anlatıyor: ne madre’sine, ne dostlarına, ne sevgililerine, ne Gangster’e, ne de kocasına. Ve elbette, sevgili çocukları Lola ile Oscar’a da. <i>Kırk yıl.</i> Beli’nin Dış Azua’daki günlerinden bilinen pek az şey de, La Inca’nın kızı sözde ebeveyninden kurtardığı gün anlattıklarından ibaret. La Inca’nın bugün bile, <i>Casi la acabaron</i> [neredeyse işi bitmişti], dışında herhangi bir şey söylediğini duyan yok.</p>

  <p>İşin aslı, bence Beli birkaç dönüm noktası hariç, o yaşamı bir daha asla aklına getirmedi. Kendini, Adalar’da fazlasıyla yaygın olan bellek kaybı hastalığına teslim etti; beş ölçü inkâr, beş ölçü negatif sanrı. Antiller’in unutma, yadsıma gücüne boyun eğdi. Ve bu demir ocağında yepyeni bir Beli döktü.</p>

  <h4 class="sigil_not_in_toc">SIĞINAK</h4>

  <p>Bu kadarı yeter. Önemli olan, Belicia Cabral'ın Baní’de, La Inca’nın evinde bir Sığınak, La Inca’da da, hiç sahip olmadığı anneyi bulmuş olması. Kadın ona okumayı, yazmayı, giyinmeyi, yemeyi, normal davranmayı öğretti. La Inca hızlandırılmış bir kurstu; bir <i>uygarlaştırma misyonu</i> edinmiş olan, içindeki devasa suçluluk, ihanet ve ihmalkârlık duygusunun güttüğü, kamçıladığı bir eğitmen. Beli’yse, katlandığı onca şeye karşın (ya da belki bu yüzden), dünyanın en zeki, en çabuk kavrayan öğrencisi oldu. La Inca’nın medenileştirme derslerini, tavuğu kapan firavunfaresi gibi yalayıp yuttu. Sığınak’taki birinci yılın sonunda, Beli’nin pürüzlü, hırçın köşeleri törpülenmişti; fazlaca sövüp sayıyor, bir anda tersleşiyor, saldırgan ve frensiz davranışlarda bulunabiliyordu, bir şahinin acımasız gözlerine de sahip olabilirdi, ama duruşu, konuşması (ve kibriyle) saygı uyandıran bir muchacha’ydı. Uzun kollu kıyafetler giydiğinde, yalnızca ensesindeki yara izi görülebiliyordu (alttaki daha geniş tahribat, giysilerin yaka kesimleri sayesinde, büyük oranda gözden gizlenmekteydi). 1962’de ABD’ye gidecek olan, Lola’yla Oscar’ın asla tanıyamayacağı kızdı bu. Tamamen giyinik uyuyan, geceleri çığlık çığlığa bağıran, Victoria tarzı sofra adabını çabucak öğrenen, pislikten, yoksul insanlardan tiksinen bu kızın başlangıçtaki halini, kendinden yeni, daha iyi bir kişilik yaratmadan önceki halini gören tek kişi, La Inca’ydı.</p>

  <p>Onlarınki, tahmin edebileceğiniz gibi, tuhaf bir ilişkiydi. La Inca, Beli’nin Azua’daki yaşamını bir kez olsun sorgulamadı, ne ona ne de Yanış’a asla değinmedi. Hiç olmamış gibi yaptı (barrio’sundaki fakir fukaralar mahalleyi istila ettiği zaman da, orada yoklarmış gibi yapmamış mıydı?). Her sabah ve her akşam kızın sırtını yağlarken bile, La Inca’nın ağzından yalnızca, Siéntese aqui, senora, [otur, rahat dur, Bayan] sözcükleri döküldü. Bu sessizlik, bu sorgusuz sualsizlik Beli’nin en çok işine gelen şeydi. (Keşke zaman zaman sırtını yalayan duygu dalgaları da bu kadar kolay unutulabilseydi.) La Inca Yanış’tan, Dış Azua’dan bahsetmek yerine, kıza yiten, unutulan geçmişini, babasını, o ünlü doktoru, annesi, güzeller güzeli hemşireyi, ablaları Jackie’yle Astrid’i anlatıyordu; ve tabii Cibao’daki muhteşem malikâneyi, Casa Hatüey’i.</p>

  <p>Hiçbir zaman gerçek dost olamadılar —Beli fazla öfkeli, La Inca fazla doğrucuydu— ama La Inca kıza hediyelerin en büyüğünü, kızın değerini çok çok sonra anlayacağı bir armağan verdi: Bir gece, eski bir gazete çıkardı, bir fotoğraf gösterdi. Bunlar, dedi, senin annenle baban. Sen, dedi, işte busun.</p>

  <p>Kliniği açtıkları gündü: ikisi de alabildiğine genç, alabildiğine ciddi.</p>

  <p>Bunlar Beli’nin ilk ve mutlak sığınağında, var olabileceğini asla düşünmediği, güven dolu bir dünyada geçirdiği ilk aylardı. Giysileri, yiyeceği, vakti vardı; ayrıca La Inca hiçbir zaman, asla bağırmadı ona. La Inca’nın onu Colegio El Redentor’a, zenginlerin arasına yazdırmasından önce, Beli toz ve sinek istilasındaki devlet okuluna, kendisinden üç yaş küçük çocukların sınıfına gitmiş, tek bir arkadaş edinememiş (aksini düşünemezdi zaten) ve hayatında ilk kez, rüyalarını anımsar olmuştu. Bu, kendini kaptırmayı göze alamadığı bir lükstü; başlarda rüyalar onu birer kasırga kadar güçlü çarptı. Rüyalar envai çeşitti; uçmaktan kaybolmaya kadar; Yanış ânını bile gördüğü oluyordu, “babasının” tavayı eline aldığında boşalan, anlamsızlaşan yüzünü. Rüyalarında hiç korkmuyordu. Yalnızca başını sallardı. Sen gittin, yoksun, derdi. Artık yoksun.</p>

  <p>Ancak aklına takılan, onu huzursuz eden bir rüya vardı. Yağmurun çatısını dövdüğü, kocaman, bomboş bir evde tek başına dolaşıyordu. Kimin eviydi bu? Hiçbir fikri yoktu. Ama evdeki çocukların sesini duyabiliyordu.</p>

  <p>Birinci yılın sonunda öğretmen onu tahtaya çağırdı, günün tarihini atmasını söyledi; sınıfın “en iyi” öğrencilerine tanınan bir ayrıcalıktı. Kız karatahtada bir devdi; çocuklar ona zihinlerinde de, dünyada seslendikleri adıyla seslendiler: La Prieta Quemada ya da La Fea Quemada. [Yanık Siyah, Yanık Zenci] Beli yerine oturunca öğretmen onun kargacık burgacık yazısına baktı, Aferin, Señorita Cabral! dedi. Kız o günü hiçbir zaman unutmadı, Diaspora Kraliçesi olduğunda bile.</p>

  <p>Aferin, Señorita Cabral!</p>

  <p>Asla unutmayacaktı. On yaşına basmasına bir ay vardı. Trujillo Devri’ydi.</p>
</body>
</html>