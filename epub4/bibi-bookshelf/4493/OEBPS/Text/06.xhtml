<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>6<br/>
  YİTİKLERİN ÜLKESİ<br/>
  1992 — 1995</h3>

  <h4 class="sigil_not_in_toc">KARANLIK ÇAĞ</h4>

  <p>Mezuniyetten sonra Oscar yeniden eve taşındı. Bakir olarak çıkmış, bakir olarak dönmüştü. Çocukluk posterlerini duvardan indirdi <i>-Star Blazers, Captain Harlock-</i> kolejden getirdiklerini astı — <i>Akira, Terminator 2.</i> Reagan ile İblis İmparatorluğu, bir-daha-asla diyarına yollandıklarından, Oscar da kıyamet fantezilerine son vermişti. Aklında yalnızca Düşüş vardı artık. Aftermath! oyununu rafa kaldırdı, Uzay Operası’nı indirdi.</p>

  <p>Bunlar erken Clinton yıllarıydı ve ekonomi hâlâ seksenlerin kaymağını yiyordu, oğlumuz da neredeyse yedi ay boyunca hiçbir şey yapmadan, aylak aylak gezdi dolaştı, arada bir, Don Bosco’da hastalanan bir öğretmene vekalet etti. (Ah, ne ironik!) Öykülerini, romanlarını sağa sola göndermeye başlamıştı, fakat göründüğü kadarıyla ilgilenen yoktu. Yine de denemeyi sürdürdü, yazmayı sürdürdü. Bir yıl sonra, yardımcı öğretmenlik tam-zamanlı bir işe dönüştü. Teklifi geri çevirebilir, İşkence’nin suratına “hayat kurtarıcı bir yumruk” atabilirdi, oysa yapmadı, kendini akışa bıraktı. Ufkunun yerle bir oluşunu seyretti, kendi kendine, önemli değil, dedi.</p>

  <p>Don Bosco, son ziyaretimizden bu yana, mucizevi bir dönüşüm geçirip Hıristiyan kardeşlik ruhundan kurtulmuş muydu? Tanrı sonsuz hayırseverliğiyle, öğrencileri habisliklerinden arıtmış mıydı? Zenci, lütfen yani! Okul Oscar’a şimdi çok daha küçük görünüyordu, büyük ağabeyler son beş yılda Innsmouth “görüntüsü”<sup><a href="../Text/dipnot.xhtml#ref84" id="ref_84">[84]</a></sup> edinmiş, renkli çocukların sayısı da azıcık artmış gibiydi, tamam, ama bazı şeyler (beyazların üstünlük duygusu, renkli insanların kendilerine duydukları nefret, gibi şeyler) asla değişmez: Oscar’ın gençliğinden anımsadığı o şen şakrak sadizm akımı, hâlâ koridorları elektriklendirmekteydi. Yaşı küçükken Don Bosco ona gerzekler cehennemi gibi gelmişse, bir de şimdi, yaşı ilerlemişken ve orada İngilizce’yle tarih dersleri verirken baksındı hele! Jesú Santa María! Tam bir karabasan. Öğretmenliği olağanüstü sayılmazdı. Yüreğini yaptığı işe katamıyordu, her sınıftan ve meşrepten oğlan da büyük bir coşkuyla madara etmekteydi bizimkini. Onu koridorda, kantinde gören öğrenci makaraları koyveriyordu. Sandviçlerini saklarmış gibi yapıyorlardı. Dersin ortasında, bir kızla hiç yatıp yatmadığını soruyor, yanıtı ne olursa olsun merhametsizce gülüyorlardı. Öğrencilerin, onun utangaçlığına olduğu kadar bir kızın üzerine çıkmış, zavallıyı ezerkenki imgesine de güldüğünün farkındaydı. Böyle silindir gibi ezme karikatürleri çiziyor, Oscar dersten sonra yerde bu türden, konuşma baloncuklu filan çizimler buluyordu: <i>Hayır, Oscar, hayır!</i> Bundan daha moral bozucu ne olabilir? Her Allahın günü, “havalı” çocukların ezip un ufak ettiği tipleri —şişkoyu, çirkini, zekiyi, fakiri, esmeri, siyahı, fazla popüler olmayanı, Afrikalıyı, Kızılderili’yi, Arap’ı, göçmeni, yabancıyı, kırıtkanı, eşcinseli— seyrediyor, bu hücumların her birinde kendini görüyordu. Eskiden, baş işkenceciler beyaz oğlanlar olurdu, oysa şimdi, renkli çocuklar da gerekeni yapmaktaydı. Bazen, okulun şamar oğlanlarına el verme, avutucu laflar etme girişiminde bulunuyordu: Yalnız değilsin, biliyorsun, bu evrende tek başına değilsin. Ama bir ucubenin en son istediği şey, bir başka ucubenin yardım elidir. Bu çocuklar ondan öcü görmüşçesine kaçmaktaydı. Ani bir hevesle, bir bilimkurgu ve fantezi kulübü kurmaya kalkıştı, koridorlara broşürler astı, iki perşembe üst üste, derslerden sonra sınıfta oturdu, gözde kitaplarını masanın üzerine albenili bir düzenle yerleştirip koridorlardan gelen kükremenin, gök gürültüsünü andıran ayak seslerinin, ara ara yükselen Yakala beni! ya da Naanuu-naanuu! haykırışlarının dinmesini bekledi; sonra, otuz dakika daha gelen giden olmayınca kitaplarını topladı, kapıyı kilitledi ve aynı koridorlardan, tek başına yürüyüp geçti; kendi ayak seslerinin tuhaf, yadırgatıcı bir hafifliği var gibiydi.</p>

  <p>Eğitim kadrosundaki tek arkadaşı, Nataly adında, kendisi gibi laik, açık fikirli, yirmi dokuz yaşındaki Latin meleziydi (evet, o insafsız güzelliğiyle için için tüten ateşi düşersek, ona Jenni’yi hatırlatıyordu). Nataly dört yıl bir sinir hastalıkları hastanesinde kalmıştı (sinir krizi, diye açıkladı) ve alenen bir Wiccan’dı.<sup><a href="../Text/dipnot.xhtml#ref85" id="ref_85">[85]</a></sup> Erkek arkadaşı, tımarhanede (“balayımız”) tanıştığı “Kutu” Stan, gezici Acil Tıp Servisi’nde teknisyen olarak çalışıyordu; Nataly’nin Oscar’a aktardığına göre, sokaklara saçılmış cesetleri görmek her nedense “Kutu” Stan’i heyecanlandırmıştı. Bu Stan son derece ilginç bir kişiliğe benziyor, dedi Oscar. Şunu bir daha söylesene, diye gülümsedi Nataly. Kızın sadeliğine ve içinde yaşadığı ilaçlı pusa karşın, Oscar onunla ilgili tuhaf tuhaf Harold Lauder<sup><a href="../Text/dipnot.xhtml#ref86" id="ref_86">[86]</a></sup> fantezileri kurmaktaydı. Kız uluorta flört edilecek kadar seksi olmadığından, oğlumuzun zihnindeki şey, salt yatak-odasıyla-sınırlı, sapkın ilişkilerden biriydi. Kızın dairesine girdiği, soyunmasını ve çırılçıplak bir halde ona patates kızartmasını emrettiği türünden imgeler. İki saniye sonra kız, belinde sadece bir önlük, mutfağın fayans zeminine diz çöküyor; kendisiyse tepeden tırnağa giyimli.</p>

  <p>Bundan sonra işler iyice zıvanadan çıkıyordu elbette.</p>

  <p>Okuldaki birinci yılın sonunda, teneffüslerde gizlice viski yudumlayan, ona <i>Sandman'</i>i ve <i>Eightball</i>'u tanıştıran, ondan yüklüce miktarlarda borç alıp asla geri ödemeyen Nataly, Ridgewood’a atandı (Yaşasın banliyöler, dedi kız, o her zamanki ifadesiz yüzüyle), böylece arkadaşlıklarının sonu gelmiş oldu. Oscar onu birkaç kez aramayı denedi, ama Nataly’nin paranoyak sevgilisi galiba telefonu kafasına kaynaklamıştı, dahası Oscar’ın mesajlarını kıza iletmeye yanaşmıyordu; bunun üzerine Oscar peşini bıraktı.</p>

  <p>Sosyal yaşam mı? Evdeki o ilk birkaç yıl, sosyal yaşamı filan yoktu. Haftada bir Woodbridge Alışveriş Merkezi’ne gidiyor, Oyun Salonu’nda rol canlandırma oyunlarına, Hero’s World’de çizgi kitaplara, Waldenbrooks’ta fantastik romanlara bakıyordu. Bildik inek turu, işte. Uzun uzun, Friendly’s’de çalışan, kürdan-inceliğindeki siyah kızı süzüyordu; âşık olduğu ama tek kelime bile konuşmadığı kızı.</p>

  <p>Al ve Miggs — onlardan kopalı uzun zaman olmuştu. Her ikisi de koleji bırakmıştı, biri Monmouth’u öteki Jersey City State’i; her ikisi de kentin öteki yanındaki Blockbuster’da çalışmaktaydı. Muhtemelen mezara da birlikte gömüleceklerdi.</p>

  <p>Maritza’yı da gördüğü yoktu. Duyduğuna göre, Kübalı bir elemanla evlenmiş, Teaneck’e yerleşmiş, bir de çocuk doğurmuştu.</p>

  <p>Peki ya Olga? Ona ne olduğunu kimse doğru dürüst bilmiyordu. Mahalledeki Safeway’i soymaya kalkıştığına (Dana Plato tarzında; üstelik süpermarketteki herkes onu tanıdığı halde, yüzüne bir maske geçirme zahmetine bile girmeden), şu sıralar hâlâ Middlesex hapishanesinde yattığına, ellisinden önce de çıkamayacağına dair dedikodular vardı.</p>

  <p>Tek bir kız bile ona âşık olmadı mı? Ömrü hayatında, tek bir kız bile?</p>

  <p>Olmadı.</p>

  <p>Rutgers’da en azından karman çorman bir kalabalık vardı; her ne kadar sözde, yüzeysel kalsa da, onun gibi bir mutantın bile insanlara, onları paniğe sevk etmeden yaklaşmasını mümkün kılan, geleneksel bir tutum vardı. Gerçek dünyada iş bu kadar basit değildi. Gerçek dünyada, yanından geçtiği kızlar iğrentiyle sırtını dönüyordu. Sinemada koltuk değiştiriyorlardı; hatta bir gün otobüste kadının biri, Beni düşünmeyi kes! bile demişti. Kafandan neler geçtiğini biliyorum, diye tıslamıştı. Dolayısıyla, kes şunu!</p>

  <p>Müzmin bekâr dedikleri kişi benim, diye yazdı bir mektubunda, Japonya’yı terk edip benim yanıma, New York’a gelmiş olan ablasına. Dünyada müzminlik diye bir şey yoktur, diye yanıtladı ablası. Oğlan kendi kendini yere vurmakta uzmandı. Şöyle yazdı: Benim içimde var.</p>

  <p>Ev hayatı? Onu öldürmüyordu, ama ondurmuyordu da. Şimdi daha zayıf, daha sessiz, gençlik hırçınlığından azıcık daha uzak, eskisi kadar işkolik olan annesi, Perulu pansiyonerlerin ilk katları akrabalarıyla gönüllerince, tıka basa doldurmasına hâlâ göz yummaktaydı. Tio Rudolfo, dostlarının deyişiyle Fofo, bir kez daha o berbat, kodes-öncesi alışkanlıklarına dönmüştü. Yeniden caballo’ya [aygırlık] başlamıştı, akşam yemeklerinde kan ter içinde titreme nöbetleri geçiriyordu; Lola’nın odasına taşınmıştı, dolayısıyla Oscar neredeyse her gece onun striptizci sevgililerinin kemiklerini takırdatmasını dinlemek zorunda kalıyordu. Tio, diye bağırdı bir keresinde, şu karyola başına tutunsana, Tanrı aşkına! Odasının duvarlarına Bronx’daki ilk yıllarına ait resimler asmıştı adam; on altı yaşındayken, sırtında Willie Colón tarzı, uçuk-kaçık pezevenk zımbırtıları; Vietnam’a gitmesinden önce; kahrolası koca ordudaki tek Dominikli bendim, derdi. Oscar’ın annesiyle babasının fotoğrafları da vardı. Gencecik. İlişkilerinin ikinci yılında çekilmiş.</p>

  <p>Onu sevmişsin, dedi annesine.</p>

  <p>Kadın güldü. Hiçbir şey bilmediğin konularda konuşma.</p>

  <p>Dışarıdan, Oscar yalnızca yorgun, bıkkın görünüyordu, ne daha uzun, ne de daha şişman; tek değişiklik, yıllarca içe atılan, sessiz bir ıstırabın torbalaştırdığı göz altlarıydı. İçerisiyse, bir yara bere dünyasıydı. Gözlerinin önünde kara benekler uçuşuyordu. Kendini yüksekten düşer, havada süzülürken görüyordu. Neye dönüştüğünün farkındaydı. Yeryüzündeki en berbat insan türüne dönüşmekteydi: içi geçmiş, kezzaplaşmış bir inek. Oyun Salonu’ndaki halini görebiliyordu; ömrünün sonuna kadar minyatürler arasında tuşlayıp duruyor. Böyle bir gelecek istemiyordu, ama ondan nasıl kaçınacağını, nasıl kurtulacağını da bilemiyordu.</p>

  <p>Fukú.</p>

  <p>Karanlık. Bazı sabahlar uyanır, bir türlü yataktan çıkamazdı. Göğsünde on tonluk bir ağırlık varmış gibi. Bir kasırganın ortasındaymış gibi. Yüreğini bu kadar acıtmasaydı, komik bile bulabilirdi. Rüyasında, Gordo denen şeytani gezegende dolaştığını, parçalanmış roket-gemisinin parçalarını aradığını görüyordu, ama karşısına yalnızca yerle bir olmuş harabeler, imha yöntemleri farklı, yeni radyasyon türlerinin yaktığı yıkıntılar çıkıyordu. Neyim var, anlayamıyorum, dedi ablasına telefonda. Dünyayı bir <i>kriz</i> olarak düşünüyorum, ama ne zaman gözlerimi açsam görebildiğim tek şey <i>erime.</i> Bu, soluk alabilmek için öğrencileri sınıftan kovduğu, annesine siktir olup gitmesini söylediği, tek sözcük yazamadığı, tio’sunun dolabından aldığı Colt’u şakağına dayadığı, aklına demiryolu köprüsünün geldiği dönemdi. Yataktan hiç çıkmıyor, kendini ömür boyu annesine besletebileceğini düşünüyor, onun yakınlarda olmadığını sanan annesinin, tio’suna şöyle dediğini duyuyordu: <i>Umurumda değil, yanımda olduğu için öyle mutluyum ki.</i></p>

  <p>Daha sonra, artık kendini kırbaçlanmış bir köpek gibi hissetmez, kalemi eline aldığı an ağlama isteği duymaz olduğunda, derin bir suçluluk duygusuyla sarsılacaktı. Annesinden af diledi. Eğer beynimde bir parça iyilik varsa, biri onu da alıp tabanları yağladı sanki. Önemli değil, hijo, dedi annesi. Arabaya atladı, Lola’yı görmeye gitti. Kız Brooklyn’de geçirdiği bir yılın ardından şimdi Washington Heights’teydi, saçlarını uzatmış, bir kez gebe kalmış, müthiş heyecanlanmış ama gidip bebeği aldırmıştı, çünkü onu kızın biriyle aldatmaktaydım. Geri döndüm, dedi Oscar, kapıdan girerken. Önemli değil, dedi ablası; ona yemek pişirdi, karşılıklı oturdular, sırf deneme kabilinden, ablasının haşhaşından tüttürdü ve bunu, yani yürekten sevildiği duygusunu neden sonsuza kadar sürdüremediğini anlayamadı.</p>

  <p>En büyük başarısı olacak, bol fantezili bir bilimkurgu dörtlemesi tasarlamaya koyuldu. J.R.R. Tolkien’le E.E. “Doc” Smith buluşması. Uzun araba gezilerine çıktı. Ta Amish diyarına kadar uzandı, karnını yol kenarındaki lokantalarda doyurdu, çaktırmadan Amish kızlarını süzdü, kendini bir vaiz kılığında düşledi, arabanın arka koltuğunda uyudu, sonra da eve döndü.</p>

  <p>Bazı geceler rüyasında Firavunfaresi’ni gördü.</p>

  <p>(Oğlumuzun yaşamının bundan daha kötüye gidemeyeceğini düşünenler için: Bir gün Oyun Salonu’na girdi ve yeni inek kuşağının, bir gecede, RCO’lardan vazgeçtiğini keşfedip afalladı. Şimdi kafayı <i>Magic</i> kartlarına takmışlardı! Böyle bir şeyi hiç kimse öngörememişti. Artık karakterler ya da kampanyalar yoktu, varsa yoksa oyun desteleri arasındaki bitmek bilmez muharebeler. Bilgisayar oyunlarında canlandırma, performans namına hiçbir şey kalmamıştı, yalnızca düz, çıplak bir makinistlik. Lanet olası çocuklar bu boka nasıl da bayılıyordu! <i>Magic</i>’e bir şans vermek istedi, düzgün bir deste oluşturmaya çalıştı, ama onun tarzı değildi, nokta. Varını yoğunu on bir yaşındaki bir punk’a kaptırdı ve bunu hiç mi hiç umursamadığını ayrımsadı. Onun Çağı’nın kapanmak üzere olduğunu gösteren ilk işaret. İneklikteki son gelişmelerin artık sana hitap etmediği, eskiyi yeniye yeğlediğin gün.)</p>

  <h4 class="sigil_not_in_toc">OSCAR TATİLE ÇIKIYOR</h4>

  <p>Oscar’ın Don Bosco'daki üçüncü yılında, annesi yaz için ne planladığını sordu. Son birkaç yıldır, tio’su temmuzun ikinci yarısıyla ağustosu Santo Domingo’da geçiriyordu, Oscar’ın annesi bu yıl onunla birlikte gitmeyi kararlaştırmıştı. Madre’mi çok çok uzun zamandır görmüyorum, dedi Beli usulca. Yerine getirmem gereken bir sürü vaadim var, ölüp gitmeden harekete geçeyim bari. Oscar da memlekete yıllardır gitmemişti; son kez, abuela’sının bir numaralı hizmetkârının, aylardır yatalak olan, sınırın bir kez daha ihlal edilmek olduğunu sanan, <i>Haitililer!</i> diye canhıraş bir çığlık attıktan sonra ölen adamın cenazesine katılmak üzere, ailece gitmişlerdi.</p>

  <p>Çok tuhaf. Hayır, gitmem deseydi, zenci büyük bir olasılıkla hâlâ iyi durumda olurdu. (Yani fukú’lanmaya, sefaletin dibine vurmaya “iyi” diyebilirseniz, tabii.) Ama bu komik, neşeli bir çizgi roman değil. <i>Peki ya?..</i> türü varsayımlara girmeyelim, vaktimiz, dedikleri gibi, hızla daralıyor. O mayıs, Oscar’ın keyfi ilk kez yerindeydi. İki ay kadar önce, Karanlıkla girdiği, oldukça çirkin müsabakanın ardından, bir kez daha perhize başlamış, bunu mahallede düşe yuvarlana çıktığı uzun yürüyüşlerle desteklemişti. Ve bilin bakalım ne oldu? Zenci programına sadık kaldı ve tam on kilo verdi! Bir milagro [mucize]! İyon mekanizmasını nihayet onarmıştı; iblis Gordo gezegeni onu geri geri çekse de, bizimkinin ellili yıllar tarzında inşa edilmiş roketi, <i>Hijo de Sacrificio</i>, [Fedakâr Oğlan] pes etmiyordu. Karşınızda kozmik kâşifimiz: gözler ardına kadar açık, hızlandırma koltuğuna yapışmış, eller mutasyona uğramış yüreğinin üzerinde.</p>

  <p>Tamam, hayal gücünüzü son sınırına kadar zorlasanız bile zayıf, sırım gibi biri değildi, ama artık Joseph Conrad’ın karısı da değildi. Ayın başlarında otobüste gözlüklü, siyah bir kızla konuşma cesaretini göstermiş, Fotosentezdesin, demek? demişti; kız elindeki dergiyi indirdi, Evet, öyleyim, dedi. Eh, yakasını dünyanın oluşumunu, özelliklerini inceleyen bilimlerden bir türlü kurtaramıyorsa, bu küçük sohbeti bir telefon numarası ya da randevu sözüyle sonlandıramıyorsa ne olmuş? Otobüsten bir sonraki durakta indiyse, oysa kız onun umduğu gibi inmediyse, ne olmuş? Oğlumuz on yıldır ilk kez canlandığını, dirildiğini hissetmekteydi; hiçbir şey canını sıkamaz gibiydi, ne öğrencileri, ne PBS kanalının <i>Doktor Who</i> dizisini yayından kaldırması, ne yalnızlığı, ne de yayınevlerinden art arda gelen ret mektupları; kendini <i>yenilmez</i> hissediyordu, yazı Santo Domingo’da geçirmeye gelince...eh, Santo Domingo yazlarının kendine özgü bir sihri, çekiciliği vardır, Oscar gibi bir inek için bile.</p>

  <p>Santo Domingo her yaz, Diaspora motorunu geri vitese takar, sürülmüş, kovulmuş çocuklarından alabildiği kadarını geri alır; havalimanları gereğinden süslü, gereğinden kalın giyinmiş insanlarla dolup taşar; boyunlar ve bavul bantları, cadena’ların [zincir, kayış], paketlerin ağırlığından inler, pilotlar hem taşıyabileceğinden kat kat fazla yüklenen uçakları hem de kendileri için endişelenirler; lokantalar, barlar, kulüpler, tiyatrolar, malecone’ler [rıhtımlar], plajlar, tatil köyleri, oteller, moteller, ekstra odalar, barrio’lar [varoşlar], colonia’lar [site, mahalle], köyler, ingenio’lar [tesisler] dünyanın dört bir yanından gelme quisqueyano’ların istilasına uğrar. Sanki biri, dünya genelinde bir tersine-tahliye emri vermiştir: Herkes ülkesine, hemen! Memleketinize! Washington Heights’ten Roma’ya, Perth Amboy’dan Tokyo’ya, Brijeporr’dan Amsterdam’a, Lawrence’tan San Juan'a kadar, her yerden; bu, temel termodinamik ilkesinin değiştirildiği andır, ki böylece gerçeklik, koca-kıçlı kızların tavlanmasından ve motellere götürülmesinden ibaret olan son şeklini alabilsin; tek ve büyük bir şenliktir bu; yoksullar, koyu esmerler, işsizler, hastalar, Haitililer, onların çocukları, Batey’liler,<sup><a href="../Text/dipnot.xhtml#ref87" id="ref_87">[87]</a></sup> bazı Kanadalı, Amerikalı, Alman ve İtalyan turistlerin ırzına geçmeye bayıldığı çocuklar hariç, herkese açık, kocaman bir parti — evet, bayım, Santo Domingo yazları gibisi yoktur.</p>

  <p>Her neyse, Oscar yıllardan sonra ilk kez, Atalarımın ruhları benimle konuşup duruyordu, Anne, dedi. Evet, galiba sana eşlik etmeliyim. Kendini bütün o şamatanın, cümbüşün, kimsenin abazan kalmadığı âlemin ortasında, Adalı bir kızla aşk yaşarken hayal ediyordu. (Bir biraderimiz de ölene kadar yanılamaz, değil mi?)</p>

  <p>Bu öyle ani bir tavır değişikliğiydi ki, Lola bile sorguya çekti onu. Sen Santo Domingo’ya <i>asla</i> gitmezsin.</p>

  <p>Oğlan omuzlarını silkti. Canım yeni bir şey denemek istedi sanırım.</p>

  <h4 class="sigil_not_in_toc">ANAYURDA DÖNÜŞÜN KISA BİR ÖZETİ</h4>

  <p>De León ailesi Ada’ya haziranın on beşinde uçtu. Oscar’ın korkudan, heyecandan ödü bokuna karışıyordu, ama acayip davranma konusunda kimse annesinin eline su dökemezdi; öyle bir süslenip püslenmişti ki, bizzat İspanya kralı Juan Carlos’la görüşmeye gidiyor sanırdınız. Bir kürk mantosu olsaydı, kesin giyerdi; ta nerelerden kalkıp geldiğini, şu Dominicanos sürüsünden ne kadar farklı olduğunu vurgulasın da, ne olursa olsun. Oscar onu hiç bu kadar şık, süslü görmemişti. Ya da böylesine patronluk taslarken. Belicia bilet kayıt masasındakilerden uçuş görevlilerine kadar, <i>herkesin</i> canına okumaktaydı; sonunda birinci sınıftaki (parasını o ödüyordu) koltuklarına yerleştiklerinde, büyük bir rezaletle karşılaşmışçasına etrafına bakındı: Bunlar gente de calidad [üst sınıf, kaliteli insanlar] değil!</p>

  <p>Yine bana verdiği bilgiye göre, Oscar’ın hemen içi geçmiş, ne bir şeyler yemek ne de film izlemek için uyanmış, gözünü ancak uçak yere indikten sonra, yolcular alkışlamaya başlayınca açmıştı.</p>

  <p>Neler oluyor? diye sordu endişeyle.</p>

  <p>Sakin ol, Bayım. Sağ salim geldik işte.</p>

  <p>İnsanı yere yapıştıran sıcak aynıydı; hiç unutmadığı, onun için her türlü andaçtan daha hatırlatıcı olan, bereketli tropikal koku da öyle; aynı şekilde, hava kirliliği, yollardaki binlerce motosiklet, araba, kırık dökük kamyon, her trafik lambasının altına kümelenmiş seyyar satıcılar (tenlerinin koyuluğu dikkatini çekti; maldito [kahrolası] Haitililer, diye burun büktü annesi), güneşe karşı hiçbir önlem almadan, avare avare gezinen insanlar, dışarıdan bakıldığında, bir yerlerdeki savaşa yedek kol ve bacak yetiştirirmişçesine, tıka basa dolu otobüsler, çoğunluğu harap haldeki binalar, Santo Domingo’yu ayakta güçlükle durabilen, sakat, beton kabukların ölmeye geldiği bir yere çeviren, genel bir perişanlık, bazı çocukların yüzündeki, o hiç unutamadığı açlık...hepsi aynıydı, ama öyle yerler de vardı ki, eskisinin yıkıntıları üzerinde yepyeni bir ülkenin kurulmakta olduğunu sanırdınız: daha iyi yollar, daha düzgün araçlar, şehirler arası çalışan, gıcır gıcır, klimalı otobüsler, ABD kökenli fast-food zincirleri (Dunkin Donuts, Burger King, vs), adlarını, logolarını çıkaramadığı yerel lokantalar (Pollos Victorina, El Provocón No.4), göründüğü kadarıyla, kimsenin takmadığı trafik ışıkları. En büyük değişiklik mi? Birkaç yıl önce, La Inca işini başkente taşımıştı (Baní bize fazla küçük gelmeye başladı.), şimdi ailenin Mirador Norte’de yeni bir evi, kentin dış mahallelerinde toplam altı fırını vardı. Biz artık capitalenos’uz, [başkentli] dedi, onları havalimanından almaya gelen kuzeni Pedro Pablo, gururla.</p>

  <p>Oscar’ın son ziyaretinden bu yana, La Inca da değişmişti. Oldum olası yaşı olmayan bir kadındı, ailenin Galadriel’i, fakat Oscar artık bunun doğru olmadığını görebiliyordu. Büyükannesinin saçlarının neredeyse tamamına ak düşmüştü; her ne kadar bedeni dikliğini, haşinliğini koruyorsa da, derisi paralel ya da çapraz, incecik kırışıklıklarla kaplıydı, gözlük takmadan hiçbir şey okuyamıyordu. Ama hâlâ dinç ve mağrurdu; neredeyse yedi yıldır görmediği oğlana baktı, elleriyle omuzlarından kavradı, Mi hijo, dedi, nihayet döndün bize.</p>

  <p>Selam, Abuela. Sonra, acemice ekledi: Bendición [şükürler olsun].</p>

  <p>(Ancak en dokunaklısı, annesiyle La Inca’nın karşılaşmasıydı. Önce, hiçbir şey söylenmedi, sonra annesi çözüldü, elleriyle yüzünü örtüp ağlamaya başladı, o küçük-kız sesiyle şöyle dedi: Madre, yuvama döndüm. Sarmaş dolaş oldular, ağladılar, onlara Lola da katıldı; ne yapacağını bilemeyen Oscar da dışarıya çıktı, minibüsteki valizleri patio de atrás’a [arka avlu] boşaltmakta olan kuzeni Pedro Pablo’ya yardıma gitti.)</p>

  <p>DC’den bu kadar çok şeyi unutmuş olması, gerçekten inanılır gibi değildi: her an her yerdeki küçük kertenkeleler, sabahları öten horozlar, hemen ardından platanero [muz] ve bacalao [morina balığı] satıcılarının, tio’su Carlos Moya’nın bağırışları — tio’su o ilk gece, gözleri buğulanarak eski anıları yad ederken, bir yandan da peş peşe devirdikleri Brugal kadehleriyle oğlanı dümdüz etti.</p>

  <p>Ama en önemlisi, Dominikli kadınların ne inanılmaz güzellikte olduğunu unutmuştu.</p>

  <p>Eyvah, dedi Lola.</p>

  <p>Arabayla gezerlerken, ilk birkaç gün, az kaldı boynunu incitiyordu.</p>

  <p>Cennetteyim, diye yazdı güncesine.</p>

  <p>Cennet mi? Kuzeni Pedro Pablo abartılı bir küçümsemeyle, sesli sesli dişini emdi. Esto aquí es un maldito <i>infierno</i> [Burası lanet olası cehennem].</p>

  <h4 class="sigil_not_in_toc">BİR ERKEK KARDEŞİN GEÇMİŞİNE AİT KANITLAR</h4>

  <p>Lola’nın dönüşte getirdiği fotoğrafların arasında, Oscar’ın bir sürü resmi var: Evin arkasında, Octavia Butler okurken; Malecón’da elinde bir şişe Presidente’yle; eskiden Villa Duarte’nin yarısının bulunduğu Columbus deniz fenerinde; Conde’de şapka denerken; Baní’de bir burro’nun [eşek] yanında dikilirken, ablasıyla birlikte (kızın üzerindeki incecik bikini, kornealarınızı yerinden uğratabilir). Gerçekten çaba harcadığını görebiliyorsunuz. Gözlerindeki bocalamaya karşın, bol bol gülümsüyor.</p>

  <p>Bir şey daha dikkatinizi çekebilir: O koca oğlan ceketini giymez olmuş.</p>

  <h4 class="sigil_not_in_toc">OSCAR YERLİLEŞİYOR</h4>

  <p>Memlekete dönüş haftasını tamamladıktan, kuzenlerinin mihmandarlığında sağı solu gezdikten, kavurucu sıcağa, horoz ötüşleriyle, sıçrayarak uyanmaya ve herkesçe Huáscar (Dominikli adı buydu; aklından uçup giden bir başka şey) diye çağrılmaya iyi kötü alıştıktan, bütün kıdemli göçmenlerin içlerinde taşıdıkları, <i>Buraya ait değilsin,</i> fısıltısına yenilmemeyi başardıktan, yaklaşık elli gece kulübüne gittikten, salsa, merengue ya da baçata bilmediği için, Lola’yla kuzenleri pisti darma duman ederken, oturup peş peşe Presidente yuvarladıktan, insanlara belki bin kez, doğumdan sonra ablasıyla ikisinin ayrıldığını açıkladıktan, üç-beş tane de olsa kendi başına, yazarak geçirdiği sakin geceden, olanca taksi parasını dilencilere dağıttıktan ve gelip alması için kuzen Pedro’yu aramak zorunda kaldıktan, bir açık-hava kafesinde tabağında bıraktığı artıkları kapışmak için birbirine giren, ayakkabısız, gömleksiz, yedi yaşındaki çocukları seyrettikten, annesinin Zona Colonial’da bütün aileye verdiği yemek davetine katıldıktan, garsonların tepeden, yan yan bakışlarına katlandıktan (Dikkatli ol, Anne, dedi Lola, kalıbımı basarım, seni Haitili sandılar. Annesi yapıştırdı: La única haitiana aqui eres tú, mi amor [buradaki tek Haitili sensin, canım]), kadidi çıkmış bir ihtiyarın iki eline birden yapışıp bir peni için yalvarmasından, ablasının, Buna kötü mü diyorsun, sen bir de Batey’leri gör, demesinden, bir gününü Baní’de (La Inca’nın büyüdüğü campo’da) geçirdikten ve bir umumi helada ihtiyacını giderip kıçını bir mısır koçanıyla sildikten (işte, eğlence diye <i>buna</i> derim, diye yazdı güncesine), başkentteki yaşam denen gerçeküstü atlıkarıncaya (guagua’lar [otobüsler], polisler, zihin-ürperten yoksulluk, Dunkin Donuts dükkânları, dilenciler, kavşaklarda kavrulmuş yerfıstığı satan Haitililer, zihin-ürperten yoksulluk, bütün kumsalları kapmış hödük turistler, başroldeki kızımızın beş saniyede bir soyunduğu, Lola’yla kuzinlerini gülmekten kırıp geçiren Xica da Silva kısa romanları, Conde’deki ikindi yürüyüşleri, zihin-ürperten yoksulluk, barrios populares’in daracık, çapraşık sokakları ve paslı, teneke kulübecikler, her gün aralarından geçmek, yarmak zorunda olduğu, durduğu an üzerine basıp geçecek olan zenci kitleleri, namlusu yere çevrili tüfekleriyle mağazaların önünde dikilen, bir deri bir kemik bekçiler, müzik, sokaklarda duyulan açık saçık şakalar, zihin-ürperten yoksulluk, dört müşterinin bileşik cüssesi yüzünden bir concho’nun [taksi, dolmuş] köşesine büzüşmek, müzik, hidroksitli toprağın altına inen, yeni tüneller, aynı tünellere eşeklerin girmesini yasaklayan tabelalar) az buçuk alıştıktan, Boca Chica ile Villa Mella’ya gittikten, dünya kadar chicharrone [kızarmış domuz rostosu] yiyip yol kenarına kustuktan (işte, <i>asıl</i> eğlence bu, dedi Rudolfo tio’su), Carlos Moya tio’sundan, günübirlik gezileri bu kadar uzattığı için fırçayı yedikten, aynı fırçayı bir de kuzenlerinden yedikten, Cibao’nun unutulmaz güzelliğini bir kez daha gördükten, annesi hakkındaki öyküleri dinledikten, her boş duvara yapıştırılmış siyasi propaganda afişlerinin bolluğuna şaştıktan (ladrone’ler, dedi annesi, al birini vur ötekine), Balaguer iktidarı sırasında işkence gören, gelgit akıllı tio’sunun ziyaretlerine gelip Carlos Moya’yla ateşli bir politik tartışmaya girmesinden (sonrasında, ikisi de zilzurna sarhoş olduktan), Boca Chica’da ilk güneş yanığını tattıktan, Karayip’te yüzdükten, tio Rudolfo onu mamajuana de marisco’yla [kabuklu deniz ürünleri] bir güzel mest ettikten, birtakım Haitililerin, “koktuklarını” ileri süren zenciler tarafından, guagua’dan tekme tokat atılışına ilk kez tanık olduktan, gördüğü onca belleza [güzel kadın] yüzünden kafayı yiyecek hale geldikten, annesinin eve iki yeni klima takmasına yardım ettikten, bu arada parmağını fena halde kıstırıp tırnağının altına kan oturttuktan, Lola’nın yeniyetmeyken çıktığı (yine bir başkentli olup çıkmış) oğlanla tanıştıktan, Lola’nın özel okul üniformalı resimlerini, resimlerdeki uzun boylu, yürek yakan gözlü muchacha’yı gördükten, abuela’sının bir numaralı hizmetkârının, küçükken kendisine bakmış olan adamın mezarına çiçek bıraktıktan, bağırsaklarını, her patlamadan önce ağzının salyayla dolmasına neden olacak ölçüde bozduktan, ablasıyla birlikte başkentteki bütün dandik müzeleri gezdikten, herkesin ona gordo (daha da kötüsü, gringo) diye hitap etmesine bozulmayı kestikten, neredeyse yaptığı her alışverişte güzelce kazıklandıktan, abuela’sı yatak odasındaki klimayı sonuna kadar açtığı için üşütüp grip olduktan sonra, birdenbire, bir anda, yazın sonuna kadar annesi ve tio’suyla birlikte Ada’da kalmaya karar verdi. Lola’yla ABD’ye dönmeyecekti. Bir gece Malecón’da, okyanusa bakarken aklına gelen bir karardı. Paterson’da beni bekleyen ne var ki? diye sordu kendine. O yaz ders vermiyordu, hem bütün not defterleri de yanındaydı. Fena fikre benzemiyor, dedi ablası. Patria’da [vatan, yurt] biraz vakit geçirmek sana iyi gelecektir. Belki kendine hoş bir campesina [köylü kızı] bile bulursun. Oscar’a da doğru bir kararmış gibi geliyordu. Kafasını, yüreğini aylardır işgal eden kasvetten temizlemesini sağlayabilirdi. Annesi fikre o kadar da sıcak bakmadı, ama La Inca bir el hareketiyle onu susturdu. Hijo, ömrünün sonuna kadar kalabilirsin burada. (Gerçi hemen ardından istavroz çıkarmasını da Oscar yadırgamadı değil.)</p>

  <p>Böylece, Lola ABD’ye döndükten (Kendine iyi bak, Bayım), Oscar’ın burada olmaktan kaynaklanan dehşeti ve sevinci yatıştıktan sonra, abuela’sının evine rahatça yerleştikten, artık Lola da burada olmadığına göre, yazın kalanını nasıl geçireceğini düşündükten, Adalı bir sevgili bulma fantezisi uzaklarda kalmış bir şakaya dönüştükten (kimi kandırıyordu ki, Tanrı aşkına? Dans edemiyordu, parası yoktu, iyi giyinemiyordu, kendine güveni yoktu, yakışıklı değildi, Avrupa’dan gelmemişti, dolayısıyla tek bir Adalı kızı bile düzmesi söz konusu değildi), bir hafta hiç durmadan yazdıktan ve (gayet ironik bir şekilde) erkek kuzenlerinin belki elli kez yinelediği geneleve gitme önerisini geri çevirdikten sonra, Oscar yarı-emekli bir puta’ya [fahişe] âşık oldu.</p>

  <p>Kadının adı Ybón Pimentel’di. Oscar onu g<i>erçek</i> yaşamının başlangıcı olarak görüyordu.</p>

  <h4 class="sigil_not_in_toc">LA BEBA [BEBEK]</h4>

  <p>Ybón iki ev ötede oturuyordu; de León ailesi gibi, Mirador Norte’ye yeni taşınanlardandı. (Oscar’ın annesi evlerini, çalıştığı iki ayrı işte, çift vardiya yaparak almıştı; Ybón da kendisininkini, Amsterdam’daki bir seks mağazasının vitrininde çifte vardiya oturarak.) Fransızca konuşan Karayiplilerin chabine, benim oğlanlarınsa chicas de oro dediği “altın” mulata’lardandı [zenci-beyaz karışımı]; kıvır kıvır, kıyamet habercisi saçlar, bakır gözler, jaba’dan bir arpa boyu uzak, beyaz bir ten.</p>

  <p>Önce Oscar onu, ayağından hiç çıkarmadığı, yüksek ökçeli ayakkabılarıyla Pathfinder cipine gidip gelirken gördüğü bu minicik, hafif göbekli bebeği yalnızca bir ziyaretçi sandı. (Komşuların çoğundaki Nuevo Mundo özentisi Amerikalı görüntüsü yoktu kadında.) Oscar onunla iki kez burun buruna gelmiş (yazmaya ara verdiğinde, sıcak, kişiliksiz sokaklarda yürüyüşe çıkar, bazen de mahalledeki kafede otururdu), kadın ona gülümsemişti. Üçüncü karşılaşmalarında —evet, millet, mucizenin başladığı yerdeyiz— gelip oğlanın masasına oturdu, sordu: Ne okuyorsun? Oscar bir an, ne olup bittiğini anlayamadı, sonra dank etti: <i>Vay anasını!</i> Bir dişi doğrudan <i>ona</i> hitap etmekteydi. (Hiç beklenmedik bir talih kuşuydu; kendisinin kel, havı dökülmüş Kader Çilesi, yanlışlıkla bir uyanığın, çok daha şanslı bir biraderin ipliğine dolanmıştı sanki.) Konuşunca, Ybón’un abuela’sını tanıdığı, Carlos Moya teslimata çıktığında, La Inca’yı arabasıyla sağa sola götürdüğü ortaya çıktı. Senin resimlerini göstermişti, dedi kadın, haylaz bir tebessümle. Küçüklük resimlerim, dedi oğlan kendini savunurcasına. Ayrıca, o savaş beni değiştirmeden önceydi. Kadın gülmedi. Herhalde öyledir. Neyse, artık gitmeliyim. Gözlük kalktı, güzelim kıç döndü, belleza gitti. Oscar’ın sertleşmiş organı, yeraltında su arayanların elindeki şu çatal-uçlu çubuk gibi onu izledi.</p>

  <p>Ybón bir aralar UASD’ye<sup><a href="../Text/dipnot.xhtml#ref88" id="ref_88">[88]</a></sup> gitmişti, ama öyle kolejli kız filan değildi, gözlerinin çevresinde kırışıklar vardı ve —en azından Oscar’a— delicesine açık fikirli, delicesine görmüş geçirmiş görünüyordu; onda orta yaşlı, seksi kadınların hiç zorlanmaksızın, kendiliğinden yaydıkları şu yoğun fermuar patlatıcılıktan bolca vardı. Bir sonraki karşılaşmaları, kadının evinin önünde oldu (Oscar onun görünmesini beklemişti); Günaydın, Bay de León, dedi kadın İngilizce. Nasılsın? İyiyim, dedi bizimki. Ya sen? Kadının yüzü ışıyıverdi. Ben de iyiyim, teşekkür ederim. Oscar ellerini nereye koyacağını bilemiyordu, sonunda, iç karartıcı bir vaiz gibi arkasında kavuşturdu. Bir dakikalık bir sessizlik oldu, kadın sokak kapısını açmak üzere döndü, Oscar umutsuzca atıldı: Hava çok sıcak. Ay, öyle, dedi Ybón. Ben de hep menopozumu suçluyordum. Sonra, omzunun üstünden oğlana baktı; belki gözlerini ondan sürekli kaçıran bu tuhaf karakteri yadırgadığından ya da belki oğlanın ona nasıl abayı yaktığını sezip hayırseverliği tuttuğundan, ekledi: İçeri gelsene. Sana içecek bir şey vereyim.</p>

  <p>Ev hemen hemen boştu — abuela’sının küçük kulübesi de tenhaydı gerçi, ama bunun nedeni başka bir hikâyeydi. Yerleşecek zamanı bulamadım bir türlü, diye açıkladı kadın, sorulmasına kalmadan; ortada bir mutfak masası, bir iskemle, bir yazı masası, bir yatak ve televizyondan başka mobilya olmadığı için, yatağa oturdular. (Oscar yatağın altındaki astroloji kitaplarıyla Paulo Coelho’nun romanlarından oluşan koleksiyona bir göz attı. Kadın onun bakışlarını fark etmişti, gülümseyerek, Paulo Coelho benim hayatımı kurtardı, dedi.) Oscar’a bira verdi, kendine duble İskoç viskisi aldı ve tam al tı saat boyunca yaşamından öykülerle eğlendirdi. Uzun zamandır konuşacak kimsesi olmadığını anlayabiliyordunuz. Oscar başını sallamakla, kadın güldüğünde gülmeye çalışmakla yetindi. Sürekli, kurşun iriliğinde ter damlaları döktü. Merak ediyordu; harekete geçmenin, şansını denemenin tam sırası mıydı? Sohbetin ancak ortalarına doğru, Ybón’un böyle soluksuzca anlatıp durduğu işin, fahişelik olduğu dank etti Oscar’a. <i>Vay anasını!</i> Her ne kadar puta’lar Santo Domingo’nun bir numaralı ihraç maddesi olsalar da, Oscar ömrü hayatında bir fahişenin evine hiç ayak basmamıştı.</p>

  <p>Yatak odasının penceresinden dışarıya bakınca, abuela’sının ön çimenlikte durmuş kendisini arandığını gördü. Camı kaldırıp seslenmek istedi, ama Ybón sözünün kesilmesine izin verecek biri değildi.</p>

  <p>Tuhaf, çok tuhaf bir piliçti. Konuşkan, bir biraderi rahat ettirecek, uyumlu bir kadın olabilirdi, ama onda bir kopukluk, belli belirsiz bir mesafelilik de yok değildi; sanki (Oscar’ın sözcükleriyle) kendini burada buluvermiş, dış dünyalı, kısmen bir başka boyutta yaşayan bir prenses; olanca çekiciliğine karşın, aklınızdan biraz çabuk uçup giden, bu niteliğinin kendisi de farkında olan, hatta buna şükreden, erkeklerde uyandırdığı kısa süreli ilgi patlamalarının tadını çıkaran, ancak kalıcı bir şeyin peşinde olmayan bir kadın. İki-üç ayda bir, gece yarısı, öylesine arayıverdiğiniz, “müsait” olup olmadığını sorduğunuz kızlardan olmayı hiç dert etmez gibiydi. İpleri elinde tutabileceği ilişkiler peşindeydi sanki. Bana çocukken oynadığımız ölü mü-diri mi oyununu anımsatıyor, tek farkı, tersinden.</p>

  <p>Ancak, kadının Jedi-tarzı akıl oyunları, numaraları Oscar’a işlemedi. Konu kızlar oldu mu, elemanın zihni tam bir yoga ustasının zihnine dönüşürdü. Kancayı takar, bir daha bırakmazdı. O gece kadının yanından ayrılıp Ada’nın milyonlarca sivrisineğinin saldırısında evine doğru yürümeye koyulduğunda, aklı çoktan başından gitmişti.</p>

  <p>(Ybón’un dördüncü kadehten sonra, İspanyolcanın arasına İtalyanca karıştırması ya da tam oğlanı geçirirken, neredeyse yüzüstü yere kapaklanması bir şey ifade etmiş miydi? Tabii ki hayır!)</p>

  <p>Oscar âşık olmuştu.</p>

  <p>Annesiyle abuela’sı onu kapıda karşıladı; klişeyi mazur görün, ama ikisinin de kafası bigudiliydi ve oğlanın sinvergüenza’sına [yüzsüzlük, arsızlık] inanamıyorlardı. O kadının PUTA olduğunu bilmiyor musun? O evi CULEANDO’yla aldığından haberin yok mu?</p>

  <p>Bir an kadınların gazabı karşısında geriler gibi oldu, sonra kendini toparladı, haykırdı: Teyzesinin bir YARGIÇ olduğunu biliyor musunuz? Babasının TELEFON ŞİRKETİ için çalıştığından haberiniz var mı?</p>

  <p>Kadın mı istiyorsun, ben sana iyi bir kadın bulurum, dedi annesi, bir yandan da ateş saçan gözlerle camdan dışarıya bakarken. Bu puta sadece paranın peşinde.</p>

  <p>Yardımına ihtiyacım yok. Ayrıca o bir puta değil.</p>

  <p>La Inca yüzüne “Felaket Güçlü” anlamlarından birini yerleştirdi. Hijo, annene itaat et!</p>

  <p>Bir an, edecek gibi oldu. İki kadın da olanca enerjileriyle yüklenmekteydi, ama sonra dudaklarındaki biranın tadını aldı, başını hayır anlamında salladı.</p>

  <p>Televizyonda maç izlemekte olan Rudolfo tio’su, tam o anda, Büyükbaba Simpson sesiyle bağırdı: Fahişeler benim hayatımı mahvetti.</p>

  <p>Mucizeler bitmemişti. Ertesi sabah Oscar uyandığında yüreğindeki devasa gelgitlere, derhal Ybón’un evine koşma ve bedenini onun yatağına zincirleme dürtüsüne rağmen, kendini tuttu. Ağırdan alması gerektiğini (cogerlo con), manyak kalbini dizginlemediği takdirde, her şeyi berbat edeceğini çok iyi biliyordu. Tabi bu <i>her şey</i> neyse. Zencinin kafasının içinde delice fanteziler cirit atmaktaydı elbette. Başka ne bekliyordunuz ki? O bir kızı hiç öpmemiş, tek bir kızla yatmamış, artık-o-kadar-da şişman-olmayan şişko oğlandı ve şimdi dünya nefis bir puta’yı uzatmış, onun yüzüne doğru sallamaktaydı. Daha Yüce Güçler onu Dominikli erkek âlemine, doğru rotaya sokmak için son bir girişimde bulunup Ybón’u göndermişti, bundan emindi. Bunu da eline yüzüne bulaştırdığı takdirde, doğruca başladığı yere, bilgisayar oyunlarına postalanacaktı. İşte bu! dedi kendi kendine. Kazanma şansı. Destesindeki en eski kartı oynamaya karar verdi. Bekleme kartını. Böylece, bütün gün evde can sıkıntısıyla dolanıp durdu, yazmayı denedi, başaramadı, bir komedi şovu izledi; saz etekler giymiş, siyah Dominikliler, safari giysili beyaz Dominiklileri yamyam kazanlarına dolduruyor, herkes bağıra çağıra, biscocho’larının [kurabiye, bisküvi] nerede olduğunu soruyordu. Ürkütücü. Öğlen olduğunda Dolores’i, ailenin temizliğini, yemeğini yapan, yüzü yara izleriyle dolu, otuz sekiz yaşındaki “muchacha”yı sinirden deli etmişti.</p>

  <p>Ertesi gün saat birde, sırtına temiz bir chacabana geçirdi, kadının evine doğru yürüdü. (Şey, koştu da, denebilir.) Dışarıda kırmızı bir cip duruyordu, kadının Pathfinder’ına bitişik. Policia Nacional [ulusal polis teşkilatı] plakalı. Bahçe kapısının önünde, yakıcı güneşin altında durdu. Kendini yardımcı oyuncu, daha da beteri esas oğlanın itilip kakılan yardakçısı gibi hissediyordu. Tabii ya, kadın evliydi. Erkek arkadaşları, sevgilileri vardı elbette, iyimserliği, o şişkin kırmızı dev çöktü, yıkıldı, kaçışı olmayan, yiyip bitiren bir efkâr noktacığına dönüştü. Onu ertesi gün bir kez daha kadının kapısına dayanmaktan alıkoymadı ama; evde kimse yoktu. Onu bir dahaki görüşünde, yani üç gün sonra, bizimki artık kadının o geceki “bonkörlüğünden” eser filan kalmadığından emindi. Nerelerdeydin? diye sordu, içindeki perişanlığı sesine yansıtmamaya çalışarak. Küvette düştüğünü filan sandım. Ybón gülümsedi, poposunu hafifçe titretti. Anayurdu güçlendiriyordum, mi amor.</p>

  <p>Kadını televizyonun karşısında, üzerinde eşofman altı ve minicik bir tişörtle aerobik yaparken yakalamıştı. Karşısındaki vücuda bakmamak, öyle güçtü ki. Onu içeri alırken, sevinçle çığırmıştı kadın: Oscar, querido! [canım, sevgilim] Gel içeri! Gir!</p>

  <h4 class="sigil_not_in_toc">YAZARINIZIN NOTU</h4>

  <p>Zenci kardeşlerimin ne diyeceğini biliyorum. Bakın, şimdi de Tropikal Banliyö’yü yazıyor. Bir puta ama yaşı küçük, uyuşturucu müptelası bir zavallı değil, öyle mi? Hiç inandırıcı değil. Panayıra dalıp daha örnek teşkil edici bir model mi bulsaydım? Ybón’u tanıdığım şu öteki puta’ya, Villa Juana’daki komşum ve arkadaşım, hâlâ o eski usul, çinko damlı, pembe ahşap evlerden birinde oturan Jahyra’ya dönüştürseydim daha mı uygun olurdu? Karayipli fahişenin tipik örneği (yarı şirin, yarı değil), on beşinde evden kaçan, Curazao, Madrit, Amsterdam ve Roma’da yaşayan, iki çocuk doğuran, on altı yaşındayken Madrid’de kendine muazzam, neredeyse <i>Love and Rockets</i>'in Luba’sından bile büyük (ama Beli’ninkilerden küçük) göğüsler yaptıran, aparato’su [alet, edevat, takım] sayesinde, annesinin şehrindeki kaldırımların yarısını döşettiğini gururla öne süren Jahyra. Oscar Ybón’la, Jahyra’nın haftada altı gün çalıştığı, biraderlerin sıra beklerken hem kafalarını <i>hem de</i> çamurluklarını cilalattırdığı Dünyaca Meşhur Lavacarro’da [araba yıkama yeri] tanışsaydı, daha mı gerçekçi olurdu? Öylesi daha mı iyi? Evet mi?</p>

  <p>Ama o zaman yalan söylemiş olurdum. Tamam, karışıma bolca fantezi ve bilimkurgu eklediğimin farkındayım, ama elinizdeki kitabın, Oscar Wao’nun kısa, acayip yaşamının gerçek, bire bir anlatısı olması amaçlandı. Ybón gibi birinin var olduğuna ve Oscar kardeşimizin yirmi üç yıldan sonra talihinin azıcık açılır gibi olmasına inanmanız bu kadar mı zor?</p>

  <p>İşte, size bir fırsat. Hap maviyse, devam edin. Hap kırmızıysa, Matrix’e geri dönün.</p>

  <h4 class="sigil_not_in_toc">SABANA IGLESIA’LI KIZ</h4>

  <p>Birlikte çektirdiklerde fotoğraflarda, Ybón genç görünüyor. Nedeni gülümseyişi, bir de, bedenini her pozda hafiften eğişi, kendini dünyaya takdim eder gibi, Hey! İşte hurdayım, işinize gelirse, dercesine öne çıkarışı. Ayrıca yaşından genç giyinmiş, ama yine de, dolu dolu otuz altısında; striptiz dışında her şey için kusursuz bir yaş. Yakın çekimlerde, göz kenarlarındaki kırışıklıkları görebiliyorsunuz; kendisi de sürekli küçük göbeğinden, göğüslerinin ve poposunun eski sıkılığını yitirmeye başladığından yakınıyor, sırf bu yüzden, haftada beş kez jimnastiğe gitmek zorunda olduğunu söylüyordu. On altı yaşındayken, böyle bir bedene bedavaya, kılını bile kıpırdatmadan sahip olabiliyorsun, ama kırkında —vayy— ona tam mesai vermek zorundasın, derdi. Oscar’ın üçüncü uğrayışında, Ybón yine viskileri dubleledi, sonra dolaptan fotoğraf albümlerini çıkardı, bütün resimlerini gösterdi; on altı, on yedi, on sekizinde, daima plajda, daima seksenli yılların bikinileriyle, saçlar hep kabarık, sürekli gülümsüyor, kolları hep orta yaşlı, hatta geçkince erkeklere dolanmış. Bu yaşlı, bol kıllı beyazlara bakan Oscar, umutlanmadan edemedi. (Dur tahmin edeyim, amcaların mı?) Her resmin altına tarih ve yer adı düşülmüştü, böylece Ybón’un puta’lığının İtalya, Portekiz ve İspanya’daki gelişimini güzelce izleyebildi. O zamanlar öyle güzeldim ki, dedi kadın özlemle. Doğruydu, tebessümü güneşi gölgede bırakabilirdi, ama Oscar’a göre güzelliğinden hiçbir şey yitirmemişti, görünürdeki ufak tefek gerilemelerse, tam tersine, kadının genel ışıltısına (günbatımından önceki son parıltı) katkıda bulunur gibiydi. Bunu kadına da söyledi.</p>

  <p>Ah, çok tatlısın, mi amor. Kadehe bir duble daha doldurdu, hışırtılı bir sesle sordu: Burcun ne?</p>

  <p>Oscar nasıl da sevdalanmıştı! Yazmayı bıraktı, neredeyse her gün, işte olduğunu bile bile, sırf belki hastalanmıştır ya da mesleği hepten bırakıp onunla evlenir umuduyla, kadının evine damlar oldu. Yüreğinin kapıları ardına kadar açılmıştı; ona ayakları hafiflemiş, beden ağırlığı ortadan kalkmış gibi geliyordu; kendini <i>kıvrak</i> hissediyordu. Abuela’sı düzenli olarak fırçayı çekiyor, bir puta’yı Tanrı bile sevmez, diyordu. Tabii tabii, diye güldü tio’su, ama Tanrı’nın <i>puto</i>’lara [ibne] bayıldığını da herkes bilir. Görünüşe bakılırsa, yeğeninin artık bir pájaro [yavru kuş; sümsük] olmaması, tio’sunu sevinçten uçuruyordu. İnanamıyorum, dedi gururla. Palomo’muz [güvercin] nihayet bir erkek oldu. Oscar’ın boynuna, New Jersey eyalet polisi-patentli şu zenci-deviren el enselerden birini çekti. Ne zaman oldu bu? Senin bu karı tavlama numarasını memlekete döner dönmez ben de denemek istiyorum.</p>

  <p>&nbsp;</p>

  <p>&nbsp;</p>

  <p>İşte, yine başladık: Oscar ile Ybón kadının evinde, Oscar ile Ybón sinemada, Oscar ile Ybón kumsalda. Ybón dur durak bilmeden konuşuyor, Oscar da araya birkaç sözcük sıkıştırıyordu. Ybón ona iki oğlunu, Sterling ile Perfecto’yu anlattı; Porto Rico’da, büyükanne ve büyükbabalarıyla yaşıyorlar, Ybón onları salt bayramlarda görüyordu. (Kadın Avrupa’dayken, onca zaman, onun salt resimlerini ve parasını tanımışlardı, sonunda Ada’ya döndüğünde, karşısında iki küçük erkek bulmuş, onları bildikleri tek aileden ayırmayı yüreği kaldırmamıştı. Ben olsam, bunu duyunca gözlerimi alayla yuvarlardım, ama Oscar yemi, zokayı, oltayı güzelce yuttu.) Kadın yaptırdığı iki kürtajı, Madrid’de nasıl hapse düştüğünü, kıçını satmanın ne kadar zor olduğunu anlattı; Bir şeyin aynı zamanda hem çekilmez hem de çekilebilir olması mümkün mü, diye sordu. Üniversitede İngilizce eğitimi almasaydım, işim herhalde çok daha güç olurdu, dedi. Ameliyatla cinsiyet değiştiren, Brezilyalı bir travestiyle yaptığı Berlin yolculuğunu, trenlerin bazen, önünden geçtiğin bir çiçeği yanındakilere zarar vermeden koparabileceğin kadar yavaş ilerlediğini anlattı. Dominikli sevgilisini, capitán’ı [yüzbaşı], yabancı sevgililerini anlattı: İtalyan, Alman, Kanadalı müdavimlerini, farklı aylarda ziyaretine gelen üç bendito’yu. Senin şansına hepsi de evli, aile babası. Aksi halde bu yazı ç<i>alışarak</i> geçirecektim. (Oscar, keşke bu elemanlardan söz edip durmasan, demeyi düşündüyse de, kadının gülüp geçeceğini biliyordu. Eh, ben de onlara Zurza’yı gezdirirdim, demekle yetindi, duyduğuma göre orada turistlere bayılıyorlarmış; kadın güldü, oyunbozanlık etmemesini söyledi.) Oscar da ona yaptığı tek büyük yolculuğu, üniversitedeki inek arkadaşlarıyla, bilgisayar oyunları kongresine katılmak için Wisconsin’e gidişlerini, Winnebago yerlilerine ayrılmış yerleşim bölgesinde kurdukları kampı, yerel Kızılderililerle Pabst içişlerini anlattı. Ablası Lola’ya olan sevgisinden, onun başına gelenlerden söz etti. Sonra, canına kıymaya kalkıştığından. Ybón ilk kez susup dinledi, tek kelime etmedi. Onun yerine, ikisine de içki koydu, kadehini kaldırdı. Hayata!</p>

  <p>Birlikte ne kadar çok zaman geçirdiklerine hiç değinmediler. Belki de evlenmeliyiz, dedi oğlan bir keresinde; şaka yapmıyordu, kadının karşılığı şöyle oldu: Ben berbat bir eş olurdum. Oscar o kadar sık uğruyordu ki, birkaç kez onun “evlerden uzak” ruh hallerine tanık oldu; dış dünyalı-prenses kimliğinin öne çıktığı, kadının buza kestiği ve iletişimi tamamen kopardığı, birasını döktüğü için oğlana Amerikalı gerzek dediği anlara. Böyle günlerde Oscar’a kapıyı açtıktan sonra gidip kendini yatağa atar, bir daha da kıpırdamazdı. Bu haldeyken kadının yakınlarında olmak, kolay değildi, Oscar yine de, Hey, Duydum ki İsa Plaza Central’de millete bedava prezervatif dağıtıyormuş, derdi; bazen de çıkıp bir sinemaya gitmeye ikna ederdi; dışarı çıkmak ve sinemada oturmak, prensesi kısmen de olsa sakinleştiriyordu. Daha sonra, azıcık uysallaşır, oğlanı bir İtalyan lokantasına götürür, keyfi düzelmiş olsa da inatla, delicesine içerdi. Öyle kötü sarhoş olurdu ki, Oscar onu kamyonete bindirir, bilmediği bir kentten geçirip evine götürürdü. (Başlarda, her şeyi göze alıp şu yola başvurdu: Ailenin sürekli kullandığı, Evanjelik taksici Clives’ı çağırdı, koşup gelen adam da önden gidip ona yolu gösterdi.) Arabayı kendisi kullanırken, kadın başını onun kucağına bırakır, konuşurdu; bazen İtalyanca, bazen İspanyolca; bazen hapishanede kadınların birbirine attığı dayaktan, bazen tatlı şeylerden; ağzının oğlanın cevizlerine böylesine yakın olması, en güzel hayallerin de ötesindeydi.</p>

  <h4 class="sigil_not_in_toc">LA INCA KONUŞUYOR</h4>

  <p>Sana dediği gibi, onunla sokakta tanışmadı. Kuzenleri, o budalalar oğlanı bir kabareye götürmüş, işte kadını ilk kez orada görmüş. İşte, ella se metió por sus ojos, [gözüne çarpmış] orada.</p>

  <h4 class="sigil_not_in_toc">YBÓN’DAN, OSCAR’IN DEFTERİNE KAYDETTİĞİ SÖZLER</h4>

  <p>Santo Domingo’ya dönmeyi hiç istemiyordum. Ama hapisten kurtulunca, borçlu olduğum insanlara borcumu ödemekte zorlanır oldum, annem de hastalanmıştı, bunun üzerine dönüp geldim.</p>

  <p>Başta çok zorlandım. Bir kez fuera’ya [dışarı] çıktın mı, artık Santa Domingo senin için dünyanın en küçük yeridir. Ancak yolculuklarımdan öğrendiğim bir şey varsa, o da insanın her şeye alışabileceği. Santo Domingo’ya bile.</p>

  <h4 class="sigil_not_in_toc">ASLA DEĞİŞMEYEN ŞEY</h4>

  <p>Ah, yakınlaştılar elbette, fakat yine o hazmı güç soruları sormak zorundayız: Pathfinder’da hiç öpüştüler mi? Ellerini kadının süper-mini eteğinin altına soktu mu? Kadın hiç ona sımsıkı yapışıp, genizden gelen bir sesle adını söyledi mi? Kadın onu emerken, bizimki o kabarık, dünyanın sonu saç kütlesini okşadı mı? Hiç düzüştüler mi?</p>

  <p>Tabii ki hayır. Mucizelerin de bir sınırı vardır. Kadını dikkatle inceliyor, bir işaret, kadının da onu sevdiğine dair bir belirti görmeye çalışıyordu. Muradına bu yaz eremeyeceğinden kuşkulanmaya başlamıştı, yine de, Şükran Günü, sonra da Noel için plan yapmadan duramıyordu. Bunlardan kadına bahsedince, Ybón ona tuhaf tuhaf baktı, azıcık hüzünle adını söyledi. Oscar.</p>

  <p>Oğlandan hoşlanıyordu, gayet açıktı, o çılgınca konuşmaları, yeni bir şeye, bir başka gezegenden gelmiş bir şey gibi bakışı hoşuna gidiyordu (örneğin, oğlanı banyoda sabuntaşına bakarken yakaladığı gün — Bu <i>acayip</i> mineral de neyin nesi, kuzum?). Oscar, kadının birkaç gerçek dostundan biri olduğunu hissediyordu. Yerli ya da yabancı sevgililerin, San Cristóbal’daki ruh doktoru kız kardeşin ve Sabana Iglesia’daki hasta annenin dışında, kadının yaşamı da tıpkı evi gibi bomboştu sanki.</p>

  <p>Oscar bir lamba filan almayı önerdiğinde, Ne kadar az eşyayla yolculuk edersen, o kadar iyi, demişti Ybón; arkadaş konusunda da aynı düsturu mu benimsemişti yoksa? Öte yandan, kadının tek konuğunun kendisi olmadığını da biliyordu elbette. Bir gün, yatağın yakınına, yere atılmış üç yaldızlı kâğıt buldu; şu prezervatif paketlerinden. Geceleri kâbus mu görüyorsun? diye sordu. Ybón arsızca gülümsedi. Bu, <i>pes etmek</i> nedir bilmeyen adamlardan.</p>

  <p>Zavallı Oscar. Gece rüyasında uzay gemisini, <i>Hijo de Sacrificio</i>'yu gördü; roket havalanmış uçuyordu ama ışık hızıyla ilerlediği yer, doğruca “Ana Obregón Engeli” idi.</p>

  <h4 class="sigil_not_in_toc">OSCAR DÖNÜLMEZ NOKTADA</h4>

  <p>Ağustos başında, Ybón erkek arkadaşından, capitán olandan fazlaca söz eder oldu. Dediğine göre, adam Oscar’ı duymuştu, tanışmak istiyordu. Çok kıskançtır, diye ekledi, oldukça cılız bir sesle. Sen en iyisi bizi tanıştır, dedi Oscar. Benimle tanışan bütün erkek arkadaşlar kendilerini daha iyi hissederler, inan. Bilemiyorum, dedi Ybón. Belki de birlikte bu kadar çok vakit geçirmemeliyiz. Senin kendine bir kız arkadaş araman gerekmiyor mu?</p>

  <p>Benim kız arkadaşım var, dedi oğlan. O benim zihnimin sevgilisi.</p>

  <p>Üçüncü Dünya ülkesinden, kıskanç bir polis? Belki bu kadar çok bir araya gelmemeliyiz? Bir başka zenci olsaydı, anında “bana müsaade”yi çeker, Santo Domingo’da bir gün daha kalıp kalmamayı ciddi ciddi düşünürdü, capitán konusu Oscar’ın moralini adamakıllı bozmuştu; şu daha-az-vakit geçirme darbesi de öyle. Dominikli bir aynasız sizinle tanışmak istediğinde, amacının size bir buket çiçek sunmak olmadığı gerçeği, bir an olsun çıkmıyordu aklından.</p>

  <p>Prezervatif olayından kısa bir süre sonra, Oscar kliması sonuna kadar açık odasında uyandı ve olağandışı bir durulukla, yine aynı yolun yolcusu olduğunu kavradı. Hani, bir kıza kafayı fena halde takıp da düşünemez hale geldiği yolun. Sonu hep kötüye varan yolun. Hemen şu an durmalısın, dedi kendine. Ama durmayacağını da yine bir elmas berraklığıyla biliyordu. Ybón’a âşıktı. (Ve aşk, bu çocuk için, ona yapılan bir büyüydü; silkip atılması da, yok sayılması da olanaksız bir şey.) Bir gece önce, kadın öyle kötü sarhoş olmuştu ki, yatağa ancak Oscar’ın yardımıyla gidebilmiş, sürekli, Tanrım, dikkatli olmalıyız, deyip durmuştu; sonra, altında şilteyi hisseder hissetmez, oğlanın orada olmasına aldırmaksızın giysilerini çıkarıvermişti; kadın örtünün altına girinceye kadar Oscar ona bakmamaya çalıştı, ama gördüğü kadarı bile göz kenarlarını yakmaya yetti. Odadan çıkmak üzere arkasını dönünce, kadın doğrulup oturdu; belden yukarısı tamamen ve nefis bir biçimde çıplaktı. Hemen gitme. Ben uyuyana kadar bekle. Oğlan onun yanına, örtünün üzerine uzandı, günün ilk ışıklarına kadar bekledi. Kadının güzelim göğsünü görmüştü; artık o küçük seslerin söylediğini yapmak, eşyalarını toplayıp memlekete dönmekte geç, çok geç kaldığını biliyordu.</p>

  <h4 class="sigil_not_in_toc">SON ŞANS</h4>

  <p>Oscar iki gün sonra, tio’sunu sokak kapısını incelerken buldu. Ne var? Tio’su kapıyı gösterdi, parmağıyla holün karşı tarafındaki beton duvarı işaret etti. Galiba dün gece birisi evimize ateş etmiş. Öfkeden kuduruyordu. Lanet olası Dominikliler. Herhalde bütün mahalleyi taramışlardır. Sağ kaldığımıza şükretmeliyiz.</p>

  <p>Annesi parmağını kurşun deliğine soktu. Ben bunda şükredilecek bir şey göremiyorum.</p>

  <p>Ben de öyle, dedi La Inca, dik dik Oscar’a bakarak.</p>

  <p>Oscar bir an, kafasının arka tarafında garip, güçlü bir çekilme hissetti, bir başkasının İçgüdü diyebileceği bir şey; ama içine eğilip araştırmak yerine, şöyle dedi: Evde bunca klima çalışırken, gürültüyü duymamamız normal tabii, sonra döndü, Ybón’un evine doğru yürüdü. O gün Duarte’ye gitmeyi tasarlıyorlardı.</p>

  <h4 class="sigil_not_in_toc">OSCAR DAYAK YİYOR</h4>

  <p>Ağustosun ortasında, Oscar nihayet capitán’la tanıştı. Aynı gün, ilk gerçek öpücüğünü de tattı. O gün oğlumuzun hayatını değiştirdi, diyebiliriz.</p>

  <p>Ybón yine sızıp kalmıştı (ama önce, biraz arayı açmak, birbirlerine “soluklanacak alan” tanımak zorunda olduklarına dair, uzun bir söylev çekmiş, Oscar da başı önde onu dinlerken, öyleyse yemek boyunca neden ısrarla elimi tuttu, diye merak etmişti). Vakit çok geçti, her zamanki gibi, Pathfinder ciple Clives’ı izliyordu, sonra, ileride bekleyen birtakım polisler, Clives’ın geçmesine izin verdikten sonra Oscar’ı durdurdular, lütfen araçtan aşağıya inmesini istediler. Bu benim cipim değil, diye açıkladı. Uyumakta olan Ybón’u gösterdi: onun. Anlıyoruz; şöyle kenara çekin lütfen. Biraz kaygılanmıştı, yine de denileni yaptı, tam o sırada Ybón kendine geldi, pırıl pırıl gözlerini oğlanınkilere dikti. Canım ne istiyor, biliyor musun, Oscar?</p>

  <p>Sormaya korkuyorum.</p>

  <p>Benim canım, dedi kadın, ona doğru kayarak, bir beso [öpücük] istiyor.</p>

  <p>Ve daha Oscar’ın bir şey söylemesine kalmadan, oğlana sarılıverdi.</p>

  <p>Bedeninizde bir kadın bedeninin baskısını, ağırlığını ilk kez hissetmek — bu duyguyu hangimiz unutabiliriz ki? Ve o ilk gerçek öpüşme... şey, dürüst olmam gerekirse, her ikisinin de ilk seferi aklımdan uçup gitmiş, ama Oscar asla unutmayacaktı.</p>

  <p>Bir an, inanamadı. İşte bu, işte bu! Kadının dudakları yumuşacık, kıpır kıpırdı; dili de oğlanın ağzının içinde geziniyordu. Sonra, etraflarında ışıklar belirdi ve Oscar, bir başka boyuta geçiyorum, diye düşündü. Ben aştım artık! Ama sonra, arabayı durduran iki sivil polisin el fenerlerini arabanın içine tuttuklarını ayrımsadı — her ikisi de “G” gezegeninde doğup büyümüş gibi görünen adamlara, kolaylık olsun diye, Solomon Grundy<sup><a href="../Text/dipnot.xhtml#ref89" id="ref_89">[89]</a></sup> ile Gorilla Grod<sup><a href="../Text/dipnot.xhtml#ref90" id="ref_90">[90]</a></sup> diyeceğiz. Arkalarında duran ve arabanın içindeki sahneyi, yüzünde su katılmamış bir katil-adayı ifadesiyle seyreden kişi kimdi, dersiniz? Evet, bizim capitán elbette. Ybón’un erkek arkadaşı!</p>

  <p>Grod’la Grundy oğlanı arabadan bir çekişte çıkardılar. Ybón onu bırakmamak, kollarının arasında tutmak için mücadele etti mi? Öpüşmelerini böyle kabaca yarıda kestikleri için bağırıp çağırdı mı? Tabii ki hayır. Kızımız bir kez daha sızıp kalmıştı.</p>

  <p>Capitán. Kırk küsur yaşlarında, zayıf bir Jabao; lekesiz, kırmızı cipinin yanında duruyor; kıyafeti düzgün, kumaş pantolon, jilet gibi ütülü, beyaz gömlek, ayakkabılar cilalı taş parlaklığında. Şu uzun boylu, mağrur, huysuz bir yakışıklılığı olan zencilerden; hani gezegenin büyük bir bölümüne kendini eksik, yetersiz hissettiren tiplerden. Aynı zamanda da, nedenini post-modernizmin bile açıklayamadığı, sapına kadar kötü adamlardan. Trujillato döneminde yaşı gençti, dolayısıyla gerçek bir güç sahibi olma şansını yakalayamamıştı, rütbesini Kuzey Amerikan İşgali sırasında kazandı. Tıpkı babam gibi, o da Amerikalı işgalcileri desteklemişti; metodik biri olduğundan ve solculardan merhametin zerresini esirgediğinden, askeri polisin en üst rütbelerine çıkarıldı — yo, mancınıkla fırlatıldı. İblis Balaguer’in emrindeyken, başını kaşıyacak vakti olmadı; çok meşguldü: Arabaların arka koltuklarından, sendikacılara kurşun sıkmakla. Örgütleyicilerin evlerini ateşe vermekle. Kol demirleriyle insanların suratlarını dağıtmakla. On iki yıl, onun gibi adamlar için harika bir dönem oldu. 1974’te, yaşlı bir kadının başını suya batırdı, ölünceye kadar tuttu (kadın, San Juan’da bazı köylüleri toprak reformu hakkında bilinçlendirmeye, örgütlemeye çalışmıştı); 1977’de, on beş yaşındaki bir oğlan çocuğunun (yine sorun çıkaran bir komünist; topunun köküne kibrit suyu) gırtlağında, Florsheim’ının ökçesiyle mazel-tov<sup><a href="../Text/dipnot.xhtml#ref91" id="ref_91">[91]</a></sup> oynadı. Bu herifi çok iyi tanırım. Akrabaları Queens’te yaşıyor; her Noel kuzenlerine şişe şişe Johnny Walker Black viskisi getirir. Dostları ona Fito der; gençken avukat olmak istermiş, ama sonra ateşin, şiddetin cazibesine kapılmış, hukuğu mukuku unutmuş.</p>

  <p>New Yorklusun, demek? Oscar capitán’ın gözlerini gördüğü an, başının ciddi belada olduğunu anladı. Capitán’ın da birbirine yakın gözleri vardı, ancak bunlar maviydi ve korkunçtu. (Lee Van Cleef'in gözleri!) Büzgen kasları yiğitçe davranmasaydı, Oscar’ın öğle ve akşam yemekleri, hatta kahvaltısı hemen oracıkta bedeninden fışkırıverirdi.</p>

  <p>Ben bir şey yapmadım, diye sindi oğlan. Sonra, sözcükler ağzından dökülüverdi: Ben bir Amerikan vatandaşıyım.</p>

  <p>Capitán eliyle bir sivrisinek kışkışladı. Ben de Amerikan vatandaşıyım. New York eyaletinin Buffalo şehrinde vatandaşlığa kabul edildim.</p>

  <p>Ben Miami’de, dedi Gorillo Grod. Ben edilmedim, diye sızlandı Solomon Grundy. Benim yalnızca oturma iznim var.</p>

  <p>Lütfen, bana inanmak zorundasınız, ben <i>hiçbir</i> şey yapmadım.</p>

  <p>Capitán gülümsedi. Orospu çocuğunun dişleri bile Birinci Dünya’dandı. Kim olduğumu biliyor musun?</p>

  <p>Oscar başını evet anlamında salladı. Deneyimsizdi ama budala değildi. Ybón’un eski erkek arkadaşısın.</p>

  <p>Eski filan değilim, seni maldito parigüayo! [kahrolası “seyirci,” ezik] diye haykırdı yüzbaşı; boyun damarları bir Krikfalusi çizimi kadar kabarmıştı.</p>

  <p>Ama Ybón eski demişti, diye bastırdı Oscar.</p>

  <p>Capitán onun boynuna yapıştı.</p>

  <p>Ama öyle söyledi, diye mızıldandı oğlan.</p>

  <p>Oscar’ın şansı vardı. Eğer Pedro pana’ma, namı diğer Dominikli Superman’e benzeseydi, ya da eskiden model olan, arkadaşım Benny’ye, muhtemelen hemen oracıkta kurşunu yerdi. Ama oğlan tipsizin, hımbılın teki olduğu için, gerçekten de bahtı hiç gülmemiş, maldito bir parigüayo’ya benzedi ği için, capitán ona acıdı (Gollum-acıması)<sup><a href="../Text/dipnot.xhtml#ref92" id="ref_92">[92]</a></sup> ve birkaç yumruk yapıştırmakla yetindi. Askeri eğitimden geçmiş bir yetişkinin “birkaç” yumruğunu hiç tatmamış olan Oscar kendini, Steelers futbol takımının tamamı (üstelik takımın 1977’deki hali!) üzerinden geçmiş gibi hissetti. Soluk alamıyordu; havasızlıktan öleceğine içtenlikle inandı. Tepesinde, yüzbaşının yüzü belirdi: Mujer’ime bir daha dokunursan, seni gebertirim, parigüayo; bizimki güçlükle fısıldadı: Sen eskisisin. Sonra Grundy’yle Grod Beyler onu kaldırdı (biraz zorlanmışlardı doğrusu), kendi arabalarına tıktı ve gazladı. Oscar’ın Ybón’u son görüşü mü? Capitán kadını saçından tutmuş, Pathfinder’ın ön kapısından dışarı çekiyor.</p>

  <p>Oscar arabadan atlamayı denedi, ama Gorilla Grod ona öyle bir dirsek darbesi indirdi ki, oğlanın olanca mücadele arzusu uçup gidiverdi.</p>

  <p>Santo Domingo’da gece. Tam bir karartma, elbette. Fener Kulesi bile karanlıktı.</p>

  <p>Onu nereye mi götürdüler? Bir de soruyor musunuz? Şekerkamışı tarlaları.</p>

  <p>Bu ilahi döngüye ne dersiniz? Oscar öylesine sersemlemiş ve korkmuştu ki, altına işedi.</p>

  <p>Sen buralarda büyümüştün, değil mi? diye sordu Grundy, teni daha esmer olan arkadaşına.</p>

  <p>Amma salaksın be, hıyar; ben Puerta Plata’da doğup büyüdüm.</p>

  <p>Emin misin? Bana hep azıcık Fransızca bilen biri gibi geldin de.</p>

  <p>Yolda, Oscar bir şeyler söylemek için kendini zorladıysa da, sesi çıkmadı. Fazlasıyla sarsılmıştı. (Böyle durumlarda oldum olası, gizli kahramanının ortaya fırlayacağını, Jim Kelly gibi boyunları buruvereceğini hayal ederdi, ama anlaşılan gizli kahramanı bir yerlerde pasta tıkınmakla meşguldü.) Her şey büyük bir hızla olup bitmekteydi. Bu başına nasıl gelmişti? Nerede hata yapmıştı? Olanlara inanamıyordu. Ölecekti. Ybón’un cenaze törenindeki, içini neredeyse olduğu gibi gösteren siyah elbiseli halini gözünün önüne getirmeye çalıştı, beceremedi. Mezarının başında duran annesiyle La Inca’yı gördü. Biz sana söylemiştik, değil mi? Biz sana demedik mi? Santo Domingo’nun kayıp gidişini seyretti, dayanılmaz bir yalnızlık hissetti. Böyle bir şey nasıl olurdu? Hem de ona? Onun gibi donuk, şişman, fena halde korkan birine? Annesini düşündü, ablasını, henüz boyamadığı bütün o minyatürleri düşündü ve ağlamaya başladı. Kes sesini, dedi Grundy, fakat Oscar duramıyordu, eliyle ağzını kapadığı zaman bile duramadı.</p>

  <p>Uzun bir süre yol aldılar, sonra, sonunda, ansızın durdular. Kamış tarlalarında, Grod ve Grundy Beyler onu yaka paça arabadan indirdiler. Bagajı açtılar, ama el fenerinin pili bitmişti, yeniden arabaya doluşup bir colmado’ya gitmeleri, pil alıp geri dönmeleri gerekti. Onlar dükkân sahibiyle fiyat yüzünden çekişirken, Oscar kaçmayı düşündü, arabadan atlamayı, avaz çığlık bağırarak caddede koşmayı, ama yapamadı. Korku beynin katilidir, diyordu içinden üst üste; yine de, harekete geçecek gücü bulamıyordu. Adamlar silahlıydı! Belki devriye gezen birkaç Amerikalı bahriyeli vardır umuduyla gecenin karanlığını araştırdı, görebildiği tek canlı, enkaza dönmüş evinin önündeki sallanır koltukta oturan adam oldu; Oscar bir an elemanın yüzü olmadığı duygusuna kapıldı, tam o sırada caniler döndü, araba yeniden yola koyuldu. Taze pillere kavuşan el fenerlerinin yardımıyla, Oscar’ı tarlanın içine götürdüler — hayatında hiç bu kadar yüksek ve garip bir ses duymamıştı; tüyler ürpertici bir hışırtı, bir çatırtı; ayaklarının altında ani, hızlı devinimler (yılan? firavunfaresi?); yıldızlar tepesine gösteriş yaparcasına toplanmışlar, duyan gelmiş. Öte yandan, ona çok tanıdık gelen bir dünyaydı bu; içinde, uzun zaman önce, tam burada bulunduğuna dair baskın, boğucu bir duygu vardı. Önseziden, “ben bunu daha önce yaşadım”dan çok daha güçlü, çok daha berbat bir şeydi, ama dikkatini toplamasına, yoğunlaşmasına kalmadan, bu an uçup gitti, daha doğrusu korkusunda boğuldu, sonra adamlar ona durmasını, arkasını dönmesini söylediler. Sana vermek istediğimiz bir şey var, dedi bir tanesi, gayet sevimli. Bu Oscar’ı gerçeğe döndürdü. Lütfen, diye çığırdı, yapmayın! Ama namlunun ucundaki parıltıyla ve ebedi karanlıkla karşılaşmayı beklerken, kafasına Grod’un tabancasının kabzasını yedi; sertçe. Bir an, acı korkunun egemenliğine son verdi ve Oscar kendinde bacaklarını oynatacak gücü bulabildi, tam dönüp kaçmaya yeltendiğinde, adamların ikisi birden onu silahlarıyla dövmeye başladılar.</p>

  <p>Amaçları sadece korkutmak mıydı yoksa öldürmek mi, pek açık değil. Belki yüzbaşının talimatı başkaydı, onların yaptığıysa başka. Belki de tamı tamına adamın emirlerini uyguladılar, ya da belki Oscar’ın şansı yaver gitti. Bilemeyeceğim. Tek bildiğim, dayakların şahıydı. Dayakta son nokta; gümbür gümbür bir pestil-çıkarma senfonisi; öylesine gaddarca ve amansızca ki, New York’taki Camden ilçesi, yani Nihai Dayak Kenti bile onunla gurur duyabilir. (Evet, efendim, hiçbir şey suratının o Pachmayr patentli Hediyelik Numune Kabzalarıyla dağıtılmasıyla kıyaslanamaz.) Oscar’ın attığı tiz çığlıklar dayağı durduramadı; yalvardı, o da durduramadı; bayıldı, yine de kurtulamadı, zenciler hayalarını tekmeleyip onu anında ayağa diktiler! Sürünerek kamışların arasına girmeyi denedi, tutup çektiler! Sabahın sekizinde başlayan MLA<sup><a href="../Text/dipnot.xhtml#ref93" id="ref_93">[93]</a></sup> panellerinden farksızdı: <i>bitimsiz.</i> Tanrım, dedi Gorilla Grod, bu çocuk <i>beni</i> terletiyor yahu. Genellikle, onu sırayla dövüyorlardı, ama bazen ikisi birlikte girişiyor, Oscar da aslında iki değil üç kişi tarafından dövüldüğü, colmado’nun önündeki yüzü olmayan adamın da onlara katıldığı duygusuna kapılıyordu. Sonlara doğru, artık bütün canı çekilmeye başladığında, Oscar kendini abuela’sının karşısında buldu; kadın sallanır koltuğunda oturuyordu, oğlanı görünce çemkirdi: Ben sana bu puta’lar için ne demiştim, ha? Bu yolda ölürsün, dememiş miydim?</p>

  <p>Sonunda Grod havaya zıpladı, her iki ayağıyla, çizmeleriyle onun kafasına kondu, ancak bundan hemen önce, Oscar az geride, bir şekerkamışının arkasında duran birini, üçüncü adamı görür gibi oldu, hatta buna yemin edebilirdi, ama daha yüzünü seçmesine kalmadan, Tatlı Uykular, Paşazadem; Oscar bir kez daha uçtuğunu, doğruca 18. Yol’a düştüğünü hissetti; bunu engellemek için yapabileceği bir şey yoktu; hiçbir şey.</p>

  <h4 class="sigil_not_in_toc">CLIVES İMDADA YETİŞİYOR</h4>

  <p>O hışırtılı, sonsuz kamış tarlasında ömrünün sonuna kadar yatıp kalmamasının tek nedeni, Evanjelik taksici Clives’da, polisleri çaktırmadan izleyecek cesaretin, zekânın ve evet, iyi yürekliliğin olmasıydı; çekip gittiklerini görünce farlarını yaktı, onları son gördüğü noktadan tarlaya daldı. El feneri yoktu, yarım saat kadar karanlıkta el yordamıyla, düşe kalka arandıktan sonra, gün doğumunu beklemeye karar verdi. Ve tam o sırada birinin <i>şarkı söylediğini</i> duydu. Üstelik güzel bir sesti; cemaat toplantılarında ilahi söyleyen Clives farkı bilirdi. Sesin kaynağına doğru koşarcasına ilerledi, sonra, tam son kamışları aralamak üzereyken, ansızın, çok güçlü bir esinti çıktı; kamışları kasıp kavuran, neredeyse Clives’ın ayağını yerden kesen, müthiş bir rüzgâr; tıpkı bir kasırganın ilk tokadı, bir meleğin havalanırken geride yarattığı şiddetli hava akıntı gibi; sonra, başladığı gibi aniden kesiliverdi, geride yalnızca yanmış tarçın kokusu bıraktı; Oscar az ileride, birkaç şekerkamışının arkasında yatıyordu. Baygındı, her iki kulağından kan geliyordu; görünüşüne bakılırsa, ölümden bir parmak boğumu uzaktaydı. Clives elinden geleni yaptı, ama Oscar’ı çekmeyi, arabaya kadar sürüklemeyi tek başına başaramayacaktı, bunun üzerine onu olduğu yerde bıraktı —Azıcık dayan!— arabasına atlayıp yakınlardaki bir batey’e gitti, yardım etmesi için birkaç Haitili bracero [gündelikçi işçi, amele] ayarladı, buysa biraz zaman aldı, çünkü adamlar batey’den ayrılmaya korkuyorlardı, ustabaşından yiyecekleri dayak Oscar’ınkinden geri kalmazdı. Sonunda Clives onları ikna etti, son hız olay yerine döndüler. Bu da pek büyükmüş, diye atıldı bracero’lardan biri. Mucho plátanos [çok fazla muz yemiş], diye takıldı bir başkası. Mucho mucho plátanos, dedi üçüncüsü; oğlanı hep birlikte kaldırdılar, arabanın arka koltuğuna yatırdılar. Clives kapı kapanır kapanmaz marşa bastı. Tanrısına sığındı, gazladı. Haitililer arkasından taş fırlattılar, çünkü onları kampa geri götürme sözü vermişti.</p>

  <h4 class="sigil_not_in_toc">KARAYİP TÜRÜYLE YAKINLAŞMALAR</h4>

  <p>Oscar, bir firavunfaresinin onunla konuştuğu bir rüyayı anımsıyor. Ama bu öyle sıradan bir firavunfaresi değilmiş.</p>

  <p>Hangisini istersin, muchacho? diye sormuş. Fazlasını mı azını mı ?</p>

  <p>Oscar bir an, azını diyecek olmuş. Öyle yorgunmuş, öyle acı çekiyormuş ki —Daha az! Daha az! Daha az!— ama sonra, kafasının gerilerinde bir yerde, ailesini anımsamış. Lola, annesi, Nena Inca. Daha gençken ve daha iyimserken nasıl biri olduğunu anımsamış. Sabahları gözünü açar açmaz gördüğü ilk şeyin, yatağının başucundaki sefertası olduğunu. <i>Maymunlar Gezegeni.</i></p>

  <p>Fazlasını, diye vıraklamış bir kurbağa gibi.</p>

  <p>Firavunfaresi de ___ ___ ___, demiş, sonra rüzgâr onu önüne katıp yeniden karanlığa sürüklemiş.</p>

  <h4 class="sigil_not_in_toc">ÖLÜ MÜ DİRİ Mİ</h4>

  <p>Kırık burun, parçalanmış elmacıkkemikleri, ezilmiş yedinci kafatası siniri, dişetinden bıçakla kesilmişçesine kopan üç diş, beyin sarsıntısı.</p>

  <p>Ama hâlâ sağ, öyle değil mi? diye sordu annesi.</p>

  <p>Evet, diye kabullendi doktorlar.</p>

  <p>Hadi, dua edelim, dedi La Inca sertçe. Beli’nin elini yakaladı, başını öne eğdi.</p>

  <p>Geçmiş’le Bugün arasında benzerlikler gördüyseler bile, bundan hiç söz etmediler.</p>

  <h4 class="sigil_not_in_toc">CEHENNEME İNİŞTEN SATIR BAŞLARI</h4>

  <p>Tam üç gün kendine gelemedi.</p>

  <p>Bu sürede, son derece fantastik rüya dizileri gördüğünden emin olsa da, ilk yemeğini, caldo de pollo’yu [soğuk, haşlanmış tavuk] yerken, hiçbirini hatırlayamadı. Geride yalnızca bir Asyalıyı andıran, altın gözlü bir figür kalmıştı, sürekli bir şeyler söylüyordu ama Oscar komşu evden gelen bangır bangır merengue müziği yüzünden tek kelimesini bile duyamıyordu.</p>

  <p>Daha sonra, son günlerinde, bu rüyalardan birini duru bir biçimde anımsayacaktı. Yaşlı bir adam karşısında, yerle bir olmuş bir şato duvarının önünde duruyor, elinde Oscar’ın okuması için havaya kaldırdığı bir kitap tutuyordu. İhtiyarın yüzünde bir maske vardı. Oscar’ın gözlerinin alışması, kitabı seçebilmesi biraz zaman aldı; kitabın boş olduğunu ancak o zaman görebildi.</p>

  <p>Kitap boş. La Inca’nın hizmetçisinin, baygınlık düzlüğünden fırlayıp Gerçeklik evrenine dalmadan hemen önce Oscar’dan duyduğu sözcükler, bunlardı.</p>

  <h4 class="sigil_not_in_toc">CANLI</h4>

  <p>Bu iş buraya kadardı. De León Ana doktorlardan yeşil ışığı alır almaz havayolu şirketini aradı. Aptal değildi; bu yollardan kendisi de bizzat geçmişti. Durumu öyle yalın bir dille açıkladı ki, içinde bulunduğu sersem sepelek hale karşın Oscar bile kavradı. Sen, beş para etmez ahmak orospu çocuğu, derhal memlekete dönüyorsun.</p>

  <p>Hayır, dedi oğlan, mahvolmuş dudaklarının arasından. O da şaka yapmıyordu. Kendine gelip de hâlâ hayatta olduğunu kavradığı an, Ybón’u istemişti. Onu seviyorum, diye fısıldadı; annesi kükredi: Kapa çeneni! Kapat o çeneni!</p>

  <p>Ne diye bağırıyorsun ki çocuğa? diye sordu La Inca.</p>

  <p>Çünkü budalanın teki.</p>

  <p>Aile doktoru iç kanama olasılığının üzerini çizmişti, fakat beyin travması konusunda güvence veremiyordu. (Sevgilisi polis miymiş? Tio Rudolfo bir ıslık çaldı. Bence beyin zedelenmesi kesin.) Hemen ülkesine gönderin, dedi doktor, ama Oscar dört gün boyunca bütün uçağa bindirme çabalarına, en küçük bir girişime bile direndi; buysa toramanın sebatı, metaneti hakkında çok şey anlatıyor; morfini adeta avuçla içiyor, etleri sızım sızım sızlıyordu, dört çarpı yirmi dört saat migreni vardı, açamadığı için sağ gözü görmüyordu; çanağına koduğumun kafası öyle şişmişti ki, John Merrick’in<sup><a href="../Text/dipnot.xhtml#ref94" id="ref_94">[94]</a></sup> oğlundan farkı kalmamıştı; ne zaman ayağa kalkmaya yeltense, zemin altından ânında tüyüyordu. İsa aşkına, ama bir kadının kolundaki sepetin içindeki İsa! diye düşündü. Sıkı bir <i>kötek</i> yiyince kendini böyle hissediyordun demek? Acı yuvarlanıp durmayı bir an kesmiyor, Oscar kendini ne kadar zorlasa da ona söz geçiremiyordu. Yaşadığı sürece bir daha hiç kavga sahnesi yazmamaya yemin etti. Öte yandan, iyi tarafları da yok değildi hani; dövülmek ona garip içgörüler kazandırmıştı; örneğin, şu gayet yararsız kavrayışı: Ybón’la arasında ciddi bir şey olmasa, capitán’ın tepesi bu kadar atmazdı herhalde. Evet, Ybón’la bir ilişkisi olduğunun kesin kanıtı. Bunu kutlamalı mıyım, diye sordu komodine, yoksa oturup ağlamalı mıyım? Başka içgörüler mi? Bir gün, yatağın çarşaflarını değiştiren annesini seyrederken, birden dank etti: Doğduğu günden beri dinleyip durduğu şu aile laneti gerçekten <i>doğru</i> olabilirdi.</p>

  <p>Fukú.</p>

  <p>Sözcüğü ağzında tadarcasına yuvarladı. <i>Fuck you.</i><sup><a href="../Text/dipnot.xhtml#ref95" id="ref_95">[95]</a></sup></p>

  <p>Annesi yumruğunu öfkeyle kaldırdı, ama La Inca onu durdurdu, çarpışan etler şakladı. Delirdin mi? dedi La Inca; Oscar bunu annesine mi yoksa kendisine mi söylediğini çıkaramadı.</p>

  <p>Ybón’a gelince; çağrı cihazına gelen mesajları yanıtlamıyordu; Oscar birkaç kez topallayarak pencereye gidip dışarıya baktığında da, Pathfinder’ı göremedi. Seni seviyorum, diye haykırdı sokağa doğru. Seni seviyorum! Bir keresinde kadının kapısına kadar gidip zili çaldı, tam o sırada yokluğunu fark eden tio’su koştu, onu çeke çeke eve götürdü. Geceleri gözüne uyku girmiyor, yattığı yerde acıyla kıvranıp Ybón’a şehit azizelere yaraşır korkunç sonlar yakıştırıyordu. Kafası artık infilak edecek hale geldiği zaman da, telepatik güçlerini kullanarak kadına ulaşmaya çalışıyordu.</p>

  <p>Ve üçüncü gün, kadın çıkıp geldi. Oscar’ın yatağının ucuna ilişti; annesiyse mutfakta tencereleri, kapları tangırdatıyor, duyacakları kadar yüksek sesle <i>puta</i> diyordu.</p>

  <p>Ayağa kalkmadığım için kusura bakma, diye fısıldadı Oscar. Kafatasımda az biraz sorunlarım var da.</p>

  <p>Kadın beyazlar giymişti, duştan çıkmış olmalı ki, saçları hâlâ ıslaktı; bir kahverengi bukleler keşmekeşi. Yüzbaşı onun da canına okumuştu elbette; iki gözü de mosmordu (ayrıca 44’lük Magnum’unu kadının vajinasına sokmuş, g<i>erçek</i> aşkının kim olduğunu sormuştu). Yine de, Oscar’ın büyük bir zevkle öpemeyeceği tek bir yeri yoktu. Ybón parmaklarını onun elinin üzerine koydu, bir daha asla görüşemeyeceklerini söyledi. Nedense Oscar onun yüzünü göremiyordu, bulanık bir lekeden ibaretti; kadın bütünüyle öteki düzlemine çekilmişti. Oscar bir tek dertli soluklarını duyabiliyordu onun. Bir hafta önce bir flaquita’yı incelerken gördüğü oğlana, yarı şaka, Sadece köpekler kemik yer, Oscar, diyen kız neredeydi? Evden çıkmadan önce, üzerini beş kez değiştiren kız neredeydi? Gözlerini kısıp dikkatle baktı; tek görebildiği, bu kadına duyduğu aşk oldu.</p>

  <p>Yazdığı sayfaları uzattı. Seninle konuşmak istediğim o kadar çok şey var ki...</p>

  <p>Kadın onun sözünü kesiverdi: Biz evleniyoruz,_’le.</p>

  <p>Ybón, diye başladı Oscar, sözcükleri aranarak, fakat kadın gitmişti bile.</p>

  <p>Se acabó. [Tamam, buraya kadar.] Annesi, abuela’sı ve tio’su resti çekti, konu kapandı. Havalimanına giderken, Oscar ne okyanusa baktı ne de manzaraya. Dün gece yazdığı bir şeyi çözümlemeye çalışıyor, sözcükleri usulca yineliyordu. Nefis bir gün, dedi Clives. Oscar yaşlı gözlerini kaldırıp ona baktı. Evet, öyle.</p>

  <p>Uçakta annesiyle tio’sunun arasında oturdu. Tanrım, Oscar, dedi Rudolfo asabice. Gömlek giydirilmiş kuru bir bok parçasına benziyorsun.</p>

  <p>Ablası onları JFK havalimanında karşıladı, oğlanın yüzünü görünce ağlamaya başladı; benim daireye döndüğünde hâlâ ağlıyordu. Bayım’ı bir görmelisin, diye hıçkırdı. Onu <i>öldürmeye</i> çalışmışlar.</p>

  <p>Bu ne iş, Oscar, dedim telefonda. Seni birkaç gün yalnız bırakıyorum, gidip kendini bir güzel hacamat ettiriyorsun?</p>

  <p>Sesini alçalttı. Bir kızı öptüm, Yunior. Sonunda bir kızı öpebildim.</p>

  <p>İyi de, oğlum, az kaldı ölüyormuşsun.</p>

  <p>İşim tamamen bitmedi, dedi. Hâlâ birkaç sağlam noktam var.</p>

  <p>Ama iki gün sonra yüzünü gördüm, kalakaldım. Vay canına, Oscar. Vay anasının canına.</p>

  <p>Başını salladı. Görüntümden daha ciddi bir mesele söz konusu.</p>

  <p>Sonra sözcüğü yazıp gösterdi: <i>fukú.</i></p>

  <h4 class="sigil_not_in_toc">YARARLI BİR ÖĞÜT</h4>

  <p>Yolculuğa çıkarken yanınıza az eşya alın. Kadın kollarını uzattı, evini, belki de bütün dünyayı kucaklamak için.</p>

  <h4 class="sigil_not_in_toc">PATERSON, YENİDEN</h4>

  <p>Evine dönmüştü. Yatağına yattı, iyileşti. Annesi öyle kızgındı ki, oğlanın yüzüne bile bakmıyordu.</p>

  <p>Tepeden tırnağa, tam bir enkazdı. Ybón’u hayatında hiç kimseyi sevmediği kadar sevdiğini biliyordu. Aslında ne yapması gerektiğini biliyordu — Lola’lık yapmak ve ilk uçağa atlayıp geri dönmek. Capitán’ı siktir etmek. Grundy’yi de Grod’u da siktir etmek. Herkesi siktir etmek. Gündüzleri, gün akıllı usluyken söylemesi kolaydı, ama geceleri taşakları buzlu suya dönüşüyor, kopasıca bacaklarının arasından çiş gibi akıyordu. Rüyasında tekrar tekrar şekerkamışlarını, o dehşet tarlasını görüyordu, ama bu kez dayak yiyen kendisi değil, ablasıyla annesiydi, acı çığlıklar attıklarını, durmaları için adamlara yalvardıklarını duyuyor (Tanrım, lütfen, <i>durun)</i> ama seslere doğru koşmak yerine, oradan <i>kaçıyordu</i>! Kendi çığlıklarına uyanıyordu. <i>Beni değil. Beni değil.</i></p>

  <p>&nbsp;</p>

  <p>&nbsp;</p>

  <p><i>Virüs</i>’ü bininci kez izledi, Japon bilimci sonunda Tierra del Fuego’ya ve hayatının aşkına ulaştığında, bininci kez gözyaşlarına boğuldu. Y<i>üzüklerin Efendisi</i>'ni benim hesaplamama göre milyonuncu kere okudu; kitap onu keşfettiği andan, yani dokuz yaşındayken, yolunu yitirmiş ve yalnızken, en sevdiği kütüphaneci, Bir de bunu oku bakalım, dediği ve tek bir öneriyle oğlanın bütün hayatını değiştirdiği andan başlayarak, en büyük aşkı, en büyük tesellisi olmuştu. Neredeyse üçlemenin tamamını bir solukta okumuş ama “ve Far Harad’dan çıkan yarı-cüce, siyah erkekler” cümlesine gelince, hem kafası hem de yüreği öyle bir zonklamaya başlamıştı ki, durmak zorunda kalmıştı.</p>

  <p class="c mt1 mb1">★ ★ ★</p>

  <p>Muazzam Dayak’tan altı hafta sonra, rüyasında yine şekerkamışı tarlasını gördü. Ama kemikler kırılmaya, çığlıklar yükselmeye başlayınca tabanları yağlamak yerine, bugüne kadar sahip olduğu, bundan sonra da sahip olabileceği bütün cesareti topladı ve yapmak istemediği, yapmaya katlanamadığı tek şeyi yaptı.</p>

  <p>Dinledi.</p>
</body>
</html>