<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>III<br/>
  BELICIA CABRAL’IN ÜÇ HÜSRANI<br/>
  1955 — 1962</h3>

  <h4 class="sigil_not_in_toc">PRENSESE BAKIN</h4>

  <p>Amerika Öyküsü’nden önce, Paterson’ın Oscar’la Lola’nın önüne bir rüya gibi açılmasından önce, hatta Ada’dan tahliyemizi duyuran trampet seslerinin yükselmesinden bile önce, anneleri vardı, Hypatía Belicia Cabral:</p>

  <p>öyle uzun boylu bir kız ki, sırf ona bakmak bile bacak kemiklerinizi sızlatır;</p>

  <p>öyle esmer ki, sanki Yaratan onu yaratırken gözünü kırpmış;</p>

  <p>halinde tavrında, tıpkı henüz doğmamış kızı gibi, tuhaf, kendine özgü bir Jersey keyifsizliği — hep başka yerlere duyulan, bastırılamaz bir özlem.</p>

  <h4 class="sigil_not_in_toc">DENİZİN ALTINDA</h4>

  <p>O günlerde Baní’de yaşıyordu. Şu anki çıldırmış, çılgınlığı Boston, Providence ve New Hampshire’ın büyük bölümüne el koyan biz Dominikliler tarafından durmaksızın beslenen Baní’de değil ama. Geçmiş zamanların güzelim Baní'siydi; güzel ve saygıdeğer. Karalığa direnişiyle ünlenmiş bir kentti, ama işte, öykümüzün en kara tenli karakteri burada yaşıyordu. Ana meydanın yakınındaki geniş caddelerin birinde. Artık ayakta olmayan bir evde. Beli burada, anne-halasıyla, tam anlamıyla hoşnut sayılmasa da, görece huzurlu bir ortamda yaşamaktaydı. “Hija” ile “madre”, 1951 yılından beri Plaza Central’in yakınındaki ünlü fırınlarını işletiyor, sararıp solmaya yüz tutmuş, havasız evlerini iki dirhem bir çekirdek tutuyordu. (1951’den önce, yetim kızımız bir başka bakıcı ailenin, dedikodulara inanılacak olursa canavar bir ailenin yanında kalmaktaydı; yaşamının bu karanlık dönemine ne o ne de madre’[anne]si, asla değinmezdi. Onların página en blanco’suydu.) [beyaz, boş sayfa]</p>

  <p>Bunlar Güzel Günlerdi. Çıplak elleriyle hamuru yumruklar, yoğururlarken, La Inca Beli’ye gerçek ailesinin şanlı geçmişini anlatırdı. (Senin baban! Senin annen! Senin kız kardeşlerin! Senin evin!). Bazen de aralarındaki tek ses, Carlos Moya’nın radyosundan yükselen seslerle Beli’nin mahvolmuş sırtına uygulanan tereyağının hışırtısı olurdu. Mango günleri, ekmek günleri. O dönemden kalabilen fazla fotoğraf yok, ama onları gözünüzün önüne getirmek zor değil —Los Pescadores’teki bakımlı, gıcır gıcır evin önüne dizilmişler. Birbirlerine dokunmuyorlar, çünkü bu onların tarzı değil. La grande’nin [aile büyüğü, hatırlı kişi] saygınlığı, ancak bir lehim lambasıyla kesilebilecek denli yoğun; la pequena’da ise [küçük kız, ufaklık] öyle Minas Tirith<sup><a href="../Text/dipnot.xhtml#ref26" id="ref_26">[26]</a></sup> bir kuşkuculuk, sakınganlık ki, üstesinden gelebilmek için Mordor’un<sup><a href="../Text/dipnot.xhtml#ref27" id="ref_27">[27]</a></sup> tamamı gerek. Onlarınki, Güney’in İyi İnsanları’nın yaşamıydı. Haftada iki kez kilise, cumaları Baní’nin merkez parkında gezinti; o nostaljik Trujillo günlerinde bu parkta tek bir arsız çocuk görülmezdi ve nefis bandolar çalardı. Ana-kız aynı bel vermiş yatakta yatarlar, sabahları La Inca chancleta’larını [terlik] körlemesine aranırken, Beli soğuktan ürpererek dışarı, evin önüne fırlar, La Inca kahvesini yaparken, o da sırtını çite dayayıp bakardı. Neye? Komşulara mı? Yerden kalkan toza? Dünyaya?</p>

  <p>Hija, diye seslenirdi La Inca. Buraya gel, kızım.</p>

  <p>Dört-beş kez, sonunda yanına gidip kızı çekiştirir, Beli de zoraki içeri girerdi.</p>

  <p>Neden bağırıyorsun ki? diye sorardı madre’sine, canı sıkılmış.</p>

  <p>La Inca onu sırtından iterek eve sokardı: Şu kızın laflarına da bakın! Daha şimdiden kendini bir şey sanıyor!</p>

  <p>Beli mi? Kesinlikle. Şu Oyá<sup><a href="../Text/dipnot.xhtml#ref28" id="ref_28">[28]</a></sup> ruhlardan biriydi; sürekli dönüp duran, sakinliğe, kıpırtısızlığa alerjisi olan. Üçüncü Dünyalı hangi kız olsa, kavuştuğu bu mübarek yaşam için Tanrı’ya şükrederdi: her şey bir yana, onu dövmeyen, tam tersine (suçluluk duygusu ya da kıza düşkünlüğü yüzünden) alabildiğine şımartan bir madre’si vardı; ona son moda elbiseler alır, fırında çalıştığı için haftalık verirdi; tamam, kabul ediyorum fındık fıstık parası, ama yine de, benzer durumdaki çocukların yüzde doksan dokuzunun kazandığından (yani sıfırdan) fazlaydı. Kızımız <i>yırtmıştı,</i> fakat içten içe hiç de böyle hissetmiyordu. Beli yarım yamalak anlayabildiği nedenlerle, sözünü ettiğimiz dönemde artık fırında çalışmaya da, “Baní’nin en saygın kadınlarından biri”nin “kızı” olmaya da tahammül edemiyordu. Katlanamıyordu, nokta. Şu anki yaşamındaki her şey bunaltıyordu onu; bütün yüreğiyle <i>başka</i> bir şey istiyordu. Bu hoşnutsuzluğun yüreğine ne zaman yerleştiğini anımsayamıyordu, daha sonra kızına, <i>doğduğumdan beri</i> benimleydi, diyecekti, ama doğru muydu bakalım? Tam olarak ne istediği de o kadar net değildi: Kendine ait, olağanüstü bir yaşam mı, evet; yakışıklı, varsıl bir koca mı, evet; birbirinden güzel çocuklar mı, evet; gerçek bir kadının bedeni mi, evet, kesinlikle! Eğer bunu kelimelere dökmek zorundaysam, şöyle diyebilirim: Onun istediği, her şeyden çok arzuladığı şey, Yitik Çocukluğu boyunca zaten arzulayıp durduğu şeydi: Kaçmak. <i>Neyden</i> kaçmak diye sorarsanız, sayması kolay: fırından, okuldan, ölümüne sıkıcı Baní’den, madre’siyle aynı yatakta yatmaktan, istediği elbiseleri alamıyor olmaktan, saçlarını düzleştirmek için on beşinci yaşını bekleme zorunluluğundan, La Inca’nın gerçekleştirilmesi olanaksız beklentilerinden, ana-babasını daha bir yaşındayken kaybetmiş olduğu olgusundan, bunu Trujillo’nun yaptığı fısıltılarından, yetim kaldıktan sonraki o ilk birkaç yıldan, o dönemden kalma, korkunç yara izlerinden, hor görülen kara derisinden. Ancak <i>nereye</i> kaçmak istediğini sorsanız, söyleyemezdi. Bana kalırsa, görkemli bir şatoda yaşayan bir prenses olsaydı, ya da merhum ebeveyninin eski mülkü, muhteşem Casa Hatüey mucizevi bir biçimde Trujillo’nun Omega Etkisi’nden kurtarılıp geri alınsaydı bile, hiç fark etmezdi. Beli yine de kaçmak, alıp başını gitmek isterdi.</p>

  <p>Her sabah, aynı hikâye: Hypatía Belicia Cabral, ven acá! [buraya gel]</p>

  <p>Sen ven acá, diye homurdanırdı Beli, soluğunun altından. Sen.</p>

  <p>Tamam, Beli’nin de neredeyse bütün ergen kaçak adaylarının, bütün bir kuşağın henüz olgunlaşmamış özlemleriyle dolu olduğunu söyleyeceksiniz; peki, ben de size şöyle diyorum: He, ne olmuş, anasını satayım? Dünyanın bütün iyimserliği, hüsnüniyeti birleşse bile, onun gelmiş geçmiş diktatörlerin en diktacısı Rafael Leónidas Trujillo Molina’nın Dominik Cumhuriyeti’nde yaşayan, ergen bir genç kız olduğu gerçeğini, bu kaskatı, hazmı zor gerçeği değiştiremiyordu. Onlar, resmen ve de zımnen, kaçış-geçirmez bir biçimde tasarımlanmış bir ülkenin, kaçması-olanaksız ulusuydu. Burası da, Antiller’in Alcatraz’ı. Dikilen Plátano Perdesi’nde, Houdini gelse delik açamazdı. Zaten Taino ırkı kadar azalmış olan seçenekler, geliri kısıtlı, öfkesi burnunda, koyu tenli bir flaca [sıska, güçsüz] için daha da azdı. (Kızın huzursuzluğuna, yerinde duramazlığına daha somut bir açıklama istiyorsanız: Onun derdi de, genç Dominiklilerin oluşturduğu bütün bir kuşağı boğan aynı havasızlık, oksijensizlikti. Bu boğucu ortamı sağlayansa, Trujillo’yla birlikte geçirilen yirmi küsur yıldı. Beli’nin kuşağı, Devrim’i başlatacak olan, ama şu an havasızlıktan morarmış olan kuşaktı. Bilinç denen şeyden habersiz bir toplumda, bilinçlenmekte olan bir nesil. Değişim vaat eden bir ittifak tarafından değişmesi engellenen, önüne <i>set</i> çekilen kuşak. Beli yaşamının sonlarında, kanser tarafından kemirilirken, gençliğinden, kendilerini nasıl kapana kısılmış hissettiklerinden söz ederdi. Bir okyanusun dibindeydik sanki, dedi. Hiç ışık yoktu ve koskoca okyanus üzerine abanıyordu. Ama çoğunluk buna öyle alışmıştı ki, normal sayıyordu; yukarıda bir dünya olduğunu bile unutmuştuk.)</p>

  <p>İyi de, onun elinden ne gelirdi ki? Beli küçük bir kızdı, canına yandığım; aşmasına, yırtmasına yardım edecek ne gücü, ne güzelliği (henüz), ne yeteneği, ne de ailesi vardı, yalnızca La Inca; La Inca da kızımızın herhangi bir şeyden kaçmasından yana değildi. Tam tersine, kardeşim; sert, kolalı etekleri ve zorba edalarıyla La Inca’nın başlıca hedefi, Belicia’yı Baní’nin taşralı, dar kafalı topraklarına ekmek, o kaçınılmaz gerçeğe, hiç tanımadığı, bebekken yitirdiği ailesinin Göz Kamaştırıcı Altın Geçmişi’ne güzelce dikmekti. (Unutma, senin baban bir doktordu, bir <i>doktor</i>; annense hemşireydi, bir <i>hemşire</i>.) La Inca kızdan, katledilen ailesinin son ve parlak umudu olmasını, tarihi bir “iadeiitibar” misyonunda kilit rolü oynamasını bekliyordu; iyi de, kız dinleyip durduğu, kusturacak kadar yinelenen öyküler dışında, ailesi hakkında ne biliyordu ki? Ve, daha da önemlisi, ne umurundaydı ki? O, ayakuçları geçmişe çevrik, geberesice bir moruk değildi. La Inca’ya defalarca, defalarca anımsattığı gibi, onun ayakları ileriye dönüktü. Geleceğe.</p>

  <p>Baban bir doktordu, diye tekrarladı La Inca, hiç oralı olmaksızın. Annen bir hastabakıcıydı. La Vega’nın en büyük evi onlarındı.</p>

  <p>Beli dinlemiyordu, ama gece, alize rüzgârı esince kızımız uykusunda inliyordu.</p>

  <h4 class="sigil_not_in_toc">LA CHICA DE MI ESCUELA<br/>
  [BENİM KÜÇÜK OKULLUM]</h4>

  <p>Beli on üçündeyken, La Inca ona Baní’nin en iyi okullarından biri olan El Redentor’da bir burs ayarladı. Kâğıt üzerinde oldukça sağlam görünüyordu. Yetim ya da değil, Beli Cibao’nun en iyi ailelerinden birinin Üçüncü ve Son kızıydı; düzgün bir eğitim almak onun salt görevi değil, doğuştan hakkıydı da. La Inca aynı zamanda da, okula gitmenin Beli’nin huzursuzluk ateşini azıcık düşüreceğini umuyordu. Yeni bir okul, vadinin en iyi insanları, diye düşünüyordu, bunların iyileştiremeyeceği ne olabilir? Ancak hayran olunası soyu sopuna karşın, Beli ana-babasının mensup olduğu üst sınıfta, seçkin çevrede yetişmemişti. La Inca (yani babasının en sevdiği kuzeni) onun izini nihayet buluncaya (onu kurtarıncaya), o günlerin karanlığından çekip Baní’nin aydınlığına çıkarıncaya kadar, kızı eğiten, herhangi bir terbiye veren olmamıştı. Şu son yedi yılda, bilgi-görgü konularında titiz, dikkatli La Inca, Dış Azua’nın verdiği hasarın büyük bir kısmını onarmış olsa da, kızın dış çeperleri hâlâ tam anlamıyla yontulmamıştı, epey pütürlüydü. Bütün o üst-sınıf mağrurluğundan, kibrinden istemediğin kadar bol, ama ağzı bir colmado [ucuz meyhane, şarapevi] müdavimi kadar bozuk. Birini, bir hiç yüzünden çiğ çiğ yiyebilirdi. (Suçlusu, Dış Azua’da geçirdiği yıllardı.) Onun kapkara yarı-campesina [köylü, taşralı] kıçını, rejimin en tepesindeki ladronazo’larının [yağmacı, hırsız] beyaz tenli çocuklarıyla dolu, havalı bir okula sokmak, teoride iyi ama pratikte kötü bir fikirmiş meğer. Merhum babası istediği kadar parlak bir doktor olsun, Beli El Redentor’da göze battı. Bulunduğu zeminin kayganlığını düşünürsek, başkası olsaydı, belki daha iyi uyum sağlamak adına kişiliğine ince ayar çekebilirdi; kafayı fazla kaldırmamaya, öğrencilerin hatta çalışanların her Allah’ın günü fırlattığı on bin mızrağı görmezden gelerek sağ kalmaya çalışırdı. Beli değil. Asla itiraf etmiyordu (kendine bile), ama El Redentor’da kendini fena halde çıplak, savunmasız hissediyordu; bütün o soluk gözler, kızın koyu esmerliğini çekirgeler gibi kemirmekteydi — o da böyle bir saldırının nasıl savuşturulacağını bilemiyordu. Bunun üzerine, geçmişte işine yarayan, onu kurtaran şeyi yaptı. Savunmacı, saldırgan ve aşırı, delicesine tepkisel davrandı. Diyelim ki, ayakkabıları hakkında hafiften olumsuz bir şey söylediniz, ânında sıralamaya başlıyordu; gözünüzün bozukluğundan tutun da, kıçına taş batmış bir keçi gibi dans ettiğinize kadar. Vay ki vay. Azıcık dalga geçmek istediniz diyelim, bir de bakmışsınız, kızımız en yukarıdaki trapezden gülle gibi tepenize inmekte.</p>

  <p>Her neyse, şu kadarını söyleyelim yeter: İkinci ders yılının sonunda Beli koridorlardan, herhangi birinin ona takılmasından, bulaşmasından korkmaksızın geçebiliyordu. Bunun kötü yanı, elbette, tamamen yalnız, tek başına kalmasıydı (Hiç de <i>Kelebekler Zamanı</i>'ndaki gibi değildi; nazik, şefkatli Mirabal kız kardeşlerden<sup><a href="../Text/dipnot.xhtml#ref29" id="ref_29">[29]</a></sup> biri öne çıkıp zavallı burslu öğrenciyle dost filan olmuyordu. Burada Miranda yoktu: herkes sırtını dönmüştü Beli’ye.)</p>

  <p>İlk günlerdeki aşırı şişkin beklentilerine, sınıf birincisi olma, yıl sonu balosunda kraliçe seçilip yakışıklı Jack Pujols’la dans etme hayallerine karşın, Beli kısa sürede kendini bu makro-evrenin iskeletinin dışına sürülmüş, Chüd Ayini’yle<sup><a href="../Text/dipnot.xhtml#ref30" id="ref_30">[30]</a></sup> bir güzel şutlanmış buldu. Şu acınası alt-gruba inme şansı bile yoktu — eziklerin dahi eleştirdiği, burnuna takmadığı şu mega-ezikler takımına. O bunun da aşağısındaydı, Sycorax<sup><a href="../Text/dipnot.xhtml#ref31" id="ref_31">[31]</a></sup> diyarında. Yoldaş ultra-dalit’leriyse<sup><a href="../Text/dipnot.xhtml#ref32" id="ref_32">[32]</a></sup> şunlardı: Demir Ciğerli oğlan, yani hizmetkârların sürdüğü tekerlekli sandalyeyle her sabah sınıfın bir köşesine bırakılan ve sürekli gülümsermiş gibi görünen budalayla ülkenin en büyük pulperia’sının [süpermarket] sahibi olan, kuşkulu, karanlık bir lakapla, Trujillo’nun Çino’su diye anılan adamın kızı olan Çinli kız. El Redentor’daki iki yılında Wei üstünkörü bir İspanyolca’dan fazlasını öğrenmeyi becerememişti, ama çektiği su götürmez öğrenme güçlüğüne karşın, dersleri bir gün olsun aksatmazdı. Başlarda öğrenciler onu bildik Asya-karşıtı zırvalarla taciz ettiler. Saçlarıyla (Ay, ne kadar yağlı!), gözleriyle (O daracık şeylerle gerçekten görebiliyor musun?), yemek çubuklarıyla (Elimde sana uygun bir değnek var!), diliyle (çing-çong’canın çeşitlemeleri) alay ettiler. Özellikle oğlanlar suratlarını şekilden şekile sokup çekik gözler, dişlek gagalar yapmaya bayılıyordu. Büyüleyici. Ha-ha. Şakanın bini bir para.</p>

  <p>Yeni oyuncaktan nihayet bıkınca (kız asla karşılık vermedi), öğrenciler Wei’yi Hayalet Kuşağı’na sürgün ettiler; sonunda <i>Çin,Çin,Çin</i> çığlıkları bile kesildi.</p>

  <p>İşte, Beli’nin lisedeki ilk iki yılında, yanında oturan kız buydu. Öte yandan, Wei’nin bile Beli için söylenecek birkaç seçmece sözcüğü vardı.</p>

  <p>Sen siyah, dedi, Beli’nin ince koluna dokunarak. <i>Siyah</i>-siyah.</p>

  <p>Beli kendini cidden zorluyordu, ama ne yapsa, hafif-dereceli uranyum geçmişinden, bomba-sınıfı plütonyum elde etmesi olanaksızdı. Yitik Yılları boyunca eğitim nedir bilmemişti ve bu eksikliğin acısı şimdi sinirsel patikalarından çıkıyordu; şöyle ki, kız önündeki malzemeye asla tam anlamıyla yoğunlaşamıyordu. Belicia’nın, yürek burkan yalnızlığına ve Wei’ninkilerden bile kötü olan notlarına rağmen, küreklere asılmasını sağlayan kamçı, bir kendi inatçılığıydı, bir de La Inca’nın beklentileri. (Doğrusu bir Çinli’den daha yüksek notlar tutturacağını sanırdım, diye yakınıyordu La Inca.) Diğer öğrenciler hararetle, gözleri dönmüşçesine sınav kâğıtlarına eğildiğinde, Beli gözlerini karşıya, Jack Pujols’un alabros tıraşındaki nefis kasırga dalgalarına dikiyordu.</p>

  <p>Señorita Cabral, bitirdiniz mi?</p>

  <p>Hayır, maestra [hoca, öğretmen]. Sonra, zorla suya batırılıyormuşçasına, önündeki problemlere dönüş.</p>

  <p>Okuldan ne kadar nefret ettiğini barrio’sundaki [mahalle, semt] hiç kimse tahmin edemezdi. Hele La Inca’nın bundan kesinlikle haberi yoktu. Colegio El Redentor, ana-kızın yaşadığı orta halli, çalışan-sınıf mahallesinden bir milyon kilometre uzaktaydı. Beli de okulunu diğer Ölümlülerle birlikte gülüp eğlendiği bir cennet, Tanrı katına yükselmeden önce geçirilen dört yıllık süreçmiş gibi sunmak için elinden geleni yapmaktaydı. Havası, kibri daha da artmıştı: Daha önce La Inca onun dilbilgisini düzeltir, argo kullanmasını engellerken, şimdi Aşağı Baní’nin en düzgün telaffuzu, en zengin ifade tarzı ondaydı. (Cervantes gibi konuşmaya başladı, diye övünüyordu La Inca komşulara. Söylemiştim, o okul bütün zahmetlere değer diye.) Beli’nin mahallede de arkadaştan yana şansı pek açık değildi — bir tek Dorca vardı; La Inca’ya temizliğe gelen kadının, bir çift pabucu bile olmayan, Beli’nin bastığı toprağa bile tapan kızı. Dorca’ya, dünyadaki bütün gösterileri sollayacak bir gösteri sunuyordu. Formasını bütün gün, La Inca zorla çıkarttırana kadar çıkartmıyor (Ne sanıyorsun yani, bunları <i>bedava mı</i> dağıtıyorlar?), sürekli okul arkadaşlarından söz ediyor, hepsini de en sıkı dostu ve sırdaşı olarak betimliyordu — özellikle de, onu yok saymayı ve her şeyden dışlamayı görev edinmiş kızları; bundan böyle Yüce Bölük diyeceğimiz bu dört kız, onun öykülerinde, Belicia’yı sık sık bir köşeye çeken, okula, genel olarak da yaşama ilişkin paha biçilmez öğütler veren, yücegönüllü, olgun kişiler olarak resmedilmekteydi. Ama sonra, bu bölüğün, Jack Pujols’la (sevgilimle yani, diye anımsattı Dorca’ya) ilişkisini feci kıskandığı ortaya çıkar, içlerinden biri kaçınılmaz olarak zaafına yenik düşer ve Beli’nin elinden novio’sunu [sevgilisi, sözlüsünü] almaya kalkışır, ama tabii oğlan bu haince yaklaşımlara hiç yüz vermez, onu ayartmaya çalışan kızı her seferinde tersler. <i>Dehşete düştüm</i>, der Jack, fingirdeği yerden yere vururken. Hem de dünyaca meşhur cerrahın kızı Belicia Cabral size bu kadar iyi davranırken! Öykünün bütün çeşitlemelerinde, bölüğün bu suçlu üyesi, uzun süren buz gibi bir küslükten sonra, kendini Beli’nin ayaklarının dibine atıyor, af diliyordu, Beli de gergin bir düşünme sürecinin ardından onu mutlaka bağışlıyordu. Ellerinde değil, zayıflar işte, diye açıkladı Dorca’ya. Tabii bir de, Jack’in böylesine guapo [yakışıklı, havalı) olması var. Beli olağanüstü bir dünya dokuyordu! Partilerden, havuzlardan, polo maçlarından, kanlı bifteklerin tabaklara yığıldığı, üzümün mandalina kadar sıradan sayıldığı akşam yemeklerinden söz ediyordu. Aslında, farkında bile olmadan, asla tadamadığı yaşamı anlatmaktaydı: Casa Hatüey’deki yaşamı. Tanımlamaları öyle renkli, öyle şaşırtıcıydı ki, Dorca sık sık, bir gün okula beni de götürsene, diyordu.</p>

  <p>Beli alayla gülüyordu. Delirdin herhalde? Amma aptalsın!</p>

  <p>Bunun üzerine Dorca başını öne eğerdi. İri, taraklı ayaklarına bakardı. Şıpıdık terliklerin içindeki tozlu ayaklarına.</p>

  <p>La Inca, Beli’nin doktor olmasını istiyor (İlk kadın doktor olmayacaksın, ama en iyisi olacaksın!), hija’sını deney tüplerini ışığa doğru kaldırırken hayal ediyordu, oysa Beli derslerin çoğunu etraftaki oğlanları hayal ederek geçiriyordu (öğretmenlerden biri eve bir mektup yolladıktan, La Inca da onu bir güzel haşladıktan sonra, oğlanlara gözünü dikip bakmayı kesmişti. Kendini nerede sanıyorsun sen? Genelevde mi? Orası Baní’nin en iyi okulu, muchacha, sense adını iki paralık ediyorsun!); onları düşünmediği zamanlarsa, bir gün sahip olacağından hiç kuşku duymadığı evin hayalini kuruyor, zihninde güzelce döşüyordu, oda oda. Madre’si onun ne yapıp edip Casa Hatüey’i geri almasının derdindeydi, oysa Beli’nin evi yeniydi, gıcır gıcırdı, sırtında geçmişten en küçük bir yük yoktu. En sevdiği Maria Montez fantezisinde, tıpatıp Jack Pujols’a benzeyen, Avrupalı bir Jeans Pierre Aumont onu fırında görüyor, delice âşık oluyor ve alıp Fransa’daki şatosuna uçuruyordu.<sup><a href="../Text/dipnot.xhtml#ref33" id="ref_33">[33]</a></sup></p>

  <p>(Uyan, kızım! Fırındaki ekmekler yanacak!)</p>

  <p>Böyle hayal âleminde gezinen tek kız o değildi. Bu romantik saçmalıklar <i>havaya</i> sinmişti; kızları dört koldan, gece gündüz bu zırvalarla besliyorlardı. Beli, kafasının içinde dönüp duran o baskın bolero, cancione ve verso [dans, şarkı, türkü ve şiir] atlıkarıncasından, <i>Listin Diario</i>’hun sosyete sayfalarından fırsat bulup da başka, kırklı bir şey düşünebilseydi, şaşardık zaten. On üç yaşındaki Beli’nin aşka duyduğu inanç, ailesi, kocası, çocukları ve talih tarafından terk edilmiş, yetmişlik bir dulun Tanrı’ya duyduğu inançtan farksızdı. Belicia, Kazanova Dalgası’na akranlarının çoğundan daha fena kapılmıştı — tabii bu mümkünse. Kızımız tam bir şıpsevdi, düpedüz <i>oğlan delisi</i> idi. (Santo Domingo’da oğlan delisi diye tanımlanmak ayrı, farklı bir sınıflandırmadır: Ortalama Kuzey Amerikalı kızı yakıp kül edecek kara sevdalara taş gibi dayanıklı, anlamına gelir.) Otobüsteki genç bravo’lara [hayta, bıçkın] yiyecekmiş gibi bakar, fırına gelip giden buenmoso’ların ekmeğini gizlice öper, kendi kendine hep o güzelim Küba aşk şarkılarını söylerdi.</p>

  <p>(Oğlanların <i>herhangi</i> bir şeye çözüm olduğuna inanıyorsan, diye homurdanırdı La Inca, Tanrı yardımcın olsun.)</p>

  <p>Ama oğlan konusu bile, içinde kalan bir başka ukdeydi. Barrio’daki zencilere ilgi duysaydı, Beli'mizin hiçbir sorunu olmazdı; bu fırlamalar onun romantik ruhuna bin şükreder, ânında üzerine atlarlardı. Ama ne yazık ki, La Inca’nın Colegio El Redentor’dan beklentisi, okuldaki özel, kaliteli havanın kızın kişiliğine olumlu etki yapabileceği umudu (tıpkı ıslak-kemerle indirilen bir düzine darbenin ya da ısıtılmayan bir manastırda geçirilen üç ayın yapacağı gibi) sadece bu alanda meyve yemiş, on üçündeki Beli’nin gözü dünyadaki Jack Pujols’lardan başkasını görmez olmuştu. Ancak, bu tür durumlarda hep olduğu gibi, şiddetle arzuladığı bu yüksek sınıf delikanlıları onun ilgisine karşılık vermiyordu — Beli’nin elinde, bu Rubirosa’ları zengin kız hayallerinden koparıp alacak pek bir şey yoktu.</p>

  <p>Ne hayat ama! Her gün, ekseni üzerinde bir yıldan da yavaş dönüyordu. Beli okula, fırına, La Inca’nın boğucu, vesveseli ilgisine çenesini sıkarak tahammül ediyordu. Kent dışından gelen ziyaretçileri açlıkla süzüyor, en ufak bir esintide kollarını ardına kadar açıyor, geceleriyse üzerine abanan okyanusla Yakup peygamber gibi boğuşuyordu.</p>

  <h4 class="sigil_not_in_toc">KİMOTA!<sup><a href="../Text/dipnot.xhtml#ref34" id="ref_34">[34]</a></sup></h4>

  <p>Ne oldu peki?</p>

  <p>Bir oğlan.</p>

  <p>İlk sevgilisi.</p>

  <h4 class="sigil_not_in_toc">NÚMERO UNO</h4>

  <p>Jack Pujols elbette: okulun en yakışıklı (yani: en beyaz) çocuğu; mağrur, ince uzun bir Melniboné’li,<sup><a href="../Text/dipnot.xhtml#ref35" id="ref_35">[35]</a></sup> safkan Avrupalı; bir usta tarafından yontulmuş gibi görünen yanaklarında tek bir yara izi, ben, kusur ya da kıl bulunmayan, küçük, pembe meme uçları, salchicha [domuz sosisi] dilimleri kadar kusursuz ovallikte bir oğlan. Trujillo’nun gözbebeği hava kuvvetlerinde albay olan babası, Baní’nin ağır toplarındandı (devrim sırasında başkenti bombalamak, zavallı amcam Venicio dahil, onca çaresiz sivili öldürmek gibi son derece yararlı hizmetlerde bulunacaktı); Venezuela ölçülerinde, eski bir güzellik kraliçesi olan annesiyse şimdi Kilise’nin aktif bir destekçisiydi; bir kardinal-yüzüğü-öpücüsü ve bir yetim socorro’su [hâmi, kurtarıcı]. Jack, En Büyük Oğul, Ayrıcalıklı Tohum, Hijo Bello, Meshedilen, ailenin dişi üyeleri tarafından el üstünde tutulmaktaydı — bitmek bilmez muson yağmurlarıymışçasına üzerine yağan bu yüceltme ve hoşgörü sağanağı, oğlanın içinde çabucak bir yetkinlik bambusu yeşertivermişti. Kendisinin iki misli oğlanların fiziksel kasıntılığına ve sivri bir mahmuz gibi insanlara batırdığı, katlanılmaz, bangır bangır bağıran bir kendini beğenmişliğe sahipti. İleride, kozunu İblis Balaguer’den yana<sup><a href="../Text/dipnot.xhtml#ref36" id="ref_36">[36]</a></sup> oynayacak ve Panama büyükelçiliğiyle ödüllendirilecekti, ama şimdilik okulun Apollo’su, Mithra’sıy dı. Öğretmenler, personel, kızlar, oğlanlar, hepsi de bu biçimli ayakların dibine gül yaprakları serpmekteydi: Tanrı’nın (yüce, mutlak Tanrı! Demokrasinin merkezi ve çevresi!) çocuklarını eşit oranda sevmediğinin canlı, somut kanıtıydı.</p>

  <p>Peki, bu akıllara ziyan el bebek gül bebekle Beli’nin etkileşimi nasıldı? Bir bakıma, tam da kızın kalın kafalı dobralığına yaraşır biçimde: Koridorda, kitaplarını yeni tomurcuklanmış göğüslerine bastırıp gözleri yerde, sert adımlarla ilerler, oğlanı görmemiş gibi yaparken, onun kutsal bedenine toslayıverdi.</p>

  <p>Caramb... diye geveledi afallayan oğlan, yana kaçarken; sonra, çarpanın Belicia olduğunu, eğilmiş, yere saçılan kitaplarını topladığını gördü, kendisi de eğildi (hiçbir şey olmasa bile, bir caballero’ydu [centilmen, beyefendi]); öfkesi dağılmıştı, yerini şaşkınlık, gerginlik almaktaydı. Caramba, [Vay canına] Cabral, nesin sen, yarasa mı? <i>Yürürken.</i> Önüne. Baksana.</p>

  <p>Geniş alnını kırıştıran, tek bir endişe çizgisi (“Jack’in parçası” diye bilinirdi) ve en koyusundan gök mavisi gözleri vardı. Atlantis’in Gözleri. (Bir keresinde Beli onu sayısız kadın hayranından birine övünürken duymuştu: Ah, bunları mı diyorsun? Onları Alman abuela’mdan almışım.)</p>

  <p>Hadi ama, Cabral, senin derdin ne?</p>

  <p>Senin hatan! diye tısladı kız, birden çok şeyi kastederek.</p>

  <p>Hava karanlık olsaydı, belki gözleri daha iyi görürdü, diye atıldı oğlanın yağcılarından biri Beli.</p>

  <p>Belki de karanlıktı. Çünkü onca niyete ve çabaya karşın, oğlan için görünmez biriydi Beli.</p>

  <p>Görünmezliği ebediyen de sürerdi, eğer Beli’ye okuldaki ikinci yılının yazında büyük biyo-kimyasal piyango vurmasaydı; o yıl, İkinci Cinsel İnkişaf Yazı’nı yaşadı ve mutlak bir dönüşüm geçirdi (<i>dehşetengiz bir güzel doğmuştu</i>). Eskiden çok uzun boylu, sıska bir balıkçılken, ancak sıradan denebilecek bir güzelliği varken, yazın sonunda tam bir kadın oldu, o ünlü bedenine, Baní’de dillere destan olan vücuduna kavuştu. Merhum ana-babasının genleri, şu Roman Polanski tarzı dalgalardan birine konmuş, hiç tanımadığı ablası gibi, Beli de neredeyse bir gecede genç irisi bir afete dönüşmüştü; Trujillo son sertleşme demlerinde olmasaydı, büyük bir olasılıkla pençelerini ona geçirirdi, tıpkı, söylentilere bakılırsa, zavallı merhum ablasına geçirdiği gibi. Kayıtlara geçsin diye söyleyeyim, o yaz kızımız öyle tahripkâr bir gövdeye kavuştu ki, onu yalnızca bir porno filmci ya da bir mizah çizeri duru bir zihinle tasarımlamış olabilirdi. Her mahallenin koca memeli bir afeti vardır, ama Beli hepsini gölgede bırakırdı, o “La Tetúa Suprema” idi: teta’ları öyle inanılmaz, öyle muazzam kürelerdi ki, şefkatli kadınların onların taşıyıcısına acımasına, etraftaki bütün erkeklerin de acınası yaşamlarını yeniden gözden geçirmelerine neden oluyordu. Luba’nın Göğüsleri vardı onda (35DDD). Peki ya, zencileri bile suspus eden, lanet olası ağızlarını bir karış açık bırakan şu süper-sonik popoya ne demeli? Öyle bir culo ki, que jalaba màs que una junta de buey [bir çift öküzü bile çekebilecek güçte]. Yüce Tanrım! Bu hakir Gözlemciniz bile, onun eski resimlerini elden geçirirken, ne canına yandığım bir bebek olduğunu görünce çarpılıp kaldı.<sup><a href="../Text/dipnot.xhtml#ref37" id="ref_37">[37]</a></sup></p>

  <p>Hay kör şeytan! diye çığırdı La Inca. Hija, sen neyle <i>besleniyorsun</i> kuzum?</p>

  <p>Beli normal bir kız olsaydı, mahallenin en göze çarpan tetúa’sı olmak onu çekingenleştirebilir, hatta pestilini çıkaracak bir bunalıma sokabilirdi. Başta, Beli bu iki tepkiyi de verdi, yanı sıra, ergenlik döneminde size bedavaya, kovayla sunulan malum duyguya da doydu: <i>Utanç. Sharam. Vergüenza.</i> Artık La Inca’yla birlikte yıkanmak istemiyor, her sabah yinelenen bu alışkanlığa noktayı koyuyordu. La Inca üstünde durmadı: Eh, tek başına yıkanacak kadar büyüdün sanırım. Ama alındığını anlayabiliyordunuz. Beli banyonun mahrem loşluğunda Novi Orbis’inin<sup><a href="../Text/dipnot.xhtml#ref38" id="ref_38">[38]</a></sup> etrafında kederle dönüp duruyor, aşırı hassas meme uçlarını inatla görmezden geliyordu. Şimdi dışarıya her çıkışında, erkeklerin lazer gözleriyle, kadınların ustura fısıltılarıyla dolu bir Tehlike Odası’na adım attığı duygusuna kapılmaktaydı. Araba kornalarının cayırtısı, kendini yiyip bitirmesine yetiyordu. Sırtına binen bu yeni yük yüzünden dünyaya da, kendine de ateş püskürmekteydi.</p>

  <p>Bu, ilk ay için geçerli. Sonra, kızımız yavaş yavaş bütün bu laf atmaların arkasını, <i>Dios mio asesina</i>'ların, [Tanrım, insanı öldürür bu] <i>y ese tetatorio</i> [hele şu bombalara] ve <i>que pechonalidad</i>'ların [ne memeler ama] gerisini, bu yorumları harekete geçiren gizli mekanizmayı görmeye başladı. Bir gün fırından, yanı başında o günkü tariflere ilişkin bir şeyler mırıldanan La Inca’yla birlikte eve dönerken, Beli’ye dank etti: Erkekler ondan hoşlanıyordu! Sırf hoşlanmakla kalmıyor, fena halde hoşlanıyorlardı! Kanıtı da, müşterilerinden biri olan, mahalledeki dişçinin parayı uzatırken arasına sıkıştırdığı nottu; Seni görmek istiyorum; bu kadar basit. Beli dehşete kapılmış, yerin dibine girmiş, sersemlemişti. Dişçi, La Inca’ya neredeyse her ay, ya yedi çocuğundan ya da elli küsur yeğeninden biri için (belki de kendisi, sırf kendi boğazı için) pasta ısmarlayan, şişman bir kadınla evliydi. Kadının sarkık bir gerdanı, her türlü koltuğun canına okuyan, devasa bir orta-yaş kıçı vardı. Beli notu, bizzat Tanrı’nın ilah oğlundan gelmiş bir evlenme teklifiymişçesine, uzun uzun, hülyalı hülyalı düşündü, her ne kadar dişçi kel kafalı, sıkı bir biracı kadar göbekli biri olsa, yanakları ince, kırmızı damarlarla kaplı olsa da. Adam her zamanki gibi fırına geldi, ama şimdi gözleri sorgulayıcıydı; Selam, Senorita Beli! selamına şehvet ve tehdit sinmişti, Beli’nin kalbiyse şimdiye kadar hiç duymadığı bir gümbürtüyle atıyordu. Böyle iki ziyaretten sonra, fevri bir kararla, adama bir pusula yazdı, Evet, beni şu-şu saatte parktan alabilirsin, paranın üstüyle birlikte verdi, sonra da allem edip kallem edip La Inca’yı tam randevu saatinde parktan geçirdi. Yüreği çıldırmış gibiydi; ne beklediğini bilmiyordu, ama içinde delice bir umut vardı, tam parktan çıkmak üzereyken, dişçiyi gördü; kendisine ait olmayan bir arabada oturmuş gazete okur gibi yapıyordu, ama meyus gözlerle kıza bakmaktaydı. Bak, Madre, dedi Beli yüksek sesle, bu bizim dişçi; La Inca dönüp baktı, oğlumuz da çabucak, eli ayağına dolanarak arabayı çalıştırdı, La Inca’nın el sallamasına bile kalmadan gazlayıp gitti. Ne kadar tuhaf! dedi La Inca.</p>

  <p>Ondan hoşlanmıyorum, dedi Beli. Sürekli bana bakıyor.</p>

  <p>O günden sonra, pastaları almaya hep karısı geldi. Y el dentista? [Peki ya dişçi?] diye sordu Beli masumca. Öyle tembel ki, kıpırdamaya üşeniyor, dedi karısı, hiç de kızgın olmayan bir sesle.</p>

  <p>Bütün hayatı boyunca, tam da bu vücut gibi bir şeyi beklemiş olan Beli’yi, edindiği bu yeni bilgi <i>göklere uçurdu.</i> Şiddetle arzulanan biri olmanın yadsınamaz somutluğu, bir bakıma, Güç anlamına geliyordu. One Ring’in<sup><a href="../Text/dipnot.xhtml#ref39" id="ref_39">[39]</a></sup> tesadüfen keşfi gibi. Büyücü Şazam’ın mağarasına yuvarlanıvermek ya da Yeşil Fener’in parçalanmış gemisini buluvermek gibi! Hypatía Belicia Cabral nihayet güce ve gerçek bir benlik algısına kavuşmuştu. Omuzlarını geriye atmaya, bulduğu en dar elbiseleri giymeye başladı. Kızı sokağa çıkarken her görüşünde, Yüce Tanrım, diye inliyordu La Inca. Tanrı sana bu yükü üstelik böyle bir ülkede ne diye verdi ki?</p>

  <p>Beli’ye o kıvrımlarla gösteriş yapmamasını söylemek, acı içinde kıvranan, şişman bir çocuğa, yeni keşfettiği genlerle oynama yeteneğini kullanma, demekten farksızdı. Büyük güç beraberinde büyük sorumluluk getirir...miş! <i>Palavra.</i> Kızımız yeni bedeninin temsil ettiği geleceğe koşarak daldı, bir daha da arkasına bakmadı.</p>

  <h4 class="sigil_not_in_toc">IŞIK ŞÖVALYESİNİ AVLAMAK</h4>

  <p>Beli yaz tatilinin bitiminde El Redentor’a tepeden tırnağa, öhö, teçhizatlı bir biçimde döndü, okulu ve öğrencileri telaşa verdi, tıpkı Ahab’ın adı-lazım-değil’i kovalayışındaki müthiş kararlılıkla Jack Pujols’un peşine düştü. (Son kertede, Ahab’ın kafaya taktığı albino balinamız yalnızca bir simgeydi. Avın böylesine hırslı, ateşli geçmesine hâlâ şaşıyor musunuz?) Başka bir kız olsaydı daha sinsi, daha kurnaz davranır, avını kendine çekerdi; amma velakin yol yordam ya da sabır denen şey Beli’de ne gezer? Neyi var neyi yok, Jack’e fırlattı. Gözleriyle oğlanı öyle çok sopaladı ki, az kaldı gözkapaklarını incitiyordu. Heybetli göğsünü, bulduğu her fırsatta oğlanın göz hizasına soktu. Öğretmenlerden azar işitmesine neden olan, oğlanların ve erkek eğitimcilerin ağzının suyunu akıtan bir yürüyüş biçimi edindi. Fakat Pujols etkilenmedi; o derin, yunus gözleriyle kızı süzdü, kılını bile kıpırdatmadı. Bu minvaldeki bir haftanın sonunda, oğlanı ağına ânında düşüreceğini sanan Beli artık çıldıracak haldeydi; böylece, bir gün utanmayı filan ortadan kaldıran bir çaresizlikle, bluzunun düğmelerini açık unutmuş gibi yaptı, içinde Dorca’dan (artık o da bayağı gösterişli bir balkon edinmişti) aşırdığı dantelli sutyen vardı. Ancak Beli’nin görkemli çatalını sergilemesine —bir başka deyişle, dalga-devinimli silahını çekmesine— kalmadan, Wei, alı al moru mor, bir koşu gelip düğmelerini ilikledi.</p>

  <p>Her yanın görünüyor!</p>

  <p>Ve ilgisizce uzaklaşan Jack.</p>

  <p>Her yolu denedi, tutturamadı. Bir de baktık, Beli koridorda oğlana toslama rutinine dönüvermiş. Cabral, dedi Jack gülümseyerek. Daha dikkatli olmalısın.</p>

  <p>Seni seviyorum! diye haykırmak istedi Beli. Senin çocuklarını doğurmak istiyorum! Senin kadının olmak istiyorum! Onun yerine, Bence asıl <i>sen</i> dikkatli ol, dedi.</p>

  <p>Yüzü hiç gülmüyordu. Eylül geçip gitti; inanılır gibi değildi ama okuldaki en iyi ayını yaşamıştı. Eğitimsel açıdan, yani. En sevdiği ders İngilizce’ydi (ne kadar ironik). Elli eyaletin adını ezbere sayabiliyordu. Kahve isteyebiliyor, banyonun, postanenin yerini, saati sorabiliyordu. İngilizce öğretmeni (bir cinsel sapık) aksanının <i>superb, superb<sup><a href="../Text/dipnot.xhtml#ref40" id="ref_40">[40]</a></sup></i> olduğunu söylüyordu. Diğer kızlar adamın onları ellemesine izin veriyorlardı, ama erkek sapkınlıklarına artık son derece duyarlı olan ve kendini ancak bir prense layık gören Beli, adamın kıvrak, kıpırdak ellerinin altından sıvışıveriyordu.</p>

  <p>Öğretmenlerden biri onlardan yeni on yıllık dönem üzerinde düşünmelerini istedi. Önümüzdeki yıllarda kendinizi, ülkenizi ve şanlı Başkanımızı nerede görmek istersiniz? Kimse soruyu anlamadı, adam da ikiye bölüp basitleştirmek zorunda kaldı.</p>

  <p>Ödev, sınıf arkadaşlarından birinin, Mauricio Ledesme’nin başını büyük bir belaya soktu; durum öyle ciddiydi ki, ailesi oğlanı ülkeden kaçırmak zorunda kaldı. Bölük kızlarından birinin yanında oturan, kıza duyduğu aşkla yanıp tutuşan, sessiz sakin bir oğlandı. Belki de kızı etkileyeceğini sanmıştı. (Aslında haksız da sayılmazdı, çünkü bir-numaralı-yatağa-atma tekniği “Amerikalı Mike Gibi Ol” değil de, “Che Gibi Ol” kuşağının eli kulağındaydı.) Belki de yalnızca burasına gelmişti. Her neyse, oğlan oturdu, müstakbel bir devrimci-şairin haşin, anlaşılmaz el yazısıyla döktürdü: Ülkemizi, Birleşik Devletler gibi demokratik bir ülke olarak görmek isterim. Keşke diktatörlerin artık sonu gelse. Ayrıca, Galíndez’i öldürenin de Trujillo olduğuna inanıyorum.<sup><a href="../Text/dipnot.xhtml#ref41" id="ref_41">[41]</a></sup></p>

  <p>Bu kadarı yetmişti. Ertesi gün Mauricio da öğretmen de ortalarda yoktu. Kimse bir şey söylemiyordu.<sup><a href="../Text/dipnot.xhtml#ref42" id="ref_42">[42]</a></sup></p>

  <p>Beli’nin kompozisyonuysa tartışma yaratmaktan çok uzaktı. <i>Yakışıklı ve zengin bir erkekle evleneceğim. Aynı zamanda doktor olacağım ve açacağım hastaneye Trujillo’nun adını vereceğim.</i></p>

  <p>Evde Dorca’ya atıp tutmayı, sevgilisiyle övünmeyi sürdürüyordu; Jack Pujols’un fotoğrafı okul gazetesinde yayınlanınca, gazeteyi eve büyük bir zaferle getirdi. Dorca öylesine sarsıldı ki, geceyi onların evinde geçirdi; hüngür hüngür ağlıyor, avutulamıyordu. Beli onun hıçkırıklarını açık seçik duyabiliyordu.</p>

  <p>Sonra, ekimin ilk günlerinde, halk Trujillo’nun yaş gününü kutlamaya hazırlanırken, Beli’nin kulağına bir fısıltı çalındı; Jack Pujols kız arkadaşından ayrılmıştı. (Bu kız arkadaştan baştan beri haberi vardı Beli’nin, ama umurunda mıydı dersiniz?) Bunun yalnızca bir söylenti olduğundan emindi, yine boş umutlara kapılıp acı çekmek istemiyordu. Ama bir süre sonra, söylentiden ve boş umuttan fazlası olduğu ortaya çıktı, çünkü aradan iki gün geçmiş geçmemişti ki, Jack Pujols koridorda Beli’yi durdurdu, hayatında ilk kez görüyormuş gibi baktı. Cabral, diye fısıldadı, <i>çok güzelsin.</i> Kolonyasının keskin baharatı, sarhoş ediciydi. Biliyorum, dedi kız, ateş basmış yüzü alev alev. Şey, dedi oğlan, beysbol eldiveniyle o düz, dümdüz saçlarını kaşırken.</p>

  <p>Arkası hızlı geldi; kızı yepyeni Mercedes’iyle gezdirmeler, cebinde taşıdığı dolar tomarını çıkarıp helado [dondurma] almalar. Yasal açıdan, yaşı araba kullanmaya uygun değildi, ama Santo Domingo’da herhangi biri bir albayın oğlunu herhangi bir şey için durdurur mu sizce? Özellikle de Ramfis Trujillo’nun sırdaşlarından, can dostlarından biri olduğu söylenen bir albayın oğlunu?<sup><a href="../Text/dipnot.xhtml#ref43" id="ref_43">[43]</a></sup></p>

  <h4 class="sigil_not_in_toc">AŞK!</h4>

  <p>Hiç de sonradan iddia ettiği gibi romantik bir aşk macerası değildi. Birkaç sohbet, kumsalda, sınıf arkadaşları piknik yaparken, baş başa bir yürüyüş, ve daha ne oluyor demeye kalmadan, derslerden sonra gizlice girdikleri dolapta oğlanın korkunç bir şeyi onun içine kaydırıvermesi. Şu kadarını söyleyeyim, diğer oğlanların ona neden Ripio Jack<sup><a href="../Text/dipnot.xhtml#ref44" id="ref_44">[44]</a></sup> adını taktıklarını nihayet anlıyordu; oğlan, tecrübesiz Beli’nin bile anlayabildiği gibi, devasa bir penise sahipti; tam Şiva’lık bir organ, dünya çapında bir torpido muhribi. (Oysa Beli hep oğlanların ona Sustalı Jack dediğini sanırdı. Hah!) Pujols’un ona ne kadar az saygı gösterdiğini daha sonra, Gangster'le birlikte olduğunda ayrımsayacaktı. Ancak o sırada, elinde kıyaslayabileceği bir veri olmadığından, düzüşmenin insana böyle, için bir cam parçasıyla kesiliyormuş hissi verdiğini varsaydı. İlk seferinde, korkudan ödü bokuna karıştı, çok da fena canı yandı, ama hiçbir şey sonunda yola çıkabildiği, bir yolculuğun başladığı, ilk adımın atıldığı, ciddi bir şeylerin başladığı duygusunu gölgeleyemezdi.</p>

  <p>Daha sonra oğlana sarılmak, ipeksi saçlarına dokunmak istedi, fakat beriki onun okşayışlarını silkeleyiverdi. Hadi giyin, çabuk! Yakalanırsak kıçım fena yanar.</p>

  <p>İşte bu komikti, çünkü <i>kendi</i> kıçının içinde bulunduğu durum <i>aynen</i> buydu.</p>

  <p>Bir ay kadar okulun çeşitli, gözden uzak köşelerinde yiyişip durdular; ta ki bir gün, öğretmenin teki öğrenci cemaatinden aldığı isimsiz bir ihbarla, süpürge dolabına gizlenmiş olan çifti tam iş üzerinde basıncaya kadar. Gözünüzün önüne bir getirin: Beli çırılçıplak, sırtında kimsenin bugüne kadar görmediği büyüklükte bir yara izi; Jack’in pantolonu bileklerine yığılmış.</p>

  <p>Ne skandal! Olayın geçtiği yeri ve zamanı unutmayın: Ellili yılların sonu, Baní. Buna bir de, Jack Pujols’un Kutsal B___ aşiretinin, Baní’nin en saygıdeğer (ve bok gibi zengin) ailesinin bir numaralı oğlu olduğu gerçeğini ekleyin. Dahası, kendi sınıfından biriyle değil de (ki, bu bile sorun yaratırdı), burslu okuyan bir prieta [siyahımsı esmer, zenci] ile yakalanmasını katın. (Kahrolası yoksul prieta’lar, elitler için en doğal kullanım alanları olarak görülürdü, yeter ki gizli tutulsun, ortalığa saçılmasın; başka yerlerde Strom Thurmond<sup><a href="../Text/dipnot.xhtml#ref45" id="ref_45">[45]</a></sup> Manevrası denen şey, yani.)</p>

  <p>Pujols tabii bütün suçu Beli’ye yıktı. Rektörün odasında oturdu, kızın kendisini nasıl baştan çıkardığını en ince ayrıntısına dek anlattı. Ben masumum, diye bastırdı. Bütün suç onda! Ancak asıl rezalet, Pujols’un şu öteki sevgilisiyle hâlâ nişanlı olmasıydı; Baní’nin yine çok güçlü ailelerinden birinin, R___'lerin kızı olan, üzüntüden yataklara düşen Rebecca Brito’yla. Dolayısıyla, Jack’in bir dolapta bir prieta’yla basılması, iyi bir aileye kapılanma hayallerini tam anlamıyla kebap etmekteydi. (Kızın ailesi, Hıristiyan saygınlıklarını koruma konusunda aşırı titizdi.) Pujols’un babası öylesine öfkelendi/yerin dibine battı ki, oğlanı eline geçirir geçirmez dövmeye başladı, bir hafta içinde de Porto Riko’daki bir askeri okula postaladı; orada, Albay’ın deyişiyle, görev bilinci edinecekti. Beli onu bir daha hiç görmedi, yalnızca bir kez, artık ikisi de kırklı yaşlardayken, <i>Listin Diario</i>'da fotoğrafını gördü.</p>

  <p>Pujols kendini beğenmiş hıyarın teki olabilirdi, ama Beli yine de tarih kitaplarına geçecek bir tepki verdi. Kızımız olanlardan en küçük bir utanç <i>duymadığı</i> gibi, kutsal üçlü —rektör, rahibe ve kapıcı— tarafından güzelce hırpalandıktan sonra bile, suçunu kabullenmeye kesinlikle yanaşmadı! Başını fırıl fırıl, 360 derece çevirip bezelye çorbası kussaydı, yaratacağı gürültü bundan daha az olurdu. Ama o tipik kalın kafalı, dediğim dedik Beli tarzıyla, yanlış bir şey yapmadığını, hatta işin aslı, hakkı olan bir şeyi yaptığını iddia ediyordu.</p>

  <p>Kocamla canımın istediği her şeyi yapabilirim, diyordu inatla.</p>

  <p>Anlaşıldığı kadarıyla Pujols, liseyi bitirir bitirmez evlenme sözü vermiş, Beli de ona inanmıştı; olta, iğne ve kurşun. Bu safdilliği, benim daha sonra tanıdığım, salt kendi çıkarını düşünen, palavraya karnı tok kadın-matadorla bağdaştırmak çok zor, ama unutmayalım: çok gençti ve <i>âşıktı.</i> Hayalcilerden söz etmiştik, anımsayın: Kızcağız Jack’in dürüstlüğüne içtenlikle inanmıştı.</p>

  <p>El Redentor’un İyi Öğretmenleri kızdan bir mea culpa [suçlu, kabahatli] çıkarmayı bir türlü başaramadı, yanına bile yaklaşamadı. Bizimki ısrarla başını sallamayı, ayak diremeyi sürdürdü; Evren’in Yasaları kadar inatçı, direngendi — Hayır Hayır Hayır Hayır Hayır Hayır Hayır. Ancak bunun ona hiçbir yararı olmadı. Belicia’nın okuldaki ayrıcalığı sona ermişti; La Inca’nın hayalleri, Beli’de merhum babasının dehasını, sihrini (her alandaki mükemmelliğini) yeniden-yaratma emelleri de.</p>

  <p>Başka ailede olsaydı, böyle bir rezalet Beli’nin acilen, canı çıkıncaya, hastanelik oluncaya kadar dövülmesi, iyileşip taburcu olunca yeniden dövülmesi ve <i>gerisin geri</i> hastaneye götürülmesi anlamına gelirdi, fakat La Inca bu türden bir ebeveyn değildi. O, anlıyor musunuz, ciddi, aklı başında, onurlu bir kadındı, sınıfının en iyilerinden biri, ama kızı fiziksel olarak cezalandırmaktan acizdi. İster evrendeki bir aksaklık deyin, ister ruhsal bir zayıflık, ama La Inca’nın kıza el kaldırması mümkün değildi, o kadar. Ne o zaman, ne de daha sonra. Tek yapabildiği, kollarını havada sallamak, feryat figan bağırmak oldu. Böyle bir şey nasıl olur? diye soruyordu. Nasıl? <i>Nasıl?</i></p>

  <p>Benimle evlenecek! diye çemkirdi Beli. Çocuklarımız olacak!</p>

  <p>Sen <i>delirdin mi?</i> diye kükredi La Inca. Hija, sen <i>aklını mı</i> kaçırdın?</p>

  <p>Bokun yatışması biraz zaman aldı —komşular olup bitene bayıldı (size söylemiştim, siyahlar beş para etmez diye!)— ama sonunda ortalık sakinledi, bunun üzerine La Inca “kızın geleceği” konulu, özel bir seans düzenledi. Giriş faslı olarak Beli’ye diliyle beş milyon beş kırbaç darbesi indirdi, yerlerde sürünen muhakeme gücünün, ahlakının, her şeyinin derisini yüzdü; bu ön hazırlığın güzelce anlaşılıp sindirilmesinin ardından, raconu kesti: Okula döneceksin. El Redentor’a değil, ama hemen hemen onun kadar iyi bir yere. Padre Billini’ye.</p>

  <p>Ve Beli, gözleri Jack-kaybından hâlâ şiş, güldü: Okula gitmeyeceğim. Bir daha asla.</p>

  <p>Yitik Yılları’nda, eğitim alma uğruna çektiklerini unutmuş muydu? Bedellerini? Sırtındaki korkunç yaraları? (<i>Yanış'ı</i>.) Belki unutmuştu, belki de bu Yeni Çağ’ın ayrıcalıkları, Eski’nin yeminlerini, antlarını geçersiz kılmıştı. Öte yandan, o kovulma-sonrası allak bullak haftalarda, kızımız yatakta “kocasını” yitirmenin acısıyla kıvranıp dururken, olağanüstü aydınlanma anlarıyla sarsılmadan da edemedi. Aşkın kırılganlığına ve erkeklerin doğalın-çok-ötesindeki ödlekliğine ilişkin ilk dersi almıştı. İşte, bu büyük hayal kırıklığıyla karmaşadan, Beli’nin ilk erişkin yemini çıktı, yetişkinliğinde, Birleşik Devletler'de ve sonrasında asla bozmayacağı ilk andı: Kulluk etmeyeceğim! Bundan böyle kendi önderliğinden başkasına asla boyun eğmeyecekti. Ne rektörün, ne rahibelerin, ne La Inca’nın, ne de zavallı merhum ebeveyninin. Sadece benim kararlarım, diye fısıldadı. Benim.</p>

  <p>Bu yeminin toparlanmasında, canlanmasında çok büyük etkisi oldu. Okula-dönme perdesinin inmesinden kısa bir süre sonra, Beli sırtına La Inca’nın elbiselerinden birini geçirdi (elbiseyi patlatması an meselesiydi), bir taksiye binip merkez parka yollandı. Muazzam bir adım değildi. Ama yine de, Beli gibi bir kız için, önemli gelişmelerin habercisiydi.</p>

  <p>Akşamüstü eve dönünce, açıkladı: Bir iş buldum! La Inca alayla hıh’ladı. Kabarelerin kapısı herkese açık, galiba.</p>

  <p>Kabare değildi. Beli komşularının evren-bilimsel tespitine göre puta’ların [sürtük] kraliçesi olabilirdi, ama bir cuero [fahişe] asla değildi. Hayır: Parktaki bir lokantada garsonluk işi bulmuştu. Juan Then adında, iyi giyimli, enine boyuna bir Çinli olan lokanta sahibinin aslında elemana filan ihtiyacı yoktu, işin doğrusu, kendine bile ihtiyacı olduğundan emin değildi. İşler berbat, diye söylendi. Çok fazla politika. Politika her şeye kötü; politikacılar hariç.</p>

  <p>Fazladan verecek para yok, dedi. Ama boş oturan garson yeterince var.</p>

  <p>Beli’nin geri çevrilmeye hiç niyeti yoktu. Elimden çok şey gelir. Sahip olduğu “değerleri” kanıtlamak için de sırtını dikleştirdi, kürekkemiklerini iyice gerdi.</p>

  <p>Erdem konusunda azıcık daha gevşek bir erkek olsaydı, bunu apaçık bir davet olarak algılardı, ama Juan sadece gülümsedi: Mecbur ediyor, hiç utanmadan. Seni deneyeceğiz. Deneme süresi. Söz filan yok. Politik şartlar vaatte bulunmaya uygun yok.</p>

  <p>Maaşım ne kadar?</p>

  <p>Maaş! Yok maaş! Sen garson, bahşiş topla.</p>

  <p>Ne kadar tutar?</p>

  <p>Surat bir kez daha asıldı: Kesin değil.</p>

  <p>Anlamıyorum.</p>

  <p>Erkek kardeşi José kan çanağı gözlerini spor sayfasından kaldırdı. Kardeşim duruma bağlı, demek istiyor.</p>

  <p>Şimdiyse La Inca başını sallamaktaydı: Garsonluk. İyi de, hija, sen bir fırıncının kızısın, servis yapmaktan ne anlarsın?</p>

  <p>La Inca, Beli’nin son zamanlarda fırını da, okulu da, ev işlerini de boşlamasına bakarak, kızın kendini zángana’ya [avarelik, haylazlık] vurduğu sonucunu çıkarmıştı. Ama kızımızın ilk hayatında bir criada [hizmetçi, evlatlık] olduğunu unutuyordu; ömrünün yarısında çalışmaktan <i>başka</i> hiçbir şey tatmamıştı ki. La Inca onun bir-iki ay içinde işi bırakacağından emindi, fakat Beli pes etmedi. Hatta olanca kalitesini sergiledi: işe asla geç kalmadı, asla hastalık numarasına yatmadı, o hatırı sayılır kıçından terler akana dek çalıştı. Canına yandığım, işi <i>seviyordu.</i> Cumhurbaşkanlığı sayılmazdı elbette, ama evden mümkün olduğunca uzak durmak isteyen on dördündeki bir kızın işini görüyordu; hem beklerken...şeyi... Muhteşem Geleceği’nin cisimleşmesini beklerken, dünyayla haşır neşir olmasını sağlıyordu.</p>

  <p>Palacio Peking’de on sekiz ay çalıştı. (Lokantanın özgün adı, Amiral’in gerçek ama asla-ulaşılamayan hedefinin onuruna El Tesoro [Hazine] idi, ancak Then Kardeşler Amiral’in salt adının bile bir fukú olduğunu öğrenir öğrenmez, lokantanın adını değiştirdiler. Çinliler lanet hoşlanmaz, dedi Juan.) Beli hep lokantada olgunlaştığını söylerdi; bazı bakımlardan doğruydu. Erkekleri dominoda yenmeyi öğrendi, sorumluluk bilinci edindi; öyle ki, Then Kardeşler onu aşçının ve diğer garsonların başına dikip balık avlamak, kalın bacaklı sevgilileriyle buluşmak için sık sık sıvışır oldular. İleriki yıllarda Beli, “Çino”larıyla teması kopardığı için hep hayıflanacaktı. Çok iyiliklerini gördüm, diye iç geçirirdi Oscar’la Lola’ya. Babanız olacak beş para etmez esponja’nın [parazit, asalak] aksine. Juan, melankolik kumarbaz; Şanghay’ı göklere çıkarır, sevdiğin ama sahip olamayacağın, çok güzel bir kadının söylediği bir sevda şarkısıymışçasına, özlemle yad ederdi. Miyop, romantik Juan; sevgilileri tarafından soyulup soğana çevrilen, İspanyolca’nın üstesinden bir türlü gelemeyen (gerçi daha sonraki yıllarda, Illinois’deki Skokie’de yaşarken, Amerikalılaşmış torunlarına o gırtlaktan gelen İspanyolca’sıyla bağıracak, kıkır kıkır gülen çocuklar onun Çince konuştuğunu sanacaktı), Beli’ye domino oynamayı öğreten, tek tutucu yanı, kurşun geçirmez iyimserliği olan Juan: Eğer Amiral ilk bizim lokantaya gelmiş olsaydı, düşünsenize ne dertlerden kurtulurduk! Sürekli terleyen, iyi huylu Juan, ağabeyi olmasaydı lokantayı çoktan kaybederdi. Anlaşılması zor, gizemli José; bir kasırganın bütün tehditkârlığıyla etrafta dolanıp duran, çevreyi tarayan, karısıyla çocuklarını otuzlu yıllarda savaş lordlarına kurban vermiş olan, lokantayı ve üst kattaki odaları amansız bir yırtıcılıkla koruyan José. Yaşadığı trajedi bedenindeki bütün yumuşaklığı, boş gevezelikleri ve umudu çekip almıştı. Beli’yi de diğer çalışanları da bir türlü beğenmez gibiydi, ama Beli ondan korkmayan tek kişi olduğundan (Neredeyse aynı boydayız!), üstünlük taslayabilmek adına, kıza yararlı, kullanışlı bilgiler verirdi: Ömrünü beceriksiz bir kadın olarak mı tamamlamak istiyorsun? Beli’nin ondan öğrendiği her şey, çivi çakmak, elektrik prizlerini onarmak, chow fun pişirmek, araba sürmek, ileride, Diaspora İmparatoriçesi olduğunda çok işine yarayacaktı. (José daha sonra kahramanca devrime katılacak, ancak üzülerek belirtmeliyim ki, pueblo’ya [halka] karşı savaşacak ve 1976’da, Atlanta’da pankreas kanserinden ölecekti; hemşirelerin Çince abuklamalar sandığı, karısının adını haykırarak.)</p>

  <p>Bir de Lillian vardı, öteki garson kız, bastı bacak sirke fıçısı; dünyaya duyduğu hınç öyle köklüydü ki, insanlık vahşet, onursuzluk ve hilekârlıkta onun beklentilerini bile aştığında, basbayağı coşkuya dönüşürdü. Başta Beli’ye hiç yüz vermedi, rakibesi saydı, ama giderek az çok hürmet gösterir oldu. Lillian, kızımızın tanıştığı, gazete okuyan ilk kadındı. (Daha sonra, oğlunun kitap düşkünlüğü ona hep Lillian’ı anımsatacaktı. Dünya ne âlemde? diye sorardı Beli ona. Kadının yanıtı hiç değişmezdi: jodido [rezil, kepaze].) Bir de Kızılderili Benny vardı; sessiz, kılı kırık yaran garson; hayallerinin muhteşem bir seyirlikle, teker teker yıkılışına çoktan alışmış bir adamın hüzünlü havası vardı onda (yüzü hiç gülmezdi). Lokantadaki fısıltılara bakılırsa, Kızılderili Benny onu taze, leziz et bulması için sık sık sokağa salan, iştahlı, devanası bir Azualı’yla evliydi. Benny’yi bir tek José’yi dominoda yendiği zamanlar gülümserken görürdünüz — her ikisi de sıkı taş sürücüler ve elbette ölümüne hasımlardı. O da devrime katılacak, ev sahibi takım adına vuruşacaktı; Ulusal Kurtuluş Yazı'mız boyunca, Kızılderili Benny’nin yüzünden tebessümün bir an olsun silinmediği söylendi; Bahriyeli bir keskin nişancı onun beynini nöbet tuttuğu yere boca ettiği zaman bile, gülümsemekten vazgeçmemişti. Peki ya aşçı, Marco Antonio; doğruca Gormenghast’tan<sup><a href="../Text/dipnot.xhtml#ref46" id="ref_46">[46]</a></sup> çıkıp gelmiş, tek bacaklı, kulaksız grotesk? (Görünüşünü şöyle açıklıyordu: Bir kaza geçirdim de.) Onun derdi de, Cibaolular’a<sup><a href="../Text/dipnot.xhtml#ref47" id="ref_47">[47]</a></sup> duyduğu neredeyse fanatik güvensizlikti; onların şu ünlü, ulusal gururlarının, Haiti ölçeğinde bir sömürgecilik emelini maskelediğinden emindi. Cumhuriyetimizi ele geçirmek istiyorlar. Size söylüyorum, Hıristiyan kardeşlerim; kendi devletlerini kurmanın peşindeler!</p>

  <p>Beli her gün, akşama kadar her cins erkekle içli dışlı olmaktaydı; kaba hatlı, ılımlı bir hoşgörü, belli bir yumuşak başlılık geliştirdiği yer burası oldu. Tahmin edebileceğiniz gibi, herkes ona tapıyordu. (İş arkadaşları dahil. Ama José onları uyarmıştı: Ona parmağınızı sürerseniz, bağırsaklarınızı culo’nuzdan söker alırım. Şaka yapıyorsun herhalde, diye savundu Marc Antonio kendini; iki bacağım olsaydı bile o dağa tırmanamazdım.) Müşterilerin ilgisi coşku vericiydi, Beli de karşılığında onlara, çoğu erkeğin asla doyamayacağı bir şey veriyordu — şakalaşma, çekici bir kadının içten, kaygılı anaçlığı. Baní’de hâlâ, onu büyük bir muhabbetle anan bir sürü zenci var — eski müşterileri.</p>

  <p>Beli’nin Düşüşü, prensesten mesera’ya [garsonluğa] inişi La Inca’yı kahrediyordu elbette — dünya nereye gidiyor böyle? Evde nadiren konuşur olmuşlardı; La Inca konuşmayı deniyor, ama Beli dinlemiyordu, o da sessizliği dualarla dolduruyor, kızı uslu, vazifesini bilen bir kız evlada dönüştürecek bir mucize için yakarıyordu. İş kadere kalsaydı, kadın Beli’yi pençesinden öyle bir kaçırırdı ki, artık Tanrı bile onu geri getirecek gücü bir araya toplayamazdı. Dolayısıyla, La Inca işi kadere bırakmıyor, arada bir kalkıp lokantaya gidiyordu. Tek başına, tepeden tırnağa siyahlar içinde, bir vaaz kürsüsü kadar dik oturur, bir yandan çayını yudumlarken bir yandan da yaslı, matemli bir dikkatle kızı gözetlerdi. Belki de Beli’yi mahcup edip “Cabrai Evini Geri Kazanma Operasyonu”na döndürmeyi umuyordu, fakat kız işine dört elle, malum şevkiyle sarılmıştı. “Kızının” nasıl şiddetli, keskin bir biçimde değiştiğini görmek, La Inca’yı dehşete düşürmüş olmalı; insan içinde konuşmaya alışık olmayan, ağzını bıçak açmayan Beli, Palacio Peking’de usta bir masalcının palaver [konuşma, anlatım] yeteneğini sergilemekte, hepsi de erkek olan müşterileri zevkten dört köşe etmekteydi. 142. Cadde ile Broadway’in kesiştiği köşede durmuş olanlarınız varsa, kızın nelerden söz ettiğini kestirebilir: bir pueblo’nun [avam, ayak takımı] pervasız, fütursuz argosu; bütün culto [terbiyeli, iyi yetişmiş] Dominiklileri sık dokunmuş, kaliteli çarşaflarında karabasanlara boğan, kızın Dış Azua’daki ilk yaşamında edindiği, La Inca’nın çoktan silinip gittiğini sandığı bir argo; oysa işte karşısında, capcanlı duruyordu ve kızdan bir an olsun ayrılmadığı anlaşılıyordu: Oye, parigüayo, y qué pasó con esa esposa tuya? [Hey, hımbıl, karından ne haber, ha?] Gordo, no me digas que tú todavía tienes hambre? [Şişko, o koca miden hâlâ doymadı mı?]</p>

  <p>Er geç, La Inca’nın masasına uğramak zorunda kalıyordu: Başka bir şey ister miydiniz?</p>

  <p>Sadece okula dönmeni, mi’ja.</p>

  <p>Kusura bakmayın. Beli onun taza’sını [fincan] alır, tek ve baştan savma bir hareketle masayı silerdi. Pendejada [salaklık, budalalık] servisini geçen hafta bıraktık.</p>

  <p>Bunun üzerine La Inca parasını öder, çıkıp gider, Beli’nin de sırtından ağır bir yük kalkardı; hissettiği ferahlama, doğru olanı yaptığının kanıtıydı, değil mi?</p>

  <p>O on sekiz ayda, kendisi hakkında çok şey öğrendi. Dünyanın en güzel kadını olma, cenazesinde kendini camlardan atacak biraderlerime sahip olma fantezileri kursa da, Belicia Cabral âşık oldu mu, âşık kalıyordu. Onu evlilik (ya da en azından düzüşme) yoluyla ele geçirme amacıyla lokantaya doluşan, yakışıklı, havalı, ya da gösterişsiz, çirkin erkek bolluğuna karşın, onun aklı fikri hâlâ Jack Pujols’daydı. Kızımız kalben, Babil Fahişesi değil sadık Penelope imiş meğer. (Kapısının eşiğini çamurlayan erkek geçidine bizzat tanık olan La Inca, aynı fikirde değildi elbette.) Beli rüyasında sık sık Jack’i görüyordu; askeri okuldan döndüğünü, lokantanın kapısında onu beklediğini ya da masalardan birine, yüzünde muhteşem bir sırıtışla, nefis bir kopuk gibi yayıldığını, Atlantis Gözleri’ni nihayet ona, sadece ona diktiğini. <i>Senin için döndüm, aşkım. Geri geldim.</i></p>

  <p>Beli, karşısındaki kişi Jack Pujols gibi sıçanın teki bile olsa, erkeğine sadık, vefalı biri olduğunu öğrenmişti.</p>

  <p>Ancak bu, erkekler dünyasından elini ayağını bütünüyle çektiği anlamına gelmiyordu. (Tamam, sadık olmasına sadıktı da, erkeklerin ilgisi olmadan da gayet güzel yuvarlanıp giden kız kardeşlerimden değildi.) Zorlu bir dönemden geçmekte olan Beli’nin çevresi erkeklerle, peşinden ayrılmayan, karşılarındaki zalim, taşlı topraklı Cennet’in gerisinde bekleyen şeyin umuduyla, her şeyi göze alıp onun dikenli telle çevrili, mayın döşeli yüreğine dalmaya hazır hayranlarla sarılıydı. Zavallı, şaşkın takoz kafalılar. Gangster’in ona her yönden, bütünüyle sahip olmasına daha vakit vardı; bu Gangster-öncesi, gariban sapo’lar [ödlek], bir abrazo’ya [kucaklaşma] bile şükredecek haldeydi. Şimdi, o cehennemden özellikle iki sapo’yu huzura çağıralım: Fiat satıcısı, kel, beyaz, güler yüzlü, sıradan Hipólito Mejía; ama tatlı dilli, kibar bir adamdı, ülkeye kaçak sokulmuş kısa dalga radyosunda maç dinleme uğruna canını tehlikeye atacak kadar da beysbol hastasıydı. Kuzey Amerika beysboluna bir yeniyetmenin ihtirasıyla bağlıydı; gelecekte Dominiklilerin Birinci Lig’i kasıp kavuracağına, dünyanın Mantle’ları ve Marise’leriyle yarışacağına inanırdı. Marichal,<sup><a href="../Text/dipnot.xhtml#ref48" id="ref_48">[48]</a></sup> bir reconquista [geri almak, yeniden fethetmek] için yalnızca bir başlangıç, diye öngörüyordu. Sen delirmişsin, dedi Beli, onu ve “jueguito”sunu [eğlence, oyuncak] alaya alarak.</p>

  <p>Karşı-programlamanın bir cilvesi olarak, diğer hayranı UASD üniversitesinde öğrenciydi — on bir yıldır okuyan ve mezuniyet için gereken toplam puanı bir türlü tutturamayan şu Ebedi Öğrenci'lerden. Günümüz öğrencileri alınmasın, ama Arbenz’in Düşüşü, Nixon’ın Taşlanışı, Sierra Madre Gerillaları ve Amerikan Polis-Asker İkilisinin bitmek bilmez, ahlakdışı manevraları tarafından çılgınlığa varacak ölçüde kışkırtılmış bir Latin Amerika’da — Gerilla On Yılı’na gireli bir buçuk yıl olmuş bir Latin Amerika’da üniversite öğrencisi olmak, bambaşka bir şeydi; değişimin temsilcisi, sabit, temkinli Newton evreninde titreşen, gergin bir kuantum teli olmaktı. Arquimedes de işte bu öğrencilerdendi. O da radyo dinlerdi, ama Dodgers’ın yaptığı sayıları değil; onun uğruna hayatını tehlikeye attığı şey, Havana’dan sızan haberler, geleceğin haberleriydi. Arquimedes işte bu nedenle bir <i>öğrenci,</i> bir Zapatero’yla bir ebenin oğlu, için için yanan, saman altından su yürüten bir muhalifti. Başarısız 1959 Küba İşgali sonrası, Trujillo ile Johnny Abbes’in<sup><a href="../Text/dipnot.xhtml#ref49" id="ref_49">[49]</a></sup> önüne geleni kepçeyle topladığı bir ülkede öğrenci olmak şaka değildi. Hayatının tehlikeye girmediği tek bir gün bile geçirmiyordu; belirgin bir adresi yoktu, önceden haber vermeden çıkıp geliyor, Beli’yi şaşırtıyordu. Bol saçlı, iri kafası, Héctor Lavoe gözlükleri ve South Beach’li bir diyetisyenin ciddiyetiyle, yaygın adıyla Archie. DC’ye uyguladıkları Sessiz İşgal yüzünden Kuzey Amerikalıları, Kuzey’in müsaderesine köle gibi boyun eğdikleri için de Dominiklileri yerden yere vururdu. Guacanagari<sup><a href="../Text/dipnot.xhtml#ref50" id="ref_50">[50]</a></sup> hepimizi lanetlemiş! Gözde ideologlarının, hoşlandıkları tek bir zenciyle bile tanışmamış olan Alman felsefeciler olması, konu dışıydı.</p>

  <p>Beli iki elemana da kök söktürdü. Birini kaldığı pansiyonda, ötekini araba galerisinde ziyaret eder, her ikisine de günlük “oynaşmama, elleşmeme” tayınını sunardı. Fiat satıcısı her buluşmada, bir kerecik elleşme için resmen <i>yalvarıyordu.</i> İzin ver, sadece elimin tersiyle bir dokunayım, diye inliyordu, ama kız neredeyse her seferinde topu taca atıyordu. Arquimedes, reddedilince, en azından azıcık gurur sergiledi. Ne somurttu ne de, Öyleyse, ne demeye para harcıyorum ki? diye söylendi. Felsefi takılmayı yeğledi. Başını esefle sallayıp, Devrim bir günde gerçekleşmez, dedikten sonra taktik değiştirdi, gizli polisi atlatma öyküleriyle kızı bir güzel eğlendirdi.</p>

  <p><i>Jack Pujols gibi bir sıçana bile vefalıydı,</i> evet, ancak sonunda o defteri kapatmayı başardı. Bir romantikti, tamam, ama pendeja’nın [ahmak, budala] teki de değildi. Öte yandan, kızımız nihayet aklını başını devşirebildiğinde, ortalık en hafif deyişle toz dumandı. Ülke karışık, tekinsizdi; 1959’daki başarısız işgal girişiminin ardından gençlerin kurduğu yeraltı örgütü açığa çıkarılmıştı, genç insanlar dört bir yanda tutuklanıyor, işkence görüyor, öldürülüyordu. Politika, diyordu Juan tükürür gibi, boş masalara bakarak, <i>politika.</i> José herhangi bir yorumda bulunmadı; o üst kattaki yatak odasının mahremiyetinde Smith&amp;Wesson tabancasını temizlemekle meşguldü. Bu sefer paçayı sıyırıp sıyıramayacağımdan emin değilim, dedi Arquimedes, kızın acıma duygusundan bir düzüşme koparabilme umuduyla, arsızca dilenerek. Atlatırsın, merak etme, dedi Beli, beline dolanan kolları iterken. Sonunda haklı çıktı; oğlan, bütün bu hengâmeden taşakları kızartılmadan kurtulabilen bir avuç delikanlıdan biri oldu. (Archie hâlâ aramızda; adamım Pedro’yla başkentten geçerken, arada bir, kampanya afişlerindeki fotoğrafı gözüme çarpıyor; yegâne ilkesi elektriği Dominik Cumhuriyeti’ne geri getirmek olan, radikal hizip partilerinden biri adına çalışmakta. Pedro alayla homurdanıyor: Ese ladrón no va’ pa’ ningún la’o.)</p>

  <p>Şubatta, Lillian işten ayrılmak zorunda kaldı, hasta annesine bakmak üzere campo’suna [köyüne] dönüyordu; kendini, sağlığını zerre kadar takmadı, dedi annesi için. Dünyanın her yerindeki kadınların yazgısı zaten bu, diye ekledi, sürekli acı çekmek; sonra gitti, geride işaretlemekten, üzerini çizmekten pek hoşlandığı ucuz, eşantiyon takvim kaldı. Bir hafta sonra Then Kardeşler Lillian’ın yerini doldurdu. Yeni bir kız. Constantina. Yirmilerinde, neşeli, sevimli, tombalak, pipa [fıçı, varil] gibi bir vücut, no culo; [kıç yok] dönemin konuşma tarzıyla bir “mujer alegre” [neşeli, mutlu kadın] Constantina sık sık, öğle servisine doğruca bir partiden çıkıp geliyordu; buram buram viski ve adi sigara kokarak. Muchacha, el lío en que me metí anoche [dün geceki rezalete, şamataya], inanamazsın. İnsanın elini kolunu bağlayacak kadar soğukkanlıydı ve yakası açılmadık küfürler biliyordu; kendisiyle aynı soydan birini hemen tanımış olmalı ki, kızımızdan görür görmez hoşlandı. Hermanita’m, diyordu Beli'ye. Dünyanın en güzel kızı. Sen Tanrı’nın Dominikli olduğunun kanıtısın.</p>

  <p>Constantina, Jack Pujols denen Hüzün Türküsü’nü Beli’nin içinden nihayet söküp atan kişi oldu.</p>

  <p>Verdiği öğüt mü? Unut şu hijo de la porra’yı [tokmakçı], şu comehuevo’yu [korkak, ödlek]. Şu kapıdan giren her desgraciado [talihsiz, bahtsız] sana âşık. İstesen dünyanın bütün geberesiceleri senin olur.</p>

  <p>Dünya! Beli’nin bütün yüreğiyle istediği şey de buydu zaten, iyi de ona nasıl ulaşacaktı? Parkın önünden akan trafiği seyrediyor, yanıtı bulamıyordu.</p>

  <p>Bir gün, genç kızlara özgü fevri bir burbuja’yla [coşku, kabına sığamama] işlerini erken bitirdiler, o günkü kazançlarını caddenin aşağısındaki İspanyol’un avucuna sayıp birbirinin eşi, iki elbise aldılar.</p>

  <p>İşte şimdi candela [ateş parçası, yakıcı] oldun, diye onayladı Constantina.</p>

  <p>Şimdi ne yapacaksın peki? diye sordu Beli.</p>

  <p>Çarpık, hınzırca bir sırıtış. Ben mi; Hollywood’a dansa gidiyorum. Yakın bir arkadaşım kapıda görevli; dediğine göre kapıda, zengin ve tek derdi bana tapmak olan erkeklerden oluşan acayip uzun bir kuyruk oluşmuş, ay sí [ya, evet]. Elleriyle baldırlarını, kalçalarını sıvazladı. Sonra gösteriyi kesti. Hey, özel okullu prensesimiz de bana eşlik etmek ister mi?</p>

  <p>Beli durup bir an düşündü. Onu evde bekleyen La Inca’yı düşündü. Yüreğindeki, hafiften küllenmeye başlamış yangını düşündü.</p>

  <p>Evet, isterim.</p>

  <p>İşte, alınmıştı: Her Şeyi Değiştiren Karar. Ya da, son günlerinde Lola’ya itiraf ettiği şekliyle: Tek istediğim, dans etmekti. Onun yerine elime <i>esto</i> [işte bu] geçti, dedi, kollarını hastaneyi, çocuklarını, kanserini, Amerika’yı kucaklayacak biçimde açarak.</p>

  <h4 class="sigil_not_in_toc">EL HOLLYWOOD</h4>

  <p>El Hollywood Beli’nin ilk gerçek gece kulübüydü.<sup><a href="../Text/dipnot.xhtml#ref51" id="ref_51">[51]</a></sup> Bir düşünün: O günlerin Baní’deki en “in” mekânı; bir Alexander, Café Atlántico ve Jet Set karışımı. Işıklar, zengin dekor, kaliteli lacileri çekmiş guapo’lar, en çarpıcı cennet-kuşu pozlarını almış kadınlar; yükseltideki orkestra ritim dünyasından gelme, seçkin bir ziyaretçi sanki; dansçılar topuk vurmaya öylesine kaptırmış ki, bizzat ölümle vedalaştıklarını sanırsınız —hepsi buradaydı. Beli kulvarının dışına çıkmış olabilirdi, içki ısmarlamayı ya da o yüksek iskemlelerde ucuz ayakkabılarını düşürmeden oturmayı beceremiyor olabilirdi, ama müzik başlayınca, eh, hiçbirinin önemi kalmadı. Şişman bir muhasebeci elini uzattı, bunu izleyen iki saat boyunca Beli beceriksizliğini, şaşkınlığını, korkusunu unuttu ve <i>dans etti.</i> Dios mío, hem de ne dans etmek! Yeri göğü sarsarak, kavalyeden kavalyeye geçerek. Orkestra şefi, Latin Amerika ve Miami’yi kapsayan bir düzine turnenin kır saçlı emektarı bile dayanamayıp ona seslendi: La negra está encendida! La negra está encendida, gerçekten de! [siyah afet alev alev yanıyor] İşte, kızımız nihayet gülümsüyor: Bunu belleğinize nakşedin, öyle pek sık göremeyeceksiniz. Herkes onu, gösteri için gelen Kübalı bir balerin sanmış, kendileri gibi Dominikli olduğuna inanamamıştı. Olamaz, no lo pareces, vs, vs. [bize hiç benzemiyor].</p>

  <p>İşte bu paso [akış], guapo ve tıraş losyonu dönme dolabında, erkek belirdi. Beli bardaydı, Tina’nın “sigara molası”ndan dönmesini bekliyordu. Elbisesi: harap durumda; saçlarının bukleleri: can çekişiyor; ayak kemerleri: Çin usulü ayak bağlama kursundaki ilk dersi almış gibi. Erkeğe gelince, tam tersine, bir sükûnet ve soğukkanlılık abidesi. İşte, karşınızda: de León ve Cabral kuşaklarının geleceği, Kurucu Ana’nızın kalbini çalan, onu, dolayısıyla istikbaldeki çocuklarını Diaspora’ya fırlatan adam. Siyah smokin ceketi, beyaz pantolonuyla, buzdolabından çıkıp gelmişçesine, tek damla terden yoksun. Kırklı yaşların ortasında, hafif kalantor göbekli; Hollywood’lu film prodüktörü tarzı bir yakışıklılık, çok şey görmüş (ve hiçbirini kaçırmamış), gri, altı torbalı gözler. Beli’nin de çoktan fark ettiği bu gözler, neredeyse bir saattir onu dikizlemekteydi. Kodaman zenci belli ki bir gece kuşu, bir alemciydi, kulüpteki herkesten saygı görüyordu; sağından solundan, Atahualpa’yı<sup><a href="../Text/dipnot.xhtml#ref52" id="ref_52">[52]</a></sup> fidyesini ödeyip kurtaracak kadar altın sallanmaktaydı.</p>

  <p>İlk temaslarının pek umut verici olmadığını söylemekle yetinelim. Sana bir içki ısmarlayayım mı? dedi adam, kız kabaca sırtını dönünce de, kolunu yakaladı, sordu: Nereye gidiyorsun, morena? [zenci, siyah] Beli’nin içindeki vahşi kurdun ortaya fırlaması için bu kadarı yeterliydi. Öncelikle, dokunulmaktan hoşlanmazdı. Hem de hiç, asla. İkincisi, o bir morena değildi (araba satıcısının kafası bile bundan iyi çalışıyordu, ona “Kızılderilim” derdi). Üçüncüsü, tepesi zaten çok çabuk atan biriydi. Alemci onun kolunu bükünce, kızımız sıfır öfkeden maksimum gazaba iki saniyenin de altında ulaştı. Çığlığı bastı: <i>No. Me. Toques.</i> [Dokunma Bana.] Adama kadehindeki içkiyi, ardından çantasını fırlattı — yakınlarda bir bebek bulunsaydı, onu da tutup fırlatırdı. Sonra sıra bir deste kâğıt peçeteyle yaklaşık yüz adet plastik zeytin kürdanına geldi; bunlar fayans zeminde zıplayıp dururken, kızımız bir Sokak Kavgacısı'nın bütün zamanların en büyük, en zincirleme saldırılarından birine girişti. Bu benzeri görülmemiş tekme-tokat yaylımı sürerken, Gangster başını kollarının arasına aldı, yüzünü rasgele darbelerden kaçırmanın dışında hiç kıpırdamadı. Beli’nin işi bitince, adam siperden etrafı kolaçan eden bir asker gibi başını kaldırdı, parmağıyla dudağına dokundu. Burayı ıskaladın, dedi, gayet ciddi.</p>

  <p>Pekâlâ.</p>

  <p>Sade, sıradan bir tanışmaydı. Eve dönüşte La Inca’yla yaptığı kavga çok daha önemliydi, La Inca onu elinde kemerle bekliyordu, danstan yorgun argın dönen kızı görünce, gaz lambasının ışığında kemeri havaya kaldırdı ve Beli’nin elmas gözleri ona kilitlendi. Anneyle kız arasında, dünyanın bütün ülkelerinde oynanan, temel sahne. Hadi, durma, Madre, dedi Beli, ama La Inca gücünü yitirdi, yapamadı. Hija, bir daha bu kadar geç kalırsan, bu evi terk edersin. Beli yapıştırdı: Merak etme, yakında gidiyorum zaten. O gece La Inca onunla aynı yatağa girmeye yanaşmadı, sallanır koltuğunda uyudu, onunla ertesi gün de konuşmadı; hayal kırıklığı, mantar şeklindeki bir duman gibi tepesinde salınıp duruyordu. Beli’nin kaygılanması gereken kişi, madre’siydi, oysa haftanın tamamını, arpacı kumrusu gibi —kendi sözcükleriyle— gecesini mahveden gordo azarosa’nın [tehlikeli, uğursuz kalantor] salaklığını düşünerek geçirdi. Neredeyse her gün, kendini hem araba satıcısına hem de Arquimedes’e, bu karşılaşmayı bütün ayrıntılarıyla anlatırken buluyordu, ama her anlatışında, gerçeğe pek uymasa da özünde çok doğru gelen, ilave rezillikler ekliyordu. Tam bir bruto [hödük] diyordu, adam için. Bir hayvan. Bana dokunmaya nasıl cüret edebildi! Kendini ne sanıyordu bu erkek müsveddesi, bu hıyar?</p>

  <p>Sana vurdu, ha? dedi araba satıcısı, kızın başını tutmuş kendi bacağına doğru eğmeye çalışır ama başaramazken. Belki benim de yapmam gereken bu.</p>

  <p>O zaman, aynı şey senin de başına gelir, dedi kız.</p>

  <p>Beli onu görmeye geldiğinde bir dolaba gizlenmeyi alışkanlık haline getirmiş olan (Gizli polis her an içeriye dalabilir!) Arquimedes, Gangster’i tipik burjuva ilan etti; sesi, araba satıcısının hediye ettiği, Beli’nin de oğlanın evinde tuttuğu kat kat giysilerin arasından ulaşıyordu kıza. (Bu kürk <i>vizon</i> mu? diye sormuştu kıza. Tavşan, dedi Beli suratsızca.)</p>

  <p>Bıçağı daldırmalıydım, dedi Constantina’ya.</p>

  <p>Muchacha, bana kalırsa o <i>sana</i> daldırmalıydı.</p>

  <p>Ne demek istiyorsun, ya?</p>

  <p>Demek istediğim, habire ondan söz ediyorsun.</p>

  <p><i>Hayır,</i> diye atıldı Beli hırsla. Hiç de değil!</p>

  <p>Sonra ondan söz etmeyi kesti. Tina olmayan saatine bakıyormuş gibi yaptı. Beş saniye. Kızımız rekor kırmıştı.</p>

  <p>Adamı dilinden, aklından uzak tutmaya çalışıyor, başaramıyordu. Kolu en olmadık anlarda sızlıyor, erkeğin sinsi, ısrarcı gözlerini sürekli üzerinde hissediyordu.</p>

  <p>Ertesi cuma, lokantada büyük bir gündü; Dominik Partisi’nin yerel merkezi bir kutlama yapmaktaydı, içmeye erkenden başlayan partililer gecenin ilerleyen saatlerinde hâlâ içmekteydi. Canlılığı, koşuşturmayı seven Beli, “büyü”sünün bir parçasını işe koşmuş, canla başla çalışıyordu, José bile aşçıya yardım etmek için ofisinden çıkmış, parti il başkanına “Çin romu” olduğunu iddia ettiği, aslında etiketi çıkarılmış, bir şişe Johnie Walker viskisi açmıştı. Daha üst kademedekiler <i>chow fun'</i>larını afiyetle yalayıp yutarken, taşralı astları, tabaklarındaki erişteleri dertli dertli dürtüklüyor, üst üste, defalarca arroz con habichuela [kuru fasulye pilav] var mı, diye soruyorlardı, ama yoktu elbette. Genel olarak başarılı bir davet olmuştu, pis bir savaşın sürüp gittiğini asla tahmin edemezdiniz; sarhoşların sonuncusu da ayağa kaldırılıp taksiye bindirilince, zerre kadar yorgunluk hissetmeyen Beli, Tina’ya sordu: Yine gidelim mi?</p>

  <p>Nereye?</p>

  <p>El Hollywood’a.</p>

  <p>Ama üstümüzü değiştirmeliyiz...</p>

  <p>Merak etme, ben her şeyi getirdim.</p>

  <p>Ve daha ne oluyor demeye kalmadan, Beli kulüpte, adamın oturduğu masanın dibinde dikilmekteydi.</p>

  <p>Masadakilerden biri atıldı: Hey, Dionisio, bu seni geçen hafta bir güzel benzeten kız değil mi?</p>

  <p>Gece kuşu, yüzü asık, başıyla doğruladı.</p>

  <p>Adamın arkadaşı, Beli’yi yukarıdan aşağı süzdü. Umarım yeni bir maç için gelmemiştir. Bu kez sağ çıkabileceğini sanmam, dostum.</p>

  <p>Alemci, Beli’ye döndü: Neyi bekliyorsun? Gongun çalmasını mı?</p>

  <p>Dans et benimle. Şimdi onu kolundan yakalayıp piste sürükleme sırası, kızdaydı.</p>

  <p>Smokinli, kaslı, kalın bir kütük olabilirdi, ama rüya gibi dans ediyordu. Beni görmek için geldin, öyle değil mi?</p>

  <p>Evet, dedi kız ve ancak o zaman anladı.</p>

  <p>Yalan söylememene sevindim. Yalancılardan hiç haz etmem. Parmağını kızın çenesinin altına koydu. Adın ne?</p>

  <p>Beli başını çekip kurtardı. Adım Hypatía Belicia Cabral.</p>

  <p>Hayır, dedi erkek, eski usul bir pezevengin ciddiyetiyle. Senin adın Güzel.</p>

  <h4 class="sigil_not_in_toc">HEPİMİZİN ARADIĞI GANGSTER</h4>

  <p>Beli’nin Gangster’i ne kadar tanıdığını, hakkında ne kadarını bildiğini hiç öğrenemeyeceğiz. İddiasına göre, erkek ona yalnızca bir işadamı olduğunu söylemiş. Beli’ye inandım elbette. Aksini nereden bileceğim ki?</p>

  <p>Tamam, gerçekten de işadamıydı, ama aynı zamanda Trujillato’nun dalkavuklarındandı; üstelik öyle küçük, önemsiz bir yardakçı değil. Yanlış anlamayın: oğlumuz ne bir sirk-soytarısıydı, ne de şu bildiğimiz sadist manyaklardan biri.</p>

  <p>Kısmen Beli’nin bu konudaki suskunluğu, kısmen de diğer insanların rejimden söz ederken hâlâ sürüp giden huzursuzluğu yüzünden, Gangster’e ilişkin bilgilerim bölük pörçük: Size toprağı kazıp yeryüzüne çıkarabildiklerimi sunacağım, gerisi páginas en blanco’ların [beyaz sayfaların] nihayet konuşacağı günü beklemek zorunda.</p>

  <p>Gangster, yirmili yılların başında Samaná’da, bir sütçünün dördüncü oğlu olarak doğmuştu; büyüyüp adam olacağına kimsenin inanmadığı, sürekli ağlayan, bağırsakları kurtlu bir velet; ana-babası da bu görüşü paylaşıyor olmalı ki, oğlanı yedi yaşındayken evden kovdular. Ama ebeveynler, salt açlık, güçsüzlük ve aşağılanma vaat eden bir gelecek kavramının, genç bir insanı nasıl mahmuzlayacağını, kişiliğinde nasıl bir dürtüyü harekete geçireceğini tahmin bile edemezler. Gangster on ikisine bastığında, bu kara kuru, hiçbir özelliği olmayan çocuktan hiç beklenmeyecek bir beceriklilik ve korkusuzluk sergiledi. Başarısında ona Rezil Sığır Hırsızı’nın “ilham” verdiğini ileri sürmesi, Gizli Polis’in ilgisini çekti ve daha abra-kadabra demeye kalmadan, oğlumuz sendikalara sızıverdi; az sonra hem sağ hem de sol sendikaları yoklamaktaydı bile. On dört yaşındayken, ürkütücü Felix Bernardino’ya<sup><a href="../Text/dipnot.xhtml#ref53" id="ref_53">[53]</a></sup> kıyak olsun diye, ilk “comunista”sını öldürdü; öyle sarsıcı, öyle <i>okkalı</i> bir cinayet oldu ki, Baní’deki solcuların yarısı derhal DC’yi terk edip, kendini Nueva York’un görece güvenliğine attı. Bizimki de kazandığı parayla kendine yeni bir takım elbiseyle dört çift ayakkabı aldı.</p>

  <p>O andan sonra, genç canimiz gökyüzünden başka sınır tanımaz oldu. Bunu izleyen on yılda, defalarca Küba’ya gidip geldi, sahtecilik, hırsızlık, şantaj, gasp ve para aklamada uzmanlaştı — hepsi de Trujillato’nun Ölümsüz Saltanatı adına yapıldı. Hiçbir zaman kanıtlanamasa da, Mauricio Báez’i 1950’de Havana’da öldüren kişinin, Gangsterimiz olduğu bile söylendi. Kimbilir? Olası gibi görünüyor; o sıralarda Havana yeraltı dünyasıyla derin, sağlam bağlantılar kurmuştu ve “kahrolası orospu çocuklarını” katletmenin vicdanını şu kadarcık sızlatmadığı ortadaydı. Yine de somut kanıt çok kıt. Öte yandan, Johnny Abbes’in ve Porfirio Rubirosa’nın gözdesi olduğu kesinlikle yadsınamaz. Palacio’dan çıkma, özel bir pasaportu ve Gizli Polis’in şubelerinin birinde, önemlice bir rütbesi vardı.</p>

  <p>Gangsterimiz türlü çeşitli rezillikte ustalaşmıştı, evet, ama asıl parladığı, rekorlar kırdığı ve altına boğulduğu alan, “et” ticaretiydi. O zamanlar, şimdi olduğu gibi, İsviçre çikolata için neyse, Santo Domingo da popóla için oydu. Böylece, kadınları zorla imzalatılmış senetlerle bağlamak, satmak, köle gibi kullanmak, adamımızın en başarılı yönünü ortaya çıkaran bir uğraş olup çıktı; bu alanda şaşmaz bir içgüdüsü, doğal bir yeteneği vardı — dört dörtlük Kıç Uzmanı diyebiliriz. Yirmi ikisine geldiğinde, başkent ve çevresine yayılmış bir genelev zincirinin sahibiydi, üç ülkede evleri, arabaları vardı. Jefe’ye [Başkan, Patron] karşı eli çok açıktı; ister para olsun, ister yağcılık, isterse Kolombiya culo’sunun en seçkin parçaları, asla cimrilik etmiyordu, dahası, rejime öylesine sadıktı ki, bir keresinde bir barda, sırf El Jefe’nin annesinin adını yanlış söylediği için bir adamı gebertivermişti. Patronunun da, ondan söz açıldığında, İşte karşınızda, <i>capaz</i> [hünerli, işinin ehli] bir adam, dediği söyleniyordu.</p>

  <p>Gangster’in efendisine tapınması karşılıksız kalmadı. Kırklı yılların ortalarında, o artık sadece yüksek maaşlı bir teknisyen değildi; alguien [biri, birisi] olma yolunda hızla ilerlemekteydi — rejimin üç cadı-kralıyla —Johnny Abbes, Joaquin Balaguer ve Felix Bernardino— boy boy resim çektirmiş; elimizde El Jefe’yle ikisinin hiç fotoğrafı bulunmasa da, ekmeklerini paylaştıklarına, her boku konuştuklarına en küçük bir kuşku yok. Çünkü Trujillo ailesinin, Venezuela ve Küba’daki bazı mümessilliklerinin, imtiyazlarının yetkisini Gangster’e devreden, bizzat Büyük Göz’dü ve Dominikli seks işçilerinin “düzüş-kazan” denen iş hacmi, bizimkinin zalim, göz açtırmayan yönetiminde üçe katlanmıştı. Kırklı yıllarda Gangster altın çağını yaşadı; Amerika kıtasını baştan sona, Rosario’dan Nueva York’a dolaştı, günlerini pezevenklerin şahı stilinde, en iyi otellerde kalarak, en seksi hatunları becererek (ancak morena’lara duyduğu sureno [güneyli, güneye özgü] iştah, hiç yitirmedi), karnını dört yıldızlı lokantalarda doyurarak, dünyanın her yanındaki en “baba” suçlularla haşır neşir olarak geçirdi.</p>

  <p>Gözü doymaz bir fırsatçıydı, gittiği her yerde iş bağlıyordu. Başkente giriş çıkışlarına, içi dolar dolu valizler eşlik ediyordu. Ancak yaşam her zaman güllük gülistanlık değildi. Pek çok şiddet eylemi, tonla dayak, bıçaklama. Kendisi de bir sürü çete-saldırısından kıl payı kurtuldu; her tabancalı ya da arabalı saldırının ardından, bir çıtkırıldımın refleksiyle, mutlaka saçlarını sıvazlar, kravatını düzeltirdi. Gerçek bir gangsterdi, sapına kadar; bütün şu düzmece bitirim “rap” ayakları, onun yaşadığı hayatın yanında ninni gibi kalırdı.</p>

  <p>Küba’yla epeydir süren cilveleşmesinin resmileşmesi de bu dönemde gerçekleşti. Gangster Venezuela’ya ve onun uzun-bacaklı mulata’larına [beyaz ve zenci karışımı, melez kadın] muhabbet besliyor, Arjantin’in uzun boylu, donuk yüzlü güzellerine yanıp tutuşuyor, Meksika’nın kimselerle kıyaslanamaz esmerlerine bayılıyor olabilirdi, ama yüreğinin ait olduğu, kendini evinde hissettiği yer Küba’ydı. Yılın altı ayını Havana’da geçiriyordu desek, abartmış olmayız; büyük hizmetlerinin onuruna Gizli Polis’in verdiği kod adı MAX GÓMEZ’i kullanmaktaydı. Havana’ya öyle sık gidiyordu ki, 1958 yılının yılbaşı gecesi başının belaya girmesi, elbette kaçınılmazdı; Fulgencio Batista’nın kıçına tekmeyi yiyip Havana’dan kovulduğu ve bütün Latin Amerika’nın değiştiği o gece, gerillalar Santa Clara’ya ulaştığında, Gangsterimiz Havana’da Johnny Abbes'le âlem yapmakta, viskisini reşit olmamış kızların göbeğinden içmekteydi. Canlarını, Gangster’in tam zamanında çıkagelen bir muhbiri kurtardı. Burayı derhal terk edin, aksi halde kendinizi huevo’larınızdan [yumurtalık, taşak] asılmış bulursunuz! Dominik istihbarat tarihinin en büyük fiyaskolarından birinin sonucunda, Johnny Abbes o yılbaşı gecesi, az kaldı Havana’dan çıkmayı başaramıyordu; Dominikliler kendilerini, sözcüğün gerçek anlamıyla, havalanan son uçağa attılar; buraya bir daha asla dönemeyeceğini bilen adamımızın yüzü cama yapışmıştı.</p>

  <p>Beli Gangster'le tanıştığında, o rezil gece yarısı kaçışı adamın hâlâ yüreğini yakmaktaydı. Maddi bağlılığın ötesinde, Küba onun prestijinin, saygınlığının (daha da açıkçası, erkekliğinin) önemli bir unsuruydu ve adamımız, ülkenin ayaktakımının, bir avuç pespaye öğrencinin eline geçtiği gerçeğini bir türlü hazmedemiyordu. Bazı günler toparlanır gibi olsa da, kulağına devrimle ilgili son haberler geldiği an, saçlarını çekiştirmeye başlar, en yakındaki duvara saldırırdı. Batista’ya sövüp saymadığı tek bir gün geçmiyordu (O öküz! O köylü!), ya da Castro’ya (Keçi-beceren comunista!) ya da CIA şefi Ailen Dulles’a (Karı kılıklı!); ve tabii, Batista’ya verdikleri boktan akılla Anneler Günü için genel af çıkarmasına, Fidel’le diğer Moncadista’ları<sup><a href="../Text/dipnot.xhtml#ref54" id="ref_54">[54]</a></sup> salıvermesine neden olanlara. O ahmak şu an karşımda olsa, gözümü kırpmadan vururum, diye ant içti Beli’ye; sonra da annesini tabii.</p>

  <p>Yaşam, göründüğü kadarıyla Gangster’e zalim bir darbe indirmişti ve bizimki nasıl tepki vereceğini bilemiyordu. Gelecek gözüne bulutlu görünüyordu; Küba’nın düşüşünün, ona hem kendisinin hem de Trujillo’nun ölümlülüğünü hissettirdiği kesindi. Bu da, Beli’yi görür görmez neden üzerine atladığını açıklıyor. Demek istediğim, hangi normal, kadınlardan hoşlanan, orta-yaşlı birader, genç, taze etin simyası aracılığıyla yeniden doğmayı denememiştir ki? Eh, kızı Lola’ya sıkça söylediği şey doğruysa, Beli de etraftaki en halis, en leziz ete sahipti: Salt belimin seksi kıstağı bile, bin tane yola’yı [yelkenli tekne] rahatça barındırabilirdi. Evet, üst sınıftan delikanlılar kızımızla sorun yaşayabilirdi, fakat Gangster dünyayı tanıyan, görmüş geçirmiş bir erkekti ve sayamayacağınız kadar çok prieta’yı [zenci, esmer kadın] becermişti. Böyle bok püsüre pabuç bırakacak biri değildi. Beli’nin devasa memelerini emmek, onunla, apış arası mango-suyu denizine dönüşünceye kadar sevişmek, onu şuursuzca şımartmak istiyordu; ta ki Küba ve uğradığı bozgun silinip gidinceye kadar. Yaşlıların dediği gibi, clavo saca clavo, [çivi çiviyi söker], Küba yenilgisini de bir kardeşimizin zihninden ancak Beli gibi bir kız siler.</p>

  <p>Başlarda Beli’nin Gangster konusunda bazı çekinceleri vardı. Onun ideal aşkı Jack Pujols’du, oysa şu an karşısında saçlarını boyayan, sırtında ve omuzlarında kıvırcık yün yumakları bulunan, orta yaşlı bir adam duruyordu. Parlak geleceğinin bir simgesinden çok, bir üçüncü-lig hakemi. Ama dostlar, sabrın sonu selamet özdeyişini asla küçümsemeyin; hele bir de yedeğine bolca lana’yla [kumaş, giysi] ayrıcalık da almışsa. Gangster, kızımıza sadece yaşı geçkin bir zencinin kıvırabileceği biçimde kur yaptı: olgun, soğukkanlı bir özgüvenle ve yılmaz, utanmaz bir baskıyla kızın çekincelerini ufak ufak törpüledi. Başından aşağı, Azua’yı süsleyecek bollukta çiçek döktü, işyerini ve evini gül bombardımanına tuttu. (Çok romantik, diye içini çekti Tina. Çok bayağı, diye söylendi La Inca.) Kızı başkentin en seçkin lokantalarına, bugüne kadar kapısından içeri müzisyen-olmayan tek bir prieto [zenci erkek] sokmamış kulüplere (eleman böylesine güçlüydü işte; <i>siyahlara</i> uygulanan yasakları bile delecek kadar), Hamaca gibi, Tropicalia gibi yerlere götürdü — ne yazık ki Country Club hariç; oraya onun bile gücü yetmiyordu. Birinci sınıf muela’larla gururunu okşadı (duyduğuma göre, dizeleri patlatmaları için üniversite mezunu birkaç Cyrano’ya iyi para ödemiş). Kızı tiyatrolara, sinemalara, danslara davet etti, dolaplar dolusu giysiye, kutular dolusu mücevhere boğdu, onu ünlülerle, hatta Ramfis Trujillo’yla bile tanıştırdı —bir başka deyişle, Beli’yi anasını sattığım dünyaya soktu (en azından, DC sınırları dahilindekine). Sonuçta, Beli gibi ideal aşk kavramını kafaya takmış, inatçı bir kızın, nasıl görüşlerini gözden geçirmeye, sırf Gangster’in hatırına bazı değişiklikler yapmaya hazır hale geldiğini görseydiniz, şaşardınız.</p>

  <p>Gangster karmaşık (kimileri komik diyebilir), sıcakkanlı (gülünesi diyen de çıkabilir) bir adamdı ve Beli’ye son derece müşfik, alabildiğine düşünceli davranıyordu; kanatlarının <i>altına</i> (hem gerçek hem de mecazi anlamda) aldığı kızın, Çin lokantasında başlayan eğitimini bir güzel tamamladı. Dışadönük, sosyal bir erkekti, gezip tozmayı, görmeyi ve görülmeyi seviyordu, buysa Beli’nin hayalleriyle bire bir örtüşmekteydi. Ama aynı zamanda, geçmişi yüzünden çelişkili duygularla boğuşan biriydi. Bir yandan, başarısıyla gururlanıyordu. Kendimi ben yarattım, dedi Beli’ye, tek başıma. Arabalarım, evlerim, elektriğim, prenda’larım [giysi, üst baş] var, ama nino’yken [çocuk], ayağımda pabucum bile yoktu. Tek bir çift bile. Ailem yoktu. Öksüzdüm. Anlıyor musun?</p>

  <p>Kendisi de öksüz olan kız, çok çok iyi anlıyordu.</p>

  <p>Öte yandan, işlediği suçlar yüzünden acı çekiyordu. İçkiyi fazla kaçırınca, ki sık oluyordu, şuna benzer şeyler mırıldanırdı: Yaptığım diablura’ları [iblisçe işler, entrikalar] bilseydin, şu an asla yanımda olmazdın. Bazı geceler de Beli onun ağlamasına uyanıyordu. Yapmak istemedim! İstemedim!</p>

  <p>Böylesi gecelerin birinde, kız onun başını göğsüne bastırır, gözyaşlarını silerken, irkilerek ayrımsadı: Bu gangsteri seviyordu.</p>

  <p>Beli âşık! İkinci raund! Ama Pujols’la yaşadıklarının aksine, bu seferki gerçek hikâyeydi: halis, yontulmamış, su katılmamış aşk; hem kendisine hem de çocuklarına yaşadıkları sürece azap çektirecek, cinnet geçirtecek Kutsal Kâse.<sup><a href="../Text/dipnot.xhtml#ref55" id="ref_55">[55]</a></sup> Beli’nin sevme ve sevilme fırsatını ne zamandır, ne büyük bir hasretle beklediğini bir düşünün. İlk, yitik çocukluğunda bu şansı yakalayamamıştı, sonraki yıllarda da bu özlemi artarak, katlanarak büyümüştü, tıpkı dövülen, gerçekten bile daha keskin hale gelinceye kadar işlenen bir Japon kılıcı gibi. Kızımız Gangster’le nihayet bu fırsatı yakalamıştı. İlişkinin son dört ayında, böyle bir duygu seliyle karşılaşmaksa en çok kimi şaşırttı dersiniz? Ve beklenen oldu: Beli, Düşüş’ün kızı, bu felaketin en yoğun radyasyonlarına maruz kalan kişi, atomik boyutta bir aşka yuvarlandı.</p>

  <p>Gangster’e gelince, normalde ona böylesine tutkun, kör kütük hayran bir oyuncaktan çabucak bıkabilirdi, oysa tarihin fırtına rüzgârlarıyla savrulmuş, karaya oturup kalmış olan adam, kendini bu aşka misliyle karşılık verirken buldu. Ağzından, kıçının asla yemeyeceği vaatler dökülüyordu. Komünistlerle sorun halledilince, kızı Miami’ye, Havana’ya götürmeye söz verdi. Her iki şehirde de sana birer ev alacağım ki, seni ne kadar sevdiğimi anlayasın!</p>

  <p>Ev mi? diye fısıldadı Beli. Tüyleri ürperdi. Yalan söylüyorsun!</p>

  <p>Ben yalan söylemem. Kaç oda istersin?</p>

  <p>On? dedi kız, yoklarcasına.</p>

  <p>On dediğin ne ki? Şunu yirmi yapalım!</p>

  <p>Kızın kafasına soktuğu fikirler. Biri onu bu yüzden tutuklatmalıydı. Ve inanın bana, bunu ciddi ciddi düşünen biri vardı. La Inca. Adam bir muhabbet tellalı, diye bağırıyordu. Masumiyetleri çalan bir hırsız! Elde, La Inca’nın haklı olduğuna dair sağlam deliller vardı elbette; Gangster, Beli’nin saflığından beslenen, kurt bir chulo’ydu [alçak, rezil]. Ama duruma başka, diyelim daha yüce gönüllü bir açıdan baktığınızda, Gangster’in kızımıza taptığını, bu tapınmanın da kıza bugüne kadar verilmiş en büyük armağan olduğunu ileri sürebilirdiniz. Bu duygu Beli’ye anlatılamayacak kadar iyi geliyor, onu iliklerine dek titretiyordu. (<i>Hayatımda ilk kez, tenime gerçek anlamda sahip olduğumu hissediyorum; o benim, ben de oyum sanki.</i>) Adam ona kendini guapa [güzel, değerli] hissettiriyordu; istendiğini, güvende olduğunu; bunu bugüne kadar kimse yapmamıştı. Hiç kimse. Birlikte oldukları geceler, elini kızın çıplak bedeninde gezdirirdi; yansısını gördüğü suyu okşayan, üst üste, defalarca, Guapa, guapa, guapa diye mırıldanan Narcissus. (Kızın sırtındaki yanık izlerini hiç dert etmiyordu: Bir kasırga resmine benziyor, eh, sen de aynen busun, mi negrita [esmerim, zencim], un tormenta en la madrugada [şafak vakti patlayan bir fırtına]. Kaşarlanmış yaşlı teke, kızla gündoğumundan günbatımına sevişebiliyordu; Beli’ye bedeni, orgazmları, ritimleri hakkında her şeyi öğreten o oldu; Gözüpek, cüretkâr olmalısın, dedi; salt bu öğüt için bile, hayırla anılmayı hak ediyor — sonu nasıl bitmiş olursa olsun.</p>

  <p>Bu aynı zamanda, Beli’nin Santa Domingo’daki adını, şanını sonsuza dek lekeleyen, yakıp kül eden ilişki oldu. Baní’de Gangster’in kim olduğunu, ne yaptığını tam olarak bilen tek Allah kulu yoktu (adam bokunu iyi gizliyordu), fakat yaşını başını almış bir erkek olması yeterliydi. Komşuların gözünde, bu zenci aşüfte hayattaki gerçek yerini nihayet bulmuş, bir cuero [zengin erkeklerin sırtından geçinen; kapatma] olmuştu. Eski tüfekler bana Beli’nin DC’deki son aylarında aşk motellerinde geçirdiği zamanı, okulda bile geçirmediğini söylediler — abarttıklarına eminim, ancak kızımızın halkın gözünde nerelere düştüğünü gösteriyor. Beli’nin de durumu düzeltmek için çaba harcamaya hiç niyeti yoktu. Zaferi olgunlukla karşılayacak biri değildi: Artık daha üst, daha ayrıcalıklı bir sınıfa atladığı için, mahallede çalım satarak dolanıyor, zafer sarhoşluğu Gangster dışında herkesin, her şeyin üzerine dumanı tüten aşağılama, hor görme öbekleri bırakıyordu. Mahallesini “cehennem”, komşularını “barbarlar” ve “cochino’lar” [domuz, rezil] diye yerden yere vururken, yakında Miami’ye taşınacağıyla, bu süprüntü ülkeye daha fazla katlanmak zorunda kalmayacağıyla övünüp duruyordu. Kızımız evde asgari saygıyı gösterecek kadar bile kalmıyordu. Bütün bir geceyi dışarıda geçiriyor, canı ne zaman isterse saçına perma yapıyordu. La Inca onunla nasıl başa çıkacağını bilemez olmuştu; bütün konu komşu, kıza bir temiz sopa çekmesini öğütlüyordu (Hatta belki de öldürmelisin, diyorlardı, başlarını esefle sallayarak), fakat La Inca yıllar önce, yanıklar içindeki kızı kapatıldığı tavuk kümesinde bulmanın anlamını, bu görüntünün hafızasına nasıl kazındığını ve her şeyi nasıl altüst ettiğini, dolayısıyla şimdi kıza el kaldıracak gücü bir türlü bulamadığını kimselere açıklayamıyordu. Yine de, aklını başına getirmeye çalışıyor, sürekli konuşuyordu onunla.</p>

  <p>Koleje ne oldu?</p>

  <p>Koleje gitmek istemiyorum.</p>

  <p>Ne yapacaksın peki? Ömür boyu bir gangsterin sevgilisi mi olacaksın? Annenle baban, huzur içinde yatsınlar, senden öyle çok şey bekliyorlardı ki.</p>

  <p>Bana o insanlardan söz etmemeni söylemiştim. Sen sahip olduğum tek ebeveynsin.</p>

  <p>Ve sen bana bu muameleyi layık görüyorsun. Bravo yani. Bazen La Inca umutsuzluğa düşüyordu. Belki de millet haklı. Belki de gerçekten lanetlenmişsin.</p>

  <p>Beli güldü. Sen lanetli olabilirsin, ama ben asla.</p>

  <p>Beli’deki tavır değişikliği Çino’lan bile çileden çıkardı. Sana yol vermek, dedi Juan.</p>

  <p>Anlamıyorum.</p>

  <p>Adam dudaklarını yaladı, bir daha denedi: Biz sana yol vermek.</p>

  <p>Kovuldun, dedi José. Lütfen önlüğünü tezgâha bırakıver.</p>

  <p>Gangster bunu duydu, ertesi gün gorillerinden birkaçı Then Kardeşler’i görmeye gitti ve kızımıza rütbesi ânında iade edildi. Ama eskisi gibi değildi artık. Kardeşler onunla konuşmuyor, Çin ve Filipinler’de geçen gençlik günlerine ilişkin martaval sıkmıyorlardı. Beli birkaç gün içinde bu sessiz protestodan gereken dersi çıkardı, lokantadan elini ayağını kesti.</p>

  <p>İşte bak, şimdi de işsiz kaldın, diye hayıflandı La Inca.</p>

  <p>İşe ihtiyacım yok. Bana bir ev alacak.</p>

  <p>Seni kendi evine bir kez olsun davet etmeyen adam sana ev almayı vaat ediyor, sen de ona inanıyorsun? Ah, hija.</p>

  <p>Evvet efendim: kızımız inandı.</p>

  <p>Ne de olsa sırılsıklam âşıktı! Dünya dikiş yerlerinden patır patır sökülmekteydi — Santo Domingo devasa bir toprak kaymasının tam ortasındaydı, Trujillato yalpalıyordu, polis barikatları her köşebaşını tutmuştu. Terör dalgası, Beli’nin okula birlikte gittiği çocukları, en zekileri, en iyileri bile önüne katmış, sürüklemekteydi. El Redentor’dan bir kız, Jack Pujols’un kardeşinin El Jefe karşıtı bir örgütte yakalandığını, oğlanı işkenceden albay babasının bile kurtaramadığını anlattı; yediği elektrik şoku, bir gözünü çıkarmıştı. Beli bunları duymak istemiyordu. Ne de olsa, âşıktı! Âşık! Günlerini ruh gibi, travma geçirmiş bir kadının dalgınlığıyla geçiriyordu. Ancak elinde Gangster’in ne numarası vardı, ne de adresi (kötüye işaret, kızlar, hem de birincisi), dahası, adamın bazen günlerce, hiç haber vermeden ortadan kaybolmak gibi bir alışkanlığı vardı (bu da kötü işaretlerin ikincisi); Trujillo’nun dünyaya açtığı savaşın en tatsız, en acılı kreşendosuna ulaştığı (bizimkinin de Beli’ye prangayı vurduğu) bu dönemde, günler uzadıkça uzuyor, geçmek bilmiyordu, sonra, adam “iş gezisinden” leş gibi sigara ve korku kokuları saçarak çıkageliyor, sadece düzüşmek istiyor, ardından da aşk motelinin penceresinde dikilip viski içiyor, kendi kendine mırıldanıyordu. Saçlarının hızla kırlaştığı, Beli’nin gözünden kaçmıyordu.</p>

  <p>Beli bu ortadan yok oluşları efendice karşılayamıyordu. La Inca ve diğerlerine, en tatlı sesleriyle, Kurtarıcın nerelerde, Musa’cığım? diye soran komşulara karşı kötü duruma düşüyordu. Adamı bütün eleştirilere karşı savunuyordu, elbette, hiçbir birader kendine bundan iyi avukat bulamazdı, ama acısını fena çıkarıyor, dönüşünde adamın canına okuyordu. Çiçeklerle çıkagelen erkeğe surat asıyor, zorla en pahalı lokantalara sürüklüyor, onu bu mahalleden kurtarması için, yirmi dört saat ensesinde boza pişiriyor, bilmem kaç gündür ne haltlar karıştırdığını soruyor, habire <i>Listin</i>’de okuduğu düğünlerden söz ediyordu; bu arada, La Inca’nın ektiği kuşku tohumlarının boşa gitmediğini de ekleyelim: Kızımız hemen bilmek istiyordu, adam onu evine ne zaman çağıracaktı, ha? Hija, lanet olası, anamı ağlattın yahu! Bir savaşın ortasındayız, anlamıyor musun? Kadın-döven bir erkek gibi Beli’nin tepesine dikildi, elindeki tabancayı salladı. Komünistler senin gibi kızlara ne yapar, haberin var mı? Sizi o güzelim memelerinizden asarlar. Sonra da memelerinizi kesip atarlar, tıpkı Küba’daki fahişelere yaptıkları gibi!</p>

  <p>Gangster’in yine uzunca süren bir yokluğunda, Beli can sıkıntısından ve komşuların sözde acıyan bakışlarından (başkasının acısından zevk alan ışıltılardan) derhal kaçma ihtiyacıyla, Mavi Küre Ekspresi’ne son bir kez binme arzusuna karşı koyamadı — bir başka deyişle, eski ateşinin küllerini şöyle bir karıştırmak istedi. Amacı güya eski defterleri resmen kapatmaktı, ama bana kalırsa morali bozuktu ve erkek ilgisi istiyordu. Tamam, mahzuru yok. Ancak klasik bir hata yapıp Dominikli hombre’lere [erkeklere], hayatının yeni aşkından, ne kadar mutlu olduğundan filan söz etti. Kız kardeşlerim: Sakın yapmayın bunu, asla! Cezanızı kesmeye hazırlanan yargıca, bir zamanlar annesini bir güzel becerdiğinizi söylemek ne kadar akıllıca bir davranışsa, bu da o kadardır. Baştan beri nazik, terbiyeli olan araba satıcısı ona bir viski şişesi fırlattı, avaz avaz haykırdı: Senin gibi sersem, kokuşmuş bir mona [maymun, şaklaban] adına sevinmemi mi bekliyorsun, yani? Adamın Malecón’daki dairesindeydiler (En azından seni evine alıyordu, diye lafı sokacaktı Constantina sonradan); adam daha iyi bir atıcı olsaydı, Beli’nin kafasını yarabilir, sonra da tecavüz edip öldürebilirdi bile, neyse ki fırlattığı top yalnızca sıyırıp geçti, bunun üzerine, atıcının durduğu tümseğe çıkma sırası kıza geldi. Aynı viski şişesini kullanarak, adamın kafasına dört ölümcül darbe indirdi. Beş dakika sonra, onu koşarken görüp kuşkulanan Gizli Polis’in çevirdiği taksideydi, soluk soluğa ve yalınayak; kırık ağzına kanlı saç telleri, araba satıcısının düz, sarı saçları yapışmış olan şişeyi hâlâ sıkı sıkı tuttuğunu, ancak sorguya çekilirken ayrımsadı.</p>

  <p>(<i>Olup biteni anlatınca, beni salıverdiler</i>.)</p>

  <p>Hakkını teslim edelim, Arquimedes çok daha olgun bir tepki verdi. (Belki de nedeni, kızın güm diye verdiği haberi sindirecek zamanı bulamamış olmasıydı.) İtiraftan sonra Beli, delikanlının saklandığı dolaptan “hafif bir inilti” duydu, o kadar. Beş dakikalık sessizlikten sonra, En iyisi ben gideyim, diye fısıldadı. (Delikanlıyı bir daha hiç görmedi, sadece televizyonda, nutuk atarken izledi; ilerleyen yıllarda, arada bir merak ederdi; kendisinin yaptığı gibi, oğlan da onu hâlâ düşünüyor muydu?)</p>

  <p>Görüşmeyeli neler yaptın bakalım? diye sordu Gangster, yeniden oraya çıktığında.</p>

  <p>Hiç, dedi kız kollarını onun boynuna dolarken; hiçbir şey.</p>

  <p>Kıyametin kopmasından bir ay ünce, Gansgter Beli’yi geçmişine, Samaná’ya tatile götürdü. Birlikte ilk gerçek yolculuklarıydı; diğerlerinden daha uzun süren bir “iş gezisinin” ardından yakılan bir barış çubuğu, bir gönül alma hediyesi, ileride yapacakları yurtdışı seyahatlerine dair bir taahhütname. 27 Şubat’tan hiç ayrılmayan başkentliler ya da Güaley’i evrenin merkezi sayanlar için: Samaná es una chulería [Samana kendini beğenmiş, büyüleyici bir dişidir]. Kral James İncili’nin yazarlarından biri, Karayipler’i güzelce gezip dolaşmış; sık sık düşünürüm: Cennet bölümlerini yazarken, Samaná gibi bir yerden esinlenmiş olmalı. Çünkü gerçekten cennetti; deniz, güneş ve yeşilin bütün güçlerini birleştirip, ne kadar tumturaklı olursa olsun hiçbir düzyazının tanımlamayı başaramayacağı çetin, inatçı bir halk yarattığı, kutsanmış bir meridyen.<sup><a href="../Text/dipnot.xhtml#ref56" id="ref_56">[56]</a></sup> Gangster’in keyfi yerindeydi; bozgunculara karşı savaş iyi gidiyordu anlaşılan. (Çil yavrusu gibi dağıttık, diye böbürleniyordu. Çok yakında ortalık durulacak.)</p>

  <p>Beli’ye gelince; o geziyi hep DC’de geçirdiği en keyifli zaman olarak yad etti. Ondan sonra ne zaman <i>Samaná</i> adını duysa, gençliğinin, kusursuzluğunun, hâlâ çok genç ve çok güzel olduğu dönemin o son primavera’sını [bahar] anımsadı. Samaná onda, son nefesine kadar, sevişmelerinin, ensesine sürtünen sert, pürüzlü çenenin anısını canlandıracak, lekesiz, bomboş kumsallarla oynaşan Mar Caribe’in fısıltısını, güvende olduğu duygusunu ve verilen sözleri anımsatacaktı.</p>

  <p>O geziden üç fotoğraf var, Beli üçünde de gülümsüyor.</p>

  <p>Biz Dominiklilerin tatilde yapmaya bayıldığımız her şeyi yaptılar. Pescado frito [yağda kızarmış balık] yediler, sığ suda oynadılar. Sahilde uzun yürüyüşlere çıktılar, gözlerinin gerisindeki et zonklayana kadar rom içtiler. Beli zamanını, mekânını hayatında ilk kez bütünüyle kendisi denetlemekteydi; Gangster hamağında huzurla şekerleme yaparken, o harıl harıl eş rolünü oynamakla, yakında kuracakları yuvanın ön-taslağını oluşturmakla meşguldü. Sabahları cabana’yı [kulübe] kazırcasına temizliyor, her kirişe, her pencereye avaz avaz haykıran, gümrah çiçekler asıyor, komşulardan takas usulü aldığı ürünler ve balıklarla, art arda, seyrine doyulmaz sofralar kuruyordu; Yitik Yıllar’da geliştirdiği hünerleri, becerileri sergilerken, Gangster’in doygunluğu, midesine pat pat vuruşu, apaçık minneti, hamağında çıkardığı hafif geğirtiler Beli için âdeta bir müzikti! (O hafta zihnen adamın karısı oldu; her anlamda, her açıdan — yasal olanı hariç.)</p>

  <p>Birbirlerine yüreklerini açmayı bile başardılar. İkinci gün, erkeğin artık terk edilmiş, kasırga-yemiş eski evini gördükten sonra, sordu: Bir ailenin özlemini çekiyor musun?</p>

  <p>Kentin tek iyi lokantasındaydılar; (insanların hâlâ belirttiği gibi) El Jefe de geldikçe yemeğini burada yerdi. Şu insanları görüyor musun? Parmağıyla barı gösterdi. Bütün bu insanların ailesi var, yüzlerinden anlaşılıyor; onlara bağımlı olan, onların bağımlı olduğu aileler, kimileri için bu iyi bir şey, kimileri içinse kötü. Ancak sonuç aynı boktan kapıya çıkıyor, çünkü içlerinden teki bile özgür değil! Yapmak istedikleri şeyi yapamazlar ya da olmak istedikleri kişi olamazlar. Dünyada kimsem olmayabilir, ama en azından özgürüm.</p>

  <p>Beli bu sözleri birinin ağzından hiç duymamıştı. <i>Ben özgürüm,</i> Trujillo Çağı’nda pek yaygın bir nakarat değildi. Ama sözcükler bam teline dokundu, La Inca’yı, komşuları ve hâlâ-havada-duran yaşamını gözünün önüne serdi.</p>

  <p><i>Özgürüm.</i></p>

  <p>Senin gibi olmak istiyorum, dedi birkaç gün sonra, achiote sosunda pişirdiği yengeçleri yerlerken. Adam tam da Küba sahillerindeki çıplaklar kampından söz etmekteydi. Gösterinin yıldızı olurdun, diye güldü, kızın meme ucunu çimdiklerken.</p>

  <p>Ne demek istiyorsun, benim gibi olmak derken?</p>

  <p>Özgür olmak istiyorum.</p>

  <p>Erkek gülümsedi, kızın çenesini okşadı. O zaman olacaksın, mi negra bella. [benim güzel zencim]</p>

  <p>Ertesi gün, bu pastoral kaçamağın koruyucu balonu daha hızla dayanamayıp patladı ve gerçek dünyanın dertleri içeriye akın etti. Enine boyuna, felaket şişman bir polis, motosikletiyle cabana’larına geldi. Capitán, Palacio’dan isteniyorsunuz, dedi, çene kayışını oynatarak. Anlaşıldığı kadarıyla, bozguncularla yeni sorunlar yaşanıyordu. Araba gönderip seni aldırırım, diye söz verdi Gangster. Bekle, diye atıldı, yine yalnız bırakılmak istemeyen kız, ben de seninle geleceğim, ama adam ya duymadı ya da aldırmadı. Beklesene, lanet olası, diye haykırdı Beli çaresizce. Ama motosiklet yavaşlamadı. Dur! Adamın söz verdiği araba da görünmedi. Beli bir süredir, adamın yokluğunda geçinebilmek için, o uyurken cüzdanından para aşırır olmuştu; aksi halde o lanet olası kumsalda beş parasız, ortada kalabilirdi. Bir parigüaya gibi sekiz saat bekledikten sonra, çantasını sırtlandı (adamın eşyalarını kulübede bıraktı), yola koyuldu; kavurucu sıcakta iki bacaklı bir intikam yeminiymişçesine yürüdü, ona yarım gün gibi gelen bir süre, karşısında bir colmado [ucuz lokanta, şarap dükkânı] buluncaya kadar ilerledi; güneşten çarpılmış birkaç campesino [köylü] ılık biralarını yudumlarken, görünürdeki tek gölgeye çökmüş olan dükkân sahibi, şekerlerine konan sinekleri kışkışlamaktaydı. Tepelerine dikilen kızı görünce, hep birden ayağa fırladılar. Beli’nin artık öfkesi yatışmıştı ve istediği tek şey, bu yürüyüşten kurtulmaktı. Arabası olan birini tanıyor musunuz? Öğle olduğunda, toz toprak içindeki bir Chevy’yle, evine doğru yol almaktaydı. Kapıyı tutsan iyi edersin, dedi sürücü, yoksa düşebilir.</p>

  <p>Düşsün öyleyse, dedi kız, kollarını göğsünde sımsıkı kavuştururken.</p>

  <p>Bir ara, pıtrak gibi fışkırıp büyük kentler arasındaki atardamarları tıkayan, şu Tanrı’nın unuttuğu yerleşim birimlerinin birinden geçtiler; bir kasırga ya da benzeri bir afet tarafından iskân edilmişe benzeyen, derme çatma, acınası bir gecekondu yığını. Görünürdeki tek ticari meta, bir ipin ucundan sarkan, hiçbir albenisi olmayan bir keçi gövdesiydi; derisi yüzülmüş, turuncu, kirişsi kasları ortaya çıkmıştı — yalnızca, cenaze maskesini andıran yüzünün derisi duruyordu. Az önce yüzülmüş olmalıydı, sinek sürüsünün altındaki et hâlâ hafif hafif ürpermekteydi. Sıcaktan mı, yoksa dükkâncının çağırttığı kuzeni beklerken yuvarladığı iki biradan mı, yüzülmüş keçiden mi, yoksa Yitik Yıllar’ının donuk anılarından mı bilinmez, ama Beli mezbelelerden birinin önündeki sallanır koltukta oturan adamın <i>suratı olmadığına</i> ve önlerinden geçerken ona el salladığına yemin edebilirdi, ancak emin olmasına kalmadan, adam tozun içinde gözden yitti. Sen de gördün mü? Sürücü içini çekti: Lütfen yani, yolu bile doğru dürüst göremiyorum.</p>

  <p>Dönüşünden iki gün sonra, buz gibi bir kütle gelip midesinin ortasına yerleşti; orada bir şey boğulmuştu sanki. Neyi olduğunu anlayamıyordu, ama her sabah kusuyordu.</p>

  <p>İlk uyanan, La Inca oldu. Eh, sonunda bunu da yaptın. Hamilesin.</p>

  <p>Hayır, değilim, diye soludu Beli, ağzındaki kokuşmuş lapayı silerken.</p>

  <p>Ama öyleydi.</p>

  <h4 class="sigil_not_in_toc">AYDINLANMA</h4>

  <p>Doktor, La Inca’nın en büyük korkusunu doğrulayınca, Beli bir sevinç çığlığı attı. (Küçük hanım, bu bir oyun değil! diye havladı doktor.) Aynı anda, hem korkudan ödü bokuna karışıyordu <i>hem de</i> mutluluktan çıldıracak gibiydi. Hayretten, inanmazlıktan uyuyamıyordu; öte yandan, gerçeği öğrenmesiyle birlikte, şaşılacak kadar saygılı ve uysal biri olmuştu. (Mutlusun, yani? Aman Tanrım, sen gerçekten budalanın tekisin kızım!) Beli için: İşte buydu! Çok uzun zamandır beklediği sihir. Elini düz karnına koyuyor, çınçın öten düğün çanlarını duyuyor, söz verilen, zaten çoktandır hayalini kurduğu evi zihin gözüyle görüyordu.</p>

  <p>Kimseye söyleme, lütfen, diye yalvardı La Inca, ama kızımız tabii ki Dorca’ya fısıldadı, o da cümle âleme duyurdu. Başarı, tamam tanığa bayılır, ama yenilgi tanıksız var olamaz. Bochinche [dedikodu, haber] Baní'nin o kesimine kontrolden çıkmış bir yangın gibi yayıldı.</p>

  <p>Gangster'le yeniden buluştuklarında, özenle süslenip püslendi, yepyeni bir elbise giydi, iç çamaşırlarına yasemin yaprakları sokuşturdu, saçını yaptırdı, hatta kaşlarını bile bir çift uyarı çizgisi halinde aldırdı. Adamınsa iyi bir tıraşa ve saç kesimine ihtiyacı vardı, kulaklarından fışkıran kıllar oldukça verimli bir hasada dönüşmek üzereydi. Öyle leziz kokuyorsun ki, seni hemen yiyebilirim, diye hırladı, kızın yumuşak, kaygan boynunu öperken.</p>

  <p>Bil bakalım ne oldu, dedi Beli cilveyle.</p>

  <p>Adam başını kaldırıp baktı. Ne?</p>

  <h4 class="sigil_not_in_toc">SONRADAN DÜŞÜNÜNCE</h4>

  <p>Beli’nin belleğine, adamın ona bebekten kurtulmasını söylediğine dair bir kayıt girmemişti. Ama daha sonra, Bronx’taki bodrum katında soğuktan titrer, ellerinin derisi soyuluncaya kadar çalışırken, adamın aynen <i>böyle</i> söylediğini anımsadı. Kendisiyse dünyadaki bütün âşık kızlar gibi, duymak istediği şeyi duymuştu yalnızca.</p>

  <h4 class="sigil_not_in_toc">AD OYUNU</h4>

  <p>Umarım erkektir, dedi Beli.</p>

  <p>Ben de, dedi adam, yarım ağız.</p>

  <p>Bir aşk motelinde, yataktaydılar. Tepelerinde bir vantilatör dönüyor, yarım düzine sinek de vantilatörün kanatlarını kovalıyordu.</p>

  <p>Göbek adını ne koysak? diye sordu kız heyecanla. Ciddi bir şey olmalı, çünkü oğlum doktor olacak, tıpkı papá’m gibi. Adamın karşılık vermesine kalmadan, atıldı: Ona Abelard adını koyacağız.</p>

  <p>Gangster kaşlarını çattı. Bu da ne biçim maricón [kadınsı erkek, ibne] ismi böyle? Bebek <i>eğer</i> oğlansa, ona Manuel diyeceğiz. Büyükbabamın adıydı.</p>

  <p>Aileni hiç tanımadığını sanıyordum.</p>

  <p>Çekildi, kızın elinden uzaklaştı. No me jodas. [Tepemi attırma şimdi.]</p>

  <p>Kırılan Beli elini aşağıya, karnına indirdi.</p>

  <h4 class="sigil_not_in_toc">GERÇEK VE SONUÇLARI - 1</h4>

  <p>Gangster ilişkileri boyunca Beli’ye pek çok şey söylemiş, anlatmıştı, ama önemli bir ayrıntıyı atlamıştı. Evli olduğunu.</p>

  <p>Bunu hepiniz tahmin ettiniz, eminim. Demek istediğim, her şey bir yana, eleman <i>Dominikliydi.</i> Ancak her bahse varım, kiminle evli olduğunu asla tasavvur edemezdiniz.</p>

  <p>Bir Trujillo’yla.</p>

  <h4 class="sigil_not_in_toc">GERÇEK VE SONUÇLARI - 2</h4>

  <p>Evet, doğru. Gangster'in karısı —sıkı durun şimdi— <i>geberesice Trujillo'nun geberesice kız kardeşiydi!</i> Samaná'lı bir sokak serserisinin, salt çok çalışmakla Trujillato’nun tepe kademelerine tırmanabileceğine gerçekten aklınız yattı mı? Dostlar, lütfen — bu lanet olası bir mizah kitabı değil!</p>

  <p>Evet, Trujillo'nun kız kardeşi; sevenlerinin La Fea [çirkin, korkunç, berbat] dediği kadın. Gangster'in Küba’daki âlem günlerinde tanışmışlardı; adamdan on yedi yaş büyük, feleğin çemberinden geçmiş bir tacaña [fettan, düzenbaz) idi. Kıç sektöründe birlikte epeyce iş çevirdiler; kadın, ne oluyor demeye kalmadan, erkeğin coşkusuna, karşı konulamaz yaşama sevincine kapılıverdi. Karşısına çıkan hiçbir olağanüstü fırsatı kaçırmayan adam da bu ilgiyi teşvik etti — yıl sona ermeden düğün pastasını kesmiş, ilk dilimi El Jefe’nin tabağına koymuşlardı bile. Şu an hayatta olan ve La Fea’nın da, ağabeyinin yükselişinden önce, bilfiil fahişelik yaptığını iddia edenler var, ancak kuru iftira da olabilir tabii; tıpkı Balaguer’in bir düzine gayrimeşru çocuğun babası olduğu, bunu örtbas etmek için de pueblo’nun parasını kullandığı dedikoduları gibi — Hey, bir dakika, bu doğru! Ancak öteki büyük bir olasılıkla gerçek değil. Allah kahretsin, bizimki kadar baká bir ülkede, neyin gerçek neyin yalan olduğunun izini kim sürebilir ki? Bilinen şu ki, ağabeyinin yükselişinden önce yaşadığı hayatın, onu bien fuerte y bien cruel [güçlü ve acımasızJ bir kadın yaptığı; uzun lafın kısası, pendeja [budala, ödlek] değildi ve Beli gibi kızları kahvaltı niyetine yerdi; bu Dickens’ın romanlarından biri olsaydı, kadın genelev patroniçesi olurdu... Ama durun, bizimki <i>gerçekten de</i> genelev işletiyordu, hem de bir sürü! Şey, belki de Dickens onu bir yetimhanenin başına koyardı. Öte yandan, kadın yalnızca bir talanokrasi’nin yaratabileceği karakterlerden biriydi: bankada yüz binlerce lirası varken, ruhunda tek kuruşluk merhamet yoktu; birlikte iş yaptığı herkesi, ağabeyi dahil, dolandırmış, daha şimdiden iki saygın işadamını, son meteliklerine kadar soyup soğana çevirerek, erkenden mezara yollamıştı. Başkentteki görkemli malikânesinde, ağının içindeki örümcek gibi oturur, bütün gün hesap kitap işleriyle, emrindekilere buyruklar yağdırmakla uğraşırdı; bazı hafta sonları tertulia’lar [sohbet toplantıları] düzenler, tonlamalara, vurgulara sağır denecek kadar duyarsız olan oğlunun (ilk evliliğinden, Gangster'le ikisinin hiç çocuğu olmadı) bağıra çağıra katlettiği şiirlere saatlerce katlanmak zorunda olan “dostlarını” ağırlardı. Her neyse, güzel bir mayıs günü, hizmetkârlarından biri kadının kapısına dikildi.</p>

  <p>Şuraya bırak, dedi kadın, ağzında bir kalem.</p>

  <p>Alınan derin bir soluk. Doña, haberler var.</p>

  <p>Habersiz gün var mı ki? Evet, nedir?</p>

  <p>Bırakılan soluk. Kocanızla ilgili.</p>

  <h4 class="sigil_not_in_toc">JACARANDA’NIN GÖLGESİNDE</h4>

  <p>İki gün sonra Beli merkez parkta, amansız bir siste dolaşıyordu. Saçları daha güzel günler görmüştü, deyip geçelim. Kendini dışarıya atmıştı, çünkü evde La Inca’yla baş başa olmaya katlanamıyordu, artık bir işi de olmadığından, kaçabileceği bir sığınaktan da mahrumdu. Derin düşüncelere gömülmüştü; bir eli karnında, öteki zonklayan başında, ağır ağır yürüyordu. Aklı, hafta başında Gangster'le yaptığı tartışmadaydı. Adamın aksiliği üzerindeydi, ansızın bağırıp çağırmaya başlamış, böylesine berbat bir dünyaya çocuk getirmek istemediğini haykırmıştı, Beli de avaz avaz yapıştırmıştı: Miami’de dünya bu kadar berbat değil! Bunun üzerine, adam onun boğazına yapıştı, böğürdü: Miami’ye gitmeye bu kadar hevesliysen, yüz o zaman! Ondan sonra da kızı hiç arayıp sormamıştı; Beli ona rastlama umuduyla dolaşıp durmaktaydı. Sanki adam Baní’de öyle uzun uzun takılırmış gibi. Ayakları şişmişti, başı, sancının fazlasını ensesinden aşağıya yolluyordu, yetmezmiş gibi, birden karşısına dikilen, Elvis Presley tarzı kabarık, spreyli saçları geriye taranmış, iki çam yarması onu kollarından yakalayıp parkın ortasına, kavruk bir jacaranda’nın<sup><a href="../Text/dipnot.xhtml#ref57" id="ref_57">[57]</a></sup> altındaki bankta oturan, iyi giyimli, yaşlı hanıma doğru sürüklemeye başladı. Beyaz eldivenler, boyunda inci bir kolye. Hiç kırpışmayan, iguana gözlerle Beli’yi süzüyor.</p>

  <p>Kim olduğumu biliyor musun?</p>

  <p>Nerden bileyim, lanet...</p>

  <p>Soy Trujillo. Aynı zamanda da Dionisio’nun karısıyım. Kulağıma gelenlere göre, onunla evleneceğini <i>ve</i> çocuğunu doğuracağını söylüyormuşsun. Eh, buraya gelmemin nedeni, mi monita, sana her ikisinin de gerçekleşmeyeceği haberini vermek. Bu iki güçlü ve hünerli polis memuru seni bir doktora götürecek, doktor senin şu toto podrido’yu [çürümüş, kokuşmuş kıçını] güzelce temizleyince, ortada konuşulacak bir bebek de kalmayacak. Bundan sonra o siyah cara de culo’nu [göt suratını] bir daha asla görmemem, senin hayrına olur, zira seni bir daha görürsem, kendi elimle köpeklerime yediririm. Neyse, bu kadar gevezelik yeter. Randevu vaktin geldi. Hadi, vedalaşalım, gecikmeni istemem.</p>

  <p>Beli kendini, kocakarı başından aşağı kızgın yağ boca etmiş gibi hissediyordu, ama öfkeyle hırlayacak kadar da yumurtalıklıydı hâla: Cómeme el culo, seni çirkin, iğrenç acuze!</p>

  <p>Hadi, gidiyoruz, dedi Elvis Bir, onun kolunu kıvırıp sırtına doğru bükerken; sonra, ortağının da yardımıyla kızı parkın karşı tarafına, güneşte bekleyen, meşum görünüşlü arabaya sürükledi.</p>

  <p>Déjame [bırakın beni], diye çığırdı Beli; başını kaldırıp bakınca, arabada bir polisin daha oturduğunu gördü, adam ona doğru dönünce de, <i>suratı olmadığını</i> gördü. Olanca gücünü yitiriverdi.</p>

  <p>İşte böyle, sakinleş bakalım, dedi, daha irikıyım olanı.</p>

  <p>Kızımızın şansı yaver gitmese, gözüne tam o anda kolunun altında kıvrılmış bir gazete, kumar molalarının birinden dönmekte olan José Then ilişmeseydi, sonu gerçekten acıklı olurdu. Adama seslenmek istedi, ama hepimizin gördüğü şu karabasanlarda olduğu gibi, ciğerlerinde yeterli havayı bulamadı. Onu ite kaka arabaya sokmaya çalışırlarken, eli arabanın cayır cayır yanan kromuna sürtününce, sesine kavuşabildi. José, diye fısıldadı, kurtar beni, lütfen.</p>

  <p>Bunun üzerine, büyü bozuldu. Kapa çeneni! İki Elvis birden onun kafasını, sırtını yumruklamaya başladıysa da, artık çok geçti, José Then onlara doğru koşuyordu; arkasında da, bir mucize, erkek kardeşi Juan ve Palacio Peking tayfasının tamamı: Constantina, Marco Antonio, Kızılderili Benny. Domuzlar tabancalarına davrandılar, fakat Beli tepelerindeydi, sonra José kendi silahını daha iri olanın kafatasına dayadı, herkes donup kaldı — tabii Beli’nin dışında.</p>

  <p>Sizi orospu çocukları! Ben hamileyim! Anlıyor musunuz? Hamile! Hemen fırladı, kocakarının onu huzura kabul ettiği yere koştu, ama kadın çoktan sırra kadem basmıştı.</p>

  <p>Kız tutuklu, diye homurdandı domuzlardan biri ters ters.</p>

  <p>Hayır, değil. José bir çekişte Beli’yi onların elinden aldı.</p>

  <p>Onu bırak rahat! diye haykırdı Juan, her iki elinde birer et bıçağı.</p>

  <p>Dinle, Çino, ne yaptığınızı bilmiyorsunuz siz.</p>

  <p>Bu Çino ne yaptığını gayet iyi biliyor. José tabancanın horozunu kaldırdı, bir kaburganın kırılmasını andıran, berbat bir ses çıktı. Yüzü bir ölüm maskesiydi, yitirdiği her şeyi yansıtıyordu. Koş, Beli, dedi.</p>

  <p>Ve Beli, yaşlar gözlerinden sel gibi boşanırken, koştu, ama önce, domuzlara son bir tekme indirmeyi ihmal etmedi.</p>

  <p>Benim Çinolar, dedi daha sonra kızına, hayatımı kurtardılar.</p>

  <h4 class="sigil_not_in_toc">TEREDDÜT</h4>

  <p>Kaçmayı sürdürmeliydi elbette, oysa kızımız en kısa yoldan eve döndü. Aklınız alıyor mu? Bu kahrolasıca öyküdeki herkes gibi, o da battığı bokun derinliğini kestirememişti.</p>

  <p>Neyin var, hija? La Inca elindeki kızartma tavasını bırakıp kıza sarıldı. Ne oldu? Anlat, hadi.</p>

  <p>Beli başını salladı, soluk alamıyordu. Kapıyı, pencereleri sürgüledi, bir bıçak alıp yatağına kıvrıldı; ağlıyor, tir tir titriyordu; karnındaki soğukluk, ölü balıktan farksızdı. Dionisio’yu istiyorum, diye geveledi, hıçkırıkların arasından. Onu istiyorum, hemen!</p>

  <p>Ne oldu?</p>

  <p>Sonra anlatırım, diyerek atlatması gerekirdi, ama Gangster’ini görmek, onun ağzından bir açıklama duymak zorundaydı. Az önce ortaya çıkan gerçeklere karşın, umudunu hâlâ yitirmemişti: adam her şeyi düzeltecek, o boğuk sesiyle kızın yüreğini yatıştıracak, bağırsaklarını kemiren hayvansı korkuyu dindirecekti. Zavallı Beli. Gangster’e inanmıştı. Sonuna kadar da sadık kalmıştı. İşte bu yüzden, birkaç saat sonra komşulardan biri, Hey, La Inca, novio [damat] dışarıda, diye seslenince, roket hızıyla yataktan fırladı, annesinin yanından, tedbirin yanından rüzgâr gibi geçti, yalınayak, duran arabaya koştu. Karanlıkta, bunun Gangster’in arabası olmadığını fark edemedi.</p>

  <p>Bizi özledin mi? diye sordu Elvis Bir, kelepçeyi onun bileğine geçirirken.</p>

  <p>Beli çığlık atmaya çalıştı, ama artık çok geçti.</p>

  <h4 class="sigil_not_in_toc">LA INCA, TANRISAL</h4>

  <p>Kız evden fırlayıp çıktıktan, komşulardan, Gizli Polis’in onu yaka paça götürdüğünü öğrendikten sonra, La Inca’nın demir zırhlı yüreği ta derinlerden fısıldadı: Kız lanetliydi; Cabral Laneti sonunda onun çemberine de sızmayı başarmıştı. Sokağın sonunda dimdik, bir kazık kadar kıpırtısız dikildi, gözlerini umutsuzca karanlığa dikti; buz gibi, ihtiyaçlarımız kadar derin bir çaresizlik girdabına yuvarlandığını hissetti. Başlarına gelen şeye ilişkin bin tane neden bulabilirdi (tabii melun Gangster’den başlayarak), ama şu anda önemli olan tek şey, bunun başlarına gelmiş olduğu gerçeğiydi. Giderek büyüyen karanlıkta, tek başına, elinde bir isim, bir adres ya da Palacio’da görevli bir akraba olmaksızın, öylece dururken öne arkaya sallandı, az kaldı yere yığılıyordu; onu demir attığı yerden ayırmalarına, bir çocuk gibi taşımalarına, inancının aydınlık resifinden ayrı düşmüş, karanlık derinliklerde boy atmış, karman çorman bir yosun salkımı gibi taşımalarına göz yumdu. Öte yandan, bir yardım elinin uzandığını, bunun kimin eli olduğunu ayrımsaması da, yine bu acılı, bunalımlı dakikalarda oldu. Myotís Altagracia Toribio Cabral. Güney’in en Kudretlilerinden biri. <i>Onu sen kurtarmalısın,</i> dedi kocasının ruhu, <i>yoksa kimse kurtarmaz.</i></p>

  <p>La Inca bir silkelenişte bezginliğinden kurtuldu ve onun gibi yetişmiş kadınların çoğunun yapacağı şeyi yaptı. Altagracia Bakiresi’nin portresinin karşısına konuşlandı, duaya başladı. Biz postmodern Plátano’lar, yaşlılarımızın dindarlığını, Katolik ibadetini geçmiş kuşaklara, atalara mal edip demode, ilerlemeye engel, utanç verici bir alışkanlık olarak küçümseme eğilimindeyiz, oysa bu yürekten yakarış, bu vecit hali işte tam da böylesi anlarda, yani bütün umutlar tükendiğinde, son yaklaştığında gelip tahta kurulur.</p>

  <p>Size şu kadarını söyleyeyim. Gerçek İmanlılar: Dominik dindarlık tarihinde, böyle bir dua faslı görülmedi. Tespihler La Inca’nın parmaklarının arasından, talihi kör giden bir balıkçının ellerinde uçuşan, incecik oltalar gibi kaymaktaydı. Ve daha Yüce! Yüce! Yüce! demesine kalmadan, çevresi bir kadın sürüsü tarafından sarılmıştı bile; genç, yaşlı, ateşli, mansa [uyuşuk], ciddi, alegre [şen şakrak], hatta düne kadar kıza dünyayı dar eden, ona fahişe diyen kadınlar; davet beklemeden çıkıp gelmiş, duaya katılmışlardı, hem de öyle fısıltılarla filan değil. Dorca oradaydı, dişçinin karısı da öyle, ve daha pek çokları. Göz açıp kapayıncaya kadar imanlılarla tıka basa dolan oda öyle yoğun, öyle elle tutulur bir ruhsallıkla zonkluyordu ki, Şeytan’ın bile o günden sonra, Güney’e aylarca adım atamadığı söylendi. La Inca farkında değildi. O an bir kasırga bütün kenti önüne katıp götürseydi de, kadının dikkatini dağıtamazdı. Yüz damarları şişmiş, boyun kirişleri gerilmiş; kan kulaklarında kükrüyor. Kendini misyonuna kaptırmış, bütünüyle adamıştı: Kızı cehennemden çekip alacak, geri getirecekti. İşin doğrusu, La Inca’nın temposu öyle gazap dolu, öyle amansızdı ki, kadınlar arasında <i>shetaat</i>'a (ruhsal tükeniş, cerzebe) kapılıp yere yığılanlar bile oldu; bunlar Todopoderoso’nun ilahi soluğunu bir daha da enselerinde hissedemediler. Hatta bir kadın, doğruyu yanlıştan ayırma yetisini yitirdi, birkaç yıl sonra da Balaguer’in yardımcı şeflerinden biri oldu. Gece bittiğinde, özgün halkadan yalnızca üç kişi kalmıştı: La Inca elbette, dostu ve komşusu (siğilleri tedavi edebildiği, sırf bakarak bir yumurtanın cinsiyetini belirleyebildiği söylenen) Momóna, bir de yedi yaşında, gözüpek bir kız; bir erkek gibi uluorta sümkürme huyu kızın dindarlığını, Tanrı’ya olan hürmetini hep gölgelemişti — şu âna kadar.</p>

  <p>Bitap düşünceye kadar dua ettiler, hatta onun da ötesine, şu etin öldüğü ve yeniden dirildiği, her şeyin acıya kestiği, ışıltılı yere ulaşıncaya kadar yakardılar; sonunda, tam La Inca ruhunun çözüldüğünü, onu toprağa bağlayan raptiyelerden kurtulduğunu hissetmeye başlamıştı ki, tam çember dağılmaya başlamıştı ki...</p>

  <h4 class="sigil_not_in_toc">SEÇİM VE SONUÇLARI</h4>

  <p>Çok hızlı gidiyorlardı. O günlerde kentler henüz metaztaz yapıp canavarlaşmamış, dumanı tüten, üst üste yığılan, sarmaşık filizi misali kulübelerle birbirlerini tehdit etmeye başlamamıştı; o günlerde kentlerin sınırları tam Corbuse’e layık bir rüyaydı; şehir, yerleşim bölgesi birden, bıçakla kesilmişçesine biterdi; bir an yirminci yüzyılın (şey, Üçüncü Dünya’nın yirminci yüzyılının) göbeğindeyken, bir an sonra kendinizi 180 yıl geride, peş peşe akıp giden şekerkamışı tarlalarında bulurdunuz. Her iki durum arasındaki geçişi, zaman makinası denen şu zımbırtı sağlıyordu sanki. Duyumlarıma göre, o gece dolunay varmış; gökyüzünden yağan ışık, okaliptusların yapraklarını ışın sikkelerine dönüştürüyormuş.</p>

  <p>Dışarıdaki dünya böylesine güzelken, arabanın içi...</p>

  <p>Beli’yi sürekli yumrukluyorlardı; şişmiş sağ gözü habis bir yarıktı, sağ göğsü öyle akılalmaz bir biçimde şişmişti ki, her an patlayacakmış gibiydi, dudağı yarılmıştı, çenesinde de bir sorun olmalı ki ani, dayanılmaz bir acı dalgasına maruz kalmadan yutkunamıyordu. Her darbede çığlık attı, ama hiç ağlamadı, entiendes? [anlıyor musunuz?] Hırsı, metaneti beni afallatıyor. Adamlara o zevki tattırmayacaktı. Müthiş bir korku içindeydi, hani çekilmiş bir tabancanın, gecenin bir vakti uyanıp tepende bir adam bulmanın mide bulandırıcı, kan dondurucu korkusu. İşte böylesi bir dehşet, ama yine de, korkusunu açık etmiyordu. Bu adamlardan nasıl da nefret ediyordu. Onlardan hayatı boyunca nefret edecek, asla, asla bağışlamayacak, her hatırlayışında içine bir öfke kasırgasının dolmasını engelleyemeyecekti. Başkası olsa, yüzünü darbelerden sakınırdı, ama Beli yüzünü onlara sundu. Yumruklar inerken, o dizlerini kırdı, karnını korudu. Geçecek, atlatacaksın, diye fısıldadı, parçalanmış dudaklarının arasından. Sağ salim atlatacaksın.</p>

  <p>Dios mío [Yüce Tanrım].</p>

  <p>Arabayı yolun kenarına çektiler, onu kamışların arasına götürdüler. Çevrelerindeki kamışların kükremesi doruğa çıkıncaya kadar ilerlediler; sanki bir fırtınanın ortasındaydılar. Kızımız yüzüne dökülen saçlardan kurtulmak için başını sağa sola sallıyordu; düşünebildiği tek şey, minik, zavallı oğluydu; ağlamaya başlamasının tek nedeni de buydu zaten.</p>

  <p>Daha cüsseli olan domuz, ortağına bir cop uzattı.</p>

  <p>Hadi, acele et.</p>

  <p>Hayır, dedi Beli.</p>

  <p>Nasıl sağ kalabildi, hiç bilemeyeceğim. Onu bir köleymiş gibi dövdüler. Bir köpekmiş gibi. İzninizle, uygulanan şiddeti geçiyor, sadece hasar raporu veriyorum: köprücükkemiğiyle lades tutuşulmuş; sağ pazı kemiği, üç yerden kırık (o kolu eski gücüne bir daha hiç kavuşamadı); beş kaburga, kırık; sol böbrek, ezilmiş; karaciğer, zedelenmiş; sağ akciğer, sönmüş; ön dişler, dökülmüş. Toplam 167 maddelik bir hasar tutanağı; kafası fil-adam boyutlarında şişmiş olabilirdi, ama kafatasını bu orospu çocuklarının elinden kurtarabilmiş olması bir mucizeydi. Bir-iki tecavüze vakit kalmış mıydı? Bence kaldı, ama asla öğrenemeyeceğiz, çünkü Beli bundan hiç söz etmezdi. Uzun lafın kısası, dilin tükendiği, umudun tükendiği andı bu. İnsanı ortasından ikiye ayıran, tam anlamıyla parçalayan dayaklardandı.</p>

  <p>Araba yolculuğunun neredeyse tamamında, hatta o vahşetin ilk kıtalarında, Gangster’in onu kurtaracağına, bir elinde silah bir elinde kurtuluş fermanı, karanlıktan fırlayacağına ilişkin aptalca umudunu sürdürdü. Yardım filan gelmeyeceği iyice anlaşılınca da, anlık bir baygınlık sırasında, hayaller gördü; adam onu hastanede ziyarete geliyor, oracıkta evleniyorlar, adam takım elbiseli, kendisi alçılar içinde; ama sonra, pazı kemiği mide bulandırıcı bir çatırtıyla kırılırken, bunun da <i>ple pla</i> [safsata, boş hayal] olduğu ortaya çıktı; şimdi derleyebildikleri yalnızca dayanılmaz bir ıstırapla budalalığının acısıydı. Yine bir şuur kaybı ânında, adamı o motosikletle çekip giderken gördü, dur, bekle diye haykırırken göğsündeki sıkışmayı duyumsadı. Kısacık bir an, La Inca’yı odasında dua ederken gördü (şimdi aralarında uzanan sessizlik, aşktan bile güçlüydü) ve giderek tükenen gücünün alacakaranlığında, uçurum derinliğinde bir yalnızlık açıldı; ölümden de mutlak bir yalnızlık, hafızayı, bütün geçmişi fesheden bir yalnızlık, kendi adına bile sahip olamayan bir çocuğun yalnızlığı. İşte böylesi bir yalıtılmışlığa doğru kaymaktaydı, bundan böyle orada yaşayacaktı; sonsuza dek, tek başına, kara, fea, bir değnekle toza bir şeyler çiziktirerek, bu kargacık burgacık işaretler aslında harfler, sözcükler, isimlermiş gibi yaparak.</p>

  <p>Evet, hiç umut kalmamıştı, ama sonra, Gerçek İmanlılar, sanki bizzat ataların elinden çıkmışa benzeyen bir mucize. Tam kızımız ufukta yitip gitmeye hazırlanırken, tam silinişin, yok oluşun soğuğu bacaklarına tırmanmaya koyulduğunda, içinde son bir direnç haznesi buldu: şu ünlü Cabral sihri — artık onu ateşlemek, harekete geçirmek için yapması gereken tek şey, bir kez daha oyuna getirildiğini, bir kez daha <i>oynandığını</i> ayrımsamaktı; Gangster tarafından, Santo Domingo tarafından, kendi kof ihtiyaçları tarafından. <i>Kara Şövalyenin Dönüşü'</i>ndeki, Coldbringer’i sağ salim atlatmak için, koskoca bir ormandaki fotonik enerjiyi boşaltan Superman gibi, bizim Beli de hayatta kalma enerjisini kendi öfkesinden damıttı. Bir başka deyişle, coraje’si [yüreklilik, öfke] onun hayatını kurtardı.</p>

  <p>İçinde yanan beyaz bir ışık gibi. Doğan bir güneş gibi.</p>

  <p>Azmış kudurmuş ayışığında kendine geldi. Kırık şekerkamışlarının üzerinde, kırık bir kız.</p>

  <p>Ağrımayan hiçbir yeri yok, ama yaşıyor. Sağ.</p>

  <p>&nbsp;</p>

  <p>&nbsp;</p>

  <p>Şimdi öykümüzün en tuhaf bölümüne geldik. Bundan sonrakiler Beli’nin enkaza dönüşmüş hayal gücünün uydurması mı ya da bambaşka bir şey mi, söyleyemem. Gözlemcinizin bile suskunluk anları var; boş, beyaz sayfaları. Kaynak Duvarı'nı aşmaya cüret edebilen şeylerin sayısı çok az. Ancak gerçek ne olursa olsun, şunu unutmayın: Dominikliler Karayiplidir, dolayısıyla da aşırı, uçuk fenomenlere karşı olağanüstü bir hoşgörüleri vardır. Aksi halde, bütün o atlattıklarımızı nasıl atlatırdık? Velhasıl, Beli yaşamla ölüm arasında kanat çırparken, yanı başında bir yaratık belirdi; altın kaplan gözleri ve simsiyah postu olmasaydı, sevimli bir firavunfaresi sanılabilirdi. Cinsine göre hayli iriydi; küçük, duyarlı pençelerini kızın göğsüne dayadı, başını eğip yüzüne baktı.</p>

  <p><i>Kalkmak zorundasın.</i></p>

  <p>Bebeğim, diye hıçkırdı Beli. Mi hijo precioso. [Benim kıymetli, biricik oğlum.]</p>

  <p><i>Hypatía, bebeğin öldü.</i></p>

  <p>Yo, hayır, hayır, hayır.</p>

  <p>Yaratık onun sağlam kolunu çekiştirdi. <i>Hemen şimdi ayağa kalkmalısın, yoksa oğlunu da kızını da doğuramazsın.</i></p>

  <p>Ne oğlu? diye inledi Beli. Hangi kızı?</p>

  <p><i>Doğmayı bekleyenler.</i></p>

  <p>Zifiri karanlıktı, altına kıvrılmış bacakları bir pus perdesi gibi titriyordu.</p>

  <p><i>Beni takip et.</i></p>

  <p>Yaratık kamışların arasına daldı, ıslak gözlerini kırpıştıran Beli, çıkış yolu hakkında en küçük bir fikri olmadığını anladı. Kimileriniz bilir, şekerkamışı tarlaları kesinlikle anasını sattığım bir şaka değildir, en zeki yetişkinler bile bu bitimsiz labirentte kaybolup gidebilir ve aylar sonra kemiklerden oluşan bir kabartma şeklinde ortaya çıkabilir. Neyse ki Beli, olanca umudunu da yitirmesine kalmadan, yaratığın sesini duydu. Dişi mahluk (sesinde kadınsı bir işve vardı çünkü) şarkı söylüyordu! Beli’nin tam çıkaramadığı bir aksanla; belki Venezuela, belki de Kolombiya vurgusuydu. <i>Sueño, sueño, sueño, como tú te llamas.</i> [hayaller, hayaller, hayaller, tıpkı adın gibi]. Sallanarak doğruldu, bir kamışa tutundu, hamağa tutunan asırlık bir ihtiyar gibi, düştü düşecek, soluk soluğa, ilk adımını attı; uzun bir baş dönmesi, göz kararması nöbetiyle kısa bir mücadele, sonra ikinci adım. Son derece rizikolu bir ilerleyişti, çünkü yere yığılırsa bir daha kalkamayacağını çok iyi biliyordu. Ara ara, yaratığın, kamışların arasından parlayıveren kaplan gözlerini görüyordu. <i>Yo me llamo sueño de la madrugada.</i> [Bana şafağın sesi derler.] Kamışlar Beli’yi bırakmak istemiyordu, elbette; avuçlarını kamçılıyor, böğrüne batıyor, baldırlarına pençe atıyordu; o baygın, iğrenç kokularıyla kızın genzini tıkıyorlardı.</p>

  <p>Ne zaman yere yığılacağını hissetse, hemen vaat edilen geleceğine —vaat edilen çocuklarının yüzlerine— odaklandı, devam etmek için gereksindiği gücü buldu. Metanetten, umuttan, nefretten, mağlup edilemez yüreğinden çekip aldığı, farklı farklı pistonlar onu yürüttü, ilerletti. Sonunda, hepsinin iflas ettiği, tehlikeli bir biçimde sendelemeye, yüzüstü yere çakılmak üzere olan bir boksör gibi öne doğru devrilmeye başladığı an, sağlam kolunu uzattı ve bir başka kamışa değil, hayat dolu, özgür dünyaya değdi. Parçalanmış, çıplak tabanlarının altındaki asfaltı hissetti, sonra da rüzgârı. Rüzgâr! Ancak bunun tadını yalnızca bir saniye çıkarabildi, çünkü aynı anda karanlıktan, korkunç bir kükremeyle, ışıksız bir kamyon fırladı. Ne hayat, diye düşündü, onca lucha’dan sonra [kavga dövüş, mücadele], köpek gibi bir kamyonun altında kalmak. Ama ezilmedi. Sürücü, daha sonra, karanlığın içinde ürkütücü parlaklıkta kehribar gözleri olan, kaplan-benzeri bir şey gördüğüne yeminler eden adam frene asıldı ve yalpalayan, kan revan içindeki, çıplak Beli’ye birkaç santim kala aracı durdurmayı başardı.</p>

  <p>Şimdi dinleyin: Kamyonda bir <i>perico ripiao conjunta</i> grubu vardı, Ocoa’da çaldıkları düğünden dönmekteydiler. Geri vitese takıp oradan derhal tüymemek için, içlerindeki bütün cesareti, yiğitliği seferber etmeleri gerekti. Haykırışlar, Bu bir baká, yo bir ciguapa, hayır, bir Haitili, çığlıkları, grubun lideri de olan solist tarafından susturuldu: Bu bir kız! Orkestra üyeleri Beli’yi çalgılarının yanına yatırdılar, chacabana’larıyla kundakladılar, hem radyatör hem de <i>klerin</i>'i inceltmek için bulundurdukları suyla yüzünü yıkadılar. Etrafına çömelip ona baktılar; dudaklarını kemiriyor, titreyen elleriyle cılız saçlarını sıvazlıyorlardı.</p>

  <p>Başına ne gelmiş dersiniz?</p>

  <p>Bence saldırıya uğramış.</p>

  <p>Bir aslan tarafından, diye atıldı sürücü.</p>

  <p>Belki de bir arabadan düştü.</p>

  <p>Bana arabanın <i>altına</i> düşmüş gibi geliyor.</p>

  <p><i>Trujillo,</i> diye fısıldadı Beli.</p>

  <p>Dehşetle irkilen müzisyenler bakıştılar.</p>

  <p>Onu bırakmalıyız.</p>

  <p>Gitarist de aynı fikirdeydi. Direnişçilerden olabilir. Polis onu aramızda bulursa, bizi de öldürür.</p>

  <p>Aldığımız yere bırakalım, diye yalvardı sürücü. Bırakalım aslan başladığı işi bitirsin.</p>

  <p>Sessizlik, sonra solist bir kibrit çaktı, havaya kaldırdı, o minicik ışık huzmesinde yüz hatları bulanık, ama bir kaplanın altın gözlerine sahip bir kadın belirdi. Onu bırakmayacağız, dedi şarkıcı, tuhaf bir Cibaeña vurgusuyla; Beli ancak o zaman kurtulduğunu anladı.<sup><a href="../Text/dipnot.xhtml#ref58" id="ref_58">[58]</a></sup></p>

  <h4 class="sigil_not_in_toc">ZAFA’YLA FUKÚ KARŞI KARŞIYA</h4>

  <p>Ada içinde veya dışında, hâlâ pek çok kişi, Beli’nin yediği yarı-ölümcül dayağı, Cabral Evi’nin gerçekten de üst seviyede bir fukú’nun kurbanı, Atreus Evi’nin<sup><a href="../Text/dipnot.xhtml#ref59" id="ref_59">[59]</a></sup> yerel karşılığı olduğunun tartışılmaz kanıtı sayıyor. Bir ömürde Trujillo’nun iki lio’suna [bela, musibet] birden uğramak başka hangi zıkkımın köküyle açıklanabilir ki? Ancak bu mantığı sorgulayan, Beli’nin kurtuluşunun bunun tam tersini kanıtladığını ileri sürenler de var. Eh, lanete uğrayanların, sonuçta, berbat bir yara-bere listesiyle bir kamış tarlasından sürünerek çıkıp, hem de gece yarısı, karşısında sevecen, halden anlayan müzisyenlerle dolu bir minibüs bulması, onlar tarafından hiç vakit yitirmeden, tıp camiasıyla hiç akla gelmeyecek bağlantıları bulunan bir “anneye” yetiştirilmesi, pek sık rastlanan bir durum değil doğrusu. Eğer bütün bu beklenmedik tesadüfler, diyor bu aklı başında tipler, bir şeye işaret ediyorsa, o da Beli’mizin Tanrı’nın sevgili kulu olduğudur.</p>

  <p>İyi de, ya ölen oğul?</p>

  <p>Her neyse, dünya yeterince acıyla dolu, başımıza bir de açıklama yerine lanetlere, beddualara yazılan zenciler çıkmasın.</p>

  <p>La Inca’nın kesinlikle karşı çıkmayacağı bir sonuç. Beli’nin o kamışlıkta bir lanetle değil bizzat Tanrı’yla karşılaştığına, öldüğü güne kadar inandı.</p>

  <p>Bir şeyle karşılaştım, diyordu Beli, temkinli bir tavırla.</p>

  <h4 class="sigil_not_in_toc">YAŞAYANLARIN ARASINA DÖNÜŞ</h4>

  <p>Gitti geldi, inanın, ta beşinci güne kadar. Sonunda bilincine kavuşması, <i>çığlık çığlığa haykırarak</i> oldu. Kolları, tam dirsekten bileğitaşıyla kesilmiş gibiydi, kafasına cayır cayır yanan bakır bir kasnak geçirilmişti, ciğeri patlamış bir <i>pinata</i>’ydı<sup><a href="../Text/dipnot.xhtml#ref60" id="ref_60">[60]</a></sup> — Jesú Cristo! Kendine gelir gelmez ağlamaya başladı, ama geçen haftanın yarısını, Baní'nin en iyi iki hekiminin bakımında geçirdiğini, gizlice tedavi edildiğini bilmiyordu; La Inca’nın dostu ve iliklerine kadar Trujillo-karşıtı olan doktorlar kızımızın kolunu yerine oturttular, alçıya aldılar, kafatasındaki korkutucu yarıkları diktiler (toplam altmış dikiş), yaralarına bir orduyu dezenfekte edecek bollukta antiseptik uyguladılar, morfin ve tetanos iğneleri yaptılar. Kaygı dolu pek çok gece geçirildi, ama göründüğü kadarıyla işin en kötü kısmı atlatılmıştı. Hekimler, La Inca’nın İncil grubunun da manevi desteğiyle bir mucize gerçekleştirmiş, geriye yalnızca toparlanma süreci kalmıştı. (Bu kadar güçlü olması büyük şans, dediler, stetoskoplarını toplarken. Tanrı’nın Eli üzerindeydi, diye onayladı baş duacılar, İncil'lerini kaldırırken.) Ancak Beli kendini hiç de Tanrı’nın sevgili kuluymuş gibi hissetmiyordu. Birkaç dakikalık histerik ağlama nöbetinin ardından, kendini yatağın, yaşamın gerçeğine yeniden ayarladıktan sonra, La Inca’nın adını böğürdü.</p>

  <p>Velinimet’in sesi, yatağın hemen yan tarafından geldi: Konuşma. Kurtarıcı’na şükretmek dışında, hiçbir şey söyleme.</p>

  <p>Mamá, diye haykırdı Beli. <i>Mamá!</i> Bebé’mi öldürdüler, beni öldürmeye çalıştılar...</p>

  <p>Ve başaramadılar, dedi La Inca. Gerçi ellerinden geleni yaptılar tabii. Elini kızın alnına koydu.</p>

  <p>Şimdi susma zamanı. Kıpırdamadan yatma zamanı.</p>

  <p>O gece, ortaçağa yaraşır bir dayanıklılık sınavıydı. Beli usul usul gözyaşı dökmekle, onu yataktan fırlatabilecek, yaralarını yeniden açabilecek şiddette rabia [aşırı hiddet, öfkeden kudurma] krizleri arasında gidip geldi. Cin çarpmış meczup bir kadın gibi, kendini şilteye gömdü, bir tahta parçası gibi kaskatı kesildi, sağlam koluyla havayı dövdü, bacaklarını çırptı, tükürdü, küfretti. Çığlıkları —sönmüş ciğerine, kırık kaburgalarına karşın— feryatları göğü tuttu. <i>Mamá, me mataron a mi hijo. Estoy sola, estoy sola.</i> [Anne, oğlumu öldürdüm ben. Yalnızım, çok yalnızım.]</p>

  <p>La Inca onun üstüne eğildi. Sola? [Yalnız mı?] Gangster'ini aramamı ister misin?</p>

  <p><i>Hayır,</i> diye fısıldadı Beli.</p>

  <p>La Inca onu yukarıdan dik dik süzdü. Ben de olsam aramazdım zaten.</p>

  <p>O gece Beli uçsuz bucaksız bir yalnızlık okyanusunda sürüklendi, umutsuzluk kasırgalarıyla boğuştu, kısa, kesik uykularının birinde, gerçekten ve mutlak bir biçimde öldüğünü, bebeğiyle aynı tabuta konduğunu gördü; sonra tam anlamıyla uyandı, günün aydınlandığını, sokakta daha önce hiç tanık olmadığı şiddette bir matemin sürüp gitmekte olduğunu, bizzat insanlığın yarılan ruhundan fışkırıyormuşa benzeyen, karman çorman ağıtların, feryatların yükseldiğini duydu. Bütün gezegen için yakılan bir cenaze ağıtı.</p>

  <p>Mamá, diye soludu, <i>mamá.</i></p>

  <p>Mamá!</p>

  <p>Sakin ol, muchacha.</p>

  <p>Mamá, bu benim için mi? Ölüyor muyum? Dime, mamá. [söyle bana].</p>

  <p>Ay, hija, saçmalama. La Inca sakar, beceriksiz ellerle kızı sardı, kulağına eğildi: Trujillo için.</p>

  <p>Vurmuşlar, diye fısıldadı. Senin kaçırıldığın gece.</p>

  <p>Henüz kimse bir şey bilmiyor. Öldüğü dışında, yani.<sup><a href="../Text/dipnot.xhtml#ref61" id="ref_61">[61]</a></sup></p>

  <h4 class="sigil_not_in_toc">LA INCA ÇÖKÜŞTE</h4>

  <p>Hepsi doğru, hemşehrilerim. La Inca duanın mantıkla açıklanamayacak, esrarlı gücüyle kızın hayatını kurtarmış, Cabral aile fukú'sunu dört dörtlük bir zafa’yla alt etmişti (peki ama, ne pahasına?). Mahallede kime sorsanız, kızın ülkeden kaçışının hemen ardından La Inca’nın güçten düşmeye başladığını söyleyecektir — yüzüğün cazibesine kapılan Galadriel gibi.<sup><a href="../Text/dipnot.xhtml#ref62" id="ref_62">[62]</a></sup> Kimileri nedenini, Beli konusundaki hüsranına, kimileri de ancak Herkül’tin altından kalkabileceği o dua gecesine yoruyor. Hangisini seçerseniz seçin, Beli’nin gidişinden kısa bir süre sonra La Inca’nın saçlarının apak kesildiğini kimse yadsıyamaz; Lola onunla yaşamaya geldiğinde, büyükanne artık eskisi gibi Yüce Güç değildi. Evet, kızın hayatını kurtarmıştı, tamam, ama sonuç? Kız büyük bir tehlike altındaydı. <i>Kral'ın Dönüşü</i>'nün sonunda, Sauron’un iblisi “müthiş bir rüzgâr” tarafından yakalanır ve kahramanlarımız üzerinde kalıcı bir hasar bırakmaksızın, güzelce “uçurulur”;<sup><a href="../Text/dipnot.xhtml#ref63" id="ref_63">[63]</a></sup> oysa Trujillo fazla güçlü, fazla zehirli bir radyasyondu, öyle kolayca dağılıp gitmesi söz konusu değildi. Ölümünden sonra bile iblisliği <i>oyalandı.</i> El Jefe’nin yirmi yedi kurşunla bien pegao [sarmaş dolaş] dans etmesinin üzerinden birkaç saat geçmişti ki, yardakçıları amok koşusuna çıktı — adamın son arzusunu yerine getirmek, öcünü almak için. Ada’ya muazzam bir karanlık çöktü; Fidel ayaklanmasından sonra üçüncü kez, insanlar Trujillo’nun oğlu Ramfis tarafından toplu halde, yaka paça toplandı, önemlice bir kısmı da, oğulmuş, babaymış ayırt edilmeksizin, akla gelebilecek en aşağılık yöntemlerle kurban edildi; Trujillo’ya azgın, sefih bir terör cümbüşüne dönüşen bir cenaze töreni düzenlenmiş oldu. La Inca gibi, gizemli eş-dost halkasıyla Baní’de kendi özel Lothlórien’ini oluşturmuş, güçlü, nüfuzlu bir kadın bile, kızı Göz’den gelecek apaçık bir saldırıdan koruyamayacağını anlamıştı. Katilleri geri dönüp başladıkları işi bitirmekten ne alıkoyabilirdi ki? Dünyaca ünlü Mirabal Kardeşler’i<sup><a href="../Text/dipnot.xhtml#ref64" id="ref_64">[64]</a></sup> öldürenlerin elinden, onun zavallı yetim negrita’sını kim alabilirdi? La Inca tehlikeyi elle dokunurcasına yakınında, yanı başında hissediyordu. Ve belki de son dua maratonunun gerginliğinden, ne zaman kıza baksa, hemen omuz başında dikilen, kapkara bir gölge gördüğüne yeminler ediyordu; daha iyi görebilmek için gözlerini kıstığı an, karaltı ortadan yok olmaktaydı. Pençesini onun yüreğine geçirmiş, karanlık, iğrenç bir gölgeydi. Giderek de büyüyordu sanki.</p>

  <p>La Inca derhal <i>bir şeyler</i> yapmak zorundaydı; böylece, daha sahnelediği Kutsal Meryem oyununun yorgunluğunu atamadan, bir kez daha duaya çöktü, atalarını ve Jesú Cristo’yu yardıma çağırdı. O da yetmedi, kararlılığını, adanmışlığını vurgulamak için oruca da başladı. Rahibe Abigail kesildi. Günde bir portakaldan başka şey yemedi, sudan başka şey içmedi. Yaptığı o son, külliyetli dindarlık harcamasından sonra, ruhu tam bir şahlanma halindeydi. Onu nasıl yatıştıracağını bilemiyordu. Zihni bir firavunfaresininki gibi olsa da, son tahlilde, dünyevi, maddeci bir kadın değildi. Dostlarına danıştı, Beli’yi campo’ya [taşra, kırsal yöre] yollamasını önerdiler. Orada güvende olurdu. Rahibiyle konuştu. Onun için dua etmelisin.</p>

  <p>Üçüncü gün, yanıtı buldu. Rüyasında, merhum kocasıyla birlikte, adamın boğulduğu kumsaldaydılar. Her yaz olduğu gibi, kocası yine kapkaraydı.</p>

  <p>Onu buradan göndermelisin.</p>

  <p>Ama campo’da onu hemen bulurlar.</p>

  <p>Onu Nueva York’a yolla. Kesinlikle eminim, tek yol bu.</p>

  <p>Sonra gururla ilerledi, suya girdi, La Inca onu çağırmaya çalıştı, Lütfen, geri dön, ama adam onu dinlemedi.</p>

  <p>Öteki dünyadan gelen tavsiye, tartılamayacak kadar korkunçtu. Kuzey’e göçmek! Nueva York’a; öylesine yabancı bir kent ki, şöyle bir ziyaret etmeyi bile La Inca’nın yumurtalıkları bir türlü yememişti. Kızı buradan yollarsa, hem onu hem de Düşüş’ün yaralarını sağaltmayı, Cabral Evi’ni yeniden di riltmeyi hedefleyen yüce davasını ebediyen yitirmiş olurdu. Ayrıca o Yanki’lerin arasında kızın başına kimbilir neler gelirdi? La Inca’nın zihnindeki ABD, üç aşağı beş yukarı, gangsterler, puta’lar ve beş para etmezlerin istilasındaki bir ülkeydi. Şehirleri makinelerle, fabrikalarla kaynayan, Santo Domingo’nun sıcağı kadar baskın bir sinvergüenceria’yla [yüzsüzlük, küstahlık] dolup taşan, sürekli duman püskürten bir canavar; demir ayakkabılı bir cuco [kırkayak]; ışıksız gözlerinde buza gömülü madeni paranın ışıltılı vaadi. O uzun gecelerde La Inca kendi kendisiyle nasıl da güreşti! Yakup hangi tarafta, melek hangi taraftaydı? İyi ama, Trujillo hanedanının iktidarını sürdüreceği ne malumdu ki? El Jefe’nin büyücülere yaraşır, akıl almaz gücü daha şimdiden zayıflamaya başlamıştı, yerinde yeller esmesi yakındı. Söylentiler havada cigua [leylek] sürüleri gibi uçuşmaktaydı; Kübalıların işgale hazırlandığı, Amerikan donanmasının ufukta göründüğü söyleniyordu. Yarın ne olacağını kim bilebilirdi? Neden kalkıp biricik kızını uzaklara yollasın? Neden <i>aceleci</i> davransın?</p>

  <p>La Inca kendini bir kez daha bir yol ayrımında bulmuştu; bu ikileme ilk kez, on altı yıl önce Beli’nin babası Trujillo’nun kudretine başkaldırdığı zaman düşmüştü. Eyleme mi geçmeli yoksa durup beklemeli mi?</p>

  <p>Kararını veremiyor, yanıtı dualarda arıyordu — üç günlük bir oruç daha. Elvisler çıkıp gelmeseydi, işler nasıl gelişirdi acaba? Belki de Velinimetimiz, aynen Rahibe Abigail’in yaptığını yapardı. Neyse ki bir gün, evinin önünü süpürürken karşısında Elvis biraderleri buluverdi. Adın Myotís Toribio mu? Geriye taranmış, kabarık saçları, kara böceklerin sırtına benziyor. Uçuk renkli yazlık takımlara tıkıştırılmış Afrikalı kasları; ceketlerin altındaki sert, cilalı kılıflara sürtündükçe gıcırdayan tabancalar.</p>

  <p>Kızınla konuşmak istiyoruz, diye hırıldadı Elvis Bir.</p>

  <p>Hemen, diye ekledi Elvis İki.</p>

  <p>Por supuesto, [elbette] dedi La Inca; evden çıktığında, elindeki satırı gören Elvisler geri çekildi, gülerek arabalarına bindi.</p>

  <p>Elvis Bir: Geri döneceğiz, ihtiyar.</p>

  <p>Elvis İki: Sözümüze güven.</p>

  <p>Kimdi o? diye sordu Beli yattığı yerden; elleriyle olmayan karnını kavramıştı.</p>

  <p>Hiç kimse, dedi La Inca satırı yatağın başucuna bırakırken.</p>

  <p>Ertesi gece “hiç kimse” silahıyla evin ön kapısına temiz bir gözetleme deliği açtı.</p>

  <p>Bunu izleyen birkaç geceyi, ana-kız yatağın altında geçirdiler; hafta sonuna doğru La Inca şöyle dedi: Başımıza ne gelirse gelsin, daima hatırla: Senin baban bir doktordu, bir <i>doktor.</i> Annen de bir hastabakıcıydı.</p>

  <p>Ve sonunda, sözcükler ağızdan çıktı: Buradan gitmelisin.</p>

  <p>Gitmek istiyorum. Buradan nefret ediyorum.</p>

  <p>Kız artık topallayarak da olsa helaya kendi başına gidecek kadar güçlenmişti. Çok değişmişti. Gündüzleri camın önüne oturuyor, derin bir sessizliğe gömülüyordu, tıpkı La Inca’nın kocası boğulduktan sonra yaptığı gibi. Gülümsemiyordu, gülmüyordu, hiç kimseyle konuşmuyordu, arkadaşı Dorca’yla bile. Üzerine siyah bir zar inmişti; kahvenin üzerindeki kaymak tabakası gibi.</p>

  <p>Anlamadın, hija. <i>Bu ülkeden</i> gitmelisin. Gitmezsen seni öldürecekler.</p>

  <p>Beli güldü.</p>

  <p>Ah, Beli dereyi görmeden paçayı sıvama: Yabancı ülkeler ya da diasporalar hakkında ne biliyorsun ki? Nueba Yol ya da ısıtması olmayan, ucuz, “eski usul” apartmanlar ya da kendilerine duydukları nefretten zihinleri kısa devre yapan çocuklar hakkında? <i>Göçmenlik</i> ne demektir, haberin var mı, Madam? Gülme, mi negrita, çünkü dünyan değişmek üzere. Tamamen. Evet: Dehşetli güzel olmak şöyledir, böyledir, vs. Ama yetmez. Bir de şunu dinle bakalım. Gülüyorsun çünkü ruhunun son zerresine kadar yağmalandın, çünkü sevdiğin adam sana neredeyse ölümüne ihanet etti, çünkü ilk oğlun ölü doğdu. Gülüyorsun, çünkü ön dişlerin yok ve bir daha asla gülümsememeye yemin ettin.</p>

  <p>Daha farklı anlatmak isterdim, ama hepsi şurada, tam önümdeki kasette. Evet, La Inca sana ülkeden ayrılman gerektiğini söyledi, sen de kahkahalarla güldün.</p>

  <p>Hepsi bu kadar.</p>

  <h4 class="sigil_not_in_toc">CUMHURİYETİN SON GÜNLERİ</h4>

  <p>Son aylardan, ıstırabının ve ümitsizliğinin (bir de Gangster'in öldüğünü görme arzusunun) dışında pek bir şey anımsamayacaktı. Karanlığın pençesindeydi; günleri, yaşamın içinden süzülen bir gölge gibi geçirdi. Zorlanmadıkça evden dışarıya çıkmıyordu; La Inca’nın hep özlemini çektiği ilişki nihayet kurulmuştu, tek eksik, hiç konuşmamalarıydı. Söylenecek ne vardı ki? La Inca ölçülü, ılımlı bir dille kuzeye yapılacak yolculuktan söz ediyor, Beli ise irice bir parçasının gemiye binip çoktan yola çıktığını hissediyordu. Santo Domingo hızla gözden yitmekteydi. Ev, La Inca, ağzına attığı yuca [yiyecek, lokma] çoktan uzaklaşmıştı bile — şimdi tek mesele, dünyanın geri kalanının da onlara yetişmesini beklemekti. Kendini eski Beli’ye yalnızca bir kez yakın hissetti; Elvisleri mahallede arabayla sinsi sinsi dolanırken gördüğünde. Ölümcül bir dehşetle, avaz avaz haykırmak üzereydi ki, adamlar suratlarında pis bir sırıtışla gazlayıp gittiler. Yakında görüşeceğiz. Çok yakında. Geceleri şekerkamışı tarlasıyla, Yüzü Olmayan adamla ilintili karabasanlar görüyor, uyanınca La Inca’yı hemen yanı başında buluyordu. Sakin ol, hija. Sakinleş.</p>

  <p>(Elvislere gelince: Onları durduran neydi? Artık Trujillo devrildiğine göre, cezalandırılma, eski günahların bedelini ödeme korkusu mu? Belki La Inca’nın nüfuzu. Belki de gelecekten geriye uzanan, üçüncü ve son kız evlâdı koruyan şu güç? Kimbilir?)</p>

  <p>La Inca’nın o aylar boyunca, bir gece bile uyuduğunu sanmıyorum. Elindeki satırı nereye gitse bırakmadı. Kızımız da kolları sıvamıştı. Gondolin<sup><a href="../Text/dipnot.xhtml#ref65" id="ref_65">[65]</a></sup> düştüğünde, oturup Balrog’ların<sup><a href="../Text/dipnot.xhtml#ref66" id="ref_66">[66]</a></sup> kapıyı çalması beklenmezdi, biliyordu. Kıçını kaldırır, harekete geçerdin. O da öyle yaptı. Evraklar tamamlandı, rüşvetler dağıtıldı, izinler alındı. Başka zaman olsa, asla mümkün olamazdı, ama El Jefe ölmüş, Plátano Perdesi parçalanmış ve her tür kaçış kolaylaşmıştı. La Inca Beli’ye, El Bronx denen yerde, yanında kalacağı kadından gelen resimleri, mektupları verdi. Ama hiçbiri Beli’ye ulaşmadı. Resimlere bakmadı, mektupları okumadı; bu yüzden, Idlewild’a indiğinde kime bakınması gerektiğini bilemeyecekti. La pobrecita. [zavallıcık, biçare].</p>

  <p>Tam “İyi Komşu” ile Trujillo Ailesi’nin artıkları arasındaki soğukluğun kırılma noktasına ulaştığı günlerde, Beli yargıcın karşısına çıkarıldı. Adam fazla soru soramasın, dili bağlansın diye, La Inca kızın ayakkabılarının içine ojas de mamón [papaya yaprakları] koymuştu. Kızımız bütün duruşma boyunca öylece dikildi; dilsiz, dalgın. Bir hafta önce, Gangster'le ikisi nihayet bir araya gelebilmişti. Başkentin, Çino’ların işlettiği, Luis Díaz’ın şu ünlü şarkısına konu olan, ilk aşk motellerinin birinde buluştular. Beli’nin hayalini kurduğu kavuşma değildi. Ay, mi pobre negrita, diye inledi adam, onun saçlarını okşarken. Bir zamanlar şimşeklerin çaktığı yerde şimdi, düz saçları sıvazlayan tombul parmaklar vardı. İhanete uğradık, sen ve ben. Berbat bir oyuna getirildik! Kız ölen bebekten konuşmak istediyse de, adam bir bilek hareketiyle minik hayaleti uzaklaştırıverdi; eğildi, kızın devasa göğüslerini kocaman bir zırha benzeyen sutyenden kurtarmaya girişti. Başkasını yaparız, diye söz verdi. Benim iki çocuğum olacak, dedi Beli sakince. Erkek güldü. Elli tane yaparız.</p>

  <p>Gangster’in kafasında hâlâ bir sürü şey vardı. Trujillato’nun yazgısı için, işgale hazırlandığına inandığı Kübalılar için kaygılanıyordu. Benim gibileri sözde mahkemelerde yargılayıp kurşuna diziyorlar. Che’nin peşine düşeceği ilk kişi ben olacağım.</p>

  <p>Nueva York’a gitmeyi tasarlıyorum.</p>

  <p>Erkeğin, Hayır, gitme, demesini, en azından “seninle geliyorum” demesini bekledi. Oysa adam kalkmış, El Jefe’nin bir işi için Nueba Yol’a yaptığı yolculuğu, oradaki Küba lokantasında yediği yengeçten nasıl hastalandığını anlatmaktaydı. Karısına değinmedi elbette, kız da sormadı. İşte bu canına okurdu. Daha sonra, adam gelmeye başlayınca kıza sımsıkı tutunmak istedi, ama Beli bir silkelenişte kendini kurtardı, o da kızın sırtının esmer, mahvolmuş düzlüğüne boşaldı.</p>

  <p>Kara tahtadaki tebeşir gibi, diye takıldı Gangster.</p>

  <p>On sekiz gün sonra, havalimanında Beli hâlâ onu düşünmekteydi.</p>

  <p>Gitmek zorunda değilsin, dedi La Inca ansızın, kız tam pasaport kuyruğuna girmek üzereyken. Çok geç.</p>

  <p>Gitmek istiyorum.</p>

  <p>Hayatı boyunca mutlu olmaya çalışmıştı, ama Santo Domingo... LANET OLASI, KAHROLASI SANTO DOMİNGO) onu engellemiş, attığı her adımda karşısına dikilmişti. Şeytan görsün yüzünü.</p>

  <p>Böyle konuşma.</p>

  <p>Bu ülkeyi bir daha görmek istemiyorum.</p>

  <p>Yepyeni biri olacaktı, ant içiyordu. Bir katır ne kadar uzağa giderse gitsin, geriye asla bir at olarak dönemez diyenlere gösterecekti!</p>

  <p>Böyle gitme. Al şu yolluğu. Dulce de coco [Hindistan cevizi tatlısı].</p>

  <p>Pasaport kontrol kuyruğuna girince fırlatıp atacağı kavanozu kucağına aldı.</p>

  <p>Beni unutma. La Inca ona sarıldı, öptü. Kim olduğunu hatırla. Sen Cabral ailesinin üçüncü ve son kızısın. Sen bir doktorla bir hemşirenin çocuğusun.</p>

  <p>La Inca’nın son görüntüsü: var gücüyle el sallıyor, ağlıyor.</p>

  <p>Kontrol noktasındaki bir sürü sorunun ve kibirli bir damga sağanağının ardından, geçmesine izin verildi. Sonra uçağa biniş, sağında oturan, dört parmağı yüzüklü, kibar, şık elemanın uçuş-öncesi muhabbet girişimini —Nereye gidiyorsun?— kestirip atış —Dönüşü-yok-istan’a— ve sonunda, motorun şarkısıyla titreyen, sarsılan uçağın kendini topraktan, yeryüzünden koparışı, dindarlıkla filan ilgisi olmayan Beli’nin gözlerini yumup onu koruması için Tanrı’ya yakarışı.</p>

  <p>Zavallı Beli. Neredeyse son dakikaya kadar, Gangster’in çıkıp geleceğine, onu kurtaracağına inanmıştı. Özür dilerim, mi negrita, çok üzgünüm, senden hiç ayrılmamalıydım. (Kızımızın imdada yetişme hayalleri hâlâ cafcaflıydı.) Her yerde aranmıştı adamı: havalimanına gelirken yolda, pasaportlara bakan memurların yüzlerinde, hatta uçağa binerken; son olarak da, deli saçması bir an, adamın sırtında gıcır gıcır pilot üniformasıyla kokpitten fırlayacağını bile düşünmüştü: Seni kandırdım, değil mi? Fakat Gangster bir daha karşısına kanlı canlı hiç çıkmadı; yalnızca rüyalarında. Uçakta başka hayalleri de oldu. Irmak olmayı bekleyen bir sürü dere. Onu görür gibiyim: Anneliğe, Oscar’la Lola’nın doğmasını isteyenlere, yani bizlere gereken anne’ye her an biraz daha yaklaşıyor.</p>

  <p>On altı yaşında; teni zifiri siyahtan bir önceki karanlığın tonunda, günün son ışığına özgü, mürdümeriği moru; göğüsleri cildinin altına hapsolmuş bir çift günbatımı; fakat olanca gençliğine, güzelliğine karşın, yüzünde ancak yoğun, hudutsuz bir zevk bastırdığı zaman dağılabilen, ekşi, kuşkucu bir ifade var. Hayalleri kıt, cılız, çünkü bir hedefin, amacın itkisinden, hırsın çekme gücünden yoksun. En ateşli emeli? Bir erkek bulmak. Henüz bilmedikleri: Fabrikalardaki soğuk, ağır, kemik-sızlatan iş, Diasporanın yalnızlığı, tatiller sayılmazsa, yaşamak için bir daha Santo Domingo’ya hiç dönmeyeceği, kendi yüreği. Bilmediği başka şeyler de var: yanında oturan adamın, ileride kocası ve iki çocuğunun babası olacağı, iki yıl sonra da onu terk edeceği, kalbinin üçüncü ve son kez kırılacağı, bir daha asla âşık olmayacağı.</p>

  <p>Uyandığında, rüyasında bazı ciego’ların [kör adam, dilenci] bir otobüse bindiğini, para dilendiğini görmekteydi; Yitik Günleri’nden kalma bir rüya. Yan koltuktaki guapo, hafifçe dirseğine dokundu.</p>

  <p>Señorita, bunu kaçırmamalısınız.</p>

  <p>Daha önce de gördüm, diye tersledi adamı. Sonra toparlandı, yatıştı, camdan dışarıya baktı.</p>

  <p>Geceydi ve Nueva York ışıl ışıldı.</p>
</body>
</html>