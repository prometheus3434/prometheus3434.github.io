<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>IV<br/>
  DUYGUSAL EĞİTİM<br/>
  1988 — 1992</h3>

  <p>Benimle başladı. Oscar’ın düşmesinden bir yıl önce, ben de kendi çapımda bir badire atlattım; Roxy’den eve yürüyerek dönerken, saldırıya uğradım. Şu New Brunswick üniversite kasabalarının birinde, yani. Bir grup içine ettiğim moreno tarafından. Saat sabahın ikisiydi ve ben hiçbir nedeni yokken Joyce Kilmer'daydım. Tek başıma ve yayan. Neden mi? Çünkü sert, dişliydim, köşebaşındaki genç hayta güruhunun arasından geçip gidebileceğimi düşündüm. Büyük hata. Elemanlardan birinin yüzündeki sırıtışı, batasıca ömrümün sonuna kadar hatırlayacağım. Yanağımda tertemiz bir saban izi açan (izi hâlâ taşıyorum) lise yüzüğünü de öyle. Gayet sıkı dövüştüğümü söyleyebilmek isterdim, ama bu kabadayılar beni bir güzel harcadılar. Tam o sırada arabasıyla orospu çocuklarının önünden geçen örnek vatandaş olmasaydı, muhtemelen öldürürlerdi de. Yaşlı adam beni Robert Wood Johnson’a götürmek istedi, fakat sağlık sigortam yoktu, dahası, erkek kardeşimin lösemiden ölmesinden bu yana doktorlarla aram nanemollaydı, dolayısıyla üst üste yineledim: Yo, hayır, hayır. Salt <i>dayakla</i> kurtulduğumdan, kendimi gerçekten de iyi hissediyordum. Ertesi güne kadar; ertesi gün, kendimi çoktan öteki dünyayı boylamış gibi hissettim. Başım öyle kötü dönüyordu ki, her ayağa kalkışta kustum. Bağırsaklarım sanki sökülüp çıkarılmış, çekiçle dövülmüş, sonra da raptiyelerle yeniden tutturulmuştu. Durumum cidden kötüydü ve onca dostumun —bütün o büyük, muhteşem dostlarımın arasından bir tek canına yandığım Lola kalkıp geldi. Başıma geleni Melvin’den duymuş, anında yanıma koşmuştu. Hayatımda birini gördüğüme bu kadar sevindiğimi anımsamıyorum. O iri, masum dişleriyle Lola. Halimi görünce basbayağı, cidden <i>ağlayan</i> Lola.</p>

  <p>Bana baktı, perişan kıçımı toparladı. Yemek pişirdi, evi temizledi, okuldan ders notlarımı aldı, ilaçlarımı getirdi, yıkanmama bile yardım etti. Bir başka deyişle, taşaklarımı yerine dikti; pek az kadın yapar bunu bir erkek için. Bana inanın. Ayakta güçlükle durabiliyordum, başım çatlayacakmış gibi ağrıyordu ve Lola sırtımı sabunladı; bütün o rezillikten en çok anımsadığım da bu zaten. Süngeri tutan eli, tenimde gezinen sünger. Bir sevgilim olmasına karşın, o berbat geceleri yanımda geçiren kişi, Lola oldu. Saçlarını tarar —bir, iki, üç kez— sonra o uzun gövdesiyle yatağa kıvrılırdı. Artık gece yürüyüşleri yok, tamam mı, Kung Fu?</p>

  <p>Kolejde hiçbir şeyi önemsememen, takmaman gerekir —yapman gereken tek şey, gününü gün etmektir— ama ister inanın ister inanmayın, ben Lola’yı önemsedim. Önemsenmesi çok kolay bir kızdı. Lola genelde takıldığım kızların tam zıddıydı: kancık neredeyse bir seksen boyundaydı; teta [meme] meta hak getire, teniyse en esmer ninenizden daha koyu. Bir bedende iki kız gibi; sıskanın sıskası üst kısım, bir çift Cadillac kalçayla ve huysuz bir merkeple evlenmiş. Kolejdeki bütün faaliyetlere önayak olan, toplantılara takım elbise giyen, hani beklediğinizden çok daha başarılı çıkan piliçlerden. Kızlar birliğinin başkanı, S.A.L.S.A.’nın başı, radikal feminist örgüt “Take Back the Night”ın başkan yardımcısı. Kusursuz bir kendini-beğenmiş İspanyolca konuşuyordu.</p>

  <p>Birbirimizi ilk ders yılından beri tanıyorduk, ama yakınlaşmamız ikinci sınıfta, annesinin hastalığının nüksettiği dönemde oldu. Açılış cümlesi, Beni eve götür, Yunior, idi; bir hafta sonra da işler çığırından çıktı. Çok iyi anımsıyorum, üzerinde Douglass eşofmanla Tribe tişörtü vardı. Sevgilisinin verdiği yüzüğü çıkardı, sonra beni öptü. Gözlerimden bir an olsun ayrılmayan, simsiyah gözler.</p>

  <p>Harika dudakların var, dedi.</p>

  <p>Böyle bir kızı nasıl unutabilirsiniz?</p>

  <p>Yalnızca üç lanet olası gece, sonra erkek arkadaşı yüzünden büyük bir suçluluk duygusuna kapılıp aramızdaki ilişkiye noktayı koydu. Lola bir şeye noktayı koydu mu<i>, fena</i> koyar. Dövülmemden sonraki geceler bile, ona el sürmeme izin vermedi. Yani yatağımda <i>yatabilirsin</i>, ama <i>benimle</i> yatamazsın, öyle mi?</p>

  <p>Yo soy prieta, Yunior, dedi, pero no soy bruta. [Zenci olabilirim, Yunior, ama aptal değilim.)</p>

  <p>Ne beter bir sucio [ahlaksız, aşağılık] olduğumu bal gibi biliyordu. Ayrılmamızdan iki gün sonra, beni kızlar birliğindeki kız kardeşlerinden birine yazılırken görmüş, o uzun sırtını dönüvermişti.</p>

  <p class="c mt1 mb1">★ ★ ★</p>

  <p>Ezcümle: Erkek kardeşi Oscar, ikinci ders yılının sonunda o ölümcül bunalıma girdiğinde (kızın birinden kazık yedi diye, iki şişe 151 içmişti), kendini, buna bağlı olarak da annesini öldürmesine ramak kaldığında, devreye kim girdi dersiniz?</p>

  <p>Ben.</p>

  <p>Gelecek yıl kardeşiyle aynı odayı paylaşacağımı söylediğimde, Lola şaşkınlıktan altına ediyordu. Geberesice “ineğe” senin adına göz kulak olurum, dedim. İntihar piyesinden sonra Demarest’te hiç kimse oğlumuzla aynı odada kalmak istemiyordu, dolayısıyla, sondan bir önceki ders yılını bir başına geçirmesi gerekecekti, Lola da etrafta olmayacaktı, çünkü bir yıllığına İspanya’ya gitmeyi kafaya koymuştu, o büyük lanet olası hayali nihayet gerçekleşiyordu, ama kardeşi için de ölesiye kaygılanmaktaydı. Ben ilgilenirim, dediğimde Lola’yı kementle yakalamıştım, dediğimi gerçekten yapınca, can evinden vurmuş oldum. Oscar’la aynı odaya taşınmak. Hem de içine tükürdüğüm Demarest’te. Bütün çatlakların, eziklerin, ucubelerin yuvasında. 154 kiloluk halteri kaldırabilen, Demarest yatakhanesine gayet fütursuzca Homo-hane diyen, içinden, gördüğü her küçük beyaz sanatçı ruhlu zıpçıktıya tokadı yapıştırmak geçen ben! Tercihimi, yazarlık bölümüne verdiğim başvuru formunda belirttim ve eylül başında bir araya geldik; ben ve Oscar. Birlikte.</p>

  <p>&nbsp;</p>

  <p>&nbsp;</p>

  <p>Salt hayırseverlikten, diyebilirim ama bu tam doğru sayılmaz. Tabii ki Lola’ya destek çıkmak, çatlak kardeşine göz-kulak olmak istiyordum (oğlan Lola’nın bu dünyada gerçek anlamda sevdiği tek şeydi, biliyordum), ama aynı zamanda da lanet kendimi kolluyordum. O yıl, belki de kampus-yerleşim tombalasında, tarihin en düşük rakamını çekmiştim. Bekleme listesinin resmen son sırasındaydım, bunun anlamıysa, üniversitede konaklama şansımın sıfır olduğu, şu meteliksiz halimle ya ailemin evinde ya da sokakta yaşamam gerekeceğiydi; olanca ucubeliğiyle Demarest’in ve olanca mutsuzluğuyla Oscar’ın gözüme o kadar da kötü bir seçenek gibi görünmemesinin nedeni de buydu.</p>

  <p>Benim için hepten yabancı sayılmazdı — ne de olsa, gölgesini bile düzmeye hazır olduğum kızın erkek kardeşiydi. Lola’nın ilk iki yılında, kampusta onları birlikte görmüş, akraba olduklarına inanamamıştım. (Ben Apokalips, o Yeni Genesis, diye dalga geçti oğlan. ) Ben olsam böyle bir Caliban'dan köşe bucak kaçardım, oysa Lola ineği tüm kalbiyle seviyordu. Onu partilere, düzenlediği mitinglere çağırıyordu. Pankart taşıtıyor, broşür dağıttıyordu. Lola’nın koca-kıçlı asistanı.</p>

  <p>Durumu kibarca şöyle özetleyeyim: Hayatımda onun gibi bir Dominikli hiç görmedim.</p>

  <p>&nbsp;</p>

  <p>&nbsp;</p>

  <p>İlk gün Demarest’te beni. Selam, Tanrı’nın Köpeği, diye selamladı.</p>

  <p>Ne demek istediğini anlamam, bir haftamı aldı.</p>

  <p>Tanrı. Domini. Köpek. Canis.</p>

  <p>Selam, Dominicanis.</p>

  <p>&nbsp;</p>

  <p>&nbsp;</p>

  <p>Aslında ta baştan anlamam gerekirdi. Eleman lanetlendiğini söylüyordu, üstelik sık sık. Eğer ben gerçek, eski-usul bir Dominikli olsaydım, (a) serseme kulak verirdim, (b) tabanları yağlardım — aksi istikamete doğru. Ailem güneyliydi, Azua’dan, ve biz Azualı güneylilerin bildiği tek şey varsa, o da kahrolası lanetlerdir. Demek istediğim, Tanrım, hiç Azua’yı gördünüz mü? Annem olsaydı durup dinlemezdi bile, derhal kaçardı oradan. Öyle fukú’larla, guangua’larla filan düşüp kalkan bir kadın değildi; asla. Ama ben, o sıralarda geçmişe, eskiye şimdi olduğum kadar saygılı değildim, budalanın dik âlâsıydım, Oscar gibi birine göz kulak olmanın hiç de Herküllük bir iş olmayacağını sanıyordum. Yani, ben bir halterciydim ulan, öyle değil mi; her lanet gün ondan çok daha büyük lanet ağırlıkları kaldırıp duruyordum yahu.</p>

  <p>Gülme yarışmasını istediğiniz an başlatabilirsiniz.</p>

  <p>Oğlan bana hiç değişmemiş gibi geldi. Hâlâ şişman ve hâlâ yitik. Hâlâ her gün on, on beş, yirmi sayfa yazıyor. Hâlâ bilimkurgu manyağı. Gerzek, yatakhane kapımıza nasıl bir tabela astı, biliyor musunuz? <i>Konuş, dostum ve gir.</i> Geberesice Elviş dilinde! (Nereden bildiğimi lütfen sormayın. Lütfen.) Yazıyı görünce, şöyle dedim: De León, dalga geçiyorsun herhalde? Elviş’çe ha?</p>

  <p>İşin doğrusu, diye öksürdü, <i>Sindarin'</i>ce.</p>

  <p>İşin doğrusu, dedi Melvin, <i>Şorololo’c</i>a.</p>

  <p>Lola’ya verdiğim koruyup-kollama sözüne karşın, ilk birkaç hafta O’yla pek ilgilenmedim. Ne diyebilirim ki? Meşguldüm. Devlet üniversitesinde okuyan hangi çapkın değildir ki? Çalıştığım bir iş vardı, spor vardı, oğlanlar, novia’m [sevgilim] ve tabii sürtüklerim vardı.</p>

  <p>Bunca şeyin arasında, o ilk ay Oscar diye daha çok battaniyenin altında uyuyan, heybetli bir tümsek gördüm. O inek kıçını geç saatlere kadar uyanık tutan tek şey, bilgisayar oyunları ve Japon animeleri, özellikle de o yıl en az bin kere izlediğine kalıbımı basacağım <i>Akira</i> idi. Kimbilir kaç gece eve gelip onu o filmin karşısına kamp kurmuş buldum. Havlardım: Yine bu boku mu izliyorsun? Oscar da, sırf varlığı için bile af dilercesine, şöyle derdi: Bitiyor, az kaldı. Hep de bitmek üzere, diye homurdanırdım. Aslında beni rahatsız etmiyordu. <i>Akira</i> türü zırvalardan hoşlanırdım, her ne kadar sonunu bir türlü getiremesem de. Yatağıma uzanır, <i>Tetsuo</i> diye bağıran Kaneda’yı dinlerdim, sonra bir de bakmışım O utangaç bir tavırla üstüme eğilmiş, Yunior, film bitti, diyor; hemen doğrulur, söylenirdim: <i>Hasiktir!</i></p>

  <p>Aslında durum, daha sonra çizdiğim tablonun yarısı kadar bile kötü değildi. Bütün inekliğine rağmen, eleman gayet düşünceli, saygılı bir oda arkadaşıydı. Daha sonra birlikte kaldığım kahrolası çatlaklar gibi arıza çıkarmadı, küçük, aptalca pusulalar filan yazmadı; harcamaların yarısını, payına düşeni mutlaka öderdi, Dungeons&amp;Dragons oyunlarından birine yumulmuşken içeriye girersem, hemen kapatır, kanal ya da oyun seçimini bana bırakırdı. <i>Akira</i>’ya katlanabilirdim, <i>Queen of the Demonweb Pits</i>'e hayır.</p>

  <p>Küçük jestlerimi ihmal etmedim, elbette. Haftada bir öğün yemek. Yazdıklarını elime aldım (beş kitap olmuştu bile), bazılarını okumayı denedim. Benim tarzım değildi <i>(Bırak o faz cihazını, Arthurus Birincil!),</i> ama yeteneği olduğunu ben bile görebiliyordum. Diyalogları iyiydi, canlı betimlemeler patlatabiliyor, öykü akışını sağlayabiliyordu. Ona kendi öykülerimden bazılarını gösterdim; baştan aşağı silahlı soygunlar, uyuşturucu pazarlıkları, <i>Siktir ol git, Nando,</i> GRAV! GRAV! GRAV! vesaire. Sekiz sayfalık bir öykü için bana dört sayfa dolusu yorum, fikir sundu.</p>

  <p>Kız meselesinde ona yardımcı olmaya çalıştım mı? Gününü gün etme konusundaki bilgeliğimin birazını olsun, aktardım mı?</p>

  <p>Tabii ki yaptım. Sorun şuydu ki, iş mujere’lere [kadınlara] geldi mi, oda arkadaşım bu gezegendeki hiç kimseye benzemiyordu. Öncelikle, onunki gördüğüm en berbat “sana-kıç-yok-illeti” vakasıydı. Bununla, tam değilse de, hafiften kıyaslanabilecek tek kişi, liseden tanıdığım Salvatorlu oğlandı; zavallının bütün yüzü yanmıştı, kendine bir manita yapma şansı sıfırdı, çünkü Operadaki Hayalet'e benziyordu. Şey: Oscar’ın durumu ondan da beterdi. Jefrey hiç olmazsa kapı gibi bir tıbbi gerekçe öne sürebilirdi. Oscar neyi öne sürecekti? Sauron’un suçu olduğunu mu? Eleman 139 kilo çekiyordu, canına yandığım! <i>Uzay Yolu</i>'ndaki bilgisayarlardan biri gibi konuşuyordu! İşin en acıklı yanıysa, hayatınızda bir kızı becermeyi bu kadar çok isteyen birini görmemişsinizdir. Demek istediğim, lanet olsun, <i>kendimi</i> dişilere çok düşkün sanırdım, ama kimse, yani <i>hiç kimse</i> kafayı onlara Oscar kadar takmış olamazdı. Onun için kızlar her şeyin başlangıcı ve sonuydu, Alfa ve Omega’ydı, DC ve Marvel’di. Oğlan <i>fena</i> durumdaydı, eli yüzü düzgün bir kız gördüğü an, zangır zangır titremeye başlıyordu. Durduk yerde abayı yakıyordu — salt o ilk sömesterde, en az iki düzine üst-seviyede tutulma olayı yaşamış olmalı. Bu zırvaların teki bile hayırlı bir sonuca ulaşamadı. Nasıl ulaşabilirdi ki? Oscar’ın cilveleşme oyunundan anladığı tek şey, bilgisayar oyunlarından söz etmekti! Bundan daha manyakça bir şey olabilir mi? (Favori olayımsa bir gün otobüste, ateşli bir morena’ya söyledikleriydi: Benim oyunumda olsaydın, sana tam <i>on sekiz</i> Charisma çekerdim!)</p>

  <p>Tavsiye vermeye çalıştım, gerçekten denedim. Öyle çetrefil şeyler değil. Yolda tanımadığın kızlara böğürmeyi kes, fantastik kahramanlarına çok gerekmedikçe değinme, gibi. Beni dinledi mi? Tabii ki hayır! Oscar’a kızlar hakkında akıl vermeye çalışmak, Dokunulmaz Unus’a taş fırlatmaya çalışmaktan farksızdı. Elemana nüfuz etmek, söz geçirmek imkânsızdı. Sonuna kadar dinler, sonra omuz silkerdi: Hiçbir şey kâr etmiyor, en iyisi kendim gibi olmak.</p>

  <p>İyi de, kendin dökülüyorsun be ahbap!</p>

  <p>Maalesef, elimdeki avcumdakinin hepsi bu.</p>

  <p>Ama en bayıldığım sohbet:</p>

  <p>Yunior?</p>

  <p>Efendim?</p>

  <p>Uyanık mısın?</p>

  <p>Bak, eğer <i>Uzay Yolu</i> hakkındaysa...</p>

  <p>Hayır, değil. Öksürdü. Güvenilir bir kaynaktan, hiçbir Dominikli erkeğin bakir ölmediğini duydum. Bu alanda çok deneyimli biri olarak, sana, yani sence doğru mu bu?</p>

  <p>Doğrulup oturdum. Eleman karanlıkta gözünü dikmiş bana bakıyordu; ölesiye ciddi.</p>

  <p>Eh, bir Dominiklinin hiç olmazsa bir kere düzüşmeden ölmesi, doğa yasalarına aykırı.</p>

  <p>İşte, diye iç geçirdi, beni endişelendiren de bu.</p>

  <p>&nbsp;</p>

  <p>&nbsp;</p>

  <p>Ekim başında ne oldu dersiniz? Benim gibi playboylara illa ki olan şey.</p>

  <p>Vuruldum.</p>

  <p>Nasıl uçkuru-fora yaşadığım düşünülürse, hiç de şaşırtıcı değil. Üstelik öyle sıradan bir vurulma da değil. Kız arkadaşım Suriyan, hermana’larından [kız kardeş, yakın arkadaş] biriyle kırıştırdığımı öğrendi. Oyuncular: adı Awilda olan bir kancıkla asla asla <i>asla</i> düzüşmeyin. Çünkü kız kıçınızı awilda’ladığı an, gerçek acı neymiş anlarsınız. Sözü geçen Awilda, kimbilir neden, beni tufaya düşürdü; telefon konuşmalarımızdan birini ciddi ciddi kasete kaydetmiş; daha <i>Lanet olsun</i> demeye kalmadan, öğrenmeyen kalmadı. Kızımız bu oyunu beş yüz kez oynamış olmalı. İki yılda iki kez yakalanmak, benim için bir rekordu. Suriyan tam anlamıyla <i>çıldırdı.</i> Otobüste bana saldırdı. Oğlanlar gülüşüyor, kaçıyor; bense gayet masum havalardayım. Ansızın yatakhanede daha çok vakit geçirir oldum. Bir iki öykü çiziktiriyorum. Oscar’la birlikte film izliyorum. <i>This Island Earth. Appleseed. Project A.</i> Sağa sola cankurtaran halatı atıyorum.</p>

  <p>Yapmam gereken şey, kıç-bağımlılığından-kurtulma kurslarına yazılmaktı. Ama bunu yapacağımı sandıysanız, Dominikli erkekleri hiç tanımıyorsunuz demektir. Zorlu ve yararlı bir şeye, mesela, içine düştüğüm boka odaklanmak yerine, kolay ve kurtarıcı bir şeye odaklandım.</p>

  <p>Birdenbire, üstelik kendi boksal durumumdan zerre kadar etkilenmeksizin —elbette hayır! — evet, durup dururken, O’nun hayatını yola sokmaya karar verdim. Bir gece, yine sefil yaşamı için ah vah ederken, soruverdim: Yaşamını gerçekten değiştirmek istiyor musun?</p>

  <p>Elbette istiyorum, dedi; ama denemediğim kalmadı, hiçbiri de en küçük bir düzelme sağlamadı.</p>

  <p>Ben senin hayatını değiştireceğim.</p>

  <p>Ciddi misin? Yüzündeki o anlam... hâlâ yüreğimi burkar, bunca yıldan sonra bile.</p>

  <p>Ciddiyim. Ama beni can kulağıyla dinlemelisin.</p>

  <p>Bir anda ayağa fırladı. Elini yüreğine koydu. Size mutlak bağlılık yemini ediyorum, Lordum. Ne zaman başlıyoruz?</p>

  <p>Göreceksin.</p>

  <p>Ertesi sabah altıda, karyolasını tekmeledim.</p>

  <p>Ne oluyor? diye çığırdı.</p>

  <p>Aman aman bir şey değil, diyerek lastik pabuçlarını karnına fırlattım. Yalnızca yaşamının ilk günü başlıyor.</p>

  <p>Suriyan meselesi beni gerçekten silkelemişti anlaşılan — aksi halde, Oscar Projesi gibi ciddi bir işe neden bulaşayım? O ilk haftalar, Suriyan’ın beni bağışlamasını beklerken, şişkonun tepesine Şaolin Tapınağı'ndaki dövüş sanatları ustası Katil Üstat gibi çöktüm. Yedi gün yirmi dört saat ensesindeydim. Öncelikle, hiç tanımadığı kızların yanına gidip “seni seviyorum” diye haykırma çılgınlığına son vereceğine yemin ettirdim. (Zavallı kızları salt korkuttuğunla kalıyorsun, O.) Perhizini bozmaması, sürekli olumsuz, kötümser konuşmaması için (<i>Benim yazgım kötü, bakir bir erkek olarak ölüp gideceğim, ben zarafet yoksunuyum)</i> baskı uyguladım, en azından ben etraftayken, bunu sağladım. (Olumlu düşün, diye bastırıyordum, olumlu düşün, orospu çocuğu!) Hatta dışarıya çıkarken, oğlanlarla buluşurken onu da yanımda götürdüm. Öyle önemli şeyler değil — garabetliğinin kızla göze batmayacağı, erkek erkeğe kafa çekmeler. (Oğlanlar nefret etti bundan. Sırada ne var? Evsizleri, sokak serserilerini de davet edelim bari.)</p>

  <p>Ama yaptığım en büyük darbe mi? Elemanı spora başlatmak. Hem de kahrolasıca <i>koşuya.</i></p>

  <p>Sözün özü şuydu: O beni sayıyor, örnek alıyordu, cidden. Başka hiç kimse ona bunu yaptıramazdı. Koşmayı son denediğinde kolejin birinci sınıfındaymış ve yirmi beş kilo daha zayıfmış. Yalan söylemeyeceğim: İlk birkaç seferinde, onu George Caddesi’nden aşağı, surat bir karış, o küllü kara dizlerini langur lungur titreterek koşarken gördüğümde, az kaldı makaraları koyveriyordum. Başını iyice öne eğiyordu ki, gelen tepkileri görmek ya da duymak zorunda kalmasın. Genellikle üç-beş gıdaklama, dil şaklatma, bazen de aradan fırlayıveren bir, <i>Hey, goca-göt.</i> Duyduklarımın en iyisi mi? Bak, Anne, şu adam gezegenini koşuya çıkarmış.</p>

  <p>Boş ver, aldırma bu dalgacılara, dedim.</p>

  <p>Derdim onlar değil, diye inledi nefes nefese, <i>ölüyorum.</i></p>

  <p>Eleman hiç de hevesli değildi, <i>hem de hiç.</i> Koşu bittiği an, kendini çalışma masasına atıyordu. Masaya adeta yapışıyordu; dişiyle tırnağıyla. Koşulardan kaytarmak için her yolu denedi. Sabahları beşte kalkmaya başlamıştı, uyandığımda onu çoktan bilgisayarın karşısına geçmiş buluyordum; inanılmaz önemli bir paragrafın tam ortasında olduğunu iddia ediyordu. Daha sonra yazarsın, oğlum. Dördüncü koşumuzdan sonra, resmen dizlerinin üzerine çöktü. Lütfen, Yunior, ya pamayacağım. Alayla hıh’ladım. Derhal kalk ve giy o lanet ayakkabıları!</p>

  <p>Onun için hiç kolay değildi, biliyordum. Yüreğim nasır bağlamıştı, ama taş kesilmemişti. Neler çektiğinin farkındaydım. İnsanların şişman birinden tiksindiğini mi düşünüyorsunuz? Öyleyse, bir de zayıflamaya çalışan şişman birini deneyin! Zencilerin içindeki çanağına koyduğum Balrog’u ortaya çıkarıyor. Görüp görebileceğiniz en şirin kızlar yolda ona en aşağılık lafları atıyor, yaşlı hanımlar homurdanıyordu, Ah, mide bulandırıcı, <i>iğrenç.</i> Oscar-karşıtı kampanyaya hiçbir zaman katılmamış olan Harold bile, ona Koca Göt Jabba demeye başlamıştı, durup dururken. Tam manasıyla manyakçaydı.</p>

  <p>Tamam, insanoğlu berbat, iyi de oğlumuzun başka seçeneği var mıydı? Oscar’ın mutlaka <i>bir şey</i> yapması gerekiyordu. Yedi gün yirmi dört saat bilgisayar başında, bilimkurgu şaheserleri yumurtlayarak, video oynamak için kapağı her fırsatta Öğrenci Merkezi’ne atarak, sürekli kızlardan bahsedip bir tekine bile dokunmadan — nasıl bir hayattı bu böyle? Lanet olsun, Rutgers’deydik ulan — Rutgers demek, dağ taş kız demekti, Oscar’sa kalkmış geceler boyu Yeşil Fener’den söz ediyor, beni uyutmuyordu. Yüksek sesle kafa yoruyordu: Bizler orc olsaydık, ırksal bir düzlemde, elfler gibi göründüğümüzü <i>varsayardık</i>, öyle değil mi?</p>

  <p>Evet, elemanın acilen bir şeyler yapması gerekiyordu.</p>

  <p>Yaptı da zaten.</p>

  <p>Pes etti.</p>

  <p>İşin aslı, çatlakça bir şeydi. Haftada dört gün koşuyorduk. Ben yalnızken sekiz kilometre yapardım, ama ikimiz birlikteyken, her gün biraz daha açılmayı yeğliyorduk. O’nun genel olarak fena gitmediğini düşünüyordum. Gelişme vardı, anlıyor musunuz? Ama bir sabah, koşunun tam ortasında duruverdi. George Caddesi’ndeydik, omzumun üstünden geriye bakınca, orada öylece, iki büklüm durduğunu gördüm. Oluk oluk ter boşalıyordu her yanından. Kalp krizi mi geçiriyorsun? Geçirmiyorum, dedi. O zaman neden koşmuyorsun? Artık koşmamaya karar verdim. Nedenmiş o? İşe yaramayacak, Yunior. İşe yaramasını istemezsen, yaramaz, dedim. İşe yaramayacağını biliyorum. Hadi, Oscar, çalıştır o kopasıca ayaklarını. Ama oğlan başını hayır anlamında salladı. Elimi sıkmaya çalıştı, sonra Livingston Bulvarı’na doğru yürüdü, durdu, otobüse binip eve yollandı, Ertesi sabah onu ayağımla dürtükledim, hiç tınmadı.</p>

  <p>Artık koşmayacağım, diye ünledi yastığın altından.</p>

  <p>Sanırım çıldırmamalıydım. Lapacıya karşı daha sabırlı olmalıydım. Ama <i>çileden çıkmıştım.</i> Bu canı çıkasıca serseme yardım etmek için kendi kahrolası düzenimi bozuyor, hayatta yapmayacağım şeyleri yapıyordum, o ise kalkmış suratıma işiyordu. Durum gerçekten kanıma dokunmuştu.</p>

  <p>Tam üç gün üç gece, koşalım diye başının etini yedim, o da, ben almayayım, ben almayayım, dedi. Kendince ortalığı yatıştırmaya, gargaraya getirmeye çalıştı. Filmlerini, çizgi romanlarını paylaşmayı, işi şakaya vurmayı, Oscar’ı Kurtarma Programı’nı başlatmamdan önceki halimize dönmeyi denedi. Ama ben yemedim. Sonunda ültimatomu çektim. Ya koşarsın ya da her şey biter.</p>

  <p>Buna devam etmek istemiyorum! İstemiyorum! Sesi giderek yükseliyordu.</p>

  <p>İnatçı katır. Tıpkı ablası gibi.</p>

  <p>Son şansın, dedim. Lastik pabuçlarımı çekmiştim, fırlamaya hazırdım, bizimkiyse masasındaydı, beni fark etmemiş gibi yapıyordu.</p>

  <p>Hiç kıpırdamadı. Ona dokundum.</p>

  <p>Hadi, kalk!</p>

  <p>İşte o zaman bağırdı. Beni rahat bırak!</p>

  <p>Sonra da dirseğiyle beni itti.</p>

  <p>Amacının bu olduğunu sanmıyorum, fakat yaptığı buydu. İkimiz de donup kaldık. O tir tir titriyor, fena halde korkmuş; ben yumruklarım havada, gebertmeye hazır. Bir an boş verecek gibi oldum, yalnızca bir hata, bir hataydı işte, ama sonra kendimi, kim olduğumu anımsadım.</p>

  <p>Onu ittim. İki elimle. Gidip duvara çarptı. Sertçe.</p>

  <p>Ah, aptal, aptal, aptal. İki gün sonra Lola İspanya’dan aradı, sabahın beşinde.</p>

  <p>Senin <i>derdin</i> ne be, Yunior?</p>

  <p>Bu işten bıkmış usanmıştım. Hiç düşünmeden, ağzımdan çıkıverdi: Öff, siktir et, Lola.</p>

  <p>Siktir et? Ölüm sessizliği. Canın cehenneme, Yunior. Bir daha sakın benimle konuşma.</p>

  <p>Takılmaya çalıştım, Nişanlına benden selam söyle, ama telefonu çoktan kapamıştı.</p>

  <p>Allah kahretsin, diye haykırarak ahizeyi dolaba fırlattım.</p>

  <p>&nbsp;</p>

  <p>&nbsp;</p>

  <p>Böylece bitti. Büyük deneyimizin sonu. Oğlan birkaç kez, Oscar usulünce af dilemeye çalıştı, yüz vermedim. Eskiden ona karşı serinsem, şimdi buz gibiydim. Artık akşam yemeğine ya da içkiye çağırmak yok. Ayrı tellerden çalan oda arkadaşları nasıl davranırsa, öyle. Kibar ve mesafeliydik; eskiden öykü yazma filan hakkında habire çene çalarken, şimdi ona söyleyecek hiçbir şeyim yoktu. Eski yaşamıma dönmüştüm, uçkur-delisi sucio’luğa. Çılgınca bir toto-enerjisi patlaması yaşıyordum. Belki de bizimkine nispet yapmaya çalışıyordum. O da sekiz dilimlik pizzalar yemeye, kendini bir kamikaze gibi kızların üstüne atmaya döndü.</p>

  <p>Oğlanlar, tabii, olup biteni, gordo’ya artık kol-kanat germediğimi sezdiler ve sürü halinde başına üşüştüler.</p>

  <p><i>O kadar da</i> kötü değildi, diye düşünmeye çalışıyorum. Oğlanlar onu itip kakmadı, eşyalarını filan aşırmadı. Ama ister doluya koyun ister boşa, bir hayli kalpsizceydi. Hiç toto yedin mi? diye sorardı Melvin, Oscar da başını sallar, Melvin kaç kere sorarsa sorsun, her seferinde terbiyelice yanıtlardı. Belki de yemediğin tek şeydir, ha? Sonra, devreye Harold girerdi: Tú no eres nada de Dominicano; Oscar’sa gayet mutsuz, bastırırdı: Ben Dominikliyim, öyleyim. Ne derse desin, hiç fark etmezdi. Tanrı aşkına, kim hayatında onun gibi bir Dominikli görmüş ki? Cadılar Bayramı’nda büyük bir hata yapıp Doktor Who kılığına girdi; üstelik kıyafetiyle bayağı da gururlanıyordu. Onu Easton’da, yazı bölümünden iki palyaçoyla birlikte görünce, şu şişko homo Oscar Wilde’a bu kadar benzemesine inanamadım, kendisine de söyledim. Tıpkı ona benzemişsin, dedim; Oscar için kötü haberdi, çünkü Melvin hemen atıldı: Oscar Wao, quién es Oscar Wao; ve olan oldu, ansızın herkes ona böyle demeye başladı: Hey, Wao, ne haber? Wao, çek şu ayaklarını iskemlemden!</p>

  <p>Asıl trajedi mi? Birkaç hafta sonra eleman bu hitaba alıştı, <i>kabullendi.</i></p>

  <p>Teraneyi ne kadar yinelesek de, bir kez olsun sinirlenmedi. Yüzünde allak bullak bir gülümsemeyle, öylece otururdu. İnsana kendini kötü hissettiriyordu. Birkaç kez, diğerleri gittikten sonra, şöyle dedim: Sadece takılıyoruz, Wao, biliyorsun, değil mi? Biliyorum, dedi canından bezmiş bir ifadeyle. Sorun yok, dedim omzunu tıpışlarken. İyiyiz.</p>

  <p>Ablasının aradığı, telefonu benim açtığım günler sesimin neşeli çıkmasına çalışır, şirinlik ederdim, ama kız yemezdi. Kardeşim orda mı? dışında tek kelime etmedi. Satürn kadar soğuk.</p>

  <p class="c mt1 mb1">* * *</p>

  <p>Son günlerde kendime soruyorum: Beni daha çok kızdıran neydi? Şişko, ezik Oscar’ın havlu atması mı, yoksa şişko, ezik Oscar’ın bana karşı gelmesi mi? Ve merak ediyorum: Onu hangisi daha çok kırdı? Aslında hiçbir zaman onun dostu olmamam mı yoksa dostuymuş gibi davranmam mı?</p>

  <p>&nbsp;</p>

  <p>&nbsp;</p>

  <p>İşte hepsi bu kadar, diyebilmeliydim. Mezuniyetten bir önceki yılımda, bir toramanla aynı odayı paylaştım. Hepsi bu işte, dahası yok. Ama sonra Oscar, ahmakların şahı, âşık olmaya karar verdi. Ve onu yalnızca bir yıllığına üstlenmiş olan ben, çanağına koduğumu hayatımın sonuna kadar sırtlanmış oldum.</p>

  <p>&nbsp;</p>

  <p>&nbsp;</p>

  <p>Sargent’in şu portresini hiç gördünüz mü? <i>Madame X</i>'i? Tabii ki görmüşsünüzdür. Oscar’ın duvarında bir tane asılıydı — Robotech posterinin ve Tetsuo’yla NEO TOKYO İNFİLAK ETMEK ÜZERE! sözcüklerinin bulunduğu, orijinal <i>Akira</i> sayfasının yanında.</p>

  <p>İşte, kız o portre gibiydi; ölümüne güzel. Aynı zamanda da ölümüne çılgın.</p>

  <p>&nbsp;</p>

  <p>&nbsp;</p>

  <p>O yıl Demarest’te kalsaydınız, onu mutlaka tanırdınız: Jenni Muñóz. East Brick City’den gelme, İspanyolca kesiminde kalan, boricua [borikli, asit borik] piliç. Tanıştığım ilk gerçek, sapına kadar gotik kız (1990’da biz zencilerin kafası gotikleri basmakta zorlanıyordu, nokta); üstelik Porto Rikolu bir gotik, buysa bize siyahi bir Nazi kadar yabancıydı. Jenni gerçek adıydı, ancak bütün o küçük gotik kankaları ona La Jablesse diyordu ve benim gibi bir elemanın her türlü ölçütüne, anında kısa devre yaptıracak bir diabla’ydı [şeytan]. Kız resmen <i>ışık saçıyordu.</i> Nefis jibara [melez] bir ten, elmas-keskinliğinde yüz hatları, Mısırlı-tarzında kesilmiş, süper-siyah saçlar, sürmeli, kalemli gözler, siyaha boyalı dudaklar; görüp görebileceğiniz en yuvarlak, en dolgun kalçalar. Bu kız için her gün Cadılar Bayramı’ydı, gerçek Cadılar Bayramı'ndaysa —tahmin edebileceğiniz gibi— Dominatrix kılığına girmiş, müzik bölümündeki yumuşak oğlanlardan birine tasma takıp gezdirmişti. Hayatımda böyle bir vücut görmemiştim. İlk yarıyılda Jenni’ye kesiktim, ama bir gün, Douglass Kütüphanesi’nde asılmaya kalkıştığımda kahkahalarla yüzüme güldü; Bana gidemezsin, deyince de, çemkirdi: Neden gidemeyeyim?</p>

  <p>Kahrolası sürtük.</p>

  <p>Her neyse, şimdi tahmin edin bakalım, kim bu kızı hayatının aşkı ilan etti? Salt odasında Joy Division çaldığını duydu diye, kıza sırılsıklam tutulan, çünkü kendisi de Joy Division’a bayılan, kimdi? Oscar, elbette. Başlarda, eleman kıza uzaktan gözünü dikip bakmakla, iç geçirip “tarifi olanaksız kusursuzluğu” nedeniyle inlemekle yetindi. Senin menzilinin dışında, dedim, lafı hiç döndürüp dolaştırmadan. Omzunu silkti, bilgisayar ekranına konuştu: Herkes benim menzilimin dışında. Konuyu unutup gittim, ta ki bir hafta sonra bizimkini kantinde kıza hamle ederken yakalayıncaya kadar! Çocuklarla birlikteydim, Knicks’ten yakınmalarını dinliyor, sıcak-yemek kuyruğundaki Oscar’la La Jablesse’i izliyor, kızın oğlana toz ol diyeceği ânı bekliyordum; beni bir güzel benzettiğine göre, Oscar’ı <i>dümdüz</i> edeceği kesindi. Bizimki tam gaz, almış başını gidiyordu elbette, tipik <i>Gezegenler Savaşı</i> muhabbetini koymuş, yüzü gözü ter içinde, dakikada iki kilometre hızla konuşuyordu, kızımızsa elinde tepsisi, göz ucuyla ona bakmaktaydı — göz ucuyla, yan yan bakmayı, bu sırada da tepsisindeki peynir suflesini söndürmemeyi her kız beceremez; eh, zenciler La Jablesse’e boşuna deli olmuyordu tabii. Az sonra kız uzaklaştı, Oscar da arkasından süper yüksek bir sesle bağırdı: Yakında görüşürüz! Kız şöyle geriye doğru, her yanından alay akan bir, <i>Tabii</i>, çekti.</p>

  <p>O’ya el ettim, yanıma çağırdım. Ee, nasıl gitti, Romeo?</p>

  <p>Gözlerini indirdi, ellerine dikti. Büyük olasılıkla âşık oldum.</p>

  <p>Nasıl olabilirsin ki? Daha yeni tanıştın kancıkla.</p>

  <p>Ona kancık deme, dedi karanlık bir sesle.</p>

  <p>Evet ya, diye ona öykündü Melvin, ona kancık deme.</p>

  <p>O’nun hakkını teslim etmek gerekiyor. Asla vazgeçmedi. Özsaygıdan tamamen arınmış bir şekilde, kıza asılmayı sürdürdü. Koridorlarda, tuvalet kapısının önünde, yemek salonunda, otobüslerde; eleman <i>her an her yerdeydi.</i> Tanrı aşkına, kızın kapısına çizgi romanlar bile raptiyeledi.</p>

  <p>Benim evrenimde, Oscar gibi bir inek, Jenni gibi bir kıza sulandığında, öyle hızlı geri çevrilir ki, hızına Daisy tia’nızın karşılıksız kira çekleri bile yetişemez. Ancak bu Jenni’nin ya beyninde bir hasar vardı ya da şişko ezik ineklere karşı zaafı, çünkü şubat sonu geldiğinde, oğlumuza gayet uygarca filan davranmaktaydı. Kafam daha bunu bile basmazken, bir de baktım, birlikte takılıyorlar! Uluorta, alenen! Çıkasıca gözlerime inanamıyordum. Sonra, bir gün yaratıcı-yazı dersimden dönünce La Jablesse’le Oscar’ı odamızda buldum. Sadece sohbet ediyorlardı, Alice Walker hakkında, ama olsun. Oscar az önce Jedi Tarikatı’na katılma daveti almış gibiydi, Jenni tatlı tatlı gülümsüyordu. Ben mi? Benim dilim tutulmuştu. Jenni beni anımsadı, tabii. O şirin, küçümseyen gözleriyle bana baktı, Yatağından kalkmamı ister misin? diye sordu. Salt o Jersey vurgusu bile elimi kolumu bağlamaya yeterdi.</p>

  <p>Yo, dedim. Spor çantamı aldım, bir yerime neft sürülmüşçesine fırlayıp çıktım.</p>

  <p>Spor salonundan döndüğümde, Oscar bilgisayarının karşısındaydı — yeni romanının bir milyarıncı sayfasında.</p>

  <p>Sordum: He, Karadulla aranızda neler oluyor bakalım?</p>

  <p>Hiçbir şey.</p>

  <p>Siz ikiniz nelerden konuşuyorsunuz Tanrı aşkına?</p>

  <p>Öyle havadan sudan, işte. Sesinin tonundaki bir şeyden, kızın bana çektiği fırçadan haberdar olduğunu sezdim. Lanet olsun. Eh, iyi şanslar, Wao, dedim. Umarım seni Beelzebub’a<sup><a href="../Text/dipnot.xhtml#ref67" id="ref_67">[67]</a></sup> filan kurban etmeye kalkışmaz.</p>

  <p>&nbsp;</p>

  <p>&nbsp;</p>

  <p>Mart ayında sürekli birlikteydiler. Farkında değilmiş gibi davranmaya çalışıyordum, ama hepimiz aynı yatakhanedeydik, dolayısıyla kolay olmuyordu. Daha sonra Lola’dan, birlikte sinemaya bile gittiklerini öğrenecektim. <i>Ghost'</i>u, <i>Hardware</i> adındaki şu öteki süprüntüyü izlemişler. Filmden sonra Franklin’in Yeri’ne gitmişler, Oscar üç kişilik yememek için elinden geleni yapmış. Bunlar yaşanırken, ben pek yakınlarda değildim; dışarıda, hatun kovalıyordum, bilardo masaları teslim ediyordum, hafta sonları da oğlanlarla takılıyordum. Böyle ateş parçası bir zilliyle vakit geçirmesi, canıma okuyor muydu? Tabii ki okuyordu. Bu ikili ilişkide kendimi hep Kaneda olarak düşünürken, şimdi kalkmış Tetsuo’yu oynamaktaydım.</p>

  <p>Jenni oyunu tam da Oscar’ın istediği gibi oynuyordu. Yürürken koluna girmeler, her fırsatta sarılmalar. Oscar’ın hayranlığı, yeni bulunmuş bir güneşin ışığıydı. Eh, bir Evren’in tam merkezinde olmak da, kızın bayıldığı şeydi elbette. Yazdığı şiirleri okudu oğlana (Sen esin perilerine bile esin verirsin, dediğini duydum oğlumuzun), yaptığı o önemsiz, yavan çizimleri gösterdi (bizim salak da kalkıp kapımıza astı), hayatını baştan sona anlattı (bizimki de büyük bir hürmetle güncesine geçirdi). Kız teyzesiyle birlikte yaşıyordu, çünkü o yedi yaşındayken annesi yeni kocasının yanına, Porto Riko’ya taşınmış. Kız on bir yaşından bu yana gizlice Village’a gider, sağda solda sürtermiş. Koleje gelmeden önceki yıl Kristal Saray dediği, boş bir evde, kaçak yaşamış.</p>

  <p>Oda arkadaşımın güncesini gizlice okuyup okumadığımı mı soruyorsunuz? Elbette okuyordum.</p>

  <p>Ah, O’yu bir görmeliydiniz ama. Onu hiç böyle görmemiştim; aşk, sen ne güçlü bir dönüştürücüsün. Daha şık giyinmeye başladı; gömleklerini her sabah ütülüyordu. Şu tahta samuray kılıcını dolaptan çıkardı, her sabah Demarest’in çimenliğinde, belden yukarısı çıplak duruyor, milyonlarca hayali düşmanı kesip biçiyordu. Hatta yeniden koşmaya başladı! Şey, tempolu yürüyüşe yani. Lafı soktum tabii: Ya, <i>şimdi</i> koşabiliyorsun demek? Oflayıp puflayarak yanımdan geçerken kısa, kesik bir el hareketiyle beni selamladı.</p>

  <p>Wao adına mutlu olmam gerekirdi. Yani, dürüst olalım, azıcık eğleniyor diye Oscar’a diş bilemek bana mı düşerdi? Bir değil, iki değil, tam üç kızı <i>aynı anda</i> düzen (partilerden, kulüplerden kaldırdığım tek-atımlık sürtükleri saymıyorum bile), bir eli yağda bir eli kızda olan bana mı? Ama tabii ki haset ediyordum orospu çocuğuna. Benimki gibi, büyürken sevgi, muhabbet nedir görmemiş bir yürek, en berbatıdır. O zaman da öyleydi, şimdi de öyledir. Onu La Jablesse’le birlikte gördüğümde, onu teşvik edeceğime kaş çattım, burun büktüm; kadın konusundaki bilgeliğimi paylaşmak yerine, kendine dikkat etmesini öğütledim — bir başka deyişle, playboylardan nefret eden biri gibi davrandım.</p>

  <p>Hem de ben, playboyların kralı.</p>

  <p>Kendimi boşuna yormuşum. Jenni’nin peşinden erkek eksik olmazdı. Oscar yalnızca bir mola, bir perde arasıydı. Bir gün kızı Demarest’in çimenliğinde uzun boylu, punk bir çocukla gördüm; Demarest’in sakinlerinden değildi, ama sürekli buralarda dolanır, izin veren her kıza dalardı. Lou Reed kadar sıska, bir o kadar da kibirli, küstah. Kıza bir yoga zamazingosu gösteriyor, kız da kahkahalarla gülüyordu. İki güne kalmadan, Oscar’ı yatağında ağlarken buldum. Yo, homes, dedim, halterci kemerimi çekiştirerek. Neyin var yahu?</p>

  <p>Rahat bırak beni, diye böğürdü.</p>

  <p>Seni sepetledi mi? Evet, tekmeyi bastı, değil mi?</p>

  <p>Git başımdan, diye haykırdı. RAHAT. BIRAK. BENİ.</p>

  <p>Aman, her zaman yaptığını yapar nasılsa, diye düşündüm. Bir hafta dalgın küskün gezer, sonra yeniden yazmaya dönerdi. Onu ayakta tutan şeye. Ama yanılmışım. Yazı yazmayı kesince, bir terslik olduğunu anladım —Oscar yazmaktan asla vazgeçmezdi; ben aldatmayı ne kadar seviyorsam, o da yazmayı o kadar severdi— yatakta öylece yatıyor, boş gözlerle SDF-1’e bakıyordu. Tam on gün bir harabe gibi yatıp, Diğerleri nasıl iyi seksin hayalini kuruyorsa, ben de unutuluşun hayalini kuruyorum, türünden abuk sabuk laflar edince, endişelenmeye başladım. Bunun üzerine defterinden ablasının Madrid’deki telefon numarasını buldum, gizlice aradım. Kıza ulaşmak, yarım düzine denemeye ve iki milyon <i>vale</i>'ye [tamam, peki] patladı.</p>

  <p>Ne istiyorsun?</p>

  <p>Lola, kapatma. Mesele, Oscar.</p>

  <p>O gece oğlanı aradı, neler olduğunu sordu, bizimki de anlattı tabii. Hemen orada, yanı başında oturmama rağmen.</p>

  <p>Ablası buyurdu: Bu işin peşini bırakmak zorundasın, Bayım.</p>

  <p>Yapamam, diye sızlandı oğlan. Yüreğim altüst.</p>

  <p>Mecbursun. Böyle sürüp gitti, ta ki iki saatin sonunda oğlan deneyeceğine söz verinceye kadar.</p>

  <p>Ona yirmi dakikalık bir istim salma süresi tanıdım. Hadi, Oscar, dedim, gidip biraz video oyunu oynayalım.</p>

  <p>Başını olumsuz salladı, kıpırdamadı. Bir daha <i>Sokak Dövüşçüsü</i> hiç oynamayacağım.</p>

  <p>Daha sonra telefonda, Lola’ya sordum: Ne yapacağız?</p>

  <p>Bilmiyorum, dedi. Bazen böyle olur.</p>

  <p>Benim ne yapmamı istersin?</p>

  <p>Benim yerime ona göz kulak ol, tamam mı?</p>

  <p>Hiç fırsatım olmadı. İki hafta sonra, La Jablesse Oscar’a “arkadaşlık” darbesini indirdi. Bunun üzerine, olaylar şöyle gelişti: Kız punk’ı “eğlendirirken” bizimki odasına dalmış, ikisini çırılçıplak, muhtemelen kan revan içinde yakalamış, kızın daha, Çık dışarı, demesine kalmadan da çıldırmıştı. Kıza orospu diye haykırıp duvarlarına saldırdı, posterlerini yırttı, kitaplarını sağa sola fırlattı. Benim haberim oldu, çünkü beyaz bir kız koşarak yanıma geldi, Özür dilerim, ama senin şu salak oda arkadaşın kafayı yedi, dedi. Hemen üst kata koştum, bizimkine bir el ense çektim. Oscar, diye kükredim, sakin ol, <i>sakinleş.</i> Bırak beni ulan, diye çığırdı; tepiniyor, ayaklarımı çiğnemeye çalışıyordu.</p>

  <p>Gerçekten korkunçtu. Punk çocuğa gelince, eleman resmen camdan atlamış, ta George Caddesi’ne kadar koşmuş. Çırılçıplak.</p>

  <p>Alın size Demarest. Tek bir dakikası bile sıkıcı değil.</p>

  <p>&nbsp;</p>

  <p>&nbsp;</p>

  <p>Lafı fazla uzatmayayım: Yatakhaneden atılmamak için, rehber öğretmenle birkaç görüşme yapmayı kabul etmesi gerekti, ikinci kata her ne sebeple olursa olsun ayak basması yasaklandı; ama artık bütün kampusun gözünde su katılmamış bir psikopattı. Özellikle kızlar ondan uzak duruyordu. La Jablesse’e gelince, o yıl mezun olacaktı, onun için de kızı bir ay sonra ırmak kıyısındaki yatakhaneye naklettiler ve konuyu kapadılar. Onu bir daha hiç görmedim; yalnızca bir kez, otobüsteydim o da kaldırımdaydı, Dominatrix çizmeleriyle Scott Hall'a doğru yürüyordu.</p>

  <p>İşte, bir yılımız böyle sona erdi. Oscar umudu tüketmiş, bilgisayar klavyesini tıkırdatıyor, bense kantinde, Bay Çılgın’la aynı odayı paylaşmaktan hoşnut olup olmadığım sorularına muhatap oluyorum, karşılığında da, Ayağımla yatmak kıçınızın hoşuna gider miydi? diye soruyorum. Kör topal birkaç hafta. Yatakhaneye yeniden yazılma vakti geldiğinde O’yla ikimiz bu konuyu konuşmadık bile. Benim oğlanlar ana kucağından hâlâ kopamadığından, şansımı bir kez daha kura çekiminde denemek zorunda kaldım, ama bu kez canına yandığım büyük ikramiyeyi kazandım: Frelinghuysen’de tek kişilik oda. Oscar’a Demarest’ten ayrılacağımı söyleyince, kısa bir süreliğine bunalımından çıktı, yüzünde afallamış, bunu hiç beklemiyormuş ifadesiyle bakakaldı. Ben sanmıştım ki...kekeliyordum, ama başka bir şey söylememe kalmadan, Tamam, boş ver dedi; sonra, tam arkamı dönmek üzereyken elimi yakaladı, büyük bir resmiyetle sıktı: Bayım, benim için şerefti.</p>

  <p>Oscar, dedim.</p>

  <p>&nbsp;</p>

  <p>&nbsp;</p>

  <p>İnsanlar sorup durdu: Hiç şüphelenmedin mi? Hiçbir işaret almadın mı? Belki de almış ama kafa yormak istememiştim. Belki de almamıştım. Artık ne fark eder ki? Tek bildiğim, onu hiç bu kadar mutsuz görmediğimdi, öte yandan, bir parçam bunu hiç umursamıyordu. Bütün derdim, buradan mümkün olduğunca çabuk, doğduğum yerden uzaklaştığım hızla uzaklaşmaktı.</p>

  <p>Oda arkadaşları olarak son gecemizde, ona aldığım iki şişe portakallı Cisco’yu çıkardı. Cisco’yu anımsar mısınız? Sıvı uyuşturucu, denirdi hani. Kısacası, bizim Hafif Sıklet <i>ayvayı yemiş</i> durumdaydı.</p>

  <p>Bekâretime! diye haykırdı, kadeh kaldırırken.</p>

  <p>Oscar, sesini alçalt, birader. Herkesin duymasına gerek yok.</p>

  <p>Haklısın, bana <i>öküz</i> gibi bakmak yeter onlara.</p>

  <p>Hadi ama, sakinleş.</p>

  <p>Omuzları çöküverdi. Çok müteessirim.</p>

  <p>Hayır, hiç de mütecaviz değilsin.</p>

  <p><i>Müteessir</i> dedim. Zaten herkes, başını esefle salladı, yanlış anlıyor beni.</p>

  <p>Bütün posterler, kitaplar toplanmıştı, bu kadar mutsuz olmasaydı, kendimizi yine ilk günümüzde sanabilirdik. Gerçek ilk günümüzde, heyecandan yerinde duramamış, beni sürekli tam adımla çağırmıştı. Ta ki ben düzeltinceye kadar: Bana Yunior de, Oscar. Sadece Yunior.</p>

  <p>Yanında kalmam gerektiğini bilmeliydim. Kıçımı iskemleye yerleştirmeli, Oscar, bu kepazelik de geçip gidecek, unutulacak, demeliydim, fakat son gecemizdi ve lanet olsun, oğlandan bıkıp usanmıştım. Douglass’ta tanıştığım şu Hintli kızı bir güzel becermek, esrarlı bir sigara tüttürmek, sonra da zıbarıp yatmak istiyordum.</p>

  <p>Bahtın açık olsun, dedi arkamdan. Bahtın açık olsun!</p>

  <p>Sonra, şunları yapmış: Üçüncü şişe Cisco’yu devirmiş, dışarı çıkmış, yalpalayarak New Brunswick tren istasyonuna yürümüş. Hani şu çöktü çökecek bir ön-cephesi, Raritan’a tepeden bakacak kadar yükseğe tırmanan, uzun, kıvrımlı bir demiryolu olana. Gecenin bu saatinde bile istasyona ulaşmak da, rayların üzerinde yürümek de öyle büyük bir çaba gerektirmez, bizimki de aynen böyle yapmış. Irmağa, 18. Yol’a doğru sendeleyerek ilerlemiş. New Brunswick’i arkasında, yokuşun dibinde bırakmış ve yirmi iki metre yükseğe çıkmış. Tamı tamına yirmi iki metre. Daha sonra anımsadığı kadarıyla, o köprüde epeyce uzun bir süre durmuş. Aşağıdaki trafiği, hızla akan ışıkları seyretmiş. İçler acısı yaşamını gözden geçirmiş. Farklı bir bedende doğmuş olmayı dilemiş. Hiç yazamayacağı bütün o kitaplara hayıflanmış. Kararını bir kez daha tartmayı denemiş de olabilir. Sonra uzaktan uzağa, Washington’a giden 4:12 ekspresinin düdüğü duyulmuş. Bizimki artık ayakta zor duruyormuş. Gözlerini yummuş (belki de yummamıştır), yeniden açtığında, yanında doğruca Ursula Le Guin’den fırlayıp gelen bir şey duruyormuş. Daha sonra, tanımlayacak hale geldiğinde, ona Altın Firavunfaresi dedi, ama bunun doğru olmadığının kendisi de farkındaydı. Alabildiğine sakin, alabildiğine güzel bir yaratıktı. İçinize işleyen, size öyle yargılamak ya da paylamak için değil, çok daha korkutucu bir amaçla dikilen, altın hareli gözler. Birbirlerine öylece bakakaldılar (yaratık bir Budist kadar dingin, Oscar mutlak bir inanmazlıkla), sonra trenin düdüğü bir kez daha ötmüş, bizimkinizin gözleri açılmış (ya da kapanmış) ve yaratık yok olmuş.</p>

  <p>Eleman hayatı boyunca başına tıpkı böyle bir şeyin gelmesini beklemiş, hep bir büyü ve gizem âleminde yaşamak istemişti, ama yaşadığı bu kahrolası vahiyden bir ders çıkarmak ve kahrolası gidişatını değiştirmek yerine, o ablak kafasını sallamakla yetindi. Tren hızla yaklaşmaktaydı, o da kalktı, cesaretini yitirmesine kalmadan kendini karanlığa fırlattı.</p>

  <p>Bana bir not bırakmıştı, elbette. (Arkasına da ablasına, annesine ve Jenni’ye yazılmış birer mektup eklemiş.) Her şey için teşekkür ediyor bana. Kitaplarını, oyunlarını, filmlerini, özel d10’larını alabileceğimi söylüyor. Dostluğumuzun onu mutlu ettiğini söylüyor. Şöyle imzalamış: Compañero’n, [dost, yoldaş] Oscar Wao.</p>

  <p>&nbsp;</p>

  <p>&nbsp;</p>

  <p>Eğer planladığı gibi 18. Yol’a düşseydi, ışıklar onun için sonsuza kadar sönerdi. Ama sarhoş kafayla iyi hesaplayamamış ya da annesinin ileri sürdüğü gibi, yukarıdan bir yerden korunmuş olmalı ki, eleman 18’i ıskalayıp tam ayracın üzerine düşmüş! Aslında bunun da işini görmesi gerekirdi; 18’deki ayraçlar beton giyotinlerden farksızdır. Bizimkinin icabına bir güzel bakar, bağırsaklarını bir konfeti sağanağı gibi saçabilirdi. Ancak sözünü ettiğimiz, üzerine çalıların, sarmaşıkların dolandığı şu bahçe paravanlarındandı, dolayısıyla O betona çakılmadı, taze sürülmüş gevşek toprağa düştü. Doğruca inek cennetini (her ineğe bilgisayar oyunu oynamak için elli sekiz bakirenin tahsis edildiği) boylamak yerine, gözlerini Robert Wood Johnson’da, iki kırık bacakla ve çıkmış bir omuzla açtı. Kendini nasıl mı hissediyordu? Eh, New Brunswick tren köprüsünden atlamış gibi.</p>

  <p>Oradaydım elbette, annesi ve tuvalete ikide bir kokain çekme seferi düzenleyen, eşkıya kılıklı dayısıyla birlikte.</p>

  <p>Sersem bizi görünce ne yaptı dersiniz? Başını öte yana çevirdi ve ağladı.</p>

  <p>Annesi onun sağlam omzuna pat pat vurdu. Seninle işim bittiğinde ağlamaktan çok daha fazlasını yapacaksın!</p>

  <p>Bir gün sonra Lola Madrid’den döndü. Daha tek kelime etmemize kalmadan, annesi kıza tipik bir Dominik hoş geldin’i çekti. Şimdi kalkıp geldin demek, kardeşinin ölümüne yetiştin? Dönmeni sağlayacak şeyin bu olduğunu bilseydim, kendimi uzun zaman önce öldürürdüm.</p>

  <p>Lola onu duymazdan geldi, beni görmezden geldi. Kardeşinin yanına oturdu, elini tuttu.</p>

  <p>Bayım, dedi, iyi misin?</p>

  <p>Oğlan başını salladı: <i>Hayır.</i></p>

  <p>&nbsp;</p>

  <p>&nbsp;</p>

  <p>Üzerinden uzun, çok uzun zaman geçti, ama ne zaman onu düşünsem, gözümün önüne hâlâ hastanedeki hali gelir: doğruca Newark havalimanından çıkıp gelmiş, gözlerinin altında mor halkalar, saçları manea [bukağı] kadar yoluk yoluk, ama yine de zaman bulmuş, karşımıza çıkmadan önce rujunu sürüp azıcık da boyanmış.</p>

  <p>Az biraz faaliyet umuyordum (hastanede bile kıç peşindeydim), onun yerine sıkı bir yıkama-yağlamadan geçtim. Neden Oscar’a göz kulak olmadın? diye sordu. Neden yapmadın?</p>

  <p>&nbsp;</p>

  <p>&nbsp;</p>

  <p>Dört gün sonra oğlanı eve götürdüler. Ben de kendi hayatıma döndüm. Tek başına yaşayan annemin yanına, izbe London Terrace’a yollandım. Gerçek bir dost olsaydım, onu Paterson’da mesela haftada bir ziyaret ederdim, oysa yapmadım. Ne diyebilirim ki? Gözünü sevdiğim yaz mevsimindeydik, bir çift yeni kızın peşindeydim, ayrıca işim de vardı. Yeterince vakit yoktu, ama asıl yetersiz olan şey, <i>gana</i> idi [arzu, heves]. Durumunu sormak için birkaç kez telefonla aradım. Benim için bu bile fazlaydı, çünkü annesi ya da ablasının, onu kaybettik, demesinden korkuyordum. Ama hayır, bizimki “yeniden doğduğunu” iddia ediyordu. Bir daha asla intihara teşebbüs etmeyecekti. Bol bol yazıyordu, ki bu her zaman iyiye işaretti. Dominikli Tolkien olacağım, dedi.</p>

  <p>Yalnızca bir kez evlerine uğradım; zaten Paterson’daydım, sucia’larımdan [sürtük, şıllık] birini görmeye gitmiştim. Baştan tasarlamamıştım, son anda direksiyonu kırıverdim, bir benzincide durup telefon ettim, sonra da kendimi O’nun büyüdüğü evde buldum. Annesi odasından çıkamayacak kadar hastaydı, oğlumuzsa epeyce kilo kaybetmişti; onu hiç bu kadar zayıf görmemiştim. İntihar bana yaradı, diye takıldı. Odası kendisinden de ineksiydi; tabii böyle bir şey mümkünse. Tavandan X-kanatları, TIE-savaşçıları sarkıyordu. Hâlâ duran alçısındaki (sağ ayaktaki kırık ötekinden daha kötüydü) tek gerçek imzalar benimle ablasına aitti, gerisi Robert Heinlein, Isaac Asimov, Frank Herbert ve Samuel Delany’nin geçmiş olsun dilekleriydi. Lola geldiğimi duymamıştı, açık kapının önünden geçtiğini görünce güldüm, bayağı yüksek sesle sordum: Ee, muda’dan [değişken, ayran gönüllü] ne haber?</p>

  <p>Burada olmaktan nefret ediyor, dedi Oscar.</p>

  <p>Paterson’ın neyi varmış ki? diye sordum, yine bağırarak. Hey, mula [dişi katır], Paterson’ın nesini beğenmiyorsun?</p>

  <p>Her şeyini, diye seslendi koridordan. Üzerinde şu kısacık koşu şortlarından vardı — salt hafif hafif sallanan bacak kaslarının görüntüsü bile, yolculuğa değerdi.</p>

  <p>Oscar’la bir süre, fazlaca konuşmadan oturduk. Kitaplarına, oyunlarına baktım. Bir şey söylemesini bekliyordum; konunun öylece kapanıp gitmesine göz yumamazdım.</p>

  <p>Çok aptalcaydı, dedi sonunda. Yanlış muhakeme.</p>

  <p>Şunu bir daha tekrarlasana. Ne bok yemeye yaptın ki bunu, O?</p>

  <p>Acınası bir tavırla omuz silkti. Başka ne yapabileceğimi bilmiyordum.</p>

  <p>Ahbap, kesinlikle ölmek istemezsin. Sözüme güven. Abazanlık kötüdür. Ama ölüm, abazanlığı onla çarpar.</p>

  <p>Bu böyle yarım saat kadar sürdü. Bütün o konuşmalardan, en çok aklımda kalan şu: Gitmek üzere kalkmıştım ki, şöyle dedi: Biliyor musun, bana bunu yaptıran, lanetti.</p>

  <p>Ben o zırvalığa inanmıyorum, Oscar. Ana-babalarımızın zırvalığı o.</p>

  <p>Hayır, bizim de, dedi.</p>

  <p>&nbsp;</p>

  <p>&nbsp;</p>

  <p>İyileşecek mi? diye sordum Lola’ya, çıkmadan önce.</p>

  <p>Bence evet, diye yanıtladı. Buz kabına musluktan su doldurmaktaydı. Baharda Demarest’e döneceğini söylüyor.</p>

  <p>İyi bir fikir mi bu?</p>

  <p>Bir an düşündü. İşte Lola böyleydi. Bence öyle, dedi.</p>

  <p>Eh, en iyisini sen bilirsin. Cebimden anahtarlarımı çıkardım. Ee, nişanlı nasıl?</p>

  <p>İyidir, dedi donuk bir sesle. Suriyan’la hâlâ birlikte misiniz?</p>

  <p>Adını duymak bile beni öldürüyordu. Epeydir değiliz.</p>

  <p>Sonra orada öylece durduk, bakıştık.</p>

  <p>Daha iyi bir dünyada, uzanır, buz kaplarının üstünden onu öperdim ve bütün dertlerimiz sona ererdi. Ama nasıl bir dünyada yaşadığımızı siz de gayet iyi biliyorsunuz. Burası hiç de Tolkien’in içine ettiğim <i>Orta Dünya</i>'sı değil. Dolayısıyla, onu başımla selamladım, Görüşürüz, Lola, dedim, arabaya atlayıp eve döndüm.</p>

  <p>&nbsp;</p>

  <p>&nbsp;</p>

  <p>Keşke, hepsi bu kadar, diyebilseydim. Bir zamanlar tanıdığım bir inek vardı, canına kıymaya kalkışmıştı; gerisi yok. Ancak de Leon’lar öyle kolayca savuşturabileceğiniz bir kabile değilmiş.</p>

  <p>Son ders yılı başlayalı iki hafta olmuştu ki, O yatakhanemin kapısını çaldı! Yazdıklarını getirmek, benim yazdıklarımı sormak için! Gözlerime inanamıyordum. Son duyduğumda eski lisesine dönmeyi, bazı derslere yedek öğretmen olarak girmeyi tasarlıyordu, şimdiyse karşımdaydı, elinde mavi bir klasör, kapımda mahcup mahcup dikiliyordu. Selam sana, Yunior, dedi. Oscar... dedim inanmazlıkla. Son gördüğümden bu yana daha da zayıflamıştı, saçına çeki düzen vermek için elinden geleni yapmış, tıraş olmuştu. İnanmayacaksınız ama çok iyi görünüyordu. Ancak aklı fikri hâlâ Uzay Operası’ndaydı — büyük tasarısı olan roman dörtlemesinin ilkini bitirdiğini, şu an kafayı bütünüyle buna taktığını söyledi. Canıma mal olabilir, diyerek iç geçirdi, aynı anda kendini toparladı. Özür dilerim. Demarest’te hiç kimse onunla oda arkadaşı olmak istemiyordu elbette —aman ne şaşırtıcı (hoşgörü denen şeyin ne kadar hoşgörülü olduğu hepimizin malumu)— baharda döndüğünde, iki kişilik odaya tek başına yayılacağını söyledi, benim için hiçbir sakıncası yok, diye gülümsedi.</p>

  <p>Sonra, ciddileşti: Senin kemikleşmiş kötümserliğin olmayınca, Demarest aynı olmayacak.</p>

  <p>Hah, dedim.</p>

  <p>Fırsat bulur bulmaz mutlaka Paterson’a, beni görmeye gelmelisin. Elimde zevkle izleyeceğin yeni Japon animeleri var; bol miktarda.</p>

  <p>Kesinlikle, kardeşim, dedim. Kesinlikle.</p>

  <p>Hiç gitmedim. Başımı kaşıyacak vaktim yoktu, yemin ederim: Bilardo masaları taşımak, notları yükseltmek, mezuniyete hazırlanmak. Dahası, o sonbahar bir mucize oldu: Suriyan kapımı tıklattı. Hatırladığımdan da güzeldi. Bir kez daha denememizi istiyorum, dedi. Hiç ikiletmedim tabii, aynı gece de bir koşu gidip icabına baktım. Dios mío! Kimi zenci Kıyamet Günü bile kıç bulamazken, ben hiç kıçsız kalmıyordum; istesem bile.</p>

  <p>Kayıtsızlığım, O’nun ara ara beni ziyarete gelmesini engellemedi; her seferinde kitabının yeni bir bölümünü, otobüste, sokakta, sınıfta gözüne çarpan, yeni bir kızın hikâyesini getirdi.</p>

  <p>Hep aynı Oscar, dedim.</p>

  <p>Evet, dedi cılız bir sesle. Hep aynı ben.</p>

  <p>&nbsp;</p>

  <p>&nbsp;</p>

  <p>Rutgers oldu bitti çılgın bir yerdi, ama o son sonbahar, hepten kafayı yemişti sanki. Ekimde, Livingston’dan tanıdığım, birinci sınıftaki bir grup kız kokain satıcılığından yakalandı; dördü de etraftaki gordita’ların en sessiz sakinlerindendi. Dedikleri gibi: los que menos corren, vuelan [Yavaş atın tekmesi pek olur, anlamında]. Bush yüzünden, Lambdalarla Alfalar arasında saçma sapan bir kavga koptu ve haftalarca bir siyahlar-Latinler savaşından söz edildi, ancak hiçbir şey olmadı, çünkü herkes harıl harıl parti düzenlemekle, iliğine kadar düzüşmekle meşguldü.</p>

  <p>O kış, her şeye rağmen, odamda hiç de kötü sayılmayacak bir öykü yazacak kadar kalmayı başardım; DC’deki evimin arkasındaki patio’da [avlu] yaşayan bir kadın hakkındaydı, herkes kadının fahişe olduğunu söylerdi, ama annemle abuelo’m işteyken erkek kardeşimle bana o bakardı. Profesörüm gözlerine inanamıyordu. Ben de etkilenmiştim. Koca öyküde tek bir kurşunlama ya da bıçaklama yoktu. Bir yararı olmadı ama. O yıl yaratıcı-yazarlık ödüllerinden hiçbirini kazanamadım. Az biraz umuyordum oysa.</p>

  <p>Sonra finaller başladı ve ben kiminle burun buruna geliverdim? Lola’yla! Az kaldı tanıyamıyordum, çünkü saçlarını iyice uzatmıştı, çünkü beyaz, serkeş kızların takacağı türden, ucuz, kapkara bir gözlük takmıştı. Bileklerinde, kraliyet ailesini fidyeyle kurtaracak bollukta gümüş vardı, kot eteğinin altından uzanan bacak bolluğuysa, diğer kızlara resmen haksızlıktı. Beni fark edince, hemen eteğini çekiştirdi, fakat pek bir faydası olmadı. E otobüsündeydik; benim için sıfır değerdeki bir kızla randevumdan dönüyordum, o ise bir arkadaşının onuruna verilen şu dandik veda partilerinden birine gidiyordu. Yanındaki koltuğa çöktüm. Ne haber? dedi. İnanılmaz irilikteki gözlerinde fettanlıktan eser yoktu. En küçük bir beklentiden de.</p>

  <p>Görmeyeli nasılsın? diye sordum.</p>

  <p>İyiyim. Sen?</p>

  <p>Tatile hazırlanıyorum.</p>

  <p>Mutlu Noeller. Sonra, su katılmamış bir de León olarak, okuduğu kitaba döndü!</p>

  <p>Kitabı dürttüm. Japonca’ya Giriş. Hâlâ okuyor musun, yahu? Seni oradan çoktan atmadılar mı?</p>

  <p>Gelecek yıl Japonya’da İngilizce dersi vereceğim, dedi, son derece doğal bir şeyden söz edercesine. <i>Harika</i> olacak.</p>

  <p>Vermeyi <i>düşünüyorum</i> ya da <i>başvurdum,</i> değil. <i>Vereceğim.</i> Japonya? Güldüm, azıcık alayla. Dominikli bir kız Japonya’ya ne halt etmeye gider ki?</p>

  <p>Haklısın, dedi, sinirli bir edayla sayfayı çevirirken. <i>New Jersey</i> dururken, <i>kim</i> kalkıp <i>herhangi</i> bir yere gitmek ister ki?</p>

  <p>Bir saniye kadar sustuk.</p>

  <p>Bu biraz ağır kaçtı, dedim.</p>

  <p>Özürlerimle.</p>

  <p>Dediğim gibi: Aralık ayındaydık. Benim Hintli kız, Lily, College Bulvarı’nda beni bekliyordu, Suriyan da öyle. İkisini de düşündüğüm yoktu. Ben Lola’yı o yıl gördüğüm tek günü düşünüyordum; Henderson Şapeli’nin önünde kitap okuyordu, kendini öyle bir kaptırmıştı ki, herhangi bir şeye bu kadar yoğunlaşmak sağlığa zararlı olabilirdi. Oscar’dan, kızın Edison’da birkaç arkadaşıyla aynı evde yaşadığını, bir ofiste çalıştığını, bir sonraki büyük serüveni için para biriktirdiğini duymuştum. O gün onu görünce, selam vermek istemiştim, ama taşağım yemedi, suratıma bakmaz diye korktum.</p>

  <p>Commercial Bulvarı’nın önümden kayıp geçişini izledim; 18. Yol’un ışıkları ileride, az uzaktaydı. Bundan böyle Rutgers dendiğinde hep aklıma gelecek olan anlardan biriydi bu. Ön koltuktaki kızlar bir oğlan nedeniyle kıkırdaşıyor. Lola’nın elleri sayfanın üzerinde, tırnakları kızılcık rengine boyanmış. Benim ellerimse dev yengeçler gibi. Birkaç ay sonra, eğer gözümü açmazsam, kendimi London Terrace’a dönmüş bulacağım, Lola ise alıp başını gidecek, Tokyo’ya, Kyoto’ya ya da işte her nereye gidiyorsa. Rutgers’ta düşüp kalktığım onca piliç içinde, daha sonra düşüp kalktığım bütün piliçler içinde, kulpundan yakalayamadığım tek kız Lola oldu. Öyleyse nasıl oluyordu da, beni en iyi tanıyan kızın o olduğunu hissediyordum? Suriyan'ı düşündüm, benimle bir daha asla konuşmayacağını düşündüm. Korkularımı, gerçekten iyi biri olmanın nasıl ödümü koparttığını düşündüm, çünkü Lola Suriyan değildi, onunlayken, olmayı hiç denemediğim kişi olmak zorundaydım. College Bulvarı’na varmak üzereydik. Son şans. Bunun üzerine, Oscar gibi yaptım, doğrudan saldırdım: Benimle akşam yemeğine çık, Lola, dedim. Söz veriyorum, külotunu çıkartmaya kalkışmayacağım.</p>

  <p>Ya tabii, dedi, yırtarcasına sayfayı çevirirken.</p>

  <p>Elimi elinin üzerine koydum, döndü, kendine kızan birinin o yürek-sıkıştıran yüz ifadesiyle bana baktı; sanki benimle çoktan yolu yarılamış da nedenini bir türlü anlayamazmış gibi.</p>

  <p>Sorun yok, tamamdır, dedim.</p>

  <p>Hayır efendim, hiçbir bok tamam değil. Sen çok <i>kısasın.</i> Ama elini çekmedi.</p>

  <p>&nbsp;</p>

  <p>&nbsp;</p>

  <p>Handy’ye, kaldığı yere gittik; daha onu doğru dürüst zımbalamama kalmadan, olayı durdurdu, kulaklarıma yapıştığı gibi beni toto’sundan yukarı çekti. Bu yüzü neden hiç, bunca yıldan sonra bile bir türlü unutamıyorum? Çalışmaktan yorgun, uykusuzluktan şiş; Lola olan ve daima Lola olarak kalacak olan, yırtıcılıkla incinebilirliğin o delice karışımı.</p>

  <p>Suratıma artık daha fazla dayanamayacağım kadar uzun bir süre baktı, sonra şöyle dedi: Bana yalan söyleme yeter, Yunior.</p>

  <p>Ben de söz verdim: Söylemem.</p>

  <p>Gülmeyin. Gerçekten iyi niyetliydim.</p>

  <p>&nbsp;</p>

  <p>&nbsp;</p>

  <p>Ekleyecek pek bir şey kalmadı. Şunun dışında:</p>

  <p>O bahar, yeniden Oscar’ın odasına taşındım. Bütün kış ölçüp biçmiştim. Son gün bile, az kaldı fikir değiştiriyordum. Demarest’te, kapısının önünde bekliyordum ve sabahtan beri orada dikilip durmama karşın, dönüp kaçmamak için kendimi güç tutuyordum, ama sonra merdivenlerden gelen sesleri duydum; eşyalarını getiriyorlardı.</p>

  <p>En çok kim şaşırdı, bilmiyorum. Oscar mı, Lola mı, yoksa ben mi?</p>

  <p>Oscar’ın dediğine göre, elimi kaldırmış, <i>Mellon,</i> demişim.</p>

  <p>Bir an sözcüğü anımsayamadı.</p>

  <p>Sonunda, Mellon, dedi.</p>

  <p>&nbsp;</p>

  <p>&nbsp;</p>

  <p>Düşüş’ten sonraki o ilk sonbahar, Oscar için karanlık bir dönemdi (günlüğünde okudum). Hâlâ yapmayı düşünüyor fakat korkuyordu. Daha çok ablasından, ama kendisinden de. Bir mucize olasılığından, geçmek bilmez, çetin bir yazdan. Okuyor, yazıyor, annesiyle birlikte televizyon izliyordu. Aptalca bir şeye kalkışırsan, diye ant içmişti annesi, yaşadığım sürece başına bela olurum. İnansan iyi edersin!</p>

  <p>İnanırım, Señora, demiş bizimki, güncesine yazdığına göre. İnanırım.</p>

  <p>O aylar uyuyamıyordu, bu yüzden de annesinin arabasına atladığı gibi gece turlarına çıkmaya başlamıştı. Evden gizlice her çıkışında, bunun sonuncu olduğunu düşünüyormuş. Arabayı rasgele sürüyordu; neresi gelirse. Camden’da kayboldu. Benim büyüdüğüm mahalleyi buldu. Tam kulüpler boşalırken, New Brunswick’ten geçti, herkese dikkatle baktı; midesi öldürüyordu onu. Wildwood’a bile gitti. Lola’yı kurtardığı kafeyi arandı, ama kapanmıştı. Yerine başka bir şey de açılmamıştı. Bir gece yoldan bir otostopçu aldı. Fena halde hamile bir kız. İngilizcesi çat pat. Yanakları gamzeli, kaçak bir Guatemalalı. Perth Amboy’a gitmesi gerekiyormuş; Oscar, kahramanımız atıldı: No te preócupas. Te traigo. [Merak etme. Ben seni götürürüm.]</p>

  <p>Que Dios te bendiga, [Tanrı senden razı olsun.] dedi kız. Gerekirse camdan atlamaya hazır bir hali vardı.</p>

  <p>Oscar ona telefon numarasını verdi; ne olur ne olmaz; ama kız hiç aramadı. Oscar buna şaşırmadı.</p>

  <p>Bazı geceler arabayı öyle çok, öyle uzağa sürüyordu ki, resmen direksiyonda uyuyakalıyordu. Bir an yazdığı karakterleri düşünürken, bir an sonra sürüklenip gidiyordu; sarhoş edici, olağanüstü bir doygunluk; onun içine tepetakla, balıklama dalma arzusu, ama sonra, bir son dakika alarmı.</p>

  <p>Lola.</p>

  <p>Salt uyanarak canını kurtarmaktan daha keyif verici bir duygu olamaz (diye yazmış).</p>
</body>
</html>