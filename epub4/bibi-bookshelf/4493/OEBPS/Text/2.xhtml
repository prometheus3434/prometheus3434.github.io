<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p class="c mb20"><img alt="" src="../Images/Simple-Line-Dark-8.gif" width="20%"/></p>

  <p>Bir kez daha denedim, elbette. İlkinden bile daha aptalcaydı. Tam on dört ay; sonra abuela’m Paterson’a, annemin yanına dönme vaktimin geldiğini ilan etti; söylediği şeye inanamıyordum. İhanetlerin en ağırına uğramış gibiydim. Bu duyguya bir kere daha, senden ayrıldığım zaman kapıldım.</p>

  <p>İyi ama gitmek istemiyorum! diye karşı çıktım. Burada kalmak istiyorum!</p>

  <p>Ama anneannem kulak asmadı. Elimden bir şey gelmez, dercesine ellerini havaya kaldırdı. Annen böyle istiyor, ben de öyle; doğrusu da bu.</p>

  <p>Peki ya benim isteklerim?</p>

  <p>Kusura bakma, hija.</p>

  <p>Buyrun size hayat. Kendi adınıza derlediğiniz bütün mutluluğu, değersiz bir şeymişçesine, bir kalemde silip atıyorlar. Bana sorarsanız lanet, uğursuzluk filan gibi şeyler yok. Bana kalırsa sadece hayat var. O da yetiyor zaten.</p>

  <p>Olgun davranmadım. Koşu takımını bıraktım. Derslere girmeyi, kız arkadaşlarımla konuşmayı kestim, Rosio’yla bile. Max’e ilişkimizin bittiğini söyledim, yüzüme öyle bir baktı ki, iki kaşının arasından vurmuşum sanırsınız. Beni durdurmaya çalıştı, çığlık çığlığa haykırdım, aynen annemin haykırışı gibi, eli küt diye iniverdi. Aslında ona iyilik yaptığımı düşündüm. Onu gereğinden fazla hırpalamak istemiyordum.</p>

  <p>O son haftalarda gerçekten saçma sapan şeyler yaptım. Galiba yeryüzünden silinip gitmeyi ölesiye istiyor, bunu gerçekleştirmeye çalışıyordum. Başka bir erkekle düşüp kalkmaya başladım; anlayın ne kadar allak bullaktım. Sınıf arkadaşlarımdan birinin babasıydı. Sürekli peşimdeydi, kızı yanımızdayken bile; kalkıp onu aradım. Santo Domingo’da bir şeye her zaman güvenebilirsiniz. Elektriğe değil, adalete değil.</p>

  <p>Sekse.</p>

  <p>Onun eksikliği hiçbir zaman çekilmez.</p>

  <p>İşin romantizm faslıyla hiç uğraşmadım. Daha ilk “buluşmada” beni bir aşk moteline götürmesine izin verdim. Şu burnu büyük politicos’lardan [politikacı] biriydi, bir peledista, kendine ait klimalı, kocaman bir cipi vardı. Külotumu indirince... şu kadarını söyleyeyim, hayatınızda bu kadar mutlu birini görmemişsinizdir.</p>

  <p>Ta ki ondan iki bin dolar isteyinceye kadar. Amerikan doları, diye vurguladım.</p>

  <p>Abuela’mın dediği gibi: Her yılan bir fareyi ısırdığını sanır, ta ki bir firavunfaresini ısırdığı güne kadar.</p>

  <p>Bu benim büyük puta [fahişe, orospu] ânımdı. Parası olduğunu biliyordum, aksi halde istemezdim, ayrıca onu soyuyor filan değildim. Yanılmıyorsam, toplam dokuz kez yapmıştık, dolayısıyla, benim değerlendirmeme göre, verdiğinden çok daha fazlasını almıştı. Daha sonra motelde, o küçük torbacıklardan kokain çekerken, ben de oturup rom içtim. Pek konuşkan biri değildi; daha iyi. Her sevişmeden sonra bayağı pişman olur, kendinden utanırdı, buysa kendimi harika hissetmeme neden olurdu. Sızlandı, bunun kızının okul parası olduğunu söyledi. Vesaire vesaire. Devletten çalarsın, dedim gülümseyerek. Beni eve bırakınca, uzanıp öptüm, salt geriye çekilişini, büzülüşünü görmek için.</p>

  <p>O son haftalarda La Inca’yla fazla konuşmadım, ama o benimle konuşmaya hiç ara vermedi. Okulunu bitirmeni istiyorum. Fırsat buldukça beni ziyarete gelmeni istiyorum. Nereden geldiğini daima anımsamanı istiyorum. Yolculuk için gereken bütün hazırlıkları o yaptı. Ruh halini, arkamdan ne kadar üzüleceğini düşünemeyecek kadar öfkeliydim. Annemden sonra yaşantını paylaştığı son kişi bendim. Giden kendisiymişçesine evi derleyip toparlamaktaydı.</p>

  <p>Hayrola? dedim. Sen de benimle mi geliyorsun?</p>

  <p>Hayır, hija. Bir süreliğine köyüme gidiyorum.</p>

  <p>Ama sen köyünden nefret edersin!</p>

  <p>Gitmek zorundayım, diye açıkladı bıkkınca. En azından bir süreliğine.</p>

  <p>Sonra, Oscar aradı; durup dururken. Artık döneceğime göre, aramızı düzeltmeye çalışıyordu. Yuvaya dönüyorsun, demek?</p>

  <p>Hiç belli olmaz.</p>

  <p>Sakın fevri bir şey yapma.</p>

  <p>Fevri mi? Güldüm. Ağzından çıkanları kulağın hiç duyuyor mu senin, Oscar?</p>

  <p>İçini çekti. Sürekli.</p>

  <p>Her sabah, gözümü açar açmaz şiltenin altındaki parayı kontrol ediyordum. O günlerde iki bin dolar sizi canınızın istediği yere götürürdü, benim aklımdaysa ya Japonya ya da okulda, kızın tekinden duyduğum Goa vardı. O da bir ada, ama nefis güzellikte, diye bastırmıştı. Santo Domingo’yla alakası yok.</p>

  <p>Ve sonra, sonunda, çıkıp geldi. Annem. Hiçbir şeyi sessiz sedasız yapmaz zaten. Normal bir taksiyle değil, siyah, kocaman bir arabayla evin önüne yanaştı; barrio’da ne kadar çocuk varsa gösteriyi izlemeye koştu. Annem kalabalığı fark etmemiş havalardaydı. Sürücüyse elbette onu tavlamaya çalışmaktaydı. Annem zayıf, bitkin görünüyordu; taxista’nın [taksici] haline inanamıyordum.</p>

  <p>Onu rahat bırak, dedim. Hiç utanman yok mu?</p>

  <p>Annem başını kederle salladı, La Inca’ya baktı: Ona hiçbir şey öğretmemişsin.</p>

  <p>Sonra, büyük an geldi, her kız evladın ödünü koparan an. Annem beni tepeden tırnağa süzdü. Hayatımda bundan daha formda olmamıştım, kendimi hiç bu kadar güzel ve arzulanır hissetmemiştim, ama kancık ne dedi dersiniz?</p>

  <p>Coño, pero tú sí eres fea. [eh, paçozsan elden ne gelir, anlamında.]</p>

  <p>Ve o on dört ay — uçup gitti. Hiç yaşanmamışçasına.</p>

  <p>&nbsp;</p>

  <p>&nbsp;</p>

  <p>Şimdi kendim de bir anne olduğum için, anlıyorum: Başka türlü davranamazdı. Çünkü o, buydu. Dedikleri gibi: Plátano maduro no se vuelve verde. [Olgun muzun rengi yeniden yeşile dönmez.] Sonunda bile, bana sevgiyi çağrıştıracak herhangi bir şey göstermeye yanaşmadı. Ne benim için ağladı, ne de kendisi için, salt Oscar için. Mi pobre, hijo, diye hıçkırdı. [benim zavallı, bedbaht oğlum] Mi pobre, hijo. Ana-babanızın hiç olmazsa son günlerinde bir şeylerin değişeceğine, bir şeylerin düzeleceğine inanırsınız. Bu bizim için geçerli değildi.</p>

  <p class="c mt1 mb1">★ ★ ★</p>

  <p>Büyük bir olasılıkla kaçardım. Amerika’ya dönmemizi bekler, paja de arroz [kuru ot, saman] gibi, için için yanarak bekler, boş bulunacakları ânı kollar ve bir sabah ortadan toz olurdum. Tıpkı annemi bırakıp kaçan, bir daha da görünmeyen babam gibi. Yok olan her şey gibi yok olmak. Tek bir iz bırakmadan. Uzaklarda yaşardım. Mutlu olurdum. Bundan emindim, tıpkı hiç çocuk yapmayacağından emin olduğum gibi. Artık güneşten sakınmaz, kapkara olurdum, saçlarımın her türlü kaprisine göz yumardım; annem sokakta yanımdan geçer, beni kesinlikle tanıyamazdı. İşte kurduğum hayal buydu. Ama bunca yılda tek bir şey öğrendiysem, o da şu: Asla kaçamazsın. Hiçbir zaman. Tek çıkış yolu, içeriye girendir.</p>

  <p>İşte, tahminimce bütün bu öyküler de bunu anlatıyor.</p>

  <p>Evet, hiç kuşku yok: Kaçardım. La Inca olsun olmasın, alıp başımı giderdim.</p>

  <p>Ama sonra, Max öldü.</p>

  <p>Onu bir daha görmemiştim. İlişkimizi noktaladıktan sonra, yani. Benim zavallı Max’im; beni sözcüklerle ifâde edilemeyecek kadar seven. Her sevişmemizde, <i>Ne kadar şanslıyım,</i> diyen. Ne aynı çevredendik, ne de aynı mahalleden. Bazen, peledista beni arabasıyla motele götürürken, Max’i gün ortası, korkunç trafiğin içinde, kolunun altında bir film bobini (ona bir sırt çantası almak istemiştim, ama o böylesinden hoşlandığını söylemişti), zıpkın gibi giderken gördüğüm duygusuna kapılırdım. Benim cesur Max’im, iki tamponun arasından, dişlerin arasından kayıveren bir yalan gibi, kolayca sıyrılıp geçebilen.</p>

  <p>Ne yazık ki bir gün hesap hatası yapmış (kalbi kırık, morali bozuktu çünkü, eminim) ve Cibao otobüsüyle Baní otobüsünün arasında kalıp ezilmişti. Kafatası bir milyon parçaya ayrılmış, boşalan bobin bütün caddeye yayılmış.</p>

  <p>Olaydan, cenaze töreninin ertesi günü haberim oldu. Kız kardeşi beni aradı.</p>

  <p>Seni bütün kalbiyle severdi, diye hıçkırdı. Bütün kalbiyle.</p>

  <p>Kiminiz, lanet, diyecek.</p>

  <p>Bense hayat, diyorum. Sadece hayat.</p>

  <p>Böylesine suskunlaşan birini görmemişsinizdir. Peledista’dan aldığım parayı Max’in annesine verdim. Küçük kardeşi Maxim o para sayesinde bir yola [kürekli ve yelkenli, küçük tekne] alıp Porto Riko’ya gitti; son duyduğumda, hâlâ oradaydı, işleri gayet yolundaydı. Küçük bir dükkânı varmış, annesi de artık Los Tres Brazos’da yaşamıyormuş. Benim toto sonunda bir işe yaramıştı.</p>

  <p>Seni daima seveceğim, dedi abuela’m havalimanında. Sonra arkasını döndü.</p>

  <p>Uçağa binince ağlamaya başladım. Kulağa çok saçma gelecek, farkındayım, ama seninle karşılaşıncaya kadar da durmadım sanki. Kefaret ödemeyi hiç kesmedim, biliyorum. Öteki yolcular delirdiğimi sanmış olmalı. Yol boyunca annemin bana vurmasını, bana idiota, bruta, fea, malcriada [budala, hödük, gudubet, edepsiz] diye haykırmasını, yerini değiştirmesini bekledim, ama yapmadı.</p>

  <p>Elini elimin üzerine koydu, bir daha da kaldırmadı. Ön koltuktaki kadın bize dönüp, Kızına söyle, sesini kessin, deyince de, cevabı yapıştırdı: Sen de culo’na söyle, leş gibi kokmayı kessin.</p>

  <p>Yanımızda oturan viejo’ya [ihtiyar] acımıştım. Ailesini ziyarete gelmişti besbelli. Küçük bir fedora [fötr şapka] ve bıçak gibi ütülü chacabana. Üzülme, muchacha, dedi sırtımı tıpışlayarak. Santo Domingo hep burada olacak. Başlangıçta buradaydı, sonda da burada olacak.</p>

  <p>Hey Yarabbi, diye mırıldandı annem, sonra gözlerini kapadı, uyudu.</p>
</body>
</html>