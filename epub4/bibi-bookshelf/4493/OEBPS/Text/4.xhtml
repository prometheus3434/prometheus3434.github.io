<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p class="c mb20"><img alt="" src="../Images/Simple-Line-Dark-8.gif" width="20%"/></p>

  <p>Bitti sayılır. Neredeyse bitti. Gözlemciniz kozmik görevini tamamlayıp nihayet Ayın Mavi Bölgesi’ne çekilmeden ve artık Son Günlerine kadar sesini soluğunu kesmeden önce, size son birkaç şey gösterecek.</p>

  <p>Kıza iyi bakın: güzeller güzeli muchacha: Lola’nın kızı. Koyu esmer ve insanı sersemletecek kadar zeki: büyük-büyükannesi La Inca’nın sözcükleriyle: una jurona [ailesine çekmiş, armut dibine düşmüş, anlamında]. Kafam azıcık çalışsaydı, benim kızım olabilirdi, daha_olsaydım. Ama bu gerçek, kızın değerini kesinlikle azaltmıyor. Ağaçlara tırmanıyor, kıçı kaşındığında kapı pervazlarına sürtüyor, kimsenin duymadığını sandığı anlar, malapalabras [küfür, argo] kültürünü geliştiriyor. İspanyolca ve İngilizce konuşuyor.</p>

  <p>Bu kız ne Kaptan Amerika ne de Billy Batson; bizzat yıldırım.<sup><a href="../Text/dipnot.xhtml#ref100" id="ref_100">[100]</a></sup></p>

  <p>Şimdilik mutlu bir çocuk. Mutlu!</p>

  <p>Ama boynundaki sicimin ucunda: üç tane azabache [siyah kehribar]: Oscar’ın bebekken taktığı, Lola’nın bebekken taktığı, La Inca’nın, Sığınağa geldiği zaman Beli’ye verdiği muska. Müthiş etkili, kadim büyü. Göz’e karşı üç engelleyici kalkan. On kilometre kalınlığında bir dua suruyla desteklenmiş. (Lola aptal değil; hem benim annemi hem de La Inca’yı kızın madrina’sı [vaftiz annesi] yaptı.) Gerçekten de güçlü, sıkı bekçiler.</p>

  <p>Ama yine de, bir gün Çember kırılacak.</p>

  <p>Çünkü Çemberler daima kırılır.</p>

  <p>Ve kız hayatında ilk kez <i>fukú</i> sözcüğünü duyacak.</p>

  <p>Ve rüyasında Yüzü Olmayan Adam’ı görecek.</p>

  <p>Hemen değil, ama yakında.</p>

  <p>Eğer ailesinin kızıysa —ki bence öyle— bir gün korkmayı kesecek ve yanıtların peşine düşecek.</p>

  <p>Hemen değil, yakında.</p>

  <p>Bir gün, en beklemediğim zamanda, kapımın çalındığını duyacağım.</p>

  <p>Ben Isis. Dolores de León’un kızı.</p>

  <p>Vay anasını! Gir, chica! İçeri gir!</p>

  <p>(Azabache’lerin hâlâ boynunda olduğunu, annesinin bacaklarını, dayısının gözlerini aldığını fark edeceğim.)</p>

  <p>Ona bir içki dolduracağım, karım da o özel pastelito’larından [küçük börek] kızartacak; becerebildiğimce canlı, neşeli bir tavırla annesini soracağım, üçümüzün eski resimlerini çıkarıp göstereceğim, vakit iyice ilerleyince onu bodruma indirecek, dayısının kitaplarını, bilgisayar oyunlarını, elyazmalarını, çizgi romanlarını, evraklarını koyduğum dört buzdolabını açacağım — buzdolapları yangına, depreme, neredeyse her şeye karşı en dayanıklı nesnelerdir.</p>

  <p>Bir masa lambası, bir çalışma masası, portatif, bez bir yatak — her şeyi çoktan hazırladım.</p>

  <p>Evimizde kaç gece geçirecek?</p>

  <p>Ne kadar gerekiyorsa.</p>

  <p>Ve belki, sadece belki, tahmin ettiğim kadar zekiyse ve cesursa, yaptığımız, öğrendiğimiz her şeyi özümseyecek, üzerine kendi içgörülerini ekleyecek ve defteri kapayacak. Son noktayı koyacak.</p>

  <p>İyi günlerimde, umduğum şey işte bu. Hayalini kurduğum.</p>

  <p>&nbsp;</p>

  <p>&nbsp;</p>

  <p>Ama bazen, pestil gibi ezildiğimi hissettiğim ya da keyifsiz olduğum günler, kendimi gecenin geç bir vakti, uyku filan hak getire, çalışma masamda Oscar’ın, sayfalarının kenarları kıvrılmış <i>Watchmen</i>'ini (üstüne üstlük!) karıştırırken buluyorum.<sup><a href="../Text/dipnot.xhtml#ref101" id="ref_101">[101]</a></sup> Son Yolculuğa çıkarken yanına aldığı, sonradan geri alabildiğimiz birkaç şeyden biri. Özgün, karton ciltli baskı. Tartışmasız en sevdiği üç kitaptan biri olan kitabın sayfalarını hızla çeviriyorum ve o son, dehşet verici bölüme geliyorum: “Daha Güçlü Seven Bir Dünya”. Daire içine aldığı tek paragrafa. Hayatında hiçbir kitaba zarar vermemiş olan Oscar, o paragrafın etrafını, evine yazdığı son mektupları yazarken kullandığı kalın uçlu kalemle tam üç kez çevirmiş. Adrian Veidt ile Doktor Manhattan’ın yaptıkları son sohbet bu. Mutant beyin New York’u yerle bir ettikten sonra; Dr. Manhattan, Rorschach’ı öldürdükten sonra; Veidt’in “dünyayı kurtarma” planı başarıya ulaştıktan sonra.</p>

  <p>Veidt şöyle diyor: “Ben doğru olanı yaptım, öyle değil mi? Sonuçta işe yaradı işte.”</p>

  <p>Manhattan, Evren’imizden silinip gitmeden önce, karşılık veriyor: “Sonuçta mı? Hiçbir şey sonuçlanmaz, Adrian. Hiçbir şey, hiçbir zaman bitmez.”</p>
</body>
</html>