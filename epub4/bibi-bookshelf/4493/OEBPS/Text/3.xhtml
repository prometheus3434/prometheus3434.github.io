<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p class="c mb20"><img alt="" src="../Images/Simple-Line-Dark-8.gif" width="20%"/></p>

  <p>Bunlar ocak ayında oldu; Lola da ben de Heights’te yaşıyorduk; ayrı dairelerde — beyaz çocukların istilasından önce, bütün Yukarı Manhattan’ı bir uçtan ötekine yürüyüp de yere serilmiş tek bir yoga hasırı görmediğiniz günlerde. Lola’yla aramız pek parlak değildi. Size bir sürü şey anlatabilirim, ama ne yeri ne de zamanı. Sadece şu kadarını söyleyeyim: İsmen sevgili olmamıza karşın, haftada bir konuşursak, o haftayı şanslı geçirmişiz demekti. Tamamen benim suçumdu, elbette. Lola dünyanın en canına yandığım güzeli olmasına rağmen, kopasıca uçkuruma sahip olamıyordum.</p>

  <p>Her neyse, ajanstan telefon filan gelmediği için o haftayı evde geçiriyordum, Oscar aşağıdan kapı ziline bastığında, evdeydim. Herifçioğlunu haftalardır, dönüşünden sonraki o ilk günlerden beri görmemiştim. Tanrım, Oscar, dedim. Gel, gel, yukarı gel. Onu holde bekledim, asansörden çıktığını görür görmez ellerine yapıştım. Nasılsın, kardeşim? <i>Tatminkârım</i>, dedi. Oturduk, o beni bilgilendirirken, ben de esrarlı bir sigara sardım. Yakında Don Bosco’ya dönüyorum, dedi. Söz mü? dedim. Söz, dedi. Yüzü hâlâ darmadumandı, sol yanı azıcık sarkmıştı.</p>

  <p>Tüttürmek ister misin?</p>

  <p>Sana eşlik ederim. Ama yalnızca birkaç fırt. Mecalsiz düşmek istemiyorum.</p>

  <p>Kanepedeki o son günümüzde, kendisiyle barışık bir adam gibi görünüyordu. Belki biraz dalgın, ama sakin, huzurlu. O gece Lola’ya, sonunda yaşamaya karar vermiş, ondandır, diyecektim, oysa kısa bir süre sonra ortaya çıkan gerçek bundan biraz daha karmaşıktı. Onu görmeliydiniz. Öyle zayıftı ki; bütün fazlalıklardan kurtulmuştu, ama yine de, işte yine de...</p>

  <p>Neler mi yapıyordu? Yazıyordu, elbette, ve okuyordu. Bir yandan da, Paterson’a taşınma hazırlıkları yapıyordu. Geçmişi arkasında bırakmak, yeni bir hayata başlamak istiyordu. Yanına ne alacağına karar vermeye çalışıyordu. Kitaplarından yalnızca on tanesini alacaktı; kutsal koleksiyonunu (onun sözcükleri) eliyor, nüvesine, sadece en gereklilere indirgemeye çalışıyordu. Taşıyabildiğim kadarını alacağım. Oscar’ın malum tuhaflıklarından biri işte, diye düşündüm; sonradan anladık ki, değilmiş.</p>

  <p>Sonra, derin bir iç çekişin ardından, şöyle dedi: Beni bağışla, Yunior, ama buraya gelmemin başka, önemli bir nedeni var. Senden bir ricam olacak.</p>

  <p>Ne istersen, kardeşim. Söylemen yeter.</p>

  <p>Brooklyn’de ilgilendiği bir daire için depozito yatıracaktı ve paraya ihtiyacı vardı. Kuşkulanmam gerekirdi —Oscar hiç kimseden, asla borç istemezdi— ama kuşkulanmadım, hemen çıkarıp verdim. Benim şu suçlu vicdanım.</p>

  <p>Esrarlı sigarayı içtik, Lola’yla aramdaki sorunlardan söz ettik. O Paraguaylı kızla cinsel ilişkiye kesinlikle girmemeliydin, diye belirtti. Biliyorum, dedim, biliyorum.</p>

  <p>Lola seni seviyor.</p>

  <p>Biliyorum.</p>

  <p>Öyleyse neden aldatıyorsun onu?</p>

  <p>Nedenini bilseydim, ortada böyle bir sorun kalmazdı.</p>

  <p>Belki de nedenini bulmaya çalışmalısın.</p>

  <p>Ayağa kalktı.</p>

  <p>Lola’yı beklemeyecek misin?</p>

  <p>Paterson’a gitmeliyim. Bir randevum var.</p>

  <p>Dalga mı geçiyorsun?</p>

  <p>Başını hayır anlamında salladı, üçkâğıtçı hergele.</p>

  <p>Sordum: Kız güzel mi bari?</p>

  <p>Gülümsedi. Evet.</p>

  <p>Cumartesi günü geldiğinde, ülkeden gitmişti bile.</p>
</body>
</html>