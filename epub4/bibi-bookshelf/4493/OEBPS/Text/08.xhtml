<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>8<br/>
  ÖYKÜNÜN SONU</h3>

  <p>Aşağı yukarı bu kadar.</p>

  <p>Cesedi almak üzere oraya uçtuk. Cenaze töreni düzenledik. Bizden başka kimse yoktu; Al ve Miggs bile. Lola ağlıyor, ağlıyordu. Bir yıl sonra annesinin kanseri nüksetti; bu sefer ayrılmaya niyeti yoktu, yapışıp kaldı. Lola’yla birlikte hastaneye, ziyaretine gittim. Altı kere. On ay daha yaşadı, ama daha o zamandan, az çok pes etmişti.</p>

  <p>Elimden geleni yaptım, dedi.</p>

  <p>Sen gerekeni yaptın, Mami, dedi Lola, ama annesi duymayı reddetti. Mahvolmuş sırtını bize döndü.</p>

  <p>Elimden geleni yaptım, ama yetmedi.</p>

  <p>Onu oğlunun yanına gömdüler, Lola kendi yazdığı şiiri okudu, tören bitti. Küller küllere, toprak toprağa.</p>

  <p>Aile dört kez avukat tuttu, fakat dava dosyası bir türlü düzenlenemedi. Elçilik yardımcı olmadı, hükümet de öyle. Ybón, duyduğuma göre, hâlâ Mirador Norte’de oturuyor, hâlâ Riverside’da dans ediyormuş, ancak La Inca evi olaydan bir yıl sonra sattı, yeniden Baní’ye taşındı.</p>

  <p>Lola o berbat ülkeye bir daha asla adım atmayacağına yemin etti. Sevgili olarak son gecelerimizden birinde, Biz on milyon Trujillo’dan başka bir şey değiliz, dedi.</p>

  <h4 class="sigil_not_in_toc">BİZE GELİNCE</h4>

  <p>Keşke işlerin yoluna girdiğini, Oscar’ın ölümünün bizi yeniden bir araya getirdiğini söyleyebilsem. Ben haddinden fazla dağınık, serkeştim, Lola’ysa altı ay boyunca hasta annesine baktıktan sonra, çoğu dişinin Satürn Dönüşü diyeceği şeye uğramıştı.<sup><a href="../Text/dipnot.xhtml#ref99" id="ref_99">[99]</a></sup> Bir gün aradı, dün geceyi nerede geçirdiğimi sordu, ben doğru dürüst bir gerekçe sunamayınca, Hoşça kal, Yunior, dedi, lütfen kendine iyi bak; bir yıl kadar tanımadığım kızları becerdim ve siktir-et-Lola’yı duygusuyla inanılmayacak kadar kendini-beğenmiş, üstelik gerçekleştirmek için kılımı bile kıpırdatmadığım bir yeniden barışma umudu arasında gidip geldim. Sonra, ağustosta, Santo Domingo’ya yaptığım bir yolculuk dönüşü, annemden Lola’nın, yerleştiği Miami şehrinde birisiyle tanıştığını, hamile olduğunu ve evlenmeye hazırlandığını öğrendim.</p>

  <p>Onu aradım. Lola, neler oluyor yahu...</p>

  <p>Telefonu kapadı.</p>

  <h4 class="sigil_not_in_toc">SÜPER FİNAL İÇİN BİR NOT</h4>

  <p>Aradan yıllar, yıllar geçti ve ben hâlâ, sık sık onu düşünüyorum. İnanılmaz Oscar Wao’yu. Yatağımın ucuna iliştiği rüyalar görüyorum. Yine Rutgers’deyiz, Demarest yatakhanesinde; göründüğü kadarıyla, hep kalacağımız yerde. Bu rüyalarda, son günlerindeki kadar zayıf değil; daima şişman, devasa. Benimle konuşmak istiyor, bir an önce söze girmek için sabırsızlanıyor, ama çoğunlukla ne ben tek kelime edebiliyorum ne de o. Öyle karşılıklı, sessizce oturuyoruz.</p>

  <p>Ölümünden beş yıl kadar sonra, başka tür rüyalar görmeye başladım. Onunla ya da ona çok benzeyen biriyle ilintili. Tepeleme eski, tozlu kitapla dolu, yıkıldı yıkılacak bir şato surunun içindeyiz. Oscar geçitlerden birinde duruyor, çok gizemli bir hali var, yüzünü bir gazap maskesinin ardına gizlemiş, ama maskedeki göz deliklerinin gerisinde, o birbirine yakın, tanıdık gözleri seçebiliyorum. Eleman elinde bir kitap tutuyor, kitabı kaldırıyor, gidip yakından bakmam için eliyle beni çağırıyor, aynı anda sahneyi anımsıyorum; onun şu uçuk kaçık filmlerinin birinde görmüştüm. Ondan kaçmak istiyorum, uzunca bir süre kaçıyorum da. Epeyce sonra, Oscar’ın ellerinde eklem yerleri bulunmadığını, kitabın sayfalarınınsa bomboş olduğunu ayrımsıyorum.</p>

  <p>Ve maskenin arkasında, gözlerinin içinin güldüğünü.</p>

  <p><i>Zafa</i>.</p>

  <p>Ancak bazı rüyalarda da, başımı kaldırıp bakınca yüzünün olmadığını görüyorum ve çığlık çığlığa haykırarak uyanıyorum.</p>

  <h4 class="sigil_not_in_toc">RÜYALAR</h4>

  <p>Tam on yıl, aklınıza gelebilecek en rezil ilişkilerden geçtikten, bir ara yolumu tamamen yitirip dımdızlak kaldıktan (Lola’sız, kendimsiz, hiçbir şeysiz) sonra, nihayet bir sabah, şeyimde bile olmayan birinin yanında, üstdudağımda kokain-kalıntısı ve kokain-kanı, gözlerimi açtım ve Tamam, Wao, dedim, tamam, sen kazandın.</p>

  <h4 class="sigil_not_in_toc">BANA GELİNCE</h4>

  <p>Bugünlerde New Jersey’deki Perth Amboy’da yaşıyorum, Middlesex Community Kolej’de kompozisyon ve yaratıcı yazarlık dersi veriyorum; Elm Sokağı’nın başında, çelik fabrikasından az ileride bir evim bile var. Bodega sahiplerinin nakit parayla aldığı şu büyük, gösterişli evlerden değil, ama öyle dandik bir şey de değil. Meslektaşlarımın çoğu Pert Amboy’u köhne, izbe buluyor, bense onlara hiç katılmıyorum.</p>

  <p>Çocukken tam da hayalini kurduğum şeyler değil tabii, öğretmenlik, New Jersey’de yaşamak filan, ama en iyi şekilde değerlendirmek, tadını çıkarabilmek için elimden geleni yapıyorum. Taptığım, bana tapan bir karım var; hiç mi hiç hak etmediğim, Salcedo’lu bir negrita; ara ara çocuk sahibi olmaya ilişkin, belli belirsiz sesler bile çıkarıyoruz. Kırk yılda bir, bir olasılığı değerlendirdiğim oluyor. Ama artık kız peşinde koşmuyorum. Sürekli, yani. Ders vermediğim ya da beysbol antrenörlüğü yapmadığım ya da spor salonuna gitmediğim ya da karımla sağda solda sürtmediğim zamanlar evdeyim, yazıyorum. Şu günlerde çok yazıyorum. Sabahın köründen gecenin körüne kadar. Bunu Oscar’dan öğrendim. Ben yeni bir adamım, gördüğünüz gibi, yeni bir adam, yeni biri.</p>

  <h4 class="sigil_not_in_toc">BİZE GELİNCE</h4>

  <p>İnanmayacaksınız ama, hâlâ görüşüyoruz. Birkaç yıl önce, Kübalı Ruben ve kızıyla birlikte Paterson’a döndü, eski evi sattı, yenisini aldı; hep birlikte seyahatlere çıkıyorlarmış (bunları annemden duyuyorum — Lola her zamanki Lola; hâlâ annemi ziyaret ediyor). Zaman zaman, yıldızlar aynı hizaya dizildiğinde, ona rastlıyorum; gösteri yürüyüşlerinde, eskiden de uğradığımız kitapçılarda, New York’un caddelerinde. Kübalı Ruben bazen yanında oluyor, bazen olmuyor. Ama kızı mutlaka yanında. Gözleri, Oscar’ın gözleri. Saçlar, Hypatía’dan. Gözleri hiçbir şeyi kaçırmıyor, sürekli izliyor. Lola’ya inanacak olursak, okumaya da düşkünmüş. Yunior’a merhaba de, diye buyuruyor Lola. Tio’nun en yakın dostuydu.</p>

  <p>Selam, tio, diyor kız duraksayarak.</p>

  <p>Tio’nun <i>dostu,</i> diye düzeltiyor Lola.</p>

  <p>Selam, tio’mun dostu.</p>

  <p>Lola’nın saçları şimdi uzun, asla düzleştirmiyor; biraz daha kilolu, eskisi kadar da içten değil, ama yine de hâlâ rüyalarımın ciguapa’sı. Benimle karşılaştığına memnun oluyor, öyle surat asmalar, kırgınlıklar yok. Hem de hiç.</p>

  <p>Yunior, nasılsın?</p>

  <p>İyiyim. Sen nasılsın?</p>

  <p>Bütün umutlar sönmeden önce, aramızdaki zımbırtıyı kurtarabileceğimize dair, aptalca hayaller kurardım; rüyamda eski günlerdeki gibi, aynı yatakta yattığımızı görürdüm; tepede pervane, esrarlı sigaralarımızın dumanı, birbirimize sokulmuşuz ve ben bizi kurtarabilecek sözcükleri nihayet söylemeye niyetleniyorum.</p>

  <p>Ama sesli harfleri dillendirmeme kalmadan uyanıyorum. Yüzüm terden sırılsıklam; rüyanın hiçbir zaman gerçekleşmeyeceğini de böyle anlarsınız zaten.</p>

  <p>Hiçbir zaman, asla.</p>

  <p>O kadar da kötü değil gerçi. Bu karşılaşmalarda gülümsüyor, gülüyor, sırayla kızının adını söylüyoruz.</p>

  <p>Kızının rüya görmeye başlayıp başlamadığını hiç sormuyorum. Geçmişimizi kesinlikle ağzıma almıyorum.</p>

  <p>Tek sohbet konumuz, Oscar.</p>
</body>
</html>