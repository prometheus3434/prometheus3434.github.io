<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <h3>7<br/>
  SON YOLCULUK</h3>

  <p>Santo Domingo’ya son uçuşunda, alkışlar patlayınca sıçrayarak uyanmıştı; bu kez hazırlıklıydı, uçak yere konunca avuçları sızlayana kadar alkışladı.</p>

  <p>Havalimanından çıkar çıkmaz Clives’ı aradı; bir saat sonra onu almaya gelen adam, bizimkini bir grup taksici tarafından kuşatılmış buldu; koluna yapışmış, arabalarına çekmeye çalışıyorlardı. Hey, Hıristiyan, dedi Clives, burada ne işin var?</p>

  <p>Antik Güçler’in marifeti, dedi Oscar büyük bir ciddiyetle. Beni bir türlü rahat bırakmıyorlar.</p>

  <p>Arabayı kadının evinin önünde durdurdular ve tam yedi saat dönmesini beklediler. Clives onu caydırmaya çalıştı, diller döktü, fakat oğlan dinlemedi. Sonra, Pathfinder göründü. Kadın zayıflamış gibiydi. Oscar’ın kalbi felçli bir bacak gibi ağırlaşıverdi; bir an her şeyden vazgeçmeyi, çekip gitmeyi düşündü; Bosco’ya dönmeyi, içler acısı yaşamına kaldığı yerden devam etmeyi, ama sonra kadın sırtını dikleştirdi, bütün dünya onu izliyormuş gibi göğsünü gerdi ve her şey yerli yerine oturdu. Oscar camı indirdi. Ybón, dedi. Kadın durdu, elleriyle gözlerini gölgeledi, sonra onu tanıdı. O da onun adını söyledi. <i>Oscar.</i> Oğlan kapıyı açıp fırladı, durmuş bekleyen kadına gitti, sımsıkı kucakladı.</p>

  <p>Ybón’un ilk sözcükleri mi? Mi amor, derhal gitmelisin buradan.</p>

  <p>Oscar sokağın ortasında, ona durumu açıkladı. Ona âşık olduğunu, canının yandığını ama artık düzeldiğini, baş başa bir hafta, kısacık bir hafta geçirebildikleri takdirde kendini hale yola sokabileceğini, gerekli metaneti toplayıp yüzleşmesi gereken şeyle yüzleşebileceğini söyledi; anlamıyorum, dedi kadın, bunun üzerine Oscar söylediklerini tekrarladı, onu Evren’den çok sevdiğini, bunun da öyle kolayca silip atabileceği bir şey olmadığını ekledi; dolayısıyla, lütfen benimle gel, bir süre uzaklaşalım buralardan, bana gücünü, dayanıklılığını aktar, sonra eğer hâlâ istiyorsan, her şeyi bitiririz.</p>

  <p>Belki de oğlanı bir parçacık seviyordu. Belki yüreğinin derinliklerinde bir yerde, elindeki spor çantasını yere bırakmış, onunla birlikte taksiye binmişti. Ama hayatı boyunca capitán gibi erkeklerle düşüp kalkmış, onun gibi zenciler tarafından, Avrupa’da tam bir yıl, kendi parasını kazanmaya başlayıncaya kadar, gece gündüz çalışmaya zorlanmıştı. DC’de bir polisten boşanmanın “kurşunlanma” anlamına geldiğini de biliyordu. Spor çantasını yere bırakmadı.</p>

  <p>Onu arayacağım, Oscar, dedi, hafiften buğulanan gözleriyle. O gelmeden git lütfen.</p>

  <p>Hiçbir yere gitmiyorum.</p>

  <p>Git, dedi kadın.</p>

  <p>Hayır, diye yanıtladı oğlan.</p>

  <p>Dönüp abuela’sının evine gitti, içeri girdi (anahtarı hâlâ duruyordu). Capitán bir saat sonra boy gösterdi, kornasına uzun uzun bastı, ama Oscar kılını bile kıpırdatmadı. La Inca’daki bütün fotoğrafları çıkarmış, tek tek, dikkatle incelemekteydi. La Inca fırından dönünce, onu mutfak masasında bir şeyler karalarken buldu.</p>

  <p>Oscar?</p>

  <p>Evet, Abuela, dedi oğlan, başını kaldırmadan. Benim.</p>

  <p>&nbsp;</p>

  <p>&nbsp;</p>

  <p>Açıklaması çok güç, diye yazdı ablasına, daha sonra. Eminim öyleydi.</p>

  <h4 class="sigil_not_in_toc">KARAYİP'İN LANETİ</h4>

  <p>Yirmi yedi gün boyunca, iki şey yaptı: Kılı kırık yararcasına yazdı ve kadını izledi. Onun evinin önünde oturdu, çağrı cihazından aradı, kadının çalıştığı Dünyaca Ünlü Riverside’a gitti, kadının cipinin hareket ettiğini görür görmez, belki oraya gidiyordur diye hemen süpermarkete koştu, on seferin dokuzunda bulamadı. Onu kaldırımda gören komşular başlarını esefle sallayıp, Şu loco’nun [kaçık, budala] haline bakın, dediler.</p>

  <p>Başlarda, kadın büyük bir dehşete kapıldı. Oğlanla hiçbir işi olsun istemiyordu, onunla konuşmuyor, görmezden geliyordu; onu kulüpte ilk gördüğünde öyle bir korkuya kapıldı ki, dizleri bükülüverdi. Oscar kadının ödünü kopardığının farkındaydı, ama kendine mani olamıyordu. Onuncu gün, Ybón kendinde dehşete kapılacak gücü bile bulamaz oldu; bir koridorda peşinden gelen ya da işyerinde ona gülümseyen oğlana, Lütfen git, Oscar, ülkene dön, diye tısladı.</p>

  <p>Oğlanı görmek onu hasta ediyordu, daha sonra söylediğine göre, görmemek de öyle; onu göremeyince, öldürüldüğüne hükmediyordu. Kadının kapısının altından, İngilizce yazılmış uzun, tutkulu mektuplar attı, karşılığıysa capitán’la arkadaşlarından geldi; telefon edip onu lime lime doğramakla tehdit ettiler. Her tehditten sonra, saati bir yere not etti, elçiliği arayıp Görevli_’nin kendisini ölümle tehdit ettiğini belirtti; ona yardım edebilirler miydi, lütfen?</p>

  <p>Umudu vardı, çünkü kadın ondan kurtulmayı gerçekten istiyor olsaydı, ona dışarıda bir yerde randevu verir, sonrasını, onu dümdüz etme kısmını da capitán’a bırakırdı. Çünkü isteseydi, oğlanın Riverside’a girmesini engelletirdi. İkisini de yapmadı.</p>

  <p>Tanrım, gerçekten <i>iyi</i> dans ediyorsun, diye yazdı Oscar bir mektubunda. Bir başkasında, onunla evlenme, alıp ABD’ye götürme planlarını açıkladı.</p>

  <p>Ybón kısa pusulalar yazıp kulüpte ona ulaştırmaya ya da postayla evine yollamaya başlamıştı. Oscar, lütfen, bir haftadır gözüme uyku girmedi. Bu işin sonunda yaralanmanı ya da ölmeni istemiyorum. Ülkene dön.</p>

  <p>Ama güzel kız, güzeller güzeli kız, diye yanıtladı oğlan. Benim ülkem burası.</p>

  <p>Gerçek ülkeni kastediyorum, mi amor.</p>

  <p>İnsanın iki ülkesi olamaz mı?</p>

  <p>On dokuzuncu gece, Ybón kapıyı çaldı; Oscar elindeki kalemi bıraktı, onun geldiğini anlamıştı. Kadın uzandı, yan kapının kilidini açtı, cipe girince onu öpmeye çalışan oğlanı durdurdu, Lütfen, kes şunu. La Romana’ya gittiler; bildikleri kadarıyla, capitán’ın orada tanıdığı filan yoktu. Yeni bir şey konuşulmadı, ama, Yeni saç kesimini beğendim, dedi oğlan, kadın gülmeye başladı ve ağlamaya, sonra, Gerçekten mi? dedi. Beni basit göstermiyor, değil mi?</p>

  <p>Sen ve basitlik bir araya asla gelemez, Ybón.</p>

  <p>Elimizden ne gelirdi? Lola uçağa atlayıp oraya gitti, eve dönmesi için yalvardı, sonunda hem kendisinin hem de Ybón’un ölümüne neden olacağını söyledi; oğlan dinledi, sonra sakin bir sesle, asıl meseleyi anlamıyorsun, dedi. Gayet güzel anlıyorum, diye bağırdı Lola. Hayır, dedi Oscar hüzünle, anlamıyorsun. Abuela’sı gücünü konuşturmayı, Ses’i kullanmayı denedi, ama o artık bildiği, tanıdığı çocuk değildi. Onda değişen bir şey vardı. Kendine ait belli bir güç kazanmıştı.</p>

  <p>Son Yolculuğunun ikinci haftasında, annesi çıkageldi, hem de bütün silahlarını kuşanmış bir halde. Memlekete dönüyorsun, derhal! Oğlan başını salladı. Yapamam, Mami. Kadın onu yakaladı, çekiştirmeye çalıştı, ama bizimki Dokunulmaz Unus’tan<sup><a href="../Text/dipnot.xhtml#ref96" id="ref_96">[96]</a></sup> farksızdı. Mami, dedi yumuşacık bir sesle. Canını acıtacaksın.</p>

  <p>Sen de can vereceksin.</p>

  <p>Hayır, buna hiç niyetim yok.</p>

  <p>Oraya gittim mi? Elbette gittim. Lola’yla birlikte. Hiçbir şey bir çifti bir felaket kadar yakınlaştıramaz.</p>

  <p>Sen de mi, Yunior? dedi, beni görünce.</p>

  <p>Hiçbiri işe yaramadı.</p>

  <h4 class="sigil_not_in_toc">OSCAR WAO’NUN SON GÜNLERİ</h4>

  <p>Yirmi yedi gün ne kadar da kısaymış; inanılır gibi değil! Bir akşam capitán’la dostları kasıla kasıla Riverside’a girdiler; Oscar adama tam on saniye gözünü dikip baktı, sonra tepeden tırnağa titreyerek, çıkıp gitti. Clives’ı arama zahmetine kalkışmadı, bulduğu ilk taksiye atladı. Bir keresinde, Riverside’ın araba parkında Ybón’u yine öpmeye kalkışmış, kadın başını kaçırmıştı, bedenini değil. Lütfen yapma. Bizi öldürür.</p>

  <p>Yirmi yedi gün. Her gün, mutlaka oturup yazdı; mektuplarına inanacak olursak, günde yaklaşık üç yüz sayfa yazdı. Neredeyse başarıyordum, dedi bir gece, yaptığımız üç-beş telefon görüşmesinin birinde. Neyi? Bilmek istiyordum. Neyi?</p>

  <p>Yalnızca, Göreceksin, demekle yetindi.</p>

  <p>Sonra, beklenen oldu. Bir gece Clives’la ikisi Dünyaca Meşhur Riverside’dan dönerlerken, bir trafik lambasında durdular ve ansızın peydahlanan iki adam onların yanına, taksiye atladı. Gorilla Grod’la Solomon Grundy, elbette. Seni yeniden gördüğüme sevindim, dedi Grod; sonra giriştiler, onu arabanın kısıtlı boşluğunun izin verdiği ölçüde dövdüler.</p>

  <p>Oscar bu sefer, şekerkamışı tarlasına giderken ağlamadı. Zafra [ekin biçme, kamışların toplanması] yakındı, kamışlar güzelce boy atmış, kalınlaşmıştı, bazı yerlerde birbirine çarpan, triffid’ler<sup><a href="../Text/dipnot.xhtml#ref97" id="ref_97">[97]</a></sup> gibi sürtünen kamışların çatırtısı duyuluyordu; gecede yitip giden tuhaf sesler de vardı. Olgun kamışların kokusu unutulur gibi değildi, dahası nefis bir dolunay vardı; Clives Oscar’ı salıvermeleri için adamlara yalvardı, onlarsa güldüler. Sen kendin için kaygılansan iyi edersin, dedi Grod. Oscar da yarılmış dudaklarının arasından az biraz gülmeye çalıştı. Dert etme, Clives, dedi. Çok geç kaldılar! Grod ona katılmadı. İşin aslı, tam vaktinde geldiğimizi söyleyebilirim. Bir otobüs durağının önünden geçtiler; Oscar bir an, bütün ailesini, zavallı merhum abuelo’su ve zavallı merhum abuela’sı dahil, bir guagua’ya binerken gördüğü duygusuna kapıldı, otobüsün sürücüsü Firavunfaresi, cobrador [biletçi, tahsildar] ise Yüzü Olmayan Adam’dı; son bir fanteziden başka bir şey değildi elbette, gözlerini kırptığı an silinip gitti; araba durunca, Oscar annesine (Seni seviyorum, senora), tio’suna (Uyuşturucuyu bırak, tio, yaşamana bak), Lola’ya (Olanlara çok üzgünüm; seni daima seveceğim), sevdiği bütün kadınlara —Olga, Maritza, Ana, Jenni, Karen ve adını bilmediği bütün ötekilere— ve tabii Ybón’a telepatik iletiler yolladı.<sup><a href="../Text/dipnot.xhtml#ref98" id="ref_98">[98]</a></sup></p>

  <p>Onu kamışların arasına götürdüler, yüzünü kendilerine çevirdiler. Yüreklice durmak için elinden geleni yapıyordu. (Clives’ı arabada, elleri bağlı bırakmışlardı, onlar arkalarını döner dönmez, tarlaya daldı; Oscar’ı ailesine teslim eden o oldu.) Adamlar Oscar’a bakıyorlardı, o da onlara baktı ve konuşmaya başladı. Sözcükler ağzından, bir başkasının sözcükleriymişçesine dökülüyordu; İspanyolca’sı ilk kez bu kadar düzgündü. Onlara, yaptıkları şeyin yanlış olduğunu, dünyayı olağanüstü bir aşktan mahrum etmek üzere olduklarını söyledi. Aşk çok nadir bulunan bir şeydi, maalesef milyonlarca başka şeyle karıştırılıyordu, bu gerçeği anlayabilecek tek kişi varsa, o da kendisiydi. Onlara Ybón’u, onu nasıl sevdiğini, neleri göze aldıklarını, hatta aynı rüyaları görmeye, aynı kelimeleri kullanmaya başladıklarını anlattı. Yaptığı şeyi, artık hiç kimsenin durduramayacağı şeyi yapabilmesinin tek nedeninin, duyduğu aşk olduğunu, onu öldürdükleri takdirde, büyük bir olasılıkla hiçbir şey hissetmeyeceklerini, çocuklarının da büyük bir olasılıkla hiçbir şey hissetmeyeceğini söyledi, ta ki yaşlı, aciz insanlar oluncaya ya da bir arabanın altında kalıncaya kadar, işte o zaman, Oscar’ın onları öteki tarafta beklediğini hissedeceklerdi ve oradaki Oscar artık hiçbir kızın âşık olmadığı şişko, inek, hımbıl oğlan olmayacaktı; Oscar orada bir kahraman, bir intikamcı olacaktı. Çünkü insan (bir elini havaya kaldırdı) hayalini kurduğu şeydi.</p>

  <p>Sözünü bitirmesini saygıyla beklediler, sonra, yüzleri akşam alacasında yavaş yavaş kaybolurken, şöyle dediler: Dinle, <i>fuego</i>’nun İngilizce’sini söyleyebilirsen, seni serbest bırakırız.</p>

  <p>Diline hâkim olamadı, yumurtlayıverdi: Ateş.</p>

  <p>&nbsp;</p>

  <p><i>Oscar...</i></p>
</body>
</html>