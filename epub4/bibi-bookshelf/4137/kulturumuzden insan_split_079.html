<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_76"> Rengi Yeniden Keşfetmek</h1>
				<p class="genel-yaz"> "Türkiye’de ilk sergimi 1960’ta Ankara’da, Galeri Milar’da açtım. ‘Bunlar komünist resimler’ dediler, tutuklamaya kalktılar. Beni mahvedeceklerdi." </p>
				<p class="genel-yaz"> Bu yazı dizisinde yer alan sanatçılar arasında "soyut" çalışan iki ressamdan biri, Adnan Turani. "Komünist resimler" diye suçlanan çalışmaları da soyut. Bilkent Üniversitesi’ndeki odasında görüşüyoruz. </p>
				<p class="genel-yaz"> Resme ilgisi ilkokulun üçüncü sınıfındayken başlamış. Babasının resim tutkusu (evde Osman Nuri Paşa’nın iki üç tablosu, bir Ayvazovski kopyası, ressam Hulusi’den dört beş yağlıboya var) ve özendirici davranışları, genç yaşta ölümünden önce "Resmi bırakma" diye bir çeşit "vasiyet"te bulunması, onu resme yönelten ilk etkenler... Bu erken ölüm, Adnan Turani’nin geçim derdine düşmesine, ortaokuldan ayrılıp Cibali Tütün Fabrikası’na basımevi işçisi olarak girmesine yol açıyor. </p>
				<p class="genel-yaz"> Ortaokul sınavlarını dışardan veriyor ve İstanbul Muallim Mektebi’ne yazılıyor. Oradaki resim öğretmeni Şevket Dağ’ı, özellikle de Keman öğretmeni Ekrem Zeki Ün’ü hiç unutamıyor. Ünlü kemancı ve besteci Ekrem Zeki Bey, onun profesyonel bir kemancı olmasını, Batı müziğini çok yakından tanımasını sağlamakla kalmıyor, Fransızcasını ilerletmesine de yardım ediyor. O sıralar "misafir öğrenci" olarak girdiği Güzel Sanatlar Akademisi’nde üç buçuk yıl çalışıyor: "Yüzlerce desenim vardır o günlerden kalma. On bini aşkın seçilmiş desen, Avrupa’da bile kimsede yoktur. Uluslararası desen bienallerine davet edildim." </p>
				<p class="genel-yaz"> Geçim darlığı içinde geçen o 1940’lı yılların cankurtaranı, konserlerde keman çalarak, Nişantaşı, Beyoğlu, Büyükada gibi İstanbul semtlerinde portreler yaparak kazandığı küçük paralar... </p>
				<p class="genel-yaz"> Öğretmen Okulu 1943’te bitiyor. "Mecburi hizmet"ini yapmak üzere Milas’ın Örenköy İlkokulu öğretmenliğine atanıyor. Bu yüzden Akademi öğrenimi yarıda kalıyor. </p>
				<p class="genel-yaz"> Gazi Eğitim Enstitüsü giriş sınavlarını birincilikle kazanıyor ve okulu birincilikle bitiriyor. Bakanlık Avrupa’ya gönderecek oluyorsa da, döviz çıkmadığı için gidemiyor (o yıl yalnız hacılara veriliyor döviz). Avrupa yolculuğu çok daha sonra: </p>
				<p class="genel-yaz"> "1952’de evlendim. Necati Eğitim Enstitüsü’nde hocaydım, Balıkesir’de. Avrupa sınavı açıldı, başvurmadım. O yaz Bakanlık müsteşarından bir telgraf geldi: ‘Pazartesi günü Avrupa imtihanına girmek üzere Ankara’da olun. Hiçbir mazeretiniz sözkonusu değildir.’ On beş lira ile Ankara’ya gittim. Sınavlar on gün sürdü. Gençlik Parkı’nda, bankların üstünde filan yatıyorum. On gün sonra tek ben kaldım. 1953 Eylülünde hareket ettik...." </p>
				<p class="genel-yaz"> Adnan Turani, "Hiçbir öğrenci benim kadar çalışkan olmamıştır," diyor. "Münih’te, üniversitenin dil kurslarına bir yıl devam ettim. Almancayı ana dilim gibi öğrendim. Dile çok yetenekliyim. Öğretmen Okulu’nda Sefiller’in Fransızcasını okumuş, Taine’ın La Philosophie de l’Art’ını çevirmiştim. Almanya’da Alman klasik dönemini, Goethe ve Schopenhauer’ı inceledim. Yunan düşünürlerini de okudum. Dolayısıyla felsefeye büyük yatkınlığım oldu. İngilizcem de çok iyidir." </p>
				<p class="genel-yaz"> Münih’te, Akademi’de başladığı öğrenimi Stuttgart’ta sürdürür. Hocaları, ünlü Alman sanatçıları Willy Baumeister ile Heinz Trökes... Hannover, Berlin, Köln, Hamburg ve Paris’in büyük galerilerinden gelen çağrılar üzerine sergiler açar. Resim ve gravürleri satılmakta, resimden para kazanmaktadır; bir atölye kiralar: "Artık sık sık Paris’e gidiyorduk. Oradan ünlü sanatçıların litografilerini satın aldım. Miro’nunkini 340 marka almıştım. Galerie Spiegel, 800 mark verdi. Paris’e bir daha gidince 1000 markın üstüne çıkmış olduğunu gördüm. Bir litografi serisi, diyelim ki üç yüz tane... Tükenince fiyatı iki üç misli artıyordu. Böylece litografi alıp satmayı da öğrendik." </p>
				<p class="genel-yaz"> Öğrenimi sona erince Kiel Yükseköğretim Okulu öğretmenliğine atanırsa da, Türkiye’den, Milli Eğitim Bakanlığı’ndan gelen çağrı üzerine 1959 sonunda döner; Gazi Eğitim Enstitüsü’nde öğretmenliğe başlar. O tarihten beri de hocalığı, resim yapmayı, kitaplar yazmayı sürdürür... </p>
				<p class="genel-yaz"> Daha çok plastik sanatlar estetiği üzerinde çalıştığını, şu sıra "prosedürler" konusunda, sanat yapıtının oluşum sürecini ele alan bir kitap hazırladığını belirtiyor Adnan Turani. Diyor ki : "Yazarlarımızın çoğu sanat eserinin son, bitmiş halini görür, buna göre karara varırlar. Bu yanlış. Çünkü resimde son imajla başlangıç arasında hiç ilişki yok. Batı, altyapı sorunlarını ele almış daima. O yüzden bize baskın çıkıyorlar." </p>
				<p class="genel-yaz"> Bizde sanat eleştirisinin kurumlaşmadığını ifade eden Adnan Turani, Uluslararası Sanat Eleştirmenleri Birliği’nin (AICA) öteden beri üyesi bulunduğunu açıkladıktan sonra, bu kuruluşun üyelerinden yüzde 60’ının tarih, psikoloji vb alanlarında, yüzde 20’sinin edebiyat alanında çalıştığını belirtiyor ve ekliyor: "Eleştirmen sorunu bana bazı yönlerden sakat gelmeye başladı. Bütün dünyada böyle... Ancak birçoğunun iyi niyetli olduğunu da söylemek gerek. Unutmayalım ki sanatın bir tek şeye ihtiyacı var: Desteğe." </p>
				<p class="genel-yaz"> Geliyoruz en duyarlı konuya: Resimde soyut - figüratif ayrımına. Adnan Turani "böyle bir mesele olabileceğine" inanmıyor. Uzun açıklamalar yapıyor: </p>
				<p class="genel-yaz"> "Doğasal biçim, hiçbir zaman resimsel biçim olamıyor. Doğayı aynen tuval üzerine geçiremezsiniz. Onun, kesinlikle bir resimsel biçim olarak değişikliğe uğraması, resimsel ya da boyasal yahut desensel biçim olarak yaşanması şarttır. Bu boyanın da hangi heyecan verecek şekilde ifade edileceğinin düşünülmesi... Bir kadının yüzü çok güzel olabilir. Resimde önemli olan, onun hangi şekle gireceğinin önceden belirlenmesi... Bu, ışık-gölge meselesi değil, transparan-mat meselesi. Sıcak-soğuk ya da siyah-beyaz olarak da alınabilir, o da bir imkândır. Kaligrafik dağılıma da gidilebilir..." </p>
				<p class="genel-yaz"> Bu sistemlerden birini bulmak da yeterli değil: "Resimde hiçbir sanatçı, İstanbul-Ankara arasında gidip gelen bir otobüs şöförü değildir. Her seferinde yolu yeniden keşfetmek ya da yeni bir yoldan gitmek zorundadır. Heyecan vermiyorsa gitmemesi gerekir. Şiir yazarken kelimenin birine bir şiirsel anlam yüklemişsinizdir, tekrar ettiğinizde o sözcüğün artık öldüğünü görürsünüz. Resimde de renkleri her seferinde yeniden keşfetmek zorundasınızdır." </p>
				<p class="genel-yaz"> Figür, resimsel biçim olamaz mı? Yalnız "non-figüratif" ya da soyut biçimler mi "resimsel"dir? </p>
				<p class="genel-yaz"> "Resimsel mesele içinde optik görüntü açısından belli bir figüratif işaret yapabilirsiniz. Fakat çözümleme, tamamen soyut mesele. Bu konu Rubens’e soruluyor. ‘Figür, seyirciye resme girme imkânı sağlar’ demiş. Yani figür, aslında resimsel bir mesele değildir. Yaratıcılık, tamamen doğa dışında bir olaydır. Hiçbir zaman bir insanın görünen optik rengiyle resimsel bir rengi çözümleyemezsiniz. Kısaca, doğa başka şeydir, resim başka şey..." </p>
				<p class="genel-yaz"> Son olarak Adnan Turani’nin "resimsel çağdaşlık" üzerine görüşlerini aktaralım: "Son günlerde herkesin ağzından düşmeyen ‘çağdaşlık’, İstanbul’da oldukça konuşuluyor. Bir insanın, ben çağdaş oluyorum diye resim yapmasıyla çağdaşlık olmaz. Bu, saçmalığın zirvesidir. İnandığımız ve resimsel biçime dönüştürebildiğimiz her şey çağdaştır, moderndir." </p>
				<p class="genel-yaz"> Prof. Dr. NERMİ UYGUR   • 1925’te İstanbul’da doğdu. İÜ Edebiyat Fakültesi Felsefe Bölümü’nü bitirdi (1948), aynı bölümde asistanlığa başladı (1950). Bir süre Köln Üniversitesi’nde öğrenim gördü. 1955’te doçentliğe, 1964’te profesörlüğe yükseltildi. Yurtdışında birçok bilimsel toplantıya katıldı; 1979-81’de B. Almanya’nın Wuppertal Üniversitesi’nde kültür, dil, bilgi, mantık felsefesi okuttu. </p>
				<p class="genel-yaz"> Türkiye’de ve yurtdışındaki dergilerde birçok felsefe yazısı ile denemeleri yayımlanan, özgün bir düşünür ve denemeci olarak tanınan Uygur ilk kitabı Edmund Husserl’de Başkasının Ben’i Problemi (1958) ile Türk Dil Kurumu Bilim Ödülü’nü aldı. Başlıca yapıtları Dilin Gücü (1962), Felsefenin Çağrısı (1962), Dünya Görüşü (1963), Güneşle (1969), Türk Felsefesinin Boyutları (1974), Kuram-Eylem Bağlamı (1975), Yaşama Felsefesi (1981), Kültür Kuramı (1984) ve Bunalımdan Yaşama Kültürü (1989)’dür. </p>
				<p class="genel-yaz"> Nermi Uygur’u 21 Şubat 2005’te yitirdik. </p>
		  </div>
<div class="calibre2" id="calibre_pb_155"/></body>
</html>