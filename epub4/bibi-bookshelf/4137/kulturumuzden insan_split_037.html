<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_35">Yazmak, Yaşamak Demek</h1>
				<p class="genel-yaz"> İnsanın kendi kendisiyle hesaplaşmadan, gelmişini geçmişini sorgulamadan edemediği dönemleri vardır. Daha çok yazarlarda rastlanır kendini "teşrih masası"na yatırma tutkusuna. Hem yaşanan, hem yazılan yargılanır. Bu, hem bugünde hem geçmişte yaşamak demektir. İçiçedir zamanlar... </p>
				<p class="genel-yaz"> Peride Celal de, şu sıralar geçmişini, bugününü ve uzun yazarlık yolunu önüne sermiş, hesaplaşıyor. Bu, onun için "heyecanlı bir serüven". </p>
				<p class="genel-yaz"> Serüvenin başlangıcı on yıl önceye uzanıyor; bunalımlı bir döneme. 1978’de, "Türkiye’nin içinde bulunduğu havayı veren" bir roman yazmayı düşünüyordur. Tam o sırada eşi Atıf Yönsel’i yitirir. Böylece, onun açısından, toplumsal bunalımla bireysel bunalım üst üste gelmiş olur. Ve Kurt Salgını adını verdiği romanına başlar. Yazmak, onu yaşadığı yoğun acıdan bir ölçüde uzaklaştırmaktadır. </p>
				<p class="genel-yaz"> Yazıp bitirir, son noktayı koyup romanı bir yana bırakır. </p>
				<p class="genel-yaz"> Daha sonra öyküler kaleme alır; bunları Bir Hanımefendinin Ölümü ve Pay Kavgası adlı kitaplarında toplar. Üç Kadın’ı yeniden yazar... </p>
				<p class="genel-yaz"> Bu çalışmalar sona erince Kurt Salgını’nı bir daha okur, beğenmez. </p>
				<p class="genel-yaz"> "Adını değiştirmeye ve yeniden yazmaya karar verdim. Şimdi, aynı zamanda yazarlığın kaderini, yazarken çekilenleri anlatıyorum kendi yaşamımdan esinlenerek. Yaşamöyküsü değil, ama kendimden çok şey katıyorum. Adı, Son Yıllar olacak."<a href="kulturumuzden%20insan_split_107.html#footnote-600-4" id="footnote-600-4-backlink" name="footnote-600-4-backlink">[4]</a> </p>
				<p class="genel-yaz"> Serüvenin heyecanlı yönü, işte burada başlıyor. </p>
				<p class="genel-yaz"> Son romanından söz ederken heyecanlanıyor Peride Celal. Bunu seziyorum. </p>
				<p class="genel-yaz"> Son Yıllar’ın iki yüz sayfası "temize çekilmiş," hazır. Geri kalan iki yüz sayfasını da bitirmek için gece gündüz çalışıyor. "Üzerinde en çok çalıştığım, beni en çok yoran roman, bu," diyor. "Öykülerim yarım kaldı. Başka hiçbir şeyi görmek istemiyorum. Bütün notları, her şeyi ortadan kaldırdım, bununla uğraşıyorum. Bitirince, nerede olduğumu daha iyi göreceğim." </p>
				<p class="genel-yaz"> Son Yıllar’ı bitirince artık uzun roman yazmayacağını, yalnızca öyküler kaleme alacağını söylüyor. "Bu bakımdan, birçok şey romana giriyor. Onları eklemek için daha çok çalışmam gerekiyor." </p>
				<p class="genel-yaz"> Neler giriyor? Önce, bir roman. Yani, roman içinde roman. "Bu, parça parça giriyor, zaman zaman. Bir yerde kalacak. Önemli de değil. Önemli olan, yazar; onun yazma eylemi. Yazarken düşündükleri. Geriye dönüşler, anılar... Bunlar da parça parça. Bunu özellikle yapıyorum, romanın akışına bağlı olarak..." </p>
				<p class="genel-yaz"> Kısaca belirtmek gerekirse, Peride Celal bütün yaşamını ve yazarlığını koyuyor romanına. Bu nedenle de pek titizleniyor. Çünkü onun için yazmak, yaşamak demek. </p>
				<p class="genel-yaz"> Yazma eylemine ilk gençlik yıllarında başlıyor. İlk yol göstericisi, aydın bir kadın olan annesinin kitaplığı. İlkokuldan sonra bir Fransız okuluna gönderiliyorsa da, oradaki öğrenimi iki yıl sürüyor. Savcı olan üvey babası Anadolu’ya atanıyor, onunla birlikte Anadolu’da dolaşıyorlar. Çocukluğunun önemli bölümü Karadeniz yöresinde geçiyor. Kısa bir süre de Eskişehir’de oturuyorlar. Oralarda şiirle başlıyor işe, sonra öyküye yöneliyor. </p>
				<p class="genel-yaz"> İstanbul’a Anadolu yaşamını yansıtan öyküleriyle dönüyor; bunları yayımlatmak için gazetelerin, dergilerin kapılarını aşındırmaya girişiyor. Ama bütün kapılar kapanıyor yüzüne. </p>
				<p class="genel-yaz"> Günün birinde annesi, "Sen tek başına beceremeyeceksin", diyor. "Birlikte gidelim." Yedigün dergisine gidip, "Ak Kız" başlıklı öyküsünü Sedat Simavi’ye veriyorlar. Sedat Simavi geri çevirecek oluyor, anne hemen atılıyor: "Yazarlar gökten zembille mi iniyor? Neden ilgilenmiyorsunuz ki..." Sedat Simavi, "Şurası olmamış", "Burası olmamış" diyerek üç kez yazdırdığı öyküyü sonunda yayımlıyor. Küçük bir evlatlığın dramını konu alan bu "ilk yazı"nın yayımlanmasıyla, başka gazete ve dergilerin kapıları da açılmış oluyor. Yıl, 1935. </p>
				<p class="genel-yaz"> O yıllarda gazeteler öyküler yayımlıyor, romanlara yer veriyor. Tutulan romanlar, tiraj artışı sağlayabiliyor. Tefrika romancılığı, ayrı bir uğraş. Yayımlanan romanın akıcı olması ve tefrikanın en heyecanlı yerinde kesilmesi gerekiyor. Bu yüzden, tefrikaların günü gününe yazıldığı bile oluyor. </p>
				<p class="genel-yaz"> Peride Celal, İstanbul’da yaşamak, yazarlık yolunda ilerlemek çabasında. Eniştesi (teyzesinin kocası) Ali Naci Karacan’a başvuruyor. Sonradan Milliyet’i çıkaracak olan Ali Naci Bey, o sıra Tan gazetesinin ortaklarından. Peride Celal’i Peyami Safa’ya gönderiyor. "Peyami Safa’nın yardımlarını unutamam. Bir ay kadar bana edebiyat dersleri verdi, üç dört öykümü düzeltip yayımlattı. Ayrıca, Fransızcamı ilerletmem, Fransız edebiyatını izlemem gerektiğini söyledi; Bâbıâli’de birçok yazara Fransızca dersi vermiş olan bir Museviden, M. Angel’den ders almamı öğütledi. Böylece, Fransız okulundan kalma kırık dökük Fransızcamı ilerletmeye giriştim." </p>
				<p class="genel-yaz"> Bu sıralarda Son Posta gazetesinden roman yazma önerisi gelir. Peride Celal ilk romanı Kızıl Vazo’yu kaleme alır. Roman "tutar", gazetenin tiraj almasını sağlar. Yazı işleri müdürü Cevat Fehmi Başkut, "on beş tefrika daha" uzatmasını ister. Telif ücreti tefrika hesabıyla ödendiğinden, geçim derdinde olan ve iş arayan Peride Celal, romanı uzatır. </p>
				<p class="genel-yaz"> Cevat Fehmi Başkut Cumhuriyet’e geçince, o da Cumhuriyet yazarları arasına katılır; öyküleri burada yayımlanır. Artık Elektrik Şirketi’nde iş bulmuştur, şirketin Yayın Bölümü’nde çalışmaktadır. </p>
				<p class="genel-yaz"> "Cevat Fehmi saygı duyduğum, hiç unutamayacağım kişilerdendir. Orada Nadir Beyle, Berrin Hanımla, Doğan Nadi ile tanıştım. Doğan’ın ünlü kahkahaları hâlâ kulaklarımdadır." </p>
				<p class="genel-yaz"> O günlere ilişkin küçük bir anı: "Cevat Fehmi’nin odasında tatlı sohbetler olurdu. Doğan Nadi de gelirdi. Bâbıâli dedikodularından söz açıldığı bir gün, içeriye giren bir yazar bana döndü, ‘Geçen haftaki hikâyenizin kahramanının kim olduğunu biliyorum’ diye söze başladı. Ben şaşaladım, ‘Yaa...’ dedim. Onu canlandırmıştım öyküde. Demek, açık vermişim, diye düşünerek kızardım. ‘Kim?’ diye sordum. Hiç ilgisi olmayan birinin adını verdi. Öyle rahatladım ki!" </p>
				<p class="genel-yaz"> Peride Celal 1944’te İsviçre’ye gider; Türkiye’nin Bern Basın Ataşeliğinde sekreter kadrosunda çalışır. İsviçre yıllarında önemli kazanımlar sağlar: Romanlarını çok sevdiği Yakup Kadri ile tanışır, dostluk kurar (ünlü romancımız Bern elçisidir; "zoraki diplomat"lığını sürdürmektedir). Sanat dünyasını yakından izleyerek ufkunu genişletir. Fransızcasını iyice ilerletme olanağını bulur... Oradan Cumhuriyet’e gönderdiği röportajlar, "İsviçre Mektupları" ilgi görür. </p>
				<p class="genel-yaz"> Üç yıl sonra Türkiye’ye döner. Bir iki yıl Basın Kurumu’nda, daha sonra Yeni İstanbul gazetesinde çalışır. Bu, ilk ve son "fiili gazeteciliği"dir; dostları Azra Erhat, Vedat Günyol, Fikret Adil’le birlikte "Edebiyat Bölümü"nün hazırlanmasında görev almıştır. </p>
				<p class="genel-yaz"> Geçim derdinden kurtulunca hareketli sevda, serüven romanları ve öyküleri yazma dönemi de geride kalır. 1954’te yayımlanan Üç Kadının Romanı’yla "İkinci başlangıç" dediği yeni bir döneme girer. Burada, eşinin desteklerinin anılması gerekir. </p>
				<p class="genel-yaz"> Ama o, ilk dönemde yazdıklarından dolayı kimi çevrelerde küçümsenmiş olmanın sızısını duyar hep. Çekingen davranışı, sanat çevrelerine girmekten kaçınması bundandır: </p>
				<p class="genel-yaz"> "Ben, küskün bir yazarım. Bir ara yazarlığa inancımı bile yitirdim. Bu, müthiş bir şey! Şimdi aynı durumda değilim. Olumlu, ciddi çalışmalar yaptığıma inanıyorum." </p>
				<p class="genel-yaz"> Evet, yeniden başlama yürekliliğini gösterebilmiş ve bu ikinci döneminde başarılı yaptılar vermiş bir yazarımızdır Peride Celal. </p>
				<p class="genel-yaz"> Yeni yazarları izlemekten ayrı bir mutluluk duyduğunu söylüyor; günümüz yazarlarından kimleri beğendiğini anlatıyor ve ekliyor: "Orhan Pamuk, tam oturmuş bir yazar. Romanının Fransızcaya çevrilmiş ve orada olumlu eleştiriler almış olması, kıvanç verici. Türk edebiyatı, evrensel yolunu Orhan Pamuk’la alacak." </p>
				<p class="genel-yaz"> Peride Celal, sanatın gücüne inandığını da vurguluyor: "Yazar, sanatçı yeni ufuklar açıyor insanlığın önüne. Mutlu geleceği sağlayacak olan da onlar. Ne gelirse sanatçıdan gelecek!" </p>
				<p class="genel-yaz"> ŞAHAP SITKI  • 1915’te doğdu. Antalya Lisesi’ni (1936), Ankara Üniversitesi Hukuk Fakültesi’ni (1941) bitirdi. Öğrenciliği sırasında Matbuat Umum Müdürlüğü’nde, PTT’de ve Ankara Radyosu’nda çalıştı. Daha sonra Milli Eğitim Bakanlığı Tercüme Bürosu’nda, Basın Yayın Umum Müdürlüğü’nde ve Ziraat Bankası’nda görev aldı. 1972’de emekli oldu, İstanbul’a yerleşti. Edebiyata şiirle girdi (1937-41), ardından Doğuş, Yaratış ve Varlık dergilerinde eleştiriler yazdı. Daha sonra öykü (Çırılçıplak, 1957; Bulut Gelir Pare Pare, 1958; Gülen Ayva Ağlayan Nar, 1959; Şubat Gecesi, 1964: Acı, 1970 - Türk Dil Kurumu Öykü Ödülü) ve romanlar (Gün Görmeyen Sokak, 1958; Toprak, 1962; Gökkuşağı, 1965; Horoz Değirmeni, 1967; Kimin İçin, 1967) yayımladı. Ayrı Dünyalar adlı oyunu Devlet Tiyatrosu’nda sahneye konuldu (1961), kitap olarak basıldı (1965). Çevirileri ve Orhan Peker adlı anılar kitabı (1980) var. Soyadını (İlter) yazılarında kullanmadı.</p>
				<p class="genel-yaz">Şahap Sıtkı’yı 1991’de yitirdik.</p>
		  </div>
<div class="calibre2" id="calibre_pb_73"/></body>
</html>