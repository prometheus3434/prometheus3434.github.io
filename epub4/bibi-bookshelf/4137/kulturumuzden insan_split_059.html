<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_57"> Sosyalizmin Yeni Tanımı </h1>
				<p class="genel-yaz"> "Vapur Sarayburnu açıklarınca gelince tutuklandım. </p>
				<p class="genel-yaz"> "Önce Mamak’taki hapishanede kaldık, sonra Niğde’ye götürüldük. </p>
				<p class="genel-yaz"> "Bir ay gözaltında tuttuktan sonra uçakla İstanbul’a götürdüler. Metris Cezaevi henüz yapılmamıştı. Askeri yatakhanelerde kaldık. </p>
				<p class="genel-yaz"> "Kendim gidip teslim oldum. Böylece evin basılmasını da önledim. </p>
				<p class="genel-yaz"> "Üç hafta Dil Okulu, üç ay sonra beraat... Bir gün için çıkardılar. O akşam geldiler, kapıdan alıp İstanbul’a götürdüler. Önce Selimiye kışlasına, oradan Gayrettepe’ye, ertesi gün yine Selimiye’ye..." </p>
				<p class="genel-yaz"> Ekonomi profesörü Sadun Aren’in yaşam dilimleri tutuklanma, gözaltına alınma olaylarıyla noktalanıyor. </p>
				<p class="genel-yaz"> Hayır!... Ne kara parayı aklama işlemlerine yardımcı olmakla, ne hayali ihracata katılmakla, ne de kaçakçılarla işbirliği yapmakla suçlanmış... </p>
				<p class="genel-yaz"> Kitap yazmak, sosyalist bir partinin yöneticisi olmak, DİSK Araştırma Merkezi’ni yönetmek gibi "büyük suçlar"(!) işlediği için başına gelmiş bunlar! </p>
				<p class="genel-yaz"> 1950’de, Türkiye çok partili yaşama ilk adımını attığı sıralarda, Siyasal Bilgiler Fakültesi’nin en genç doçentlerinden biriydi. Ertesi yıl İsviçre’ye gitti, ECE’de (Economic Commision for Europe) çalıştı. Oradan İngiltere’ye geçti, Cambridge Üniversitesi’ne... 1954’te Türkiye’ye dönmesi gerekiyordu. Gerekiyordu ama, Türkiye’de "1951 TKP Tevkifatı" yapılmıştı ve tutuklanacak kişiler arasında onun da adı vardı. Bu yüzden iki yıl daha kaldı İngiltere’de, yedi sekiz ay kadar BBC’de çalıştı. "Politik mülteci" olmak kolay değildi. Hele o dönemde... Başka ülkelerden gelmiş insanların nasıl bir yozlaştırıcı ortama yuvarlandıklarını görüyordu. 1956’da her şeyi göze alıp döndü. Vapurda tutuklanma olayı, o dönüş sırasındadır. Ankara’ya götürüldü, iki hafta kadar Soğukkuyu’daki askeri cezaevinde kaldı. Bir yıl sonra da beraat etti. </p>
				<p class="genel-yaz"> Siyasal Bilgiler Fakültesi’ndeki görevine döndü (o dönemde üniversiteler, ikinci bir mahkeme gibi kendi öğretim üyelerini yargılamıyorlardı) ve 1957’de profesörlüğe yükseltildi. Bir yandan da yeni kurulan ODTÜ’de dersler veriyordu. </p>
				<p class="genel-yaz"> 27 Mayıs’tan sonra planlama yasasının hazırlanmasına, Devlet Planlama Teşkilatı’nın kurulmasına katkıda bulunduysa da, "Milli Emniyet" raporları yüzünden burada görev verilmedi kendisine. Sonradan DPT’den ayrılmak zorunda kalan ilk planlamacılar, arkadaşlarıydı. Onların ısrarı üzerine bir süre danışmanlık yaptı. </p>
				<p class="genel-yaz"> Sosyalizmin bir tabu olmaktan çıkması, ilk sosyalist örgütlenmeler o sıralara rastlar. Sosyalist Fikir Kulübü’nün, Sosyalist Kültür Derneği’nin kurucuları arasında yer aldı Sadun Aren. "Yön bildirisi"ni imzalayan aydınlardan biri oldu; zaman zaman Yön dergisinde yazdı. </p>
				<p class="genel-yaz"> Kasım 1963’te Türkiye İşçi Partisi’ne girdi. İzmir’de toplanan birinci büyük kongrede Genel Yönetim Kuruluna, Malatya’da toplanan ikinci kongrede (1966) Merkez Yürütme Kuruluna seçildi. 1965 genel seçimlerinde TİP milletvekili olarak parlamentoya katıldı. </p>
				<p class="genel-yaz"> 1969’da TİP içerisinde çalkantılar başladığında, genel başkan Mehmet Ali Aybar’ın karşısındaki "Boran-Aren Grubu"nun başındaydı. Emek dergisini çıkardılar. Çok geçmeden Aybar başkanlıktan, ardından genel yönetim kurulundan, sonunda partiden ayrıldı. </p>
				<p class="genel-yaz"> 12 Mart rejimi, Ekim 1970’te toplanan dördüncü kongrede alınan bir karardan dolayı TİP’i kapattı (Temmuz 1971). TİP yöneticileri ünlü 141. maddeden mahkûm edildiler. Mamak ve Niğde cezaevleri bu dönemde girdi Sadun Aren’in yaşamına. </p>
				<p class="genel-yaz"> 1974’te, Af Yasası’nın kimi maddelerinin Anayasa Mahkemesi’ nce iptalinden sonra özgürlüğüne kavuştu. Üniversiteye dönmek üzere Danıştay’da açtığı davayı kazanmasına karşın, kararnamesi Cumhurbaşkanınca imzalanmadığı için yeniden öğretim üyesi olamamış, emekliliğini istemişti. </p>
				<p class="genel-yaz"> İstanbul’da DİSK’in Araştırma Dairesi’nde çalışmaya başladı (1976-77). DİSK’te yönetim değişince, Ankara’da DİSK Araştırma Enstitüsü’nü kurmakla görevlendirildi. Önemli bir para harcanmıştı bu işe... Enstitünün, beş kişilik kadrosuyla verimli çalışmalar yaptığını ve 12 Eylül’de alınıp götürülen ciddi bir arşiv oluşturduğunu, ayrıca DİSK’in bilimsel çalışmaya verdiği değeri göstermesi bakımından da önem taşıdığını belirtiyor Sadun Aren. </p>
				<p class="genel-yaz"> O sıralarda Ankara’da, İTİA’da ekonomi dersleri veriyordu. Ders notlarından bir bölümünü kapsayan kitabından dolayı 12 Eylül’den sonra tutuklandı, üç hafta Dil Okulu’nda kaldı. Üç ay sonra beraat etti. O sıralarda DİSK davasından dolayı yeniden tutuklanıp İstanbul’a götürüldü... </p>
				<p class="genel-yaz"> Şimdi Demokrasiyi İzleme Komitesi’nin iki başkanından biri (öteki Aziz Nesin). Bir süre önce Demokrasi Kurultayı’nı toplayan komite, şu sıralarda bir Anayasa Kurultayı düzenleme hazırlığında. 30 Mart - 1 Nisan arasında toplanacak kurultay, anayasa hukukçuları tarafından hazırlanan metni temel alacak. Ayrıca Türkiye’nin demokratikleşmesine katkıda bulunmak amacıyla çeşitli kurullar oluşturuluyor, çalışmalar yapılıyor. </p>
				<p class="genel-yaz"> Sadun Aren, Doğu Avrupa’daki sosyalist ülkelerde yer alan gelişmeleri çok olumlu bulduğunu belirtiyor; "Bu ülkelerin maddi temeli, ilk sıralarda oluşan baskıcı yönetimin içinde duramazdı; onu patlatmak zorunda kaldılar," diyor. Ona göre bu hareketlerde kapitalist ülkelerdeki gelişmelerin ve "savaş tehdidinin ortadan kalkması zorunluluğunun" da büyük payı var. Böylece "bütün dünya için savaş ihtimalinin pek azalmış olması" da sevindirici bir gelişme... </p>
				<p class="genel-yaz"> Arkadaşlarıyla birlikte sosyalist parti kurma hazırlıklarını sürdüren Sadun Aren, sözü hemen Türkiye’ye getiriyor: </p>
				<p class="genel-yaz"> "Türkiye’nin dünyadaki gelişmelere ayak uydurabilmesi için, mutlaka işçi sınıfı hareketinin marksist siyasi örgütünün ülkemizde de kurulması gerekir. Böyle bir örgütün kurulmaması, Türkiye’yi dünyada ikinci sınıf devlet, ülke durumuna düşürür. Sosyal örgütlenme konusunda Batı’nın gerisinde kalmış, sosyalist partilere lâyık olmayan bir toplum durumunda kalırız." </p>
				<p class="genel-yaz"> Nasıl bir sosyalist parti? Diyor ki Sadun Aren: </p>
				<p class="genel-yaz"> "Kurulacak partinin hem Türkiye’deki geçmiş yasal parti deneyimlerinden hem sosyalist ülkelerdeki partilerin deneyimlerinden yararlanması gerekir. Sosyalist ülkelerde ne gibi gelişmeler olacak ve olaylar nerede istikrar bulacaktır, bunları bilemeyiz. Ama bir şey artık iyice ortaya çıkmıştır: Her şey demokratik bir biçimde yapılmalıdır. Demokrasiyi de hak arama özgürlüğü şeklinde anlamamız gerekir. Belki sosyalizmi sonuna kadar götürülmüş demokrasi diye tanımlayabiliriz. Artık insanlığın demokrasiye verdiği anlam, sosyalizme verdiği anlamla bütünleşmektedir. O halde Türkiye’de kurulacak partinin, demokrasiyi bütün boyutlarıyla benimsemiş ve marksist teoriyle bağdaştırmış bir parti olması; etkin olabilmesi için kapsayıcı olması gereklidir. Ve artık eski marksizmin çok dar işçi sınıfı yorumlarından kurtulması zorunludur. Emekçi halka, demokratik bir dünyaya, barışa ve azınlık haklarına saygıyı temel görüşleri kapsamına alması zorunludur. Her hal ve kârda eski döneme ait bazı soyut fikirleri olduğu gibi almanın marksizme uygun olmadığı da kabul edilmelidir." </p>
				<p class="genel-yaz"> Küçük yaşlardayken şiir yazmaya çabalayan ve sanatçı olma özlemini hep duyduğunu, sanatın çeşitli dallarından tat aldığını belirten Sadun Aren’le sanat üzerinde de konuştuk. "Bilim hayatın anlamının bir yanıysa, sanat ondan daha önemli ya da en az onun kadar önemli bir yanı bence," diyen Sadun Aren, sanata ve sanatçıya en geniş özgürlüğün tanınması gerektiğini ifade ediyor. </p>
				<p class="genel-yaz"> ORHAN ASENA   • 1922’de Diyarbakır’da doğdu. İÜ Tıp Fakültesi’ni bitirdi (1945). Altı yıl Anadolu’da hekim ve hükümet tabibi olarak çalıştı (1946-52). Ankara’da Çocuk Esirgeme Kurumu Sağlık Şubesi’nde görev yaptı, çocuk hastalıkları uzmanı oldu (1955) Hekimliğinin sekiz yılı (1964-66, 1971-77) Almanya’da geçti. Şiir ve öykü yazarak edebiyata giren Asena, 1954’te Devlet Tiyatrosu’nda sahneye konulan Tanrılar ve İnsanlar - Gılgamış’tan (basılışı 1959, TDK 1960 Tiyatro Ödülü) sonra başarılı bir tiyatro yazarı olarak tanındı. Kırkı aşkın oyunundan yirmi kadarı Devlet Tiyatrosu’nda, İstanbul Şehir Tiyatrosu’nda ve özel tiyatrolarda oynandı. Yirmi kadar oyunu da basıldı: Korku (1956), Hürrem Sultan (1960), Kocaoğlan (1962), Tohum ve Toprak (1964), Fadik Kız (1968), Simavnalı Şeyh Bedrettin (1969), Atçalı Kel Mehmet (1970), Şili’de Av (1975), Ölü Kentin Nabzı (1978), vb. Atçalı Kel Mehmet’le TRT 1970 Sanat Ödülleri Yarışması’nda başarı ödülünü, Ölü Kentin Nabzı ile 1980 İsmet Küntay Tiyatro Ödülü’nü, Ölümü Yaşamak - Ya Devlet Başa Ya Kuzgun Leşe ile 1983 Avni Dilligil Tiyatro Ödülü’nü ve 1983 İş Bankası Tiyatro Büyük Ödülü’nü kazandı. </p>
				<p class="genel-yaz"> Orhan Asena’yı 15 Şubat 2001’de yitirdik. </p>
		  </div>
<div class="calibre2" id="calibre_pb_117"/></body>
</html>