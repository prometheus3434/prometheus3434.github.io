<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_95"> "Yitik Kültür"ün İzinde...</h1>
				<p class="genel-yaz"> Tamburi Cemil Bey çalardı eski plakta... Baba, borulu gramofonun başına oturur, iki oğluyla kızını yanına alır, hem dinler hem ağlardı. Balkanlarda dağa çıkıp İkinci Meşrutiyet’in ilanını sağlayan "Hürriyet kahramanı" Resneli Niyazi Beyin kardeşiydi. Niyazi Bey, "Hürriyet’in ilanı"ndan sonra, bayramlar edilirken, Tamburi Cemil Bey’in de Rumeli’ye gelmesini arzu etmişti. Cemil Bey’i kardeşi götürüp getirmişti... </p>
				<p class="genel-yaz"> Niyazi Sayın’ın müzik tutkusunda bu "aile hatırası"nın özel bir yeri var... </p>
				<p class="genel-yaz"> Çocuk yaşta başlayan tutku, Kasımpaşa’da askerlik yaparken, Belediye Konservatuarı’na girip Batı müziği öğrenimi görmesiyle, bu sıralarda baş gösteren "ney merakı"nın özel derslerle geliştirilmesiyle sürüp gitti. Zekâi Dede’nin öğrencisi Kadırgalı Hüseyin Fahri Efendiden, Doktor Hamit Hüsnü Beyden, Veli Vahit Beyden, Mustafa Düzgünman’dan, Mızıkalı Muhiddin Efendiden dersler aldı. Üsküdar Musiki Cemiyeti’ne devam etti, burada oluşan toplulukla radyo programlarına katılmaya başladı, dikkatleri çekti. </p>
				<p class="genel-yaz"> 1948’de Halil Dikmen’den ney dersleri almaya girişince, kamış parçasının yüzyıllardır ayrılıklardan yakınan gizemli sesine gönül verdi; ney öteki enstrümanların önüne geçti. Ressam, Resim-Heykel Müzesi Müdürü, Akademi hocası olarak tanıdığımız Halil Dikmen, aynı zamanda o dönemin en büyük neyzenlerinden biriydi. Resim dersleri de veriyordu Niyazi Sayın’a. Bugünkü, belki iki elin parmaklarıyla sayılabilecek "merak"larından, amatörce uğraşılarından birine, yağlıboya resim yapmaya da o sıralar başladı. </p>
				<p class="genel-yaz"> Zamanla, on parmağıyla on marifet yapar oldu: </p>
				<p class="genel-yaz"> Kendisinin "esas mesleği yerine getirmek için yardımcı sanat hareketleri" dediği bu uğraşlardan biri, tespih yapımı. "Manevi olmasının yanında başlı başına bir sanat dalı" olarak gördüğü tespih yapımcılığına, bu işin eski ustaları gibi, el tezgâhında başlamış. Şimdi motorla çalışıyor ve ürettiği tespihleri sergilemeye hazırlanıyor. </p>
				<p class="genel-yaz"> Çeşitli el sanatlarının örneklerini topluyor. Elektronikle ilgileniyor. </p>
				<p class="genel-yaz"> Nota ve taş plak koleksiyonundaki, yalnız Tamburi Cemil Bey’e ait plakların sayısı yüzü aşıyor. Eşsiz bir koleksiyon. "Bugün musikinin bir adım ileri atması için böyle bir koleksiyonun muhakkak teşhiri, basılması, dağıtılması lâzım. Fakat kimse ilgilenmiyor," diyor. </p>
				<p class="genel-yaz"> Fotoğraf çekiyor... Evinde on, on beş makinesi var. İstanbul’un bütün yalılarının, eski evlerinin, eski sokaklarının, kısacası kaybolmuş köşelerinin ve hat sanatı örneklerinin fotoğraflarından oluşan bir koleksiyon daha... </p>
				<p class="genel-yaz"> Bu, geçmişin kültür mirasına sahip çıkma tutkusundan kaynaklanıyor. "Bir bayram günüydü," diye anlatıyor. "Tamburi Cemil Bey’in Aksaray Sineklibakkal’daki evini yıkıyorlardı. Rica ettim, oda kapısını aldım. Üzerine kendisi kurşunkalemle fesli bir baş, oğlu Mesut Cemil de bir Musevi resmi yapmış. Sokak kapısının üzerinde sol anahtarı bulunan tokmağını aldım, iki pencere kafesini aldım. Hiç olmazsa bir hatıra olarak bulunsun diye... Kapıyı Necdet Yaşar’a verdim. İşte böyle yangından mal kaçırır gibi bir şeyler yapıyoruz. Ama tek başına olmuyor." </p>
				<p class="genel-yaz"> Şöyle açıklıyor bu tutkuyu: "Cumhuriyet devrinde dünyaya geldim ama, Osmanlı devrinin asıl kalıntılarını gördüm. O, asırlar boyunca meydana gelmiş kültürü harap ediyor, bir tarafa atıyoruz. Amerika’da dediler ki: ‘Siz asaletinizi attınız, biz aldık. Biz de naylonlarımızı attık, siz aldınız.’ En acı hadise budur: Ananemizi bıraktık. Ananesine bizim kadar küfür edeni görmedim. İleri gitmek icap ediyorsa onu da yapmalıyız. Ama dışardan ne alacağız? İşte televizyonu görüyorsunuz. Bize ne verdi?" </p>
				<p class="genel-yaz"> Ebru yapımı, onun yönünden, "yardımcı sanat hareketi" sayılamaz pek. Bugün ebru sanatı denilince Buharalı Ethem Efendi, Necmettin Okyay ve Mustafa Düzgünman’la birlikte Niyazi Sayın akla geliyor. 1970’li yılların sonunda Maçka Sanat Galerisi’nde ebru sergisi açtı, orada ilk kez çerçeve içinde, sanat eseri olarak sundu ebruyu. Amerika’da üç ebru seminerine katıldı, birincilik ödülü aldı. Mustafa Düzgünman’ın ve onun ebruları Harvard Üniversitesi Müzesi’ne alındı. Orada ebru sanatının tarihçesini, Batı tekniğiyle bizdeki teknik arasındaki ayrımları, Batı tekniğinden neler alınabileceğini araştırdı. Birtakım denemelere girişti... </p>
				<p class="genel-yaz"> Niyazi Sayın’ın Türk müziği üzerine görüşlerini aktarmadan önce bir iki gözlem ve düşüncemi belirtmek istiyorum: </p>
				<p class="genel-yaz"> Türk Musikisi Devlet Konservatuarı’nın Teknik Üniversite’ye bağlı olmasını aklım almıyor, bu bir. İkincisi, Maçka’daki Konservatuar binasının hali. Ortaokul binaları bile daha donanımlı, buraya göre daha "konforlu"dur. Üstelik, bir derslikten taşan sesler, bir başka dersliktekileri bu ölçüde rahatsız etmez... Müzik araçları, ses aygıtlarıyla filan karşılaşacağımı sanırken küçücük, çıplak bir odayla karşılaşmak da ayrı bir sürpriz oldu benim için. Niyazi Sayın bu konudaki sorumu "müphem" bir el işaretiyle geçiştirdi ama, ben yanıtı onun Türk müziği üzerine görüşlerinde buldum. Şöyle diyor. </p>
				<p class="genel-yaz"> "Bugün tamamıyla terk edildi Türk müziği. Ben dinlemiyorum. Klasik Batı müziği dinliyorum. Enteresan şeyler var plaklarda kalmış, onları dinliyorum." </p>
				<p class="genel-yaz"> Ona göre sanatta ödün vermek, yozlaşmaya yol açıyor: "Bugünkü temeli Münir Nurettin’ler attılar. İlk devirlerini devam ettirselerdi... Biraz Kül Biraz Duman’lar filan, ortalığı kül dumana boğdu. Türk müziği diye bir şey kalmadı." </p>
				<p class="genel-yaz"> İyi bir Batı müziği koleksiyonuna sahip olan Niyazi Sayın, Doğu müziği-Batı müziği ayrımı yapılmasına karşı. Ayrıca, gerektiği ölçüde tanıtılmadığı için, Türk müziğinin dünya müziği içinde bir yeri olmadığına inanıyor: </p>
				<p class="genel-yaz"> "Biz kendi müziğimize daha el atmadık. Bunu salahiyetle söylüyorum. Biz kendi müziğimizi ortaya koyabilecek kudrete haiziz. Batı o zaman dinliyor. Bir polifoni (çokseslilik) davasına girip de birtakım saçmalıklar ortaya konunca dinlemiyor." </p>
				<p class="genel-yaz"> İşte bu noktada "Çoksesli Türk Müziği" konusuna geliyoruz. Niyazi Sayın şiddetle karşı çıkıyor: </p>
				<p class="genel-yaz"> "Her müziğin bir ağırlığı vardır. Bir müziğin güzel olması için polifoniye ihtiyacı yoktur. Tek bir ses de güzeldir. Ruhu iyi bir yere gelen kişi, iyi eser verir. Ben size bir kaval sesi dinleteyim, dayanamazsınız güzelliğine... Bir konçerto gibi... Batı, bizim primitif diye baktığımız müzik hareketine çoksesli diye bakıyor. Yani bir asalet arıyor. Bir Batılının yaptığını biz yapamayız. Yapılanları görüyoruz. Hiçbir şey yok!" </p>
				<p class="genel-yaz"> Peki, ne gibi denemeler yapılabilir bu alanda? Niyazi Sayın diyor ki: "Birçok şey yapılmıştır. Yapılanların çoğu, onları taklitten başka bir şey değil. Ya onun yanına gelebilirsiniz ya onu biraz geçebilirsiniz ya çok altta kalacaksınız. Bugün bu yapılmışların icra’ya ihtiyacı var; bu icra’yı yakalamamız icap ediyor." </p>
				<p class="genel-yaz"> NİHAL YEĞİNOBALI   • 1927’de Manisa’da doğdu. İstanbul’da Arnavutköy Amerikan Kız Koleji’ni bitirdi (1945). Öğrenciliği sırasında başladığı çeviri çalışmalarını sürdürürken bir Amerikalıyla evlenerek ABD’de yerleşti. İki yıl New York Eyalet Üniversitesi’nde edebiyat öğrenimi gördü. Eşinden ayrılıp Türkiye döndüğü tarihten (1963) sonra İngiliz, Amerikan ve Latin Amerika edebiyatlarının klasik (Jane Austin, Charles Dickens, vb) ve çağdaş (Graham Green, Manuel Puig, Carlos Fuentes vb) yazarlarından ellinin üzerinde roman çeviren Nihal Yeğinobalı, dört de roman yazdı: Genç Kızlar (Vincent Ewing takma adıyla), Mazi Kalbimde Bir Yaradır, Sitem, Belki Defne. Çocukluk anılarını Cumhuriyet Çocuğu başlıklı kitabında (1999) anlattı. </p>
		  </div>
<div class="calibre2" id="calibre_pb_193"/></body>
</html>