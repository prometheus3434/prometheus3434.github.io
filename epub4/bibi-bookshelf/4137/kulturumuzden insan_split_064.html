<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_62"> İstanbul’u Araştırma Tutkusu</h1>
				<p class="genel-yaz"> "Ah Beyoğlu vah Beyoğlu diyoruz sık sık. O eski İstanbul’un özlemini çekiyoruz. Ama Beyoğlu’nun Beyoğlu olduğu çağ, geride kaldı. Orada yaşayan insanlar bambaşka kişilerdi. Bugün o insanlar yok... Olmadığına göre, o döneme dönme imkânı da yok. Sonra, İstanbul’u hangi karakterine dönüştüreceksiniz? 19. yüzyıldaki karakteri ayrı, 20. yüzyıl başındaki ayrı, bizim çocukluğumuzu yaşadığımız 1930’lardaki karakteri ayrı..." </p>
				<p class="genel-yaz"> Semavi Eyice İstanbul’u yıllarca adım adım gezmiş, nice kitap ve belgelere başvurarak kentin tarih içindeki değişimlerini izlemiş. "Eski İstanbul’u yeniden yaşatma" girişimlerini böyle değerlendiriyor. </p>
				<p class="genel-yaz"> Beyoğlu’ndan, eski İstanbul’dan başlayınca, söz sözü açıyor: </p>
				<p class="genel-yaz"> "Sözgelimi," diyor, "bir zamanlar Samatya’da muazzam meyhaneler varmış. Nerede bunlar? Galata’da böyle koca koca meyhaneler, baloz denilen eğlence yerleri... Bunların en ünlüsü de, İstiklâl Caddesi’nde, Saint Antoine Kilisesi’nin bulunduğu yerdeki Concordia balozu... Daha eksiye gidersek, Beyoğlu Postanesi’nin arkasında Naum Tiyatrosu... Tarihi Çiçek Pasajı meyhaneleri deniyor. Değil. Orada yalnız çiçekçiler vardı. Yandaki Degüstasyon lokantası, birkaç fıçısını oraya çıkardı, dışarıya servis yapmaya başladı. Çiçekler arasında ayakta bira içiliyordu. Derken birkaç gezgin mezeci dolaşır oldu. Sonra çiçekçi falan kalmadı, meyhaneler kuruldu. Tarihi filan değil... Orası, Abdülhamid döneminde kurulmuş bir işhanıdır." </p>
				<p class="genel-yaz"> Semavi Eyice’nin İstanbul tutkusu, Galatasaray Lisesi’nin yedinci sınıfında başlıyor. Yıl, 1936. Askerlik dersi öğretmeni herkese bir ödev veriyor. Ona da "İstanbul’un fethi" düşüyor: </p>
				<p class="genel-yaz"> "Ödevi hazırlarken, surları falan tanımak için, Mambury’nin Seyyah Rehberi’ni aldım. Surları incelerken, oradaki cami, kilise gibi yapıları da bir göreyim dedim. Cumartesi öğleden sonraları, pazar günleri... Küçücük, 3 liraya alınmış bir fotoğraf makinem vardı. Onu yanıma alıp yollara döküldüm...." </p>
				<p class="genel-yaz"> Giderek, İstanbul’u tanıma tutkusuna, araştırma tutkusu da eklenir: "Gördüğüm yapılar hakkında görüşlerimi küçük fişlere yazıyordum. Zamanla, Bizans’ı da tanımak için, bu konudaki belli başlı Fransızca yayınları araştırmaya giriştim. Kitapçılar, 13-14 yaşındaki bir ortaokul öğrencisinin eski, az bulunur kitaplara meraklanmasına hayret ediyorlar, gülümsüyorlardı." </p>
				<p class="genel-yaz"> Bir yandan kitap toplar, boş zaman buldukça da İstanbul’u sürekli gezer. "Ortaokuldayken bir arkadaşımla dolaşırdım. Sonraları tek başıma çok gezdim. Kış demez, yağmur demezdim..." </p>
				<p class="genel-yaz"> Babası vazgeçirmeye çalışır; "Bu, varlıklı kimselerin, boş vakti olan insanların işi. Bizim gibi orta hallilere göre değil," der. Ama Semavi Eyice kesin kararını vermiştir. Bizans yapıtlarını inceleyebilmek için yurtdışında öğrenim görecektir. Milli Eğitim Bakanlığı’ndan güçlükle izin alıp Almanya’ya gider. İkinci Dünya Savaşı olanca hızıyla sürmektedir. Almanya çökmek üzereyken İstanbul’a döner; öğrenimini Edebiyat Fakültesi’nde tamamlar. </p>
				<p class="genel-yaz"> Semavi Eyice, İstanbul’un eski yapı ve anıtları üzerine araştırmaların tarihinin pek eskilere gitmediğini belirtiyor: "19. yüzyılın ikinci yarısında İstanbul’da birtakım dilletant’lar (amatörler) türemiş. Bunların meslekleri öğretmenlik, doktorluk, diplomatlık, vb... Bir kısmı Levanten ya da Avrupalı. Çok sayıda da Rum... Bizans dönemi eserlerini araştırma merakına düşmüşler. Konferanslar düzenlemişler, yayınlar yapmışlar..." </p>
				<p class="genel-yaz"> Bu konu üzerinde en çok çalışan, İstanbul’daki Rumların Sillogos denen edebiyat kurumu. 1860’larda oluşturulan Sillogos, Avrupa’daki bilimler akademilerine benziyor. Büyük bir kütüphane kurmuşlar, her yıl düzenli olarak büyük boy yıllıklar yayımlamışlar. Ayrıca, topladıkları belge, kitabe vb’ni kapsayan ekler çıkarmışlar. Avrupa’dan gelen arkeologlara, bilim adamlarına konferanslar verdirtmiş, bunların metinlerini basmışlar. Çalışmaları, 1923’e kadar sürmüş. Ayrıca, değişik uluslardan araştırmacıların (Van Millingen, Paspatis, Ebersolt, Mordtmann, Dethier) çeşitli yayınları var.... </p>
				<p class="genel-yaz"> 19. yüzyılın sonları ile 20. yüzyılın başlarında bu konuda kitap yazmaya yönelen Türklerin sayısı ise üçü geçmiyor: Mehmet Ziya (İhtilafcı Ziya) İstanbul ve Boğaziçi’ni, Mahmud Raif Mir’at-ı İstanbul’u, Celal Esat (Arseven) Eski İstanbul Abidat ve Mebanisi ile Galata ve Binaları’nı yazmışlar. Hepsi bu kadar! </p>
				<p class="genel-yaz">  Oysa birçok ülke, Bizans arkeolojisi ve sanatıyla öteden beri ilgileniyor. Enstitüler kurulmuş; dergiler, kitaplar yayımlanıyor. Sözgelimi Münih’te, 1894’ten beri çıkan bir dergi var. Brüksel’de 1924’te Byzantion dergisi çıkmaya başlıyor. Çekoslovakya’da, Bulgaristan’da, Sovyetler Birliği’nde dergiler çıkıyor. ABD’de Dumbarton Oak’s Papers adlı dergi yayımlanıyor... Türkiye’deki araştırmalar için maddi olanak sağlayan kurumlar da var... </p>
				<p class="genel-yaz"> "Bu topraklar üzerinde eski bir uygarlık olduğumuza göre," diyor Semavi Eyice, "Bizanslıların bıraktığı anıtlar da bize ait sayılır. Tarihi eser olarak milli anıtlarımız arasına girmesi gerekir. Ama biz bunlara pek sahip çıkmıyoruz. Bu yüzden, zaman zaman sorunlar doğuyor. Bir kısmını Rumlar kullanıyormuş. 1923’te Rumlar giderken bunların ne olacağı düşünülmemiş. Dolayısıyla ev olarak satılmış ya da kiraya verilmiş yapılar var. Örneği Trabzon’da, Mudanya yakınındaki kasabalarda görülebilir. Çok değerli, içinde duvar resimleri filan bulunan kiliseler bugün özel mülkiyette, ev olarak kullanılıyor. Kiliseden çevrilmiş camilerin bir kısmı pek harap, bakımsız...." </p>
				<p class="genel-yaz"> Semavi Eyice, yalnız İstanbul’daki yapıtlarla ilgilenmiyor. İncelenmemiş Bizans yerleşmelerini saptamak amacıyla, on iki yıl Güney Anadolu’da, Silifke dolayında gezmiş. "Her sonbahar gidiyordum, daha çok yaya dolaşabiliyordum," diyor. Planlar hazırlamış, yüzlerce, binlerce fotoğraf, slayt çekmiş. İlgilenen olmadığı için, yurtdışındaki bir iki yayın sayılmazsa, bu araştırmalarının sonuçlarını bastıramamış. </p>
				<p class="genel-yaz"> "Ben, 19. yüzyıl araştırmacısı karakterindeyim," diyor. "Çok değişik konularda araştırmalarım var. Bizans dışında Osmanlı sanatı ve tarihiyle ilgileniyorum. Ayrıca, sözgelimi Türkiye’ye gelmiş eski Avrupalı gezginler ve ressamlar üzerinde de incelemeler yaptım." </p>
				<p class="genel-yaz"> Uzun yıllar Gayrimenkul Eski Eserler ve Anıtlar Yüksek Kurulu’nda üyelik yapan, 1983’te Taşınmaz Tabiat ve Kültür Varlıkları Kanunu’nun çıkmasından sonra İstanbul Bölge Kurulu başkanlığında bulunan, 1987’deki yasa değişikliğinden sonra da İstanbul’da oluşturulan üç kuruldan birine atanan Semavi Eyice’ye, yasadaki ve uygulamadaki aksaklıkları sordum. Bir dokundum, bin ah işittim... </p>
				<p class="genel-yaz"> Özellikle, tüm sorumluluğun kurullar üzerine yıkılmasından yakınıyor: "Bize, falan yerde tarihi eser tahrip oluyor, görmüyor musunuz, diyorlar. Ben jandarma değilim ki, gidip başında bekleyeyim. Elimizde tek zorlama aracı var: Eski eser kapsamına giren binalarda, onaylanan projesine uygun yapılmamışsa, iskân izni vermiyoruz. Ama yapan, gidip içinde oturuyor... Öte yandan, bizim gösterdiğimiz prensipler çerçevesinde inşaat yapılırken de, ‘Tarihi eser tahrip ediliyor’ diye kıyamet koparılabiliyor. Oysa, kamuya ait tarihi binaların tahrip edildiğini de görüyoruz. Vakıfların malı olan nice tarihi medrese, cami güldür güldür yıkılıyor. Onlara hiç telâş eden yok!" </p>
				<p class="genel-yaz"> Birçok uluslararası bilim kuruluşuyla ilişkisi bulunan, Belçika Krallık Akademisi muhabir üyesi, Alman Arkeoloji Enstitüleri asli üyesi olan Semavi Eyice, son olarak, acı bir anısını anlattı: </p>
				<p class="genel-yaz"> "1983 başında Türk Tarih Kurumu ortadan kaldırıldı, yeni bir kurum oluşturuldu. Ben de on dört yıl üyelikten sonra çıkarıldım. Daha doğrusu, yeni kurumun üyeliğine alınmadım. Çeşitli dillerde basılmış dört yüz kadar yayınım var, sonuç da bu... ‘Bundan sonra o kurumun kapısından girmem’ dedim. Gerçek ‘âlimler’ varmış orada, o ‘âlimler’ yürütsünler!" </p>
				<p class="genel-yaz"> NEŞET GÜNAL   • 1923’te Nevşehir’de doğdu. Güzel Sanatlar Akademisi’ni bitirdi (1946). Paris’e giderek (1948) André Lhote ve Fernand Léger’nin atölyelerinde çalıştı; Paris Güzel Sanatlar Okulu’nda duvar resmi ve fresk öğrenimi gördü. 1954’te İDGSA’de asistanlığa getirildi. 1963’te Fransa hükümetinin bursuyla Paris Uygulamalı Sanatlar Okulu’nda vitray tekniği ve Goblen’de resimli halı dokuma tekniği öğrendi. 1969’da İDGSA’da doçentliğe, 1970’te profesörlüğe yükseltildi. 1975’te Resim Bölümü Başkanı oldu; 1980-83’te Resim Fakültesi Dekanlığı yaptı. 1983’te emekliye ayrıldı. Yurtiçinde ve dışında pek çok karma sergiye katılan Neşet Günal, 1955-1988 arasında altı kişisel sergi açtı. Bir tablosu 30. Devlet Resim ve Heykel Sergisi’nde Birincilik Ödülü’ne değer görüldü. Resimleri, Sami Şekeroğlu’nun Neşet Günal’ın Toprak Adamları adlı deneysel sanat filmine konu oldu (1974). </p>
				<p class="genel-yaz"> Neşet Günal’ı 2002’de yitirdik. </p>
		  </div>
<div class="calibre2" id="calibre_pb_127"/></body>
</html>