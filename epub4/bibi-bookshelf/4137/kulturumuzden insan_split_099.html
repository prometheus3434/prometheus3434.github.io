<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_96"> Dilin Tadını Aktarmak...</h1>
				<p class="genel-yaz"> Bâbıâli dediğimiz yayın dünyasına ilk adımını attığında on yedi yaşında bir kolejli genç kızdı. Tahsin Demiray’ın Türkiye Yayınevi, o yıl Sezai Solelli yönetiminde "Yıldız Romanlar" dizisini başlatmış, ilk olarak Charlette Bronte’un Jane Eyre’ini ve Hemingway’ın Çanlar Kimin İçin Çalıyor’unu yayımlamıştı. Nihal Yeğinobalı’dan Robert Hichens’ın Allahın Bahçesi adlı romanını çevirmesini istediler. Yayınevi katalogundaki anlatımla, "Londra’nın sıkıcı sosyete hayatından bıkarak Afrika’nın esrar, macera ve aşk dolu çöllerine kaçan dilber bir İngiliz kızının aşk hikâyesi"ydi bu; o sıralar birçok dile çevrilmişti... </p>
				<p class="genel-yaz"> Aynı hızla Hervey Allen’dan Anthony Adverse’ı, Wilkie Collins’ten Beyazlı Kadın’ı, Elizabeth Goudge’dan Sevenler Hanı’nı çevirdi. </p>
				<p class="genel-yaz"> Çevirilerindeki başarısı, düzgün Türkçesi, Sezai Solelli’nin dikkatini çekmişti. Günün birinde çekmecesinden iki kitap çıkardı. "Bunları", dedi, "Robert Kolej’den beri kendim çevirmek için saklıyordum. Ama görüyorum ki benden daha iyi yapacaksın. İkisini de sana emanet ediyorum." </p>
				<p class="genel-yaz"> İlki, Florence Barclay’in Aşk Şarkısı’ydı. Çıktığı günden beri İngiltere ve ABD’de "best-seller" listelerinde yer almış bir aşk romanı... İkincisi James Morier’in Hacı Babanın Maceraları. İran’ı, İranlıların yaşayışını anlatan; yarı seyahatname yarı masal; esprili, sürükleyici, ilginç bir kitap... Nihal Yeğinobalı en çok bunu sevdi. İki kitabı da özenle çevirdi... </p>
				<p class="genel-yaz"> Bir ara, Türkiye Yayınevi’nin çıkardığı Hafta dergisi için de çeviriler yaptı. Bunun dışında, hep kitap çevirdi. Başka yayınevleriyle de ilişki kurdu, yaşamını çevirmenlikle kazandı. Ve hiç "kadrolu" olmadı, hep bağımsız çalıştı. Bu yüzden de sosyal sigorta kapsamına giremedi, emeklilik hakkı kazanamadı.... </p>
				<p class="genel-yaz"> Çeviriye başladığı sıralarda bir de roman yazmak istemişti. Kolej yaşamından esinlenen bir aşk romanı. Yine yayınevi katalogundaki anlatımla, "Aynı erkeği seven dört kızın hazin hikâyesi." </p>
				<p class="genel-yaz"> Ancak, roman yazacağını söylediğinde, ne yayınevi ciddiye alıyordu, ne de çevresi. "Daha küçüksün" diyorlardı. "Büyüyünce yazarsın". </p>
				<p class="genel-yaz"> Yazdı. Yayınevine bir çeviri roman gibi sundu: "Genç Kızlar, Yazan: Vincent Ewing, Çeviren: Nihal Yeğinobalı". 1950’de yayımlandı kitap. İlgi gördü, yeni baskılar yaptı... "Yayınevi epey bir zaman sonra farkına varmış," diyor. "Söylediğim kişilerden biri bir başkasına söylemiş, o başka birine, en sonunda yayınevinin kulağına gitmiş. Vincent Ewing diye biri var mı diye çok araştırmışlar. O ismi nereden bulmuştum, bilmiyorum. Ya bir Vincent Ewing olsaydı? Herhalde çok mahcup duruma düşecektim." </p>
				<p class="genel-yaz"> Türkiye Yayınevi dağıldıktan sonra başka bir yayınevi, çeviri değil "telif" olduğunu bilerek, basmak istiyor Genç Kızlar’ı. Ama ne yazar ne de yayınevi bozmak istiyor "kitabın söylencesini, büyüsünü." Vincent Ewing’in yazdığı, Nihal Yeğinobalı’nın çevirdiği Genç Kızlar olarak yaşıyor roman... </p>
				<p class="genel-yaz"> 1964 ya da 65’te filme alınıyor. Türkan Şoray’ın, Hülya Koçyiğit’in ilk filmlerinden biri, Ediz Hun’un ilk filmi. Olay Türkiye’de geçiyor. Senaryoyu da Nihal Yeğinobalı yazıyor. Ancak, klasik Yeşilçam filmlerinden olduğundan, senaryo pek uygulanmıyor.... </p>
				<p class="genel-yaz"> Bir Amerikalıyla evlenen Nihal Yeğinobalı, 1950’lerin ikinci yarısında, 1960’ların ilk yıllarında ABD’de yaşıyor. Ama Türkiye’yle ilişkilerini büsbütün kesmiyor; yılda bir iki kez geliyor, bazan uzunca bir süre kalıyor. Bir gelişinde, 1957-58’de, Vatan gazetesinde tefrika edilmek üzere bir roman yazması isteniyor. Başlıyor yazmaya... Son "tefrika"ları günü gününe yetiştiriyor. O sıralarda kitap olarak yayımlama önerileri alıyorsa da, acele ABD’ye dönmesi gerektiğinden, gazete sayfalarında kalıyor roman. Ancak otuz yıl sonra, 1988’de Mazi Kalbimde Bir Yaradır adıyla basılıyor.... Ve üçüncü romanının üçte birini yazmış, geçim kaygısından baş alıp sürdürmeyi bekliyor... </p>
				<p class="genel-yaz"> 1963’te eşinden ayrılıp Türkiye’ye geldikten sonra yine çevirmenliğe girişiyor Nihal Yeğinobalı. Bu kez de bağımsız çalışıyor. Çok sayıda klasik ve çağdaş roman çeviriyor. Forma başına ücret alıyor ve bununla rahatça geçinebiliyor. Bu nedenle öğretmenlik vb iş önerilerini geri çeviriyor. Ama, artık koşulların çok değiştiğini söylüyor: </p>
				<p class="genel-yaz"> "1980’den bu yana bir geriye gidiş yaşanıyor. 1980 öncesini bir altın çağ olarak anıyorum. Yeni başladığım yıllarda bile, bu kadar yetersiz değildi çeviri ücretleri. Üstelik kitapların baskı sayısı da düştü. 5 binden 3 bine... Nüfus bu kadar artmışken... İnanılmaz bir şey!" </p>
				<p class="genel-yaz"> Kitap seçimini kim yapıyor? Çevirmen mi, yayınevi mi? </p>
				<p class="genel-yaz"> "1950’lerde öneri daha çok çevirmenlerden gelirdi. Yayınevinin ‘şunu çevirelim’ dediği de olurdu tabii. Şimdi yayınevleri daha uyanık. Dışarda yeni çıkan kitapları takip ediyorlar. Daha çok onlardan geliyor öneri." </p>
				<p class="genel-yaz"> Doğru seçim yapılıp yapılmadığını belirleme olanağı yok, Nihal Yeğinobalı’ya göre. "Satışlar pek bir şey ifade etmiyor. Gerçekten çok anlamlı, çok güzel bir kitap hiç satmayabiliyor. Klasikler Reşat altını gibi. Durmadan yeni baskı yapıyor. Bunlardan en çok satan, Jane Austin’in Aşk ve Gurur’u oldu. Çağdaş yazarlardan şu sıra Manuel Puig çok satıyor. Isabel Allende’nin iki, iki buçuk yıl Avrupa listelerinden inmeyen güzel bir romanını çevirdim: Ruhların Evi. O, nedense hiç satmadı. Yani hiçbir ölçü yok!" Ve rekor Genç Kızlar’da... </p>
				<p class="genel-yaz"> Nihal Yeğinobalı’nın çeviriye başladığı 1945’ten bu yana Türkçe çok değişti. Hiçbir dil bu ölçüde değişikliğe uğramış değil. "İngilizcede zamanla konuşmalarda, esprilerde bazı değişiklikler oluyor. Bizde, dili arılaştırma yolunda bilinçli bir çaba var. Ben bunu yaşamaya çalışıyorum ve seviniyorum. Ancak bir ara, 1970’lerde, yayıncılar ille yeni Türkçe diyorlar, neredeyse hiçbir Osmanlıca kelime istemiyorlardı. Bu da bizim elimizi kolumuzu bağlıyordu. Mesela ‘aşk’ denilemezdi, ille ‘sevi’ diyeceksiniz. Osmanlıca diye birtakım kelimeleri atarsak, dil çok fakirleşiyor." </p>
				<p class="genel-yaz"> Hem "fakir"i, hem "fukara"yı, hem "yoksul"u kullanmaktan yana Nihal Yeğinobalı. Ona göre "Dil demek, nüans demek." </p>
				<p class="genel-yaz"> Dil özleşmesinden yana olanların görüşlerini aktardığımda, "Onlar icat ededursunlar," dedi. "Ben de arasıra bazı şeyler icat ediyorum. Hatta bir eleştirmen, ‘nedence’ dememe kızdı. Bu, İngilizce ‘cause’un karşılığı. ‘Neden, sebep’ değil... Bence çok güzel oldu. ‘Vision’a karşılık da ‘görüm’ kelimesini buldum. Vizyon bizde sinema terimi olarak yer etmiş. Oysa başka anlamları var." </p>
				<p class="genel-yaz"> Nihal Yeğinobalı çevirdiği yazara, onun diline alabildiğine saygı gösteriyor. En çok bu konuda titiz davranıyor. Bu yüzden, uzun cümleler tedirgin ediyor onu: "İngilizcede cümle yapısı bizimkinin tam tersi olduğu için, çevirince vurgu tamamen ters bir yere gelebiliyor. Son günlerde Fuentes’in Yaşlı Gringo’sunu çevirirken çok ıstırap çektim. Bir, bir buçuk sayfalık cümleler döşenmiş." </p>
				<p class="genel-yaz"> Buna karşılık, üslup gösterisi yapan yazarları çevirmekte o kadar zorlanmıyor: "İlk bölümde zorlanıyorum yalnız. Sonra onun kalıbına girmeye başlıyorum, ben de onun üslubuna benzer bir çeviri üslubu ediniyorum." </p>
				<p class="genel-yaz"> Televizyondaki çeviri yanlışlarından ve Türkçenin kötü kullanılmasından yakınıyor Nihal Yeğinobalı. Bunun, günlük dilde ve yazı dilinde kullanılan Türkçeyi de bozduğunu söylüyor. Tam tersi anlam verilerek yapılmış çeviriler bulunduğunu da ekliyor.... </p>
				<p class="genel-yaz"> SEMİH BALCIOĞLU   • 1928’de İstanbul’da doğdu. Işık Lisesi’ni ve Devlet Güzel Sanatlar Akademisi Grafik Bölümü’nü bitirdi (1951). Küçük yaşta karikatüre başladı. Akbaba, Karikatür, Şaka, Amcabey, Taş, Taş-Karikatür vb dergilerde çizdi. 1945’te Akşam gazetesine geçti. Sonradan Vatan, Dünya, Hürriyet, Tercüman, Politika, Sabah’ta çalıştı. Taş, Taş-Karikatür, Çarşaf, Çivi adlı mizah dergilerinin yönetimine katıldı. İlk kez "üç boyutlu karikatür"ü gerçekleştirdi; seramikle yaptığı bu karikatürlerini İstanbul ve Ankara’da beş kez sergiledi (1964-66). Karikatürcüler Derneği’nin kurucuları arasında yer aldı, iki dönem dernek başkanlığı yaptı. 1973-79’da Türkiye Gazeteciler Sendikası genel başkanlığında bulundu. İtalya Bordighera’da aldığı "Altın Palmiye" de içlerinde olmak üzere 15 uluslararası ödül kazandı; Türkiye’de İş Bankası ve Abdi İpekçi (Yunanistan Jürisi) ödülleriyle birlikte 18 ödüle değer görüldü. 19 karikatür albümü, 2 inceleme kitabı, anıları (Önce Çizdim Sonra Yazdım, 2001) yayımlandı. </p>
				<p class="genel-yaz"> Semih Balcıoğlu’nu 27 Ekim 2006’da yitirdik. </p>
		  </div>
<div class="calibre2" id="calibre_pb_195"/></body>
</html>