<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_103"> Köye Projektör Tuttu</h1>
				<p class="genel-yaz"> "Herifçioğlu Sen Mişel’de koyuvermiş sakalı / Neylesin bizim köyü, nitsin Mahmut Makal’ı" demişti Bedri Rahmi. Bu şiirde Mahmut Makal bir simgedir. Ceyhun Atuf Kansu’ya göre, "Gerçekten Köy Enstitülerinin bir simgesidir" Mahmut Makal. </p>
				<p class="genel-yaz"> Köy Enstitüleri, bundan<a href="kulturumuzden%20insan_split_107.html#footnote-600-13" id="footnote-600-13-backlink" name="footnote-600-13-backlink">[13]</a> bir gün eksiğiyle tam kırk yıl önce kurulmuştu. </p>
				<p class="genel-yaz"> Ve Mahmut Makal, bundan<a href="kulturumuzden%20insan_split_107.html#footnote-600-13" id="footnote-600-13-backlink" name="footnote-600-13-backlink">[13]</a> tam kırk yıl önce Aksaray (Niğde) Cezaevindeydi. Orada kendisini ziyaret eden Cumhuriyet muhabiri Ferdi Öner’e "hayatını" anlatıyordu... </p>
				<p class="genel-yaz"> Doğrusu istenirse, yirmi yaşındaki bu köy öğretmeninin kişisel yaşamında büyük serüvenler yoktu. Onun için yaşamının bugüne kadarki dört onyılını da etkileyip belirleyecek olan en büyük serüven, Köy Enstitüsünde öğrenim görmüş olmaktı. </p>
				<p class="genel-yaz"> Çobanlıkla geçinen bir ailenin çocuğuydu. İlkokulu köyünde, çobanlık yüzünden sık sık dersleri asmak zorunda kalarak okumuş ve altı yılda bitirebilmişti. (İyi ki "Çoban ressam modası" gibi "Çoban yazar modası" yaratılmadı!) 1943’te İvriz Köy Enstitüsü’ne girdi.... </p>
				<p class="genel-yaz"> 1946’da çok partili rejime geçileceğinin açıklanmasından ve iktidar partisi CHP içinde birtakım ters rüzgârların esmesinden sonra, Köy Enstitülerinin kurucuları Hasan Âli Yücel’ler, İsmail Hakkı Tonguç’lar görevlerinden uzaklaştırıldılar. Milli Eğitim Bakanlığına Reşat Şemsettin Sirer getirildi ve Enstitüler birtakım çevrelerin boy hedefi oldu. </p>
				<p class="genel-yaz"> "Önce öğretmenler değişti," diyor Mahmut Makal. "Reşat Şemsettin’in kafadarlarının seçtiği öğretmenler geldi. Köy yaşamını dile getiren piyesler yerine Necip Fazıl’ın Sabırtaşı’nı sahneye koyduruyorlardı. Sivri öğrencilerin listesini yapmışlar, ifademizi alıyorlardı. Programlar değişmeye başladı. Köylere götüreceğimiz, ‘çeyiz’ şeklinde verilen bir sandık seçme kitap... kızlara verilen dikiş gereçleri, erkek öğrencilere verilen marangozluk, demircilik, inşaat araç gereçleri ki, işlik kuruluyordu bunlarla... ilk önce bunlar kaldırıldı...." </p>
				<p class="genel-yaz"> Reşat Şemsettin’in Bakanlığa gelişinin birinci yılında böylece başlayan değişim, Köy Enstitülerinin kapatılmasıyla sona erecekti. Mahmut Makal işte o ilk yıl Enstitü’yü bitirdi ve Aksaray’ın Nurgüz köyü öğretmenliğine atandı. </p>
				<p class="genel-yaz"> O sıralarda Varlık dergisi, "Biz fikri ve sanatı köye götürmek sevdasındayız. Köy öğretmenlerinden de köylerini tanıtmalarını istiyoruz," diye yazmıştı. Bunun üzerine oturup köyünü anlatan bir yazı kaleme aldı Mahmut Makal. "Karanlık, yoksul, unutulmuş" nice Anadolu köyünden birini tanıtıyordu. 1948 Martında postaladığı "Bir Köy Öğretmeninin Notları"nı Mayıs 1948’de yayımlayan Varlık yöneticisi Yaşar Nabi, yeni yazılar da istedi. Ve Mahmut Makal’ın yazıları iki ayda bir, düzenli olarak dergide yer alır oldu. Sayı aşırı da Muhtar Körükçü’nün "Köyden Notlar"ını veriyordu Varlık. </p>
				<p class="genel-yaz"> İlgi çeken bu yazılar, Ocak 1950’de bir kitapta toplandı. Asıl gürültü de ondan sonra koptu. Aydınlar, yüzyılların köy gerçeğini yeni öğreniyorlardı adeta. Köyün bu geri bıraktırılmışlığı onları birdenbire sarsmıştı... </p>
				<p class="genel-yaz"> İlçeye 45 kilometre uzaklıktaki, kar altında, Türkiye ve dünya ile ilişkisi kesilmiş köyde yaşayan Mahmut Makal, kitabının yayımlandığını Mart ayında öğrendi: Günün birinde bucak müdürü, karakol komutanı ve birkaç jandarma "ziyaretine" geldiler. Kitabının yayımlandığını söyledikten sonra evini aradılar, bulabildikleri kitapları götürdüler. </p>
				<p class="genel-yaz"> Ve 14 Mayıs seçimlerine iki ay kala tutuklandı. Olay epey geç duyuldu ama, bu da gürültü kopardı. Mahmut Makal’ı hapishanede ziyaret ettikten sonra Vali ile konuşan Cumhuriyet muhabiri, "Vali, tevkif hadisesinin eser yüzünden değil, Halkevinde yapılan bir konuşmadan ileri geldiğini beyan etmekle beraber, suçun mahiyetine temas etmemektedir," diye yazıyordu. </p>
				<p class="genel-yaz"> Kırk gün kadar sonra, 29 Nisanda salıverildi, (Sonradan Ataç’tan, gözdağı vermek amacıyla ve Çankaya’nın onayıyla tutuklandığını öğrenecek.) Bu arada İstanbul’da, Ankara’da "bu yazıları kimin yazdığı" tartışıldı. Ankara’daki kimi çevreler İ. Hakkı Tonguç’un yazdığını, İstanbul’dakiler ise Yaşar Nabi’nin kaleme aldığını söylüyorlardı... Nadir Nadi ise mektubunda "Mamıdefendi" diye sesleniyordu Makal’a: "Bu yurda senin gibi daha en aşağı kırk bin Mamıdefendi lâzım olduğunu unutma." </p>
				<p class="genel-yaz"> Demokrat Parti’yi iktidara getiren 14 Mayıs seçimlerinden birkaç gün sonra Cumhuriyet gazetesi Bizim Köy yazarını İstanbul’a davet etti. Gazeteden izlersek: İstanbul’u gezdi, Boğaziçi’ni gördü ve orada Yahya Kemal’le tanıştı, Üniversite’ye gidip ders dinledi, büyük şehrin gece hayatını inceledi, Bursa’ya gitti, uçak yolculuğu yaptı, üniversiteli gençlerin verdikleri çaya katıldı, Gazeteciler Cemiyeti’ni ziyaret etti. Ve "İstanbul’dan Ayrılırken" başlığı altında izlenimlerini yazdı (24 Mayıs - 3 Haziran)... </p>
				<p class="genel-yaz"> Derken, yirmi gün önce Cumhurbaşkanı seçilen Celal Bayar’ın çağrısı üzerine, Çankaya yolunu tuttu: "Cumhuriyet’in Ankara bürosundan Faik Fenik’le gittik, bir süre konuştuk. Kendi köyünü övdü, ‘Bizim köyün idadisi (ortaokulu) bile var. Kahvelerde tarih kitabı okunur’ dedi. İnanmıyorum, hiçbir köy kahvesinde tarih kitabı okunduğunu görmedim. Köyünü tanımıyormuş. Bir isteğim olursa doğrudan kendisine başvurmamı söyledi...." </p>
				<p class="genel-yaz"> Çok geçmeden Celal Bayar, yıldırım telgrafla kendi köyü Umurbey’e atayacak Mahmut Makal’ı. Ama o, bir dilekçeyle kendi köyüne atanmayı isteyecek ve Demirci’ye verilecek. </p>
				<p class="genel-yaz"> Öğretmenlik, Gazi Eğitim Enstitüsü’nde yükseköğrenim, ilköğretim müfettişliği... 1967’de "Bakanlık emri"ne alınır. Danıştay Bakanlığın bu kararını geçersiz sayınca İstanbul’a, Sağırlar Okulu’na atanır. Baskılar sürer, öğretmenlikte "dikiş tutturamaz" olur, on sekiz yıllık hizmetini bir istifa dilekçesiyle noktalar... Karadeniz Bakır İşletmeleri’nde çalışır, emekliye ayrılır... 12 Eylül askeri darbesinden üç gün önce gittiği Almanya’da dört yıl kalır, Berlin’de öğretmenlik yapar. Bir yıl da Berlin Kültür Senatörlüğü’nün Almanya’da kitabı yayımlanan yazarlardan birine kura ile verdiği burstan yararlanır. </p>
				<p class="genel-yaz"> Köy Enstitülerinin simgesi, ödünsüz savunucusu Mahmut Makal’a göre, "İşin düğüm noktası, okuma." Enstitüleri suçlayan yazılardan, müfettiş raporlarından örnekler veriyor: </p>
				<p class="genel-yaz"> "Ben bu suçlamaları, Enstitülerin yararını ortaya koyan belgeler olarak kabul ediyorum. Bakın: ‘Çok sık kitap tanıtma, okutma, özünü açıklama, öğretmen ve öğrencilere bu eserlerin özetini çıkartma. Çocuklara boş zamanlarında hep ders dışı eserler ve roman şeklindeki kitapları okutmaktadırlar.’ Bunları bir müfettiş yazıyor. Yani bulduğu suçlar, bunlar!" </p>
				<p class="genel-yaz"> Mahmut Makal, Bizim Köy’den bu yana tanığı olduğu toplumsal aksaklıkları, dengesizlikleri yazdı sürekli olarak; kitaplarının sayısı yirmiyi aştı. Kimi çevreler yazdıklarını küçümsediler. "Bunlar yalnızc"a gözlemlerdir, notlardır. Yazınsal değeri yoktur" dediler. Bu konuda kendisi ne diyor? </p>
				<p class="genel-yaz"> Bu soruyu yönelttiğimde, kitaplarının on bir dilde çıkmış yirmi bir ayrı çevirisi üzerine yazılanları getirip önüme koydu. Sabahattin Eyuboğlu’nun, Vedat Günyol’un, Ceyhun Atuf Kansu’nun, daha nice yazarın değerlendirmelerini içeren bir dosya daha getirip ortaya serdikten sonra, "Sorunuzun cevabı bunlarda," dedi. Tunus’ta çıkan Action’dan (22 Aralık 1963) şu üç cümleyi not etmekle yetindim: </p>
				<p class="genel-yaz"> "Mahmut Makal’ın yalnızca bir tanık, rastlantıların yazar yaptığı bir sanatçı olmadığını ısrarla belirtmek gerekir. Mahmut Makal, güçlü, açık, keskin bir deyişle yazıyor. Ama bu deyiş, çoğunlukla, gerçek yazarı belirten, anlatılmaz bir büyü sezdiren, kekre bir şiire erişiyor." </p>
		  </div>
			<div class="calibre2" id="calibre_pb_209"/></body>
</html>