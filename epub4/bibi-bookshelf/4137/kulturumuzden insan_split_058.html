<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_56"> 50 Yıllık "Kafa Emekçisi"</h1>
				<p class="genel-yaz"> "Birçok işlere girip çıktım. Hayatı pek ciddiye aldığımı sanmıyorum. Gezgin tiyatro kumpanyalarında oyunculuk, ücretli memurluk, duvarcılık yaptım. Sünger avcılığı ve seyyar köftecilik yapmadım, bir revüde ve bir kabzımalın yanında çalıştım, kâtiplik ve dansörlük yaptım. </p>
				<p class="genel-yaz"> "Rabarba diye, dublaj filmlerindeki kalabalık sahnelerde duyulan gürültüye; rabarbacı, bu gürültüyü yapanlara denir. Rabarbacılık da yaptım, evet. Ben de bir rabarbacıydım." </p>
				<p class="genel-yaz"> Afif Yesari, yaşamı pek ciddiye almadığını söylüyor ama, yazmayı, yazarlığı epey ciddiye alıyor. "Bu işleri," diyor, "hayatımı kazanmak için değil, daha çok yazacağım şeylere malzeme olsun diye yaptım. Nitekim oldu da..." </p>
				<p class="genel-yaz"> İlk yazısı Yeni Edebiyat dergisinde yayımlandığında 19 yaşındadır. Meslek olarak yazarlığı seçmiştir; öyküler yazar, röportajlar yapar... </p>
				<p class="genel-yaz"> 1945’te Atilla Revü Opereti’nde dansörlüğe başlar. Maksim’de Değişen Dünya adlı müzikalde oynar, bir ara da Carmen operasında Don Jose rolünü üstlenir. </p>
				<p class="genel-yaz"> 1946’da İstanbul Şehir Tiyatrosu’da görürüz Afif Yesari’yi. Jül Sezar ve Gök Korsan adlı oyunlarda roller alır. İki sezon sonra da, tiyatronun havasıyla uyum sağlayamadığı gerekçesiyle ayrılıp gezgin tiyatro topluluklarına katılır. Halide Pişkin, İhsan Balkır ve Vedat Örfi Bengü tiyatrolarındaki çalışmaları 1947’ye kadar sürer. O yıl, bir arkadaşıyla "Işık Revü Opereti"ni kurar. Beyazıt’taki "Lale Bahçesi"nde perdesini açan topluluk, çok geçmeden iflas eder... </p>
				<p class="genel-yaz"> Bu sırada sinemaya ilk adımını dublaj yaparak atmıştır. Çok geçmeden, Harmankaya adlı filmde rol alır. Yıl, 1947... En büyük rolünü Efe Aşkı filminde üstlenir: "Kâhya" olur. 1968-69’a, Türk -İtalyan ortak yapımı İstanbul Macerası’na kadar, 88 filmde irili ufaklı rollere çıkar; en çok da "kötü adam"ı oynar. </p>
				<p class="genel-yaz"> Senaryo yazarlığına da yönelir. Yedi sekiz filmin senaryosu, onun imzasını taşır. Bunların dışında, adını kullanmadığı on kadar senaryo daha vardır. Diyor ki: </p>
				<p class="genel-yaz"> "Bizde bunlar pek kapkaç, hafife alınan işler... Bir film stüdyosunun sahipleri, bir tarihte Maurice Chevalier’nin bir filmini seyrettirdiler bana, sonra da ‘Bunu bizim atmosferimize uydurarak yeniden yazacaksın’ dediler. Ne demekse o... ‘Olur’ dedim. Terzi olsaydım, ‘Hayır beyefendi, size spor gitmez, ille kruvaze dikeyim’ mi diyecektim. Diyemem ki! Bunu, salt sanatla uğraştığını iddia eden, belirli zümreden, hali vakti yerinde kişiler küçümseyebilirler. Ben de onlara derim ki: Evet, gerçek bir yazar, her çeşit yazar. Uzaktan ahkâm kesmek kolay. Gel efendi, sen de böyle yaz da görelim!" </p>
				<p class="genel-yaz"> Ve sinema eleştirileri, röportajları da yayımlar... </p>
				<p class="genel-yaz"> "Bütün bunları yaptık ama, sinemayla ilgili kitaplarda benden hiç söz etmezler. Neden acaba? Bazı şeyleri anlamıyorum. Ben sempatik bir adam değilim, acaba ondan mı?" </p>
				<p class="genel-yaz"> 1950’li yıllar boyunca İstanbul Radyosu’yla da ilişkidedir. Konuşmalar yapar, kendisinin de rol aldığı radyo oyunları, skeçler hazırlar. Ve kimi yabancı şarkıların sözlerini Türkçeleştirerek "şarkı sözü yazarlığı"nın bir çeşit öncüsü olur. </p>
				<p class="genel-yaz"> Türkiye’de, televizyonda oynanan ilk oyun (aynı zamanda ilk yerli oyun), onun kaleminden çıkmadır. 15 günde bir yayın yapan İstanbul Teknik Üniversitesi Televizyonu’nda 23 Aralık 1954’te canlı olarak yayımlanan Mektup’ta önemli rollerden birini de üstlenir. Böylece "ülkemizde televizyon ekranında görünen ilk tiyatro sanatçıları"ndan biri olur. </p>
				<p class="genel-yaz"> O günlerin basınında yankılanan bu "ilk televizyon oyunu"ndan çok, "Düşünce Tiyatrosu" ile tanınır Afif Yesari. Bu tiyatro "tür"ünü ilk o bulmuş, ilk örnekleri o vermiş, "Düşünce Tiyatrosu"nun tanıtılması, uygulanması yolunda çaba harcamıştır. Şöyle açıklıyor: "Bizim bir dış davranışımız var, bir de kendi kendimize kaldığımız zamanki iç halimiz. Düşünce Tiyatrosu, davranış ve düşünceyi aynı anda, sahne ışığı altında seyirciye iletme olanağı veriyor. İnsanların sustukları zaman konuştukları, spikerler aracılığıyla aktarılıyor." </p>
				<p class="genel-yaz"> Düşünce Tiyatrosu, ilk kez, 16 Nisan 1957’de Teknik Üniversiteliler Tiyatrosu’nun oynadığı birer bölümlük iki oyunla (Olduğu Gibi ve Uzak) basına, özel çağrılılara tanıtılır. Sonradan başka gösterimler verilir. Afif Yesari, ilki 1966’da olmak üzere, başlarında "Düşünce Tiyatrosu manifesti"nin yer aldığı birkaç oyun yayımlar. </p>
				<p class="genel-yaz"> Afif Yesari’nin yaptığı işlerden birkaçını daha sayalım: 1959’da Uluslararası Güzellik Yarışması’nda üç dilde spikerlik, 1961’de İstanbul’a gelen yabancı revülerde sunuculuk, aynı yıl Oda Tiyatrosu’nda Sel adlı oyunda başrol, 1970-75’te İstanbul Radyosu’nda "Pazar Neşesi", "Tatil Günü" gibi programların hazırlayıcılığı, 1973’te Türkiye’de ilk kez dört dilde düzenlenen "Boşluk 73" Şiir Sergisi (amaç, şiiri sergi yoluyla da yabancılara tanıtmak)... </p>
				<p class="genel-yaz"> Ve çeşitli konularda kitaplar... Bunlar arasında Ruhlar Konuşuyor, Çağlar Boyunca Büyü ve Büyücülük, Bedensiz Varlıklar ve Ruhsal Olaylar da var. "Benim çok genç yaştan her şeye merakım vardır," diyor. "İnceler, doküman toplarım. Sonra oturur yazarım. Yoksa ben metapsişist değilim, spiritualist, medyum, operatör (uyutan kişi) değilim. Büyücü de değilim..." </p>
				<p class="genel-yaz"> Hengâme ve Şalter, Afif Yesari’nin basında yankı uyandırmış mizah yapıtları. Bunları "roman" diye niteleyenler de var, "gülmece yazıları" diye adlandıranlar da... Bir üçlü olarak düşündüğü, şimdi sonuncusunu (Kontak) yazdığı bu yapıtlarında, günlük siyasal olaylardan uzay araştırmalarına, kendi yaşamından kesitlere değin, pek çok şey içiçe... Bunlardan söz ederken, "İçinde bulunduğum koşulları olduğu gibi aktarmak istedim," diyor. "Bu amaçla, gazetelerden kupürler de aktardım. Kupürlerin, bir gerçekçilik havası kazandırdığı kanısındayım. Aslında çok gırgır olaylar tabii... Öyle garip bir çağdayız ki, bu çağ ancak gırgıra alınarak yazılabilir. Daha doğrusu, yaşadığımızı yazdığımız zaman kara mizah çıkıyor ortaya. Hiç ciddiye alınacak şey yok..." </p>
				<p class="genel-yaz"> Afif Yesari, iki yüz dolayında dedektif romanının da yazarı. Çokça sözü edilmiş bu "rekor"u üzerinde durmak istemiyor pek. Olayın özeti şu: 1950’lerde, Ragıp Şevki Yeşim’in önerisi üzerine, Hadise Yayınevi’ne haftada iki roman yetiştirir. Bunların birçoğu, topu topu yedi tane vurdulu kırdılı Mike Hammer romanı yazmış olan Mickey Spillane’in "taklit"leridir. Bir New York kent rehberi edindikten sonra masanın başına oturur, Mike Hammer’li bir dolu roman kaleme alır. Ayrıca, Muzaffer Ulukaya takma adıyla, yayımcının hazırladığı kapaklara uygun romanlar.... </p>
				<p class="genel-yaz"> "Ben kafa işçisiyim. Bu yük hafiftir, kaldırırım; öteki ağır yükün altına girmem, diyemem. Bir bakıma benim için yeni bir şeydi, neşeli oluyordu, yazma deneyimim artıyordu. Ama, üç günde bir kitap yetiştirmek de kolay iş değildi. Amfetaminler (uyku gidericiler, doping ilaçları) filan almak zorunda kaldım. 30+30+32=92. Bu, üç günlük bir denklemdi benim için. 92 sayfayı tamamlayınca, roman da bitiyordu." </p>
				<p class="genel-yaz"> Bir de "ünlü romancı Mahmut Yesari’nin oğlu" olarak tanınmaktan, tanıtılmaktan hoşlanmıyor Afif Yesari: "Babam ne karaborsacıydı, ne vatan hainiydi, ne şuydu, ne buydu. Ama o ayrı bir yazar, ben ayrı bir yazarım." Yetişmesinde babasının yardımı olmadığını da ekliyor: "Kimseden esinlenmedim, kimse de bana şöyle yap demedi. Bunlar öğretilemez şeylerdir. Karnı sancıyan bir kedi, onu giderecek otun hangi ot olduğunu sezer; otu yiyip sancısını geçirir. Ben de öyle yaptım. Kafa sancımı giderecek yapıtlar, yazılar okudum. Üstelik, Mahmut Yesari’nin geçimsiz, onu bunu kıran bir yazar oluşunun, yaşamım boyunca bana çok zararı dokunmuştur. Ona kırılan gazete sahipleri, yayıncılar bunun acısını benden çıkarmaya çalışmışlardır." </p>
				<p class="genel-yaz"> Prof. SADUN AREN   • 1922’de Erzurum’da doğdu. Siyasal Bilgiler Okulu’nu bitirdi (1944). Bir süre Maliye Bakanlığı’nda stajyer memur olarak çalıştıktan sonra bitirdiği okulda Akçalı Bilgiler (Maliye) ve İktisat asistanlığına başladı (1945). Doçentliğe yükseltildikten (1950) sonra İsviçre’ye giderek (1951) Economic Commission for Europe’da (ECE) çalıştı; oradan İngiltere’ye, Cambridge Üniversitesi’ne geçti. 1956’da Türkiye’ye döndü, ertesi yıl profesörlüğe yükseltildi. 1963’te Türkiye İşçi Partisi’ne girdi, İstanbul milletvekili seçildi (1965-69) 12 Mart döneminde TİP davasında yargılanarak 12 yıl hapse mahkûm edildi. 1974’te Af Yasası’ndan yararlanarak özgürlüğüne kavuştuktan sonra DİSK Araştırma Dairesi’nde çalıştı, Ankara’da DİSK’in Araştırma Enstitüsü’nü kurdu. 12 Eylül döneminde önce bir kitabından, sonra DİSK davasından dolayı iki kez tutuklandı. Aşağıdaki konuşmadan sonra Sosyalist Birlik Partisi’nin kurucuları arasında yer aldı ve parti genel başkanlığına getirildi. Makroiktisat alanındaki çalışmalarıyla da tanınan Prof. Aren’in başlıca kitapları şunlar: İstihdam, Para ve İktisadi Politika (1960), İktisada Başlangıç (1965), Ekonomi El Kitabı (1968), Para ve Para Politikası (1984), Bir Dönemden Yazılar (1989). </p>
		  </div>
<div class="calibre2" id="calibre_pb_115"/></body>
</html>