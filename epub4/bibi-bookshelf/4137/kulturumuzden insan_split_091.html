<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_88"> Sunturlu Şiir....</h1>
				<p class="genel-yaz"> Aşağıdaki konuşma 1974’te, Bir Siyasinin Şiirleri’nin, yayımlanmasından kısa bir süre sonra yapıldı. Can Yücel, şiirlerine, yazılarına, hatta yaşamına ve söylemine egemen olan özgün üslubuyla yanıt verdi sorularıma; "Şiir, insanlığın kurtuluşu doğrultusunda ölümcül bir denemedir," dedi. </p>
				<p class="genel-yaz"> — Can Yücel şiirinin "yapı"sından başlayalım isterseniz. Bana kalırsa, Sevgi Duvarı’nda da, Bir Siyasinin Şiirleri’nde de çözümlenmesi gereken ilk öge, yapı... </p>
				<p class="genel-yaz"> — Yapı mı? Son şiirler için diyorsanız "yapı tanımı" kolay: Dört taş duvar, bir de pencere, parmaklıklı... Ama bu tanımı fazla havai bulmayasınız diye şıp söyleyeyim: Ben şiirde "yapı" kavramına karşıyım. Çünkü bence şiir bir devinmedir ve bu devinmenin, bir yapıda olduğu gibi parçaları değil, evreleri vardır. Daha soyut bir deyişle, şiir bir mekân değil, bir zamandır. Belki de belirli bir mekândan, kapalı bir yerden, bir çıkmazdan kurtulmak için girişilen bir devinmedir şiir... Sözgelimi, bir kuyu dibinden kurtulmak üzere bir atılım... Kuyunun ağzında ufacık bir ışık papatı var, siz de kuyunun dibindeki Yusuf’sunuz... Sözden (sözde değil) ellerinizle, ayaklarınızla, o ışık papatına doğru tırmanıyorsunuz... Gözünüz o ışık çiçeğinde, ama o sözlerden oluşmuş ellerinizle, ayaklarınızla o karanlık kuyunun çetelesini çıkarmak zorundasınız, en ufak çıkıntısına, girintisine dek... İşte bu gözlem gücüyle yürütülen çaba, sizi kuyunun ağzındaki şiirselliğe ulaştıracaktır. Bir bakıma bilince doğru bir yolculuk bu... Bu çabayı hor görenler var, olsun! Bence şiir, insanlığın kurtuluşu doğrultusunda, istediği kadar hurda sayılsın, yine de ölümcül bir denemedir. Kaldı ki bu bireysel gibi görünen denemenin kaynağı insanlık tarihiyle yaşıt olan ortak denemedir, sözdür, dildir, bilgidir, bilimdir; kısadan kısası, bu deneme hem toplumsal, hem de evrenseldir. Yani şiiri düzen bir özne bile olsa, özü nesnedir... Ve hiç kuşkusuz, ortaya çıkan şiir nesneldir... Şiirse tabii... </p>
				<p class="genel-yaz"> — "İroni"nin Can Yücel şiirindeki yeri nedir? Bir "leitmotiv" gibi mi alınıyor, yoksa şiiri kuran başlıca ögelerden biri mi? </p>
				<p class="genel-yaz"> — Sanırım, bu "ironi" sanatını "bıyık altından gülme" diye karşılayabiliriz Türkçede. Bu karşılamaya varsanız, hemen deyim ki size, biz çoktan bıraktık bıyık altından gülmeyi, 142 dişimizle birden gülüyoruz... </p>
				<p class="genel-yaz"> — Peki, "zekâ"nın yeri ve önemi? </p>
				<p class="genel-yaz"> — A kardeşim, şimdi gazeteden çıksak, Karaköy’e varabilmek için –ki bu yol bence yatay bir kuyudur– kaç varta atlatmamız gerekecek!... Bu da ancak zekâmızı işletmekle olur. Yoksa eziliriz, sakatlanırız, yahut ne bileyim, karakolu boylarız... E, şiir de biraz böyle bir şey, değil mi? </p>
				<p class="genel-yaz"> — "Can Yücel şiirinin yapı taşlarındandır" diyebileceğimiz başkaca ögelerden söz edebilir miyiz? Sözgelimi halk kaynağı, halk ağzı, halk türküleri.... </p>
				<p class="genel-yaz"> — Demin buraya gelirken, bir taksinin kabamdan bir kesit almasını önleyim derken, öyle bir "piruet" yaptım ki, kendim de şaştım. Yani ayaklarımın ucunda fırdolayı dönüverdim. Oysa ben baleden zerre anlamam. Senin anlayacağın, bu ölüm-kalım savaşında gövdemizden, bilgimizden, dilimizden, bilincimizden can havliyle ne devşirebilirsek onu devşirip şiirli (!) yaşamamızı sürdürmeye bakıyoruz. İşte bu dediğim "piruet"i becerdikten sonra da öyle sunturlu bir küfür savurdum ki, ne cevher varmış bende diye hayran kaldım kendime... Halk ağzıyla tabii... </p>
				<p class="genel-yaz"> — Ya kullanılan teknik? Cemal Süreya, "Can Yücel kadar değişik teknikler kullanmış şairimiz yoktur diyebiliriz," diyordu Papirüs’teki yazısında. Bu, Bir Siyasinin Şiirleri’nde daha da belirgin. Sözgelimi, bir mahkeme kararına da, rubai biçimde yazılmış bir şiire de rastlıyoruz. </p>
				<p class="genel-yaz"> — Hepsi de yaşayabilmek için kardeşim... Bi sâfiyane itlik... </p>
				<p class="genel-yaz"> — Dil konusundaki tutumunuz? "Özel bir dil" yaratma çabasında olduğunuz yolundaki görüşe katılır mısınız? </p>
				<p class="genel-yaz"> — Kuş dili filan gibi mi?.. </p>
				<p class="genel-yaz"> — Çevirmenlikle şairliğin ilintisi? </p>
				<p class="genel-yaz"> — Ben yabancı dillerden epey şiir çevirdim Türkçeye, çok da yararını gördüm. Çünkü ben, kendi şiirimi yazarken bile, bir başka şairin, kendimden hariç bir şairin şiirini yazar gibi yazmaya çalışıyorum. </p>
				<p class="genel-yaz"> — Bir Siyasinin Şiirleri’ndeki içeriğe gelelim mi? </p>
				<p class="genel-yaz"> — Gelelim! Bir Siyasi’nin Şiirleri’nde içerik: İÇERİSİ. </p>
				<p class="genel-yaz"> — "Ben şiir düzmek değil, şiiri düzmek istiyorum" dizesindeki anlam? </p>
				<p class="genel-yaz"> — Önce üremeyle ve aşk dolgunluğuyla ilgili elbet... Sonra da Türkiye’nin bu can-havli döneminde artık düzülmemesi gereken, ama hâlâ düzülüyorsa, o zaman da acele düzülmesi gereken bir şiir türüne karşı düşmanlığıma yorabilirsiniz bu dizeyi... Türk halkının yüzyıllardır köy köy, hane hane, ümük ümük tıkanıp kalmış acısı, bizde de teknolojinin hangi ters yoldan olursa olsun ilerlemesi sayesinde ilk kez, hızla paylaşılır, hızla sınıf bilincine eriştirilebilir bir keskinliğe yanaşmaktadır... Geçen gün bir yük kamyonu gördüm, paslı, çamurlu... Kıçında tebeşirle "Seveni yok Seyfullah" yazılıydı... Şimdi, bu Seyfullah, sevilmemenin acısını, insan yerine konmamanın acısını böyle yalın, böyle açık seçik ve böyle dağ bayır, saatte yüz kilometre hızla haykırırken, ne yalan söyleyim, kardeşim, ben o buruk ve burulmuş acılı, yayan ve yavan ve acısı kendinden menkul ve sanat dergilerinde mukim ve soyut ve damıtık şiirleri değil düzmek, öyle şiirleri bellemek bile istemiyorum. </p>
				<p class="genel-yaz"> Prof. Dr. METİN AND   • 1927’de İstanbul’da doğdu. Galatasaray Lisesi’ni (1942) ve İÜ Hukuk Fakültesi’ni bitirdi (1950). Rockefeller Vakfı Bursu’nu kazanarak ABD ve Avrupa’da incelemelerde bulundu (1956-57). Forum dergisinde tiyatro ve bale eleştirmenliğiyle başlayan ve on beş yıl süren serbest yazarlıktan sonra AÜ Dil ve Tarih-Coğrafya Fakültesi’nde (DTCF) kurulan Tiyatro Kürsüsü’nde öğretim görevlisi oldu. Doçentliğe, profesörlüğe yükseltildi (1980); bölüm başkanlığına getirildi. Ayrıca Basın Yayın Yüksekokulu’nda dersler verdi. Amerika, Avrupa ve Asya ülkelerinde incelemeler yapan, uluslararası kongre ve konferanslara katılan Metin And, uzun bir süre de Devlet Tiyatroları Edebi Kurul üyeliğinde bulundu. Tiyatro ve halk dansları üzerine çok sayıda kitabı var. Başlıcaları şunlar: Kırk Gün Kırk Gece (1959), Türk Köylü Dansları (1964), Geleneksel Türk Tiyatrosu (1969), Meşrutiyet Döneminde Türk Tiyatrosu (1971), Dünyada ve Bizde Gölge Oyunu (1977), Cumhuriyet Dönemi Türk Tiyatrosu (1983). Son yıllarda kültür ve sanat tarihi, sosyal tarih alanındaki çalışmaları yayımlanıyor: 16. Yüzyılda İstanbul (1994), Minyatürlerle Osmanlı-İslam Mitologyası (1998), Osmanlı Tasvir Sanatları (2002), Ritüelden Drama (2002), vb.  </p>
		  </div>
<div class="calibre2" id="calibre_pb_179"/></body>
</html>