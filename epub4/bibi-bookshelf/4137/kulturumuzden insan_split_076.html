<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_73"> Şiirde Kesintisiz Yenilik</h1>
				<p class="genel-yaz"> "Önce sevgi başlıyor." </p>
				<p class="genel-yaz"> Arif Damar, bu cümleyle girişti şiir serüvenini anlatmaya. </p>
				<p class="genel-yaz"> Başlangıç çok erken yaşlara, ilkokulun üçüncü, dördüncü sınıflarına kadar uzanıyor. "Bir Günün Açıklaması" başlıklı şiirine yerleştirene kadar "İncitirim diye saklısında tuttuğu" bir anısı bile var: </p>
				<p class="genel-yaz"> "Yağmurlu bir karanlıktan eli elimde / Evimize dönerken düşünüyordum / "Akşam güneşi gibi bize emanet"ti / Kötü bir şey vardı bu sözde ama / Anlayamadım ne demekti / "AKIYORDU SU" şiiri ne güzel / Benzemiyordu kitaptakilere / Ağabeyim niçin sakladı benden / Yazan neden mapus / Adı Nâzım Hikmet’ti." </p>
				<p class="genel-yaz"> Ertesi yıl annesini yitirdi... Ortaokulun birinci sınıfında ilk şiirini yazdı–ilkokulda birlikte müsamereye çıktıkları Fitnat’ı düşünerek kaleme sarılmıştı... İlk yayımlanan şiiri ise, "Edirne’de Akşam." Yenikapı Ortaokulu’nda öğretmenlik yapan Hasan Tanrıkut, öğrencisinin şiirini Yeni İnsanlık dergisine koyarken şu notu düşmüştü: "Arif Damar yaşına ve sınıfına göre büyük bir olgunluk gösteriyor. Onun daha şimdiden büyük sanatkârlara derin bir sevgi ve hayranlık beslediğini görüyoruz. Değerli bir unsur olarak yetişeceğine hiç şüphemiz yoktur." (15 Mart 1940) </p>
				<p class="genel-yaz"> Nâzım Hikmet etkisiyle yola çıkmıştı; Hasan Tanrıkut ona Yahya Kemal’i, Ahmet Haşim’i sevdirdi. </p>
				<p class="genel-yaz"> 1941’de Gün gazetesinde Arif Hüsnü imzasıyla göründü. Lisedeyken Hilmi Ziya Ülken’le tanıştı, onun çıkardığı İnsan dergisinde yeni bir şiiri yayımlandı (1943). </p>
				<p class="genel-yaz"> Hep ilgi görüyor, yüreklendiriliyordu ama, İstanbul Erkek Lisesi’nin o dönemdeki yöneticileri örneğince, yetenekli bir gencin öğrenim yaşamına gözünü kırpmadan son verenler de vardı.... </p>
				<p class="genel-yaz"> Lise yarıda kesildi; işsiz, kimsesiz kaldı. Felsefe öğrencisi Şevki Akşit’le tanıştı, Ankara’ya gitti, memur oldu.... İşte o sıralarda, bir gün Şevki Akşit’e soruyor: "Öğle yemeği yedin mi?" "Yedim," diyor Şevki Akşit. "Ben de yiyeyim," deyip cebinden bir gazeteye sarılı çeyrek ekmeğiyle birkaç zeytin tanesini çıkarıyor... Şevki Akşit çok üzülmüş. Ertesi gün annesine bir tepsi börek yaptırıyor, gazeteye sarıp Arif Damar’a getiriyor. Zayıf, esmer delikanlı, bir oturuşta böreğin hepsini gövdeye indiriyor... </p>
				<p class="genel-yaz"> 1945’te ardaşlarıyla birlikte yayımladığı on beş günlük düşün ve sanat dergisi Ant’ta onu Arif Barikat olarak görüyoruz. Bir arkadaşının önerdiği bu "takma soyadı"nı yıllarca kullanacak - 1956’da ilk kitabı Günden Güne’yi yayımlayana kadar. </p>
				<p class="genel-yaz"> 1947’de, "işini ve aşkını yitirince", askere gitmeye karar verdi. Erzurum... Hastalık.... Zara ve Sivas’ta sürgün alayları... </p>
				<p class="genel-yaz"> 1950’de İstanbul’a döndü, iş bulamadı. Mahmutpaşa’da işportacılık yaparak yaşamını kazandı. Gülerek o günleri anlatıyor: "Bazı kaynaklarda ‘seyyar satıcı’ deniliyor. Onu herkes yapar. Ben Mahmutpaşa işportacısıydım. Arada ayrım var!" </p>
				<p class="genel-yaz"> Yönetimine katıldığı Yeryüzü dergisinde "Dayanılmaz" başlıklı şiirinin yayınlanmasının hemen ardından, beş arkadaşıyla birlikte gözaltına alındı, işkence gördü. Çok geçmeden de gizli TKP’nin üyesi olduğu gerekçesiyle tutuklandı (1951). İki yıl süren tutukluluktan sonra aklanacak ama, polisteki "fiş"i yaşam boyu ardını bırakmayacak. O da avukat kâtipliği, muhasebecilik, kitapçılık yaparak geçimini sürdürecek. Kitapçılığının sonunu şöyle anlatıyor: </p>
				<p class="genel-yaz"> "1982’de bir ihbar üzerine gözaltına alındım. Sıkıyönetime ‘Yasak kitap satıyor, lise öğrencilerine sol fikirler aşılıyor’ diye bir ihbar mektubu yazılmış. Birkaç gün, 141. maddeye giren bir suçu kabul etmem için baskı yapıldı. Benimle birlikte kalanlar işkenceye götürülüp getiriliyor, bana gözdağı veriliyordu. Direndim. 142. maddeyi uygulamak istediler, o da tutmadı. Evimden bütün dergi koleksiyonlarımı götürmüşlerdi. Sıkıyönetimce yasaklanmış aynı dergiden iki tane bulununca, yasak yayın bulundurmaktan üç aya mahkûm edildim. Gerçekte bu, benim için bir kurtuluş oldu. Basın ilgilenmeseydi bu kadar kolay kurtulamazdım. Bundan dolayı 1984’te Bozcaada Cezaevi’nde 51 gün yattım." </p>
				<p class="genel-yaz"> Günden Güne adlı kitabının yayımlanmasından beş buçuk ay sonra toplatılıp dava açılması (1957), "Che İçin" başlıklı şiirlerinden dolayı yargılanması (1967), Sakarya gazetesinde "Vietnam" başlıklı eski bir şiiri yayımlandığı için Gölcük Askeri Mahkemesi’ne verilmesi (1984) gibi, aklanmayla sonuçlanmış başka "çile"leri de var... </p>
				<p class="genel-yaz"> Ama o, "çile"den söz edilmesinden, 1940 kuşağının "Acılı kuşak" diye anılmasından yana değil. "Bütün bunlardan yakınmıyorum," diyor. "Hepsini doğal buluyorum. Olacak. 1940 Kuşağı’ndan (.....) gibi kişilerin başına 40’lı, 50’li yıllarda bir şeyler gelmiş. Bugün yaşananlar çok daha feci. Dokuz on yıldır yatanlar, ölenler, işkence görenler var...." </p>
				<p class="genel-yaz"> Arif Damar, sanatçının değerinin çektiği çilelerle ölçülmesine karşı: "Şiirin sanat değeri yoksa, onun çilekeş ozanı ancak ‘Sosyal mücadeleler tarihi’ adını taşıyacak kitapta yerini alır, o kadar. O başka konu." Türk şiirini de bu ölçütle değerlendiriyor: "Biz toplumcu-gerçekçi şairlerdik ama, Garip’çilerin şiirlerine de sevgiyle yaklaştık, İkinci Yeni şairlerini ilgiyle izledik. Cemal Süreya’yı ilk destekleyenlerden biri benim. Turgut Uyar şiirine de sevgi duydum. Garip ve İkinci Yeni, toplumsal değerler açısından bakılırsa, eleştirilebilir. Ama bunları bir sanat hareketi olarak alırsak, her iki akım da şiirimizi değiştirmiştir." </p>
				<p class="genel-yaz"> Bütün dünyada şiirin değişim içinde olduğunu savunan Arif Damar, Türk şiirinin de artık Nâzım Hikmet’i aştığı kanısında: "Elli yıldır onu okudum, artık ondan öğreneceğim bir şey kalmadı. Bu, Nâzım Hikmet büyük şair değil, anlamına gelmiyor. Belli zamanda belli kişiler belli sorunları çözümlerler ve kalıcı olurlar. Nâzım da bunlardan biri." </p>
				<p class="genel-yaz"> Ona göre Nâzım Hikmet’in en büyük eksikliği, gerçeküstücülükten geçmemiş olması: "1940 Kuşağı’nın gerçeküstücülüğe karşı tavır alması," diyor, "bir yerde toplumcu-gerçekçi şiirin kendini geliştirememesine, o şairlerin de okunmamasına yol açtı." </p>
				<p class="genel-yaz"> Şimdi Arif Damar’ın şiirine geliyoruz: "Ben de önceleri şiirimi halk anlasın, sanatımda doğru ilkeleri savunayım, diye düşünüyordum. Ancak o zaman şiir, estetik yönden zayıf oluyor. Artık toplumcu-gerçekçilikle kendimi sınırlamıyorum. Böyle bir anlayış sonucu Sovyetler’de çok kötü romanlar yazıldı, kötü resimler yapıldı. Bu sözü kullanmaktan vazgeçmeli. Artık bugünün ‘Gerçekçi’ ozanları daha iyi şiirler yazıyorlar. Çünkü bağnazlıktan kurtuldular. Ne gerçeküstücülük yasak, ne romantizm. Bunların hepsi insanlığın kültür mirası." </p>
				<p class="genel-yaz"> Söyleşimizin sonunda Arif Damar, şiirini sürekli geliştirmekten yana olduğunu, bir şiirinin ötekine benzememesi için çaba harcadığını, kendini yinelemekten kaçındığını vurguluyor. Demir Özlü’nün deyişiyle, "Değişen, çeşitlenen doğa ve insan gerçekliğiyle şiirde deviniyor" o. Arif Damar portresini, sanırım onun şu dizeleriyle tamamlamak yerinde olur: </p>
				<p class="genel-yaz"> "Bir soğuk demirciyim şiirde / Bir sıcak demirciyim şiirde / Açtım bütün sokakları gökyüzüne / Sevgiye giden sokakları bütün." </p>
				<p class="genel-yaz"> İSMET ZEKİ EYÜBOĞLU   • 1925’te Trabzon’un Maçka ilçesinde doğdu. Vefa Erkek Lisesi’ni (1948), İÜ Edebiyat Fakültesi Klasik Filoloji Bölümü’nü bitirdi (1953). Bir süre öğretmenlik yaptı. 1959’dan sonra İstanbul’da serbest yazar ve çevirmen olarak çalıştı. Çeşitli gazete ve dergilerde çok sayıda yazısı ile telif ve çeviri 40’ı aşkın kitabı yayımlandı. Kitaplarından başlıcaları Divan Şiirinde Sapık Sevgi (1968), Anadolu İnançları (1974), İnsanın Boyutları (1979), Alevilik, Sünnilik, İslam Düşüncesi (1979), Şeyh Bedrettin ve Varidat (1980), Anadolu Uygarlığı (1981), Kendi Sözleriyle Atatürk İlkeleri (1981), Mezhepler Tarikatlar Tarihi (1987), Türk Dilinin Etimoloji Sözlüğü (1988), Mevlâna (1988)’dır. </p>
				<p class="genel-yaz"> İsmet Zeki Eyüboğlu’nu Kasım 2003’te yitirdik. </p>
		  </div>
<div class="calibre2" id="calibre_pb_149"/></body>
</html>