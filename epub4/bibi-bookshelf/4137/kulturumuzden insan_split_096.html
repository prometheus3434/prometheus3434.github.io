<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_93"> Coşkunun ve İnancın Şairi</h1>
				<p class="genel-yaz"> "Terzi kendi söküğünü dikemez" denir. Bunu bile bile, edebiyat tarihçisi Şükran Kurdakul’un şair Şükran Kurdakul’u incelemesini istedim. O, alışılmış sorulara benzemeyen bu sorumu yanıtlarken hem şiirinin evrelerinden söz etti, hem yaşamının başlıca duraklarından. </p>
				<p class="genel-yaz"> Edebiyata ilgisi çok küçük yaşlarında başlıyor. İlkokulun son, ortaokulun ilk sınıflarında. Bu dönemde yazdıkları Çocuk Sesi, Maceralar Dünyası gibi dergilerde yayımlanıyor. Babasını, daha bir buçuk yaşına girmeden yitirmiş. Onun Osmanlı İmparatorluğu’nun son döneminde nice savaşlara katılmış, Kurtuluş Savaşı’nda çeşitli cephelerde çarpışmış bir binbaşı olduğunu çok sonraları öğrenecek. Kimbilir, belki de o küçük yaşlarda "kırık dökük dizeler" kaleme alarak içini darlaştıran bir şeylerden kurtulma istekleri, bu "yetim çocuk" duyarlığından kaynaklanıyordu... </p>
				<p class="genel-yaz"> Annesiyle birlikte İstanbul’dan ayrılıp İzmire yerleştiklerinde on dört, on beş yaşlarında. Karşıyaka Ortaokulu’nda son sınıfı, şimdiki Namık Kemal Lisesi’nde ilk sınıfı okuyor. Şiirlerini Yedigün’e, Yarımay’a gönderiyor. Orhan Kemal’in Raşit Kemali, Aziz Nesin’in Vedia Nesin imzasıyla şiir yayımlattıkları Yedigün’ün "Genç İstidatlar" köşesinde, Yarımay’da onun hece ölçüsüyle yazdığı şiirler de yer alıyor. Yıl, 1942. Ertesi yıl bu şiirleri Tomurcuk adlı kitapta topluyor. On altı yaşındaki bu genç yeteneğin kitabı ilgi görüyor. </p>
				<p class="genel-yaz"> O sıralar yeni edebiyat eğilimlerini savunan öncü dergilerle tanışıyor; hece ölçüsünü bırakıyor. İstanbul, Fikirler, Kovan vb dergilerde yayımlanan ürünlerini Zevklerin ve Hülyaların Şiirleri başlıklı kitabında (1944) biraraya getiriyor. Bunlar "geçiş dönemi" şiirleridir, "on yedi yaşlarındaki bir gencin arayışları"dır. Ve Ahmet Hamdi Tanpınar-Ahmet Muhip Dıranas çizgisindedir. </p>
				<p class="genel-yaz"> Nâzım Hikmet etkisi, 1946’da hapse girmesinden sonra başlar. Dört buçuk ay tutuklu kalır. Gerekçe: Denizli’de Sosyalist Emekçi ve Köylü Partisi’ne sempatizan aramak. Onlar bulunduktan sonra partinin şubesi açılacak... Lise öğrencisi Şükran Kurdakul, o zehir zemberek 142. maddeye göre (henüz ceza süreleri artırılmamıştır) beş aya mahkûm edilir. Yargıtay’ın "telgraf emri" üzerine salıverilir, sonra da aklanır. Sözü geçen parti, zaten yasal olarak kurulmuş ve çalışmıştır... </p>
				<p class="genel-yaz"> Bu tutukluluk nedeniyle, okulla ilişkisi kesilir. Belediye Encümen Kalemi’nde daktiloluk yapar; 1948’de askere gider. Maraş’ta, "Sürgün alayı"nda iki yıllık askerliğin ardından, annesiyle birlikte İstanbul’a döner. Beşiktaş Noterliği’nde ve Ziraat Bankası Bahçekapı Şubesi deposunda memurluklar... 1951-53... Yeryüzü ve Beraber dergilerinin yönetimine katılır... 1951’de Yeryüzü’nde çıkan "Milli Kurtuluş Şarkısı" başlıklı şiirinden dolayı, 142. maddeye aykırılık gerekçesiyle dava açılır. Aklanır. </p>
				<p class="genel-yaz"> Bu yıllarda şiiri, Nâzım Hikmet’in etkisindedir: "Daha değişik, toplumsal yanı daha ağır basan şiirler yazma gereksinimi duyuyordum. Nâzım Hikmet’in şiirlerinin havası, tekniği, yapı özellikleri beni etkiledi. Sanıyorum bu etki, 1953’e kadar sürdü." </p>
				<p class="genel-yaz"> 1953’te bir kez daha tutuklanır. Gerekçe: TKP üyesi olmak. 68 gün hücre hapsi, toplam iki yıl tutukluluk. Mahkeme iki yıl hapis cezası verir, Yargıtay bozar. Sonuç: Yine aklanma.... Cezaevinden koltuğunda iki romanla çıkar. Bunlar Gece Postası’nda Mehmet Sarıkaya takma adıyla yayımlanır. </p>
				<p class="genel-yaz"> "Şiirimde asıl hesaplaşmayı, hapishanede yaptım," diyor. "O dönemden sonra yazdığım şiirlerde teknik, estetik açılardan Nâzım Hikmet etkisi olduğunu kimse söyleyemez. 1944’te başlayan arama çabalarım, 1956’ya kadar, on iki yıllık bir süreçten sonra, bir yere gelmiş oluyordu." </p>
				<p class="genel-yaz"> 1956, Giderayak adlı üçüncü kitabının yayın yılıdır. Yine 142. madde yetişir Azrail gibi. Kitap toplanır. Ancak dava, zamanaşımı süresi içinde açılmadığından, daha ilk duruşmada düşer. </p>
				<p class="genel-yaz"> Tan’da, Yeni Gazete’de, Varlık Yayınevi’nde düzeltmenlik... Yelken dergisinin yönetimi... Ataç Kitabevi’nin, sonra Ataç Yayınevi’nin kuruluşu... Bütün bunlar 1955-60 arasındadır. O sıralar pek az şiir yazar. </p>
				<p class="genel-yaz"> 1962’de Ataç dergisini çıkarır, 1964’te onu kapatıp Eylem’i yayımlar. İlki edebiyat, ikincisi düşün dergisidir. Gerek yayınevinin, gerek bu dergilerin yayınlarında, 1961 Anayasası’ndan sonraki toplumsal değişim ortamı gözönüne alınarak, genişçe bir edebiyat ve düşün yelpazesinin ürünlerine yer verilir. Yayınevi, Kazancakis, Kornaros gibi yazarların Türkiye’de tanıtılmasına öncülük eder; yüz dolayında kitap çıkarır. 1968’den sonra etkinliğini yavaşlatır. "Yayıncılığı, edebiyat eğilimlerine en yakın meslek olarak görmüştüm," diyor Şükran Kurdakul, "oysa, en uzak mesleklerden biri. Tam anlamıyla ticaret işi. Kişinin sanatçı yanını alıp götürme tehlikesi var. Üstelik o zaman yayınevlerinin ticari ilişkileri şimdiki kadar yoğun değildi." </p>
				<p class="genel-yaz"> 1963’ten başlayarak Türkiye İşçi Partisi’nde "aktif" üyelik, Genel Yönetim Kurulu ve Merkez Komitesi üyeliği, Balıkesir İl Başkanlığı (her hafta, en az iki kez Balıkesir’e gider), milletvekili adaylığı... </p>
				<p class="genel-yaz"> Bu dönemin ürünleri, İzmir’in İçinde Amerikan Neferi (1965) ve Halk Orduları (1969) adlı kitaplarında toplanan şiirler: "İlk okunuşta algılanmasını istediğim şiirlerdi bunlar. Aralarında ‘Hasan Tahsin’ gibi estetik değeri üzerinde bugün de iddialı olduğum şiirler bulunmasına karşın, hepsinin ortak özelliği budur. Nitekim alanlarda okunmuştur, bildirilere geçmiştir." </p>
				<p class="genel-yaz"> Halk Orduları da toplatılır, 312. maddeye aykırılıktan yargılanır, mahkûm edilir. Dava Yargıtay aşamasındayken Af Yasası çıkar... </p>
				<p class="genel-yaz"> 1969 seçimlerinden sonra "politika yaşamı"na son verir Şükran Kurdakul. Edebiyat tarihi çalışmalarına yönelir. 12 Mart döneminde, Şairler ve Yazarlar Sözlüğü’nü hazırlar. Birkaç yıl sonra da Çağdaş Türk Edebiyatı - Meşrutiyet Dönemi’ni yayımlayacaktır: </p>
				<p class="genel-yaz"> "Edebiyatımızda, her dönemde bir gizli sansür olayı var. Kendi kendimize sansür koyuyoruz. Gerekçesi de, ‘okullara girmez’. Örneği İsmail Habib’in kitabı: ‘Nâzım Hikmet büyük şairdir ama, ne yazık ki ideolojisi çarpıktır.’ ‘Mehmet Aktif büyük şairdir ama, ne yazık ki memleketi bırakıp Mısır’a gitmiştir’ gibi yargılar.. Sözlük, işte bu gereksinimden doğdu." </p>
				<p class="genel-yaz"> Yine o sıralarda, şiiriyle "büyük hesaplaşma"ya girişir: "Öncelikle, şiirin toplumsal görevle aşırı sınırlandırılmaması kaygısını duydum. İşte o zaman, bir iki yıl, şiir yazmayı bırakıp öykü yazdım. Böylelikle toplumsal ‘müdahale’ isteğini biraz azalttığımı sanıyorum. Yani şiirde öykü yapmayayım, salt şiirin kendisini arayayım, dedim. Ama, toplumsal temalar gene verilsin... Bu dönemin ürünleri, 1970’ten sonra yayımlandı. O günden bu yana da, genel anlamda yapıya yönelik düşüncelerim değişmedi." </p>
				<p class="genel-yaz"> Şükran Kurdakul’un yazar örgütlerindeki çalışmalarına, "örgütçülüğüne" de değinmek gerekiyor: 1961’de Türk Edebiyatçılar Birliği yönetim kurulu üyeliğine seçilir, daha sonra iki dönem genel sekreterlik görevini üstlenir. 141-142. maddelerin kalkması için ilk bildiriyi yayımlayan, ilk yürüyüşü düzenleyen kuruluşlardandır Birlik. 1977’de Türkiye Yazarlar Sendikası yönetimine seçilir, ikinci başkanlığa getirilir. 12 Eylül 1980’den sonra öteki yöneticilerle birlikte Sıkıyönetim Mahkemesi’nde yargılanır, aklanır... Ona göre bütün bu örgüt çalışmaları "tarihsel işlev yükümlülüğü"dür.<a href="kulturumuzden%20insan_split_107.html#footnote-600-11" id="footnote-600-11-backlink" name="footnote-600-11-backlink">[11]</a></p>
				<p class="genel-yaz"> Şükran Kurdakul portresi burada bitebilirdi. Duygusal, coşkulu, sevecen kişiliği, coşku kıvılcımlarını izleyicilerine aktaran konuşmacılık yeteneği, o yumuşak görünüşü ardındaki inançlarından ödün vermez sertliği, o sertlik içinde inatçı gibi görünse de aklın, mantığın gösterdiği yolda yürümekten hiçbir zaman kaçınmayışı... Bütün bunlar belirtilmeyince de, sanırım portre eksik kalırdı. Onu uzun yıllardır tanıyor olmasaydım, bunları ekleyemezdim. </p>
				<p class="genel-yaz"> NİJAT ÖZÖN   • 1927’de İstanbul’da doğdu. AÜ Dil ve Tarih-Coğrafya Fakültesi’nin Türk Dili ve Edebiyatı Bölümü ile Kütüphanecilik Bölümü’nü bitirdi (1952). İstanbul’da Bir Yayınevi’nde çalıştı (1952-54), özel bir şirkette çevirmenlik yaptı (1956-58). Ankara’da Anadolu Ajansı Dış Haberler Bölümü’nde uzun yıllar çevirmen, sekreter ve bölüm başkanı olarak çalıştı, emekli oldu (1958-80). AÜ Basın ve Yayın Yüksekokulu’nda iki dönem (1966-68) sinema dersi verdi. Sinema Yazarları Derneği Onur Belgesi’ne (1980), İFSAK Sinema Ödülü’ne (1989), 8. Uluslararası İstanbul Film Festivali’nin Sinema Ödülü’ne değer görüldü. 1950’den bu yana çeşitli dergi ve ansiklopedilerde sinema üzerine eleştiri ve incelemeler yazan Özön, Sinema Sanatı (1956), Ansiklopedik Sinema Sözlüğü (1958), Türk Sinema Tarihi (1962), Türk Sineması Kronolojisi (1968), Sinema: Uygulayımı-Sanatı-Tarihi (1985), Karagözden Sinemaya (2 cilt. 1995), başta olmak üzere çok sayıda kitap ve çeviri yayımladı; Türkiye’de sinemayı ilk kez bir sanat olarak ele alan Sinema dergisini (1956, 8 sayı) çıkardı. Ayrıca dil alanında çalışmaları var: Dil Kılavuzu (1985), Fransızca-Türkçe Sözlük (1988) vb. </p>
		  </div>
<div class="calibre2" id="calibre_pb_189"/></body>
</html>