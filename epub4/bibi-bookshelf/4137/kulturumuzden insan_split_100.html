<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_97"> 50 Yıl Çizgiye Saygı</h1>
				<p class="genel-yaz"> "Başbakanlar gelip geçici, karikatür kalıcıdır." </p>
				<p class="genel-yaz"> 1943’ten beri, hiç aralıksız karikatür çizen Semih Balcıoğlu, onca deneyimden sonra bu yargıya varıyor. </p>
				<p class="genel-yaz"> Konumuz başbakanlar değil, karikatür ve basın. Semih Balcıoğlu’nun bu görüşünü açıklamasının nedeni de, gazetelerde dergilerde yayımlanan ve güncel olaylardan kaynaklanan karikatürlerin kalıcı olup olmadığı sorunu... </p>
				<p class="genel-yaz"> "Bu tür karikatürler eskiyebilir," diyor. "Ancak, belirli dönemlerin karikatürleri gazetelerden kurtarılıp kitap halinde yayımlanırsa, bunlar da kalıcılık kazanabilir. Ben bunu yaptım: 12 Mart’tan Seçime gibi, 1. M.C. gibi albümler hazırladım. Bu yeterli değil elbet. Karikatürcü, yalnız gazetesi için değil, kendisi için de karikatür yapmak zorunda. Bunların daha kalıcı olacağına inanıyorum. Bunu da yaptım: Güle Güle İstanbul, Yazısız Çizgiler gibi albümler, bu düşüncenin ürünü..." </p>
				<p class="genel-yaz"> İlk karikatürü 7 Ocak 1943 günlü Akbaba’nın "Genç Fırçalar" köşesinde yayımlandığında, on dört yaşındadır Semih Balcıoğlu. Çok geçmeden de dönemin mizah dergilerinde karikatürlerine rastlanan genç bir imza olup çıkar. Ve tam o sıralarda Cemal Nadir’le tanışır: </p>
				<p class="genel-yaz"> "1943’te Cemal Nadir’in çıkardığı Amcabey’e de bir karikatür götürdüm. Aldı baktı, ‘Bana lütfen her hafta karikatür getirin’ dedi. O ilk karikatürü de arka kapak yaptı. Onun 20 Şubat 1947’de ölümüne kadar, bir ağabey-kardeş çizgisi içinde dostluğumuz sürdü. Çok büyük yakınlık gördüm ondan. Gençlere çok önem verirdi. Benim kuşağımdan yakınlık gösterdiği başka arkadaşlar da vardır." </p>
				<p class="genel-yaz"> Cemal Nadir ne kazandırmıştır Semih Balcıoğlu’na? Daha o günlerde birkaç dergide birden karikatürleri yayımlanmıyor muydu? Böyle düşünmemek gerek: </p>
				<p class="genel-yaz"> "Bu iş, disiplin işidir. Çalışma saati, sanata saygı... Bunlar sanatta çok önemli şeyler. Hepsini ondan öğrendim. Çok küçük yaşta başladığım için, ancak okuldaki resim derslerinde bir şeyler öğrenebilmiştim. Resmin başlama ve bitiş yeri, kompozisyon, konuya nereden bakacaksınız, nasıl çizeceksiniz... Bunlar sizin kişiliğinize göre değişebilir. Ama hocadan bakış açısını kazanmak önemli. Bunları, Akademi’den önce Cemal Nadir’den öğrendim ben. Yılmadan, usanmadan bana ve öteki genç arkadaşlara öğretti." </p>
				<p class="genel-yaz"> 1944’te, yani ertesi yıl, "profesyonelliğe" geçer Balcıoğlu: Babacan adlı "halk gazetesi" için çizdiği siyasi karikatür, ertesi hafta kapak olur. Eline de bir zarf tutuşturulur: "Çok heyecanlandım. Hemen çıktım, ara yokuşta bir dükkâna alışveriş için gittim. Zarfı açıp baktım, içinde dört tane 50 kuruşluk vardı. Şimdiki aklım olsa o paraları saklarım, çerçeveletir asarım. Ama bir hafta dayanabildim, sonra harcadım." </p>
				<p class="genel-yaz"> "Şaka’cı Cemal" de (Erksan), Şaka’da yayımlanan karikatürleri için telif ücreti ödemektedir artık. Böylece, çok küçük yaşta "profesyonelliğe" geçer Balcıoğlu. 1945’te de gazete karikatürcülüğüne... Akşam’dan ayrılıp Cumhuriyet’te çizmeye başlayan Cemal Nadir’in yerini alır. İlk telefon edip kutlayan da, hocası Cemal Nadir’dir... </p>
				<p class="genel-yaz"> Akademi öğrenciliği sırasında, öğretmenlerinin hoşgörüsü ile, hiç ara vermeksizin karikatürcülüğü sürdürür. Ancak... </p>
				<p class="genel-yaz"> Yıl, 1950. Demokrat Parti, iktidara yeni gelmiş. Akşam gazetesi, sert bir muhalefet yürütüyor... Yaz sonunda, akademi müdürü ve aynı zamanda atölye hocası Zeki Faik İzer’den bir mektup alır Balcıoğlu: "Günlük gazetelerde siyasi mahiyette karikatürleriniz görülmektedir. Bir hafta zarfında bunlara son vermezseniz okul talimatnamesinin falanca maddesi gereğince kaydınızın silineceği..." </p>
				<p class="genel-yaz"> Akşam’ın sahiplerinden, başyazarı Necmettin Sadak, "Bugün ne çizdin?" diye sorunca, mektubu gösterir. "Birkaç gün imzasız çiz" der Sadak. "Ben bu mektubu Ankara’ya göndereceğim." </p>
				<p class="genel-yaz">  Ve birkaç gün sonra gazetenin birinci sayfasında, Ankara temsilcisi Nizam Payzın’ın şu haberi çıkar: "... Semih Balcıoğlu’na okul idaresinden gönderilen mektubu Milli Eğitim Bakanı Tevfik İleri’ye verdim. Sayın Bakan mektubu okudu ve bundan sonra da Semih Balcıoğlu’nun karikatürlerini zevkle izleyeceğini, siyasete öğrencinin değil, öğretim üyelerinin karışmayacağını sözlerine ekledi ve Balcıoğlu’na bundan sonraki çalışmalarında başarılar diledi." </p>
				<p class="genel-yaz"> Demokrat Parti döneminde kendi adına Taş, İlhan Selçuk’la birlikte Taş-Karikatür adlı mizah dergilerini yayımlayan (1958-59), 1970’lerde Çarşaf ve Çivi dergilerini hazırlayıp yöneten Balcıoğlu, bugünün "çok satışlı" mizah dergilerini "mizahı yaygınlaştırmaları" yönünden yararlı bulduğunu belirtiyor ve ekliyor: "Herkes aynı espride, aynı çizgide... Oysa dergi bir bukettir; içinde değişik çizgilerin de bulunması gerekir. Bu, hemen hemen her ülkede böyledir. Aynı çizgiyi vermek, sürekli aynı yemeği yemek gibi... Son zamanlarda değişik çizgiler de var, ama anlayış aşağı yukarı aynı. Bence, kalıcı değil. Yerel mizah yapıyorlar. Karikatür evrensel olduğu zaman güç kazanır; hem yayımlandığı dergiyi hem ülke mizahını daha ötelere götürür." </p>
				<p class="genel-yaz"> Türkiye’de "üç boyutlu karikatür"ü ilk gerçekleştiren de Semih Balcıoğlu’dur. Bu, Akademi yıllarından beri zihninde yer eden "karikatürü kâğıttan kurtarma" düşüncesinden kaynaklanır. Çeşitli gereçleri denedikten sonra seramikle çalışmaya karar verir: </p>
				<p class="genel-yaz"> "1964 yazında, üç buçuk ay her sabah Nişantaşı’ndaki evimden Kartal’daki Eczacıbaşı fabrikasına düzenli olarak gittim. Çamuru yoğurdum, malzemeyi gördüm. Boyadım, fırına verdim, sonucu gördüm. Olumluydu. İlk yıl rölyef karikatür yaptım, ikinci ve üçüncü yıl heykel-karikatür... İstanbul ve Ankara’da beş sergi açtım. İlki, 1965’teydi. Birkaçını da 1966’da Paris’te açtığımız Türk Karikatürü sergisine götürdüm. Sonradan bıraktım, çünkü istediğimi aşağı yukarı elde etmiştim." </p>
				<p class="genel-yaz"> 1973-79 arasında altı buçuk yıl Türkiye Gazeteciler Sendikası genel başkanlığında bulunur Semih Balcıoğlu. Çok zor bir dönemdir bu: Ofsete geçiş, "fikir işçileri" ile "kol işçileri"nin aynı sendikada bir araya gelmesi, Milliyetçi Cephe hükümetleri, vb... "Başta çok zorlandım," diyor. "Ama Türkiye’nin o koşullarında herkes omzuna düşeni yapmak zorundaydı. Ben de bunu arkadaşlarım, mesleğim ve kendim için yapmak zorundaydım. Sorunların üstesinden geldiğimizi sanıyorum. O günleri sevgi ve saygıyla anarım. Bir de bugünkü yasaları düşünüyorum. Bu yasalarla ne yapabilir bir sendikacı?" </p>
				<p class="genel-yaz"> Yalnız sendikacıların elini kolunu bağlayan yasalardan değil, günümüz basınından da yakınıyor Balcıoğlu. Diyor ki: </p>
				<p class="genel-yaz"> "Basın, ofset geldikten sonra çok değişti. Bazı kuruluşlarda makinelerin değeri insanlardan daha öne geçti. Sonra lotarya çıktı, yaygınlaştı... İş, sabuna kadar düştü! Bunlar basınla, fikir gazeteciliğiyle uzaktan yakından ilgisi olmayan şeyler. Bir mizah dergisi bunu yapsa, komik bulur, ‘olabilir’ deriz. Bunlar bana çok garip geliyor; dünyanın hiçbir yerinde böyle şeyler olacağını tahmin etmiyorum. Bu ay sabun, önümüzdeki ay kese, ondan sonraki ay hamam parası mı verecekler? Bilmiyorum nereye kadar gidecek?" </p>
				<p class="genel-yaz"> Ya içerik yönünden? Bu yönden de eski basını arıyor: </p>
				<p class="genel-yaz"> "Fikir gazeteciliği bitti! Fikir atıldı gazetelerden, onların yerine kupon geldi. Çok kötü! Ama iş işten geçti, hepsi birbiriyle büyük savaşa girdi. Nereye kadar gider, bilemem... Bunların hepsini yapan, dostlarımız. Ama elimizden ne gelir... Dost, acı söyler!" </p>
				<p class="genel-yaz"> HİKMET ERHAN BENER   • 1928’de Lefkoşe’de doğdu. AÜ Siyasal Bilgiler Fakültesi’ni bitirdi (1950). Maliye Bakanlığı’nda müfettiş muavini, hesap uzmanı, Hazine Genel Müdür Yardımcısı (1959), Paris Büyükelçiliği maliye müşaviri (1963), Kambiyo Kontrol Dairesi Başkanı (1966), OECD Türkiye Daimi Temsilciliği başkan yardımcısı (1969), Emekli Sandığı genel müdürü (1974) oldu. 1975’te emekliye ayrıldıktan sonra bankalarda danışmanlık yaptı. Gümrük, para ve kambiyo konularında kitaplar da yazdı. Başlıca romanları şunlar: Acemiler (1952), Gordium (1956, ikinci bölümüyle birlikte, Yalnızlar adıyla 1977), Loş Ayna (1960), Ara Kapı (1962, Fransızca çevirisindeki adıyla Kedi ve Ölüm, 1965), Baharla Gelen (1969), Elif’in Öyküsü (1980), Oyuncu (1981), Böcek (1982), Ölü Bir Deniz (1983), Sisli Yaz (1984), Ortadakiler (1987), vb. Bürokraside yere aldığı döneme ilişkin anı ve gözlemlerini öyküleştirerek üç ciltlik Bürokratlar’da (1978-79) topladı. İki oyunu var: Hızır Doktor (1981, Muhsin Ertuğrul Ödülü), Şahmeran (1984). </p>
		  </div>
<div class="calibre2" id="calibre_pb_197"/></body>
</html>