<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_33"> Düş Ülkelerinin Ressamı </h1>
				<p class="genel-yaz"> Bambaşka bir duyarlıkla karşı karşıya gelirsiniz resimlerinde. O dünyaya girdikçe, içinde yaşadığımız dünyaya yabancılaşırsınız adeta. Masal ülkelerinden, düş ülkelerinden görünümler... O "sihir"den, o "büyü"den sıyrılmaya çalışırsanız, "fantastik" dersiniz. "İçinde yaşadığımız dünyaya ve topluma eleştirel bir gözle bakıyor" dersiniz. "Tüm varlıkları, kendine özgü bir mizah anlayışının prizmasından görüyor" dersiniz. Çizip boyadığı kadınlar ve kediler, yaptığı simgesel portreler, "ölüm"ün somutla soyut arasındaki çizgisini yansıtan mezar taşı resimleri, ince ince işlediği kent ve insan denizleri için de geçerlidir bu... Ancak, onun gerçekliğin bilincinden ayrıldığını, sanrılara yöneldiğini hiçbir zaman öne süremezsiniz. </p>
				<p class="genel-yaz"> Resmindeki bu özelliklere açıklık getirecek bir şeyler söyleyecek mi? Yoksa, yine "Ben sanat sanat diye göğsünü bağrını döve döve dolaşanlardan hiç hoşlanmam. Bu sevginin çoğu yapmacık; etrafa gözdağı verme isteğinden doğuyor. Ben sanatı ‘sanat yapmak’ için yapmadım hiç, onun için de sanatçı görüntülerine hiç mi hiç girmedim" diyerek (Cumhuriyet, 25 Eylül 1976) sorularıma kısa kısa yanıtlar vermekle mi yetinecek? </p>
				<p class="genel-yaz"> Yanılmamışım (yanılmış olmayı yeğlerdim). İlk güçlükle evinin kapısında karşılaştım. Zili üç dört kez çaldım. Umudumu kesmiş gidiyordum ki, kapı açıldı. Onu yalnızlığından ve içkisinden kopardığım için bir suçluluk duydum. (Cardonlar’da "Duvara çakılı bir mıh gibi yapayalnızım" demiyor mu?) </p>
				<p class="genel-yaz"> O anda kavradım: Dağlarca, şiiri nasıl yoğun yalnızlığından süzüp çıkarıyorsa, o da kendi yalnızlığını resme dönüştürüyor. Ne kadar çabalarsam çabalayayım, hiç ipucu vermeyecek. </p>
				<p class="genel-yaz"> Belirtmek zorundayım: Buraya yazacaklarım, geniş ölçüde bir buçuk saat süren söyleşimizden kaynaklanmakla birlikte, daha önce kendisiyle yapılmış konuşmalardan (Cumhuriyet’te Tomris Uyar ve Bertan Onaran, Hürriyet’te Uğur Cebeci) da yararlandım. </p>
				<p class="genel-yaz"> Cihat Burak’ın "resim"le karşılaşması çocukluk yıllarına kadar uzanıyor. Akademi öğrencisi olan Meliha Halasının elinden tutup Akademi’ye gittiğini anımsıyor. Altı yedi yaşlarında, "süvari zabiti" babasıyla birlikte İzmir’e gittiklerinde, kendilerine ayrılan yalıda resimler yaptığını, komşu kadınların bunları beğendiğini de... </p>
				<p class="genel-yaz"> Galatasaray Lisesi’nde okurken, okulun her yıl açılan sergilerinde onun resimleri de yer alıyor. Resim öğretmeni, emekli Topçu Binbaşısı Mehmet Ali Beyin yol göstericiliğinden yararlanıyor. Akademi’nin Mimarlık Bölümüne giriyor, ayda 25 lira burs verildiği için. </p>
				<p class="genel-yaz"> Mimarlık yılları... Arta kalan zamanlarında resim çalışmaları... </p>
				<p class="genel-yaz"> Önce Tekel. "Umum Müdürlük Proje Bürosu"nda 6 lira gündelik. O zamana göre büyük para. Diyarbakır Tekel Başmüdürlüğü binasının projesi... Ardından "Beden Terbiyesi" kurumu; Bursa spor tesislerinin projesi. Ve Bayındırlık Bakanlığı’nda görevler: Gaziantep Hükümet Konağı, Balıkesir Kırtasiye Depoları, İzmit Adliyesi, Ankara Banknot Matbaası, Rize Adliyesi, Beşiktaş Şair Nedim İlkokulu, Beşiktaş Mimar Kemal Ortaokulu bahçesinde idare binası ve çocuk kütüphanesi projeleri... </p>
				<p class="genel-yaz"> 1953’te, Birleşik Milletler bursuyla, Bayındırlık Bakanlığı adına, Paris. 1955’te dönüyor "sanat başkenti"nden. Aynı bakanlıkta Proje Tanzim ve Fen Heyeti Müdürlüğü. 1957’de ilk kişisel sergi. 1961’de yeniden Paris. Amaç, mimarlık araştırma ve incelemeleri. Orada görevinden ayrılıyor; geçimini sağlamak için bir yandan mimarlık bürolarında çalışırken, bir yandan da resimle uğraşıyor, gravür yapıyor. Yve Tardy’den seramik öğreniyor. Henüz tanınmamış bir ressamın resim satarak geçinmesi olanaksız: </p>
				<p class="genel-yaz"> "Bir gravür atölyesinde çalışıyordum. Hocam Monsieur Delpeche, Monsieur Ber’i görmemi istedi. Daha sonra M. Ber evime geldi, yaptığım işlerin hepsini gördü. Fotoğraf çektirenler, maça gidenler, efeler falan... ‘Bunlar, insanı ürküten resimler’ dedi. ‘Ne yapalım yani’ dedim, ‘Ben böyle yapıyorum işte.’ Sordu: ‘Peki, bunları satabiliyor musunuz?’ Satamıyordum tabii. ‘Ben nègre olarak çalışıyorum’ dedim. Orada, sözgelimi bir mimarın yanında çalışıp da projeye imza atmayanlara nègre deniyor. M. Ber, ‘destin nègre’ (kötü şans) dedi. ‘Mareşal Bazin, III. Napoleon’la birlikte garnizonda subayların elini sıkıyormuş. Bir de bakmış, subayın biri gerçekten nègre (zenci). Fransız ordusunda olacak şey değil... ‘Siz nègre misiniz?’ demiş. ‘Evet, mareşal.’ ‘Siz nègre olarak kalınız’ demiş ona. Ben de size aynı şeyi söylüyorum." </p>
				<p class="genel-yaz"> Paris dönüşü (1965), Yıldız Porselen Fabrikası’nda porselen çalışıyor. Bir süre de Özel Işık Mimarlık Okulu’nda resim öğretmenliği yaparak geçimini sağlıyor. Sonra İstanbul Bayındırlık Müdürlüğü’nde görev ve emeklilik... </p>
				<p class="genel-yaz"> İlgi duyduğu başka alanlar da var Cihat Burak’ın: Alçı ve kurşun kullanarak vitraylar yapmış. Ünlü hattat Hamit Aytaç’tan "hat sanatı"nı öğrenmeye çalışmış. "Ama" diyor, "baktım ki bu öyle amatörce bir iş değil. Çok çalışmak gerek. Bir süre gidip bıraktım. Sonra Hamit Beyi kaybettik. Mükemmeldi." </p>
				<p class="genel-yaz"> Geliyoruz bambaşka bir alana. Öyküye. Cardonlar adlı bir öykü kitabı yayımlayan Cihat Burak, "Öykü yazmaya başlamam, aşağı yukarı resim kadar eskidir," diyor. İlk öyküleri Akademi’de öğrenciyken yayımlanmış, 1940’ların başında. İsmail Hakkı Baltacıoğlu’nun çıkardığı, o dönemin önemli bir dergisi olan Yeni Adam’da. Onlar orada öylece kalmış, kendisinde birer kopyaları bile yok. Cardonlar’a girenler, daha sonra yazdıkları<a href="kulturumuzden%20insan_split_107.html#footnote-600-3" id="footnote-600-3-backlink" name="footnote-600-3-backlink">[3]</a>... </p>
				<p class="genel-yaz"> Cihat Burak, yayımlandığı sırada yankı uyandırmış olan Cardonlar’da, artık tarihe karışmış bir dönemi, eski İstanbul kültürünü özlemle (şimdilerde nostalji deniyor) anar; cardonlar (lağım fareleri), o kültürü yok eden kişileri ve olguları simgeler. </p>
				<p class="genel-yaz"> Buradan yola çıkıp "yok edilen İstanbul" üzerinde konuşuyoruz. İstanbul’u yıkan, yok eden belediye başkanlarını ve "icraat"larını sıralıyor. Sıra, okuma düşmanlığına geliyor. "Umumi yerlerde okumanın ayıp olduğunu" söyleyen birçok kişiyle karşılaşmış Cihat Burak: </p>
				<p class="genel-yaz"> "Bir gün Krepen Pasajı’nda oturmuş, gazetemi okuyorum. İyi giyimli, uygar görünümlü bir adam, ‘Kasvet bastı içimizi yahu’ dedi. ‘Hep okuyorsun kardeşim. Bırak artık...’ Eskiden böyle değildi. Kahvelerde, Petrograd Pastanesi’nde filan, okurduk, yazardık. Şimdi hoşlanmıyor adamlar. Alerjileri var." </p>
				<p class="genel-yaz"> Cihat Burak’ın sevdiği yazarların başında, Akademi’nin ilk sınıfında tanıdığı, etkilendiği Edgar Allan Poe geliyor. Sonra Marcel Proust, Montaigne, Peyami Safa, Mehmet Rauf, Sait Faik. Ve eski harfli baskılarından sürekli okuduğu, "başucu kitabı" denilebilecek iki yapıt: Evliya Çebeli’nin Seyahatname’si ile Naima Tarihi. </p>
				<p class="genel-yaz"> Cihat Burak’la, konudan konuya atlayarak, uzun süre söyleştik. Ama, resim üzerinde pek konuşamadık. "Sanat sanatçıyı, sanatçının sanatı yaşattığı kadar yaşatır. Nasıl bayat yumurtayla mayonez olmazsa, içtenlik olmadan da sanat olmaz," diyen bir sanatçı o. Resimle ve yalnızlığıyla içiçe. "İnsanın kendi kendinin içinde kiracı olarak yaşaması gibi" değil bu birliktelik... </p>
				<p class="genel-yaz"> NURİ İYEM   • 1915’te İstanbul’da doğdu. Vefa Lisesi’ndeki öğrenimini yarıda bırakarak 1933’te Güzel Sanatlar Akademisi’ne (Şimdi Mimar Sinan Üniversitesi) yazıldı. 1937’de Akademi’yi birincilikle bitirdi. Kısa bir süre Giresun’da resim öğretmenliğinde bulunduktan sonra 1940-44’te Akademi’nin Yüksek Resim Bölümü’nde öğrenim gördü. Resim ve Heykel Müzesi’ndeki görevinden (1944) ayrılarak resimle yaşamını kazanmaya başladı. 1988’de Görsel Sanatlar dalında Sedat Simavi Vakfı Ödülü’ne değer görüldü. Bir ara soyut resim çalışmaları da yapan Nuri İyem, daha çok portreleri, insanlı peyzajları ile Anadolu insanını "yaşadıkları çevre içinde, bir bakıma geçmişten geleceğe uzanan yaşam deneylerinin yoğurup biçimlendirdiği fiziksel özellikleriyle yansıtan" özgün bir ressam olarak tanındı. </p>
				<p class="genel-yaz"> Nuri İyem’i 18 Haziran 2005’te yitirdik. </p>
		  </div>
<div class="calibre2" id="calibre_pb_69"/></body>
</html>