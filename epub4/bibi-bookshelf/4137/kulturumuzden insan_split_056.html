<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_54"> "Üç Güzel"in Peşinde</h1>
				<p class="genel-yaz"> — Sayın Başgöz, yıllardır Amerika’dasınız. Orada Türk folkloru okutursunuz. Amerika’da olup da Türk folklorunu araştırmak bana biraz çelişkili görünür. Nasıl sürdürebiliyorsunuz kaynaklarla ilişkinizi? </p>
				<p class="genel-yaz"> — Buradan yola çıkarsak, daha büyük çelişkiler akla gelir: Türk işçisi Türkiye’de çalışmalı, Amerikalı bilimadamı yabancı kültürler üzerinde çalışmamalı filan gibi... Oysa dünya küçük. Haber alma araçları çalışma kaynaklarını kolaylıkla bilimadamlarına sunuyor. Diyelim ki, Amerika’da çalışmam bana büyük faydalar sağlıyor; burada (Türkiye’de) çalışan folklorcuların elde edemediği kolaylıklar getiriyor. </p>
				<p class="genel-yaz"> — Ne gibi? Bunu biraz açıklar mısınız? </p>
				<p class="genel-yaz"> — Benim özel bir durumum var. Ben Amerika’ya kırkıma merdiven dayamışken gittim ve yanımda büyük bir folklor arşivi götürebildim. Daha o zaman bile Müdami’nin, Ceylâni’nin, Kemali’nin hikâyeleri, Küçük Ali’nin Karagöz oyunları ses şeridinde benimle birlikte Amerika yolunu tuttu. On bini aşkın bilmece, Atlantik’i aştı... Sonra, bir de genel doğru var: Amerikan üniversiteleri ve araştırma vakıfları bilimadamlarına büyük kolaylıklar sağlıyorlar. Orada, folklorun ve halk edebiyatının kaynakları ile, Türkiye’deki olaylarla daha kolay ilişki kuruyorum. Bir ayağım memleketimde. Geçen ramazanda Kars’ta idim... </p>
				<p class="genel-yaz"> — Aynı kolaylık konunuzla ilgili yayınlar için de sağlanıyor mu? </p>
				<p class="genel-yaz"> — Elbette. Yalnız Türkiye’de değil, dünyanın her yanında çıkan dergi ve kitapları biz satın alamazsak kitaplığımız alabiliyor. Türkiye’deki bilimadamı için kitaba para ayırmak çok güç. Hele yurtdışından kitap ısmarlamak, yıkım. 15 Dolarlık bir kitaba 3 bin küsur Lira ödemesi gerekiyor ki, bu maaşının onda biri... Araştırma için Amerika’dan gelmek, burada kolaylıklar da sağlıyor. Bunun bir yanı anlaşılır: Yurtdışında Türk kültürünü tanıtır olmak halkımıza da aydınlarımıza da mutluluk veriyor; bize yardımcı oluyorlar. Öbür yanı ise acı: Divan şairlerimizden Mesihi’nin bir beyti var, bir yakınma bu: </p>
				<p class="genel-yaz">  Mesihi gökten insen sana yer yok </p>
				<p class="genel-yaz">  Yürü var gel Arap’tan ya Acem’den. </p>
				<p class="genel-yaz"> Arap ve Acem diyarlarını "Amerika" diye değiştirerek beyti bugün de tekrar edebilirsiniz. </p>
				<p class="genel-yaz"> — Sizin deyişinizle, bir ayağınız burada... Ülkemizde son otuz yıl içerisinde yer alan büyük toplumsal değişmelerin folklorumuza ve halk edebiyatımıza etkilerini siz nasıl değerlendiriyorsunuz? Toplumbilimcilerin kentleşme, sanayileşme dedikleri bu olgu folklorumuza nasıl yansıdı? </p>
				<p class="genel-yaz"> — Somuttan yürüyelim... Size, toplum gelişmesi ile halk edebiyatı ilişkisi üzerine çarpıcı bir örnek vereyim: Geçen yıl Kars’ta hikâyeler derledim, ses şeridine aldım. Aynı yerde 1946’da genç bir asistanken, 1957’de askerliğimi yaparken, daha sonra da 1967’de derlediğim hikâyeler vardı. Türkiye’mizdeki büyük değişmenin hikâye geleneğine neler ettiğini ben de merak ediyordum. </p>
				<p class="genel-yaz"> Hikâye anlatan âşıklardan biri, Murat Çobanoğlu. Murat’ın babası âşık Gülistan Usta ile çalışmıştım. Gülistan Usta, Terekeme<a href="kulturumuzden%20insan_split_107.html#footnote-600-8" id="footnote-600-8-backlink" name="footnote-600-8-backlink">[8]</a> hikâye anlatımının çok yetenekli bir temsilcisiydi. Bu geleneğin renkli dilini ve anlatma tekniğini çok iyi bilirdi. Murat, zanaatını babasından öğrendiği için, geleneği belli ölçülerde sürdürecek sanıyordum. Murat, başka yönlerden usta; hikâyeleri ile dinleyicisini büyülemeyi biliyor. Ama Gülistan Ustanın ne hikâye dilini kullanıyor, ne anlatım tekniğini. Şaşırdım ve sordum. "Bu dinleyici o dilden hiçbir şey anlamaz İlhan Bey," dedi. Bu, bizi teorik olarak bildiğimiz dinleyici etkisini incelemeye götürdü. Murat yerden göğe kadar haklıydı. Babasının zamanında Kars, küçük ve kapalı bir kentti. Onun dinleyicisi, Kars’ın yerlisiydi. Terekeme ağzını, kültürünü, tekniğini iyi biliyordu. Gülistan daha leb derken onlar leblebi diyeceğini biliyorlardı. Ve seve seve dinliyorlar, ustanın üzerine gelenekseli değiştirmek için bir baskıda bulunmuyorlardı. </p>
				<p class="genel-yaz"> — Bugünün dinleyicisi ne bakımdan farklı? </p>
				<p class="genel-yaz"> — İlkin, Terekeme grubu bir yerel kültür biçimi olmaktan çıkmış. Ulusal kültürün içine dağılmışlar. Kars’tan da dağılmışlar, büyük kentlere, kendi deyişleriyle taa Alaman gâvurunun içine kadar gitmişler. Kalanlar da artık kendini Terekeme görmüyor. Yeni kimlikler edinmişler: Zanaatkâr, işçi, öğrenci, memur olarak tanınıyorlar. Böylece Terekeme hikâye geleneğinin yerel kökeni erimiş. Murat’ın dinleyicisi, bir karışık dinleyici.... Antep’ten et tüccarları, Oltu’dan, Trabzon’dan, Niğde’den şoförler, askerden izinli gelenler, etnik kökenleri çeşitli köylüler, öğrenciler, Alamanya’dan dönen işçiler bunlar. Hemen hiçbiri Terekeme geleneğine yatkın değil. Birkaç gün Kars’talar, sonra yoklar. Murat, hikâyesini bunların anlayacağı bir dilden söylemek zorunda. Bu dil ancak radyodan, televizyondan, okuldan ve gazetelerden yayılan ortak bir kültür dili olacaktı. Murat da bunu yapıyor. Senin benim konuştuğum dilden bir hikâye dili yaratma çabasında. </p>
				<p class="genel-yaz">  — Bunu yapabilecek mi? </p>
				<p class="genel-yaz"> — Geleneksel bir hikâye anlatımına dil biçimlendirmek, yüzyıllar alan bir iş. Gülistan Ustanınkinin ardında en az dört yüzyıl yatıyor. Türk epik geleneği, âşık şiiri, Müslüman mistikliğinin şiir dili yatıyor. Eğer hikâye anlatma geleneği bu kadar uzun yaşarsa, böyle bir dil kurulabilir. Ama gelişme, hikâyeyi bir zaman sonra ortadan kaldıracak. </p>
				<p class="genel-yaz"> — Dinleyicideki bu değişme yalnızca "nitelik değişmesi" olarak değerlendirilebilir mi? </p>
				<p class="genel-yaz"> — Elbette değil. Ancak, bu konudan çok, toplum değişimini folklora taşıyan iki önemli güç üzerinde kısaca durmak istiyorum: Her halk edebiyatı türünü bir üçleme yaratır. Bunlardan biri, dinleyici çevresi. Biraz önce kısaca belirttim. İkincisi anlatıcı (icracı), üçüncüsü de geleneksel türün kendisi. Bizim örneğimizde, türkülü hikâye anlatma geleneği. Ancak bu üç güzel el ele verip de birlikte halay çekmeye, hora tepmeye başladıklarında folklor olayı doğup gelişiyor. Bunlardan biri artık, biri daha az etkili, biri baskın, biri küskün olabilir. Ama üçü işbirliği, elbirliği, gönül birliği ederek halk edebiyatını yaratıp biçimlendiriyorlar. </p>
				<p class="genel-yaz"> — Sizin bu açıklamalarınıza göre bugünün anlatıcı âşıkları da dünkünden farklı olacak ki, hikayedeki değişme gerçekleşebilsin... </p>
				<p class="genel-yaz"> — Ben de bunu söylemek istiyorum. Üniversitemizde etnomüzikoloji doktorası yapan Yıldıray Erdener’in gözlemine göre, o bölgede yaşayan yüzü aşkın âşıktan ancak iki tanesinin okur yazarlığı yok. Onlardan birinin de gözleri görmüyor. Üniversitede okuyan, lise ve ortaokulu bitiren âşıklar var. Çoğu ilkokul bitirmeli. Bu, onların sanatını etkiliyor. Âşık Pünhani "50 Dünya Büyüğü" adında bir ansiklopedi okumuş. Edison’u, Pastör’ü, Leonardo da Vinci’yi tanıyor. Hikaye anlatırken bunları insanlığa iyilikler etmiş büyük insanlar olarak tanıtıyor. Dünün sadece Lokman Hekim’den söz eden âşığı ile bugünün Pastör’den söz eden âşığının anlattığı hikâye aynı olur mu? </p>
				<p class="genel-yaz"> — Anlayamadım doğrusu. Âşık Garip hikâyesinin içine Pastör’ün nasıl olup da girebildiğini... </p>
				<p class="genel-yaz"> — Halk hikâyesi, elbette geleneğin biçimlendirdiği bir tür. Anlatıcıdan onu değiştirmeden nakletmesi beklenir. Ama bu sözde kalır. Halk hikâyesi de her anlatımda bize yeni bir hikâye olarak gelir. Demem o ki, anlatıcı aynı zamanda yaratıcıdır. Hikâyesini anlatırken kendi kişiliğini de konuşturmanın yolunu bulur. Bunun en belirgini, eskilerin "istitrad" adını verdikleri yoldur. Kısaca, bir çıkma yaparak, tıpkı parantez açmak gibi, başka bir şeyden söz etmektir bu. Hikâye anlatıcı âşıklar bunu sık sık yaparlar. Kızlardan mı söz ediyor hikâyede, orada bir çıkma yapar ve der ki: "O zamanın kızlarının saçı topuğunu döğerdi beyler! Zamane kızları gibi güdük tavuğa benzemezdi..." Al sana gelenekselin içine girmiş çağdaş eleştiri. Bu yolla bitiren, geleneksel hikâyeye realist bir yeni temel getirmiş olur. Güncel sorunlar, duygular, eleştiriler anlatıcının seçimi ile geleneksele karışır. Bu yandan bakınca, bugünün hikâyesi daha kişisel, âşığı daha konuşkan, daha kişilikli. Eğer politik baskı yoksa daha da yerici, kınayıcı, sert dilli. Behçet Mahir, bir hikâyesinde siyasi partilerden birine çatıyor: "Turist gelirse ahlâkımız bozulurmuş," diyor, "bırak gelsin, hiç altın yumurtlayan tavuk kesilir mi?" Sacayağının bu yanı da böylece toplum değişmesini hikâye anlatımına taşımakta. </p>
				<p class="genel-yaz"> — Geleneksel hikâyenin katkısına gelirsek... </p>
				<p class="genel-yaz"> — Geleneksek tür, haydi gene diyelim hikâye, tarihimizin belli bir döneminde ortaya çıkıyor. Her zaman bir kültür bileşimi olarak beliriyor. Daha doğrusu, onun yapısına taş koyan nice el var. Türk halk hikâyesi sözkonusu olunca, Oğuz epik geleneğine, Müslüman mistik edebiyatına, klasik mesnevilere, masallara, türkülere, Yunan halk romanlarına irili ufaklı paylar ayırabiliriz. Dahası da var: Yerleşik kültür, iklim, evlerin sık kurulması ve daha başka katkılar da var. Hikâye, düzyazı ve türkü karışımı olarak, belli konuları kapsayarak, bu çevrede dokunuyor. Ama ondan sonra, her yeni hikâyeye, bu ana biçime ve öze göre nakış vuruluyor, biçim veriliyor. Ama süreklilikten, değişmezden yana olan geleneksek türün de dinamizmi var. Durağan değil. Belli ölçüler ve sınırlar içinde o da değişiyor. Bizim üçleme ona da yeni bezekler, nakışlar vuruyor: </p>
				<p class="genel-yaz"> Müdami askerliğini yaptıktan sonra, onun Köroğlu hikâyesindeki "deli atlılar" süvari oldu; "bölük başılar"ı da alay kumandanı olup çıktılar. Bugün hikâyelerin başında âşıklar, arasıra, Alamanya maceralarını anlatıyorlar. Yarın bir Alaman güzeli ile bir Türk işçisinin sevdasını anlatan bir halk hikâyesi duyarsanız şaşmayın. Geleneksel biçim gene sürecek, Karslı âşık gene düşünde aşk bâdesini içecek, hikâye gene düzyazı - türkü karışımı olacak, ama Âşık Garip’in sevgilisi Şahsenem’in yerini bu hikâyede belki de sarı saçlı Inge alacak. Gelişme hikâye türünü tümden ortadan kaldırmadıkça "geleneksel" belli ölçülerde hükmünü yürütecek. </p>
				<p class="genel-yaz"> — Halk hikâyeleri üzerine gözlemlerinizi öteki halk edebiyatı türlerine de uygulayabilir miyiz? </p>
				<p class="genel-yaz"> — Belli ölçülerde. Ama tümden değil. Ve değişik biçimlerde. Sözgelimi fıkra anlatma geleneğinde bir zayıflama yok. Tersine, politik fıkralarda büyük bir gelişme var. 1980 Eylülüne kadar<a href="kulturumuzden%20insan_split_107.html#footnote-600-9" id="footnote-600-9-backlink" name="footnote-600-9-backlink">[9]</a> devlet ve hükümet başları için yaratılan fıkraları şöyle bir düşünün. Sizler içindesiniz, benden daha çok biliyorsunuzdur. Şu kadarını söyleyeyim ki, bu olay bütün Orta Doğu için geçerli. Nâsır için, İran Şahı için, Enver Sedat için, İnönü ve Sunay için anlatılan fıkralar ortak temaları işliyor. </p>
				<p class="genel-yaz"> — Yani, büyüklerimize yakıştırdığımız fıkralar bizim yaratımız değil mi diyorsunuz? </p>
				<p class="genel-yaz"> — Hiç olmazsa bir bölümü değil. Ama bir bölümü de ancak Türkçe söylenirse güldürüye temel oluşturuyor. </p>
				<p class="genel-yaz"> — Bir örnek verebilir misiniz? </p>
				<p class="genel-yaz"> — Fahrettin Kerim’le Menderes’in hikâyesi böyle. İstanbul Valisi, Başbakanla gezerken, Menderes’i hıçkırık tutmuş. O "hık" dedikçe Vali "yık" anlamış. İstanbul’daki ev yıkımı, yol açımı gibi çalışmaları halk, Başbakanı hıçkırık tutmasına bağlıyor. Bu başka dilde söylenemez. </p>
				<p class="genel-yaz"> — Sizce neden ileri geliyor bu? Yani güldürücü ve yerici fıkraların alabildiğine artması? </p>
				<p class="genel-yaz"> — Ben bunu aydının düş kırıklığına bağlıyorum. Beklediği düzenli ve dengeli topluma ulaşamamaktan doğan kırıklık. Bunun acısını, şu ya da bu nedenle, seçtiği güçlerden çıkarıyor. </p>
				<p class="genel-yaz"> — Diyeceklerinizin bitmediğini biliyorum. Benim de soracaklarım bitmiş değil. Ama bir sınır içinde kalmamız gerekiyor. Bir ayağınızın Amerika’da, ötekinin Kars’ta olmasının ne demek olduğunu şimdi daha iyi anlıyorum. İlerde bir de Amerika’da Türkleri ve Türk kültürünü tanıtma konusunda söyleşsek, ne dersiniz? </p>
				<p class="genel-yaz"> — Münasiptir, derim. Siz hancı, ben yolcu iken neden olmasın. İsterseniz telefon edersiniz. Amerika’dan İstanbul’la konuşmak, Fatih’ten Beşiktaş’la konuşmaktan daha kolay... </p>
				<p class="genel-yaz"> BERNA MORAN   • 1921’de İstanbul’da doğdu. High School, Robert College, Darüşşafaka’da okuduktan sonra Işık Lisesi’ni bitirdi. İstanbul Üniversitesi Edebiyat Fakültesi İngiliz Dili ve Edebiyatı Bölümü’ndeki yükseköğreniminin (1945) ardından aynı bölümde asistanlığa başladı. 1950’de "XVII. Yüzyıl İngiliz Şairi John Donne’ın Dini Yönünün Gelişmesi" konulu doktora tezini verdi. Bir yıl Cambridge Üniversitesi’nde incelemelerde bulundu. 1956’da "XVII. Yüzyılda Tabiat Anlayışları" konulu teziyle doçentliğe yükseltildi. 1958’de Erzurum’a giderek Atatürk Üniversitesi’nin İngiliz Filolojisi bölümünü kurdu, orada iki yıl kadar kaldı. 1964’te profesörlüğe yükseltildi. 1981’de istifa ederek emekli oldu. Türklerle İlgili İngilizce Yayınlar Bibliyografyası (1964), Edebiyat Kuramları ve Eleştiri (1972; 1973 Türk Dil Kurumu Bilim Ödülü), Türk Romanına Eleştirel Bir Bakış (üç cilt; 1983, 1990, 1994) adlı kitapları yayımlandı. </p>
				<p class="genel-yaz"> Berna Moran’ı Kasım 1993’te yitirdik. </p>
		  </div>
<div class="calibre2" id="calibre_pb_111"/></body>
</html>