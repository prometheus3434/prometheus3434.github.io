<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_83"> Pazarlıksız Coşkular...</h1>
				<p class="genel-yaz"> Bir yayıncı en çok neyi ister? Yayımladığı kitapların çok satmasını, yeni yeni baskılar yapmasını... Bunun için, basında kitaplarından söz edilmesini ister; yayınlarını kitap eleştirisi yapan, kitap tanıtan yazarlara gönderir, ilanlar verir... Söze başlarken "bir yayıncı" dedik. Bu "her yayıncı" anlamına geldiği için, yanılmış olduk: Kemal Demirel, bunları isteyen bir yayıncı değil. </p>
				<p class="genel-yaz"> Yankı Yayınları’nı 1966’dan kurar. 1966-76 arasında yüz kadar kitap çıkardıktan sonra yayıncılığa ara verir. Exupéry’nin hemen bütün kitaplarını, Gorki, Dostoyevski gibi klasikleri, Bachmann, Marguerite Duras, John Berger, Heinrich Böll, John Whitting, Marquez gibi çağdaş yazarları basmış; Tahsin Yücel’in öyküleri, Melih Cevdet Anday’ın oyunları, Muhsin Ertuğrul’un tiyatro yazıları da yayınları arasında çıkmıştır. </p>
				<p class="genel-yaz"> Yayıncılığı, önceden belirlediği ilkeler çerçevesinde yürütür Kemal Demirel. Bunu yayınevinin katalogunda da belirtir: </p>
				<p class="genel-yaz"> "Ne ünlü yazar, ne de ünlü eser arıyoruz," der. "Bir gerçek yapıtın her anlamda ‘ün’le ilgisi olduğuna inanmıyoruz. ‘Reklam asrı’na karşıyız, arada bir iyinin güzelin reklamını yapsak da. Eserlerini bize veren yerli yazarlarımız her şeyden önce bizim ne aradığımızı bilmeli ve ondan sonra eserlerini bize vermelidir ki, övünerek, sevinerek basalım o eserleri." </p>
				<p class="genel-yaz"> "Marjinal yayıncılık"tır bu. Satış ve batma kaygısı olmadığı için de, "denizaltı"nda başlamıştır. "Batması olası değildi," diyor Kemal Demirel, "zaten dipten gidiyordum." </p>
				<p class="genel-yaz"> Onun ilkelerini kavramayıp "benim kitabım çok satar" diye başvuranlar da olur: "Ben diyorum ki, ‘çok satarsa basmam.’ O, ‘çok satar’ diyor. ‘Bana kesinlikle ünden söz etmeyin,’ diyorum, önemden söz edin. Bana önemli kitaplar getirin." </p>
				<p class="genel-yaz"> Gazetelerde kitap tanıtma yazısı yayımlayan kimi yazarların isteklerini de geri çevirir: "Kitabım üç yüz, beş yüz fazla satsın diye, profesyonelce yazanlara kesinlikle kitap vermedim. Dostumsa armağan ederim, o başka." </p>
				<p class="genel-yaz"> Hiçbir kitabı iki kez basmaz. Tükenen kitabı yeniden basmayı "profesyonellik" sayar. "Her okuyanı mutlu edeceğine inandığı" kitapları yayımlar. Bunların baskı sayısı 2-4 bin arasında değişir. "Yine de, önünde sonunda hepsi sattı," diyor. "Ama kimisi sekiz yılda, kimisi yedi yılda... Düşünün: Remarque gibi bir yazar, heykeltraş Rodin’in yaşamını yazmış. Kimsenin ilgisini çekmiyor bu. Ben zaten 2 bin basmışım. Basında övüp göklere çıkarsalar, iki günde tükense n’olur? O kitabı bir daha basmam ki!" </p>
				<p class="genel-yaz"> Karşılaştığı en büyük sorun, genel dağıtımcıdan para alamamak: "Üç yıl, hiç para ödemediği oluyordu. Telefonu açıp da isteyemiyordum." </p>
				<p class="genel-yaz"> Yayın girdileri ve enflasyon artar, kitaplarda "etiketleme" yoluyla fiyat artışlarına gidilirken, o buna da yanaşmaz. Yankı Yayınları uzun bir süre 500 kuruş, 600 kuruş, 10 lira gibi fiyatlarla satılır. Sonunda dağıtımdan çeker kitaplarını. Birkaç yıl öncesine, etiketlemekten başka çözüm yolu olmadığına karar verene kadar... </p>
				<p class="genel-yaz"> Bir ara yayıncılığı bıraktığı yerden sürdürmek ister; Shakespeare’ in Türkçeye çevrilmemiş bir yapıtını basmaya hazırlanır: </p>
				<p class="genel-yaz"> "Pericles’i iki çevirmen hanıma çevirttim. Dizildikten sonra aklıma geldi, ‘Bu kitabı Muhsin Ertuğrul’a adayalım’ dedim. Çevirmenlerden birine söyledim, olumlu karşıladı. Arkadaşına da bildirmesini istedim. Arkadaşı demiş ki: ‘Biz Muhsin Ertuğrul’u tanımadık. Tiyatrocu da değilim. Ne diye ona ithaf edelim?’ Ben de, Muhsin Bey için böyle düşünen bir kişinin adıyla kitap basmam, dedim. Matbaaya telefon ettim, dizilen kurşunları erittiler. Ödediğim telif ücretini de geri istemedim." </p>
				<p class="genel-yaz"> Böylece yayıncılığa geri dönme girişimi yarıda kalır. </p>
				<p class="genel-yaz"> Kemal Demirel’in yazarlığına geliyoruz. Önce, hem yazar hem yayıncı olarak yaşadığı bir olayı aktararak "geçiş" yapalım: </p>
				<p class="genel-yaz"> "Çocukluk anılarımı roman olarak yazdım. Yargılarına inandığım, emekli felsefe öğretmeni olan eşime verdim, okuyup bir rapor vermesi için. (Bastığım kitaplar için, beğenilerine güvendiğimiz kişilerden rapor alırdık.) O sırada da kitabın kapağını bastırdım." </p>
				<p class="genel-yaz"> Kemal Demirel, Kerim Dayı romanının kapağını gösteriyor. </p>
				<p class="genel-yaz"> "Eşim okudu, ‘olmamış, bu roman basılmaz’ dedi. ‘Biraz çabalasam, düzeltsem’ dedim, ‘kapak da basıldı zaten.’ O ısrar etti: ‘Son derece kötü olmuş. Böyle bir kitap basılamaz.’ Çalışmaya hazırdım, düzeltebilirdim. Ya da onun söylediklerine, raporuna aldırmadan basabilirdim. Ama romanı yırtıp attım. Yıllar sonra ‘anı’ olarak yeniden yazdım, basıldı." </p>
				<p class="genel-yaz"> Bu kez, Düşün Yayınları’nda çıkan Evimizin İnsanları adlı kitabını uzatıyor. </p>
				<p class="genel-yaz"> Yazarlığa çok genç yaşta yöneliyor Kemal Demirel. </p>
				<p class="genel-yaz"> Yazar olmanın birinci koşulu, hiç kuşkusuz, okumak. Çok okumak. "Bir şeyi göreyim, o kitabın yazarıyla yaşayayım diye okudum. Okurken yaşamı öğreten değil, gösteren duygulara, düşüncelere yaklaşırdım. Bilgi biriktirmek değildi amacım. Ama okuyunca bilgi sahibi de oluyor insan." </p>
				<p class="genel-yaz"> Önce edebiyat. Sonra düşünce ürünleri: Nietzsche, Pascal, Einstein’ın Dünyayı Nasıl Görüyorum’u, özellikle de Marcus Aurelius’un Kendime Düşünceler’i... </p>
				<p class="genel-yaz"> Bu okumalar, onu hümanist dünyagörüşüne ulaştırıyor. </p>
				<p class="genel-yaz"> Denemeler kaleme almaya başlıyor. </p>
				<p class="genel-yaz"> Ama bunları dergilerde yayımlatmıyor: "Bu, öznel bir konu. Bir işi yapanlar mutsuzsa, tavır takınarak yaklaşıyorlarsa, onlarla bağdaşamıyorum. Dergi yayımlayanlar, çoğu kez, abartılı bir önemsemeyle yapıyorlar işlerini. Ayrıca, dergi çıkaranlara gidip de, ‘Böyle bir yazım var, basar mısınız’, diyemiyorum. Yayıncılık yaparken, verdiğim kitapların hesabını bile isteyemedim dağıtımcıdan. Ben insanlara böyle şeyler söyleyemem. Ama istenirse, yazarım." </p>
				<p class="genel-yaz"> Daha sonra tiyatro oyunları da yazıyor Kemal Demirel. Onun yazar olarak en önemli sorunu, "taklit yapmamak." </p>
				<p class="genel-yaz"> "Ben," diyor, "günümüzde yaşayan bir insanın neler ürettiğini görmek, göstermek istiyorum. Yapıtın bugün için geçerli olup olmamasıyla ilgilenmiyorum. Klasik nedir, diye soruluyor. Sözkonusu yazı olduğuna göre, yazıda klasik, yaşayan bir insanın yaşam işaretlerini yazıya dökmesidir. O işaretlerle bağlar kurarak yaşanmasıdır. Bu bir kez gerçekleşebiliyorsa, sonsuza kadar sürer demektir. Oyun, sahneye konulmak için yazılır, deniyor. Buna katılmıyorum. Bir kişi bile okusa, yeter." </p>
				<p class="genel-yaz"> Yine aynı noktaya, profesyonellik karşıtlığına geliyoruz. Kemal Demirel, sezgi ve coşku kavramlarının üstüne basarak diyor ki: </p>
				<p class="genel-yaz"> "Sezgisine ihanet edenler, profesyonel oluyor. Marx’ın bir sözü, son derece önemli: ‘Bir yazar profesyonel olursa, sansürü hak eder.’ Pazarlıkla coşku bir arada bulunmaz. Profesyonel olunca, coşkudan vazgeçmek gerekiyor." </p>
				<p class="genel-yaz"> Prof. Dr. DOĞAN KUBAN   • 1926’da Paris’te doğdu. 1949’da İstanbul Teknik Üniversitesi’ni bitirdi ve yüksek mühendis-mimar ünvanını aldı. 1952’de aynı üniversitenin Mimarlık Tarihi Kürsüsü’ne asistan olarak girdi. Osmanlı Barok Mimarisi üzerine teziyle doktorasını verdi (1954). Osmanlı Dini Mimarisinde İç Mekân Teşekkülü konulu araştırmasıyla doçentliğe yükseltildi (1958). Bir süre ABD’de Michigan ve Harvard Üniversitelerinde çalıştı. Anadolu Mimarisinin Kaynak ve Sorunları başlıklı çalışmasıyla profesörlüğe yükseltildi (1965). Birçok yabancı üniversitede konuk profesör sıfatıyla dersler verdi; ulusal ve uluslararası arkeolojik kazılarda başkan ve mimar olarak çalıştı. İTÜ Mimarlık Fakültesi Mimarlık Tarihi ve Restorasyon Kürsüsü profesörü ve aynı adı taşıyan enstitünün başkanı olarak görevini sürdürdü. Adı geçen tezleri ile Türkiye Sanatı Tarihi (1970), Mimarlık Kavramları (1973), Türk ve İslam Sanatı Üzerine Denemeler (1982) vb ve çok sayıda makalesi yayımlandı. Son dönemlerde İstanbul Kent Tarihi üzerindeki çalışmalarıyla tanındı. </p>
		  </div>
<div class="calibre2" id="calibre_pb_169"/></body>
</html>