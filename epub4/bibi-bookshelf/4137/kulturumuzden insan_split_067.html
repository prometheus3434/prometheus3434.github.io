<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_65"> Sahaflardaki Felsefeci </h1>
				<p class="genel-yaz"> 1960-65’lerin bolluk içinde yüzen Sahaflar Çarşısı’nı özlemle anarım... Çarşının ortasına bir kamyon kitap boşaltılır... Sudan ucuz kitaplar... Seç seçebildiğin kadar... Nice kitaplar keşfeder, aradığınız nice eski kitaba rastlarsınız. Bir koşulla: Yere eğilip, yığınları bir bir elden geçirmek zorundasınız. Bu "zahmet"e katlanmak istemezseniz, dükkânlara dalın. Kitaplar, raflara konularına göre dizilmiş. Aradığınızı birinde bulamazsanız ötekinde bulursunuz. </p>
				<p class="genel-yaz"> Arslan Kaynardağ’ı o bol kitaplı yıllarda tanıdım. Dükkânının raflarını bugüne kadar kimbilir kaç yüz kez taradım. Kimi yazarlara, aydınlara ilk kez orada rastladım. </p>
				<p class="genel-yaz"> Kaynardağ, yalnızca bir sahaf, bir kitapçı değil. Felsefe, tarih, edebiyat, folklor, bibliyografya, eğitim, sanat konularında yazılar, eleştiriler kaleme alan, araştırmalar yapan bir aydın. Bir şair. </p>
				<p class="genel-yaz"> "Babam Atatürk kuşağından bir askerdi," diye anlatıyor. "Birinci Dünya Savaşı gazisi bir subay olarak Yemen’de İngilizlere karşı savaşmış; kapitalizmin acımasızlığından önce sömürgeciliğin acımasızlığını görmüş. Bir kardeşimi Yemen’de İngiliz yanlısı Araplar şehit etmiş." </p>
				<p class="genel-yaz"> Daha sonra siyasete karışıyor babası. Gazetelerde yazılar yazıyor. Hapislerde yatıyor. Kastamonu’ya sürgün ediliyor. Arslan Kaynardağ, ilk ve orta öğrenimini orada yapıyor. O yılların, "doğası zengin, insanları iyi, eski ve güzel bir Anadolu kenti" diye nitelediği Kastamonu’nun özel bir yeri var gönlünde. </p>
				<p class="genel-yaz"> Liseyi bitirince İstanbul’a geliyor: "Doktor olmayı düşündüm, mühendis olmayı istedim, mimar olmaya giriştim. Şanssızlıklar ve yoksulluğum yüzünden hiçbiri olmadı." </p>
				<p class="genel-yaz"> 1941’de Vakit gazetesine muhabir oluyor. Gazetenin sahibi Hakkı Tarık Us, Basın Kurumu’nun kitaplarını düzenleme işini de veriyor ona. Olanak buldukça, Güzel Sanatlar Akademisi’nin akşam derslerine gidiyor, desen çalışıyor. </p>
				<p class="genel-yaz"> Kastamonu’ya dönme zorunluluğu. Babasının ölümü. Ailenin İstanbul’a göçüşü... İkinci Dünya Savaşı’nın getirdiği yoksulluk... </p>
				<p class="genel-yaz"> "Annem, böyle bir ortamda bize bakmak için çırpınıyor, perişan oluyordu. Paramızın azlığı yüzünden kirada oturacak ev bile bulamıyorduk. Eski tanıdıklarımız bize yabancı olmuşlardı. Lisedeyken gözümde o denli büyüttüğüm toplum, şimdi hep olumsuz, çirkin yönleriyle çıkıyordu karşıma. Yemek, okumak, sevmek, gezmek gibi en doğal, en basit şeyler sorun oluyordu. Sormaya başladım: Bu sorunlar neden? Bu toplum neden böyle? Her zaman böyleydi de ben mi farkında değildim? İnsanlar neden bu denli bireyci? Bu kadar aşırı çıkar hırsı nereden geliyor? Bunların bir yanıtı, bir açıklaması olmalıydı. Kararımı vererek, Felsefe Bölümü’ne girdim. Toplum, düşünce, sanat olaylarını anlamak, onların dünden bugüne gelişmesini izlemek için bu bölümden daha iyi bir yer olamaz, diye düşünüyordum." </p>
				<p class="genel-yaz"> Hocaları: Hilmi Ziya Ülken, Mustafa Şakip Tunç, Macit Gökberk, Vehbi Eralp, Takiyettin Mengüşoğlu, Z. Fahri Fındıkoğlu. Ve Nazi baskısından kaçıp Türkiye’ye sığınan üç Alman profesörü: Von Aster, Peters, W. Kranz. </p>
				<p class="genel-yaz"> İmzalı ilk yazısı bu sıra çıkıyor, Yığın dergisinde. 1946 sonu ya da 1947’nin ilk ayları. </p>
				<p class="genel-yaz"> Fakülteyi bitirince, iş bulma sorunu başgösteriyor: "Çok istediğim halde öğretmen yapmadılar. Bunun üzerine, ayrım gözetmeden her işi yaptım. Sokakta gazete satıcılığı, tabelacılık, işportacılık, çeviri bürosunda çalışma...." </p>
				<p class="genel-yaz"> Şiir ve yazıları Akşam gazetesinde, Melih Cevdet’in düzenlediği sanat sayfasında Ferhat Sılacı imzasıyla yayımlanıyor. </p>
				<p class="genel-yaz"> Askerlik dönüşünde, Sahaflar Çarşısı’nın tanınmış kitapçısı Nizamettin Aktuç’un yanında "çırak"lığa başlıyor. İki yıl çıraklıktan sonra, yeniden işsizlik... Ve çarşıdaki tanıdıklarından sağladığı kitaplarla kendi elindeki birkaç eski kitabı, duvar diplerinde satmaya girişiyor. Zorluklar içinde geçen uzun bir "direnme ve dayatma" süresinden sonra, çarşının boşalan dükkânlarından birine kiracı olarak girmeyi başarıyor. Yıl, 1957. </p>
				<p class="genel-yaz"> Kaynardağ, kitap alıp satmakla yetinmiyor. "Mesleğinin ehli" olma, gerçek bir uzman olma çabasında: Dostoyevski’den çeviriler konusundaki ilk bibliyografya çalışması, Türk Edebiyatçılar Birliği Yıllığı’nda yayımlanıyor. Bu alandaki çalışmalarını sürdürüyor. "Shakespeare’le ilgili Türkçe kitaplar", "Nasreddin Hoca", "Atasözleri", eski ve yeni "Alfabe" kitapları, Türkiye’de yayımlanan "Cep kitapları" koleksiyonlarını sergiliyor. Ayrıca "Eski mesleklere ilişkin kartpostallar", "Kurtuluş Savaşı ile ilgili halk resimleri", "Dünden bugüne kitap kapakları" konulu sergiler açıyor. </p>
				<p class="genel-yaz"> 1960’ta Kitap Belleten’in yayınına girişiyor. Bibliyografya çalışmalarına katkıda bulunmak amacıyla çıkardığı bu dergiyi 1965’e kadar (43 sayı) yaşatıyor. </p>
				<p class="genel-yaz"> 1962’de Elif Yayınları’nı kurarak kitap yayınına başlıyor. Felsefe, sanat, tiyatro, toplumbilim alanlarında 25 kadar kitap çıkarıyor. </p>
				<p class="genel-yaz"> Sahaflar Çarşısı’nın önemli bir özelliği var Kaynardağ’a göre: "İstanbul’dan çeşitli kültürler gelip geçmiş. Hepsi de bir miktar kitap bırakmış. Ayrıca, sadrazamların, ünlü profesörlerin, büyükelçilerin, konsolosların, çok eski ailelerin büyük kütüphaneleri bu çarşıdan gelmiş geçmiş. Bunların bir dökümü yapılsa, –ki, böyle bir döküm yapmayı düşünüyorum– çok ilginç sonuçlar elde edilir. Kitap meraklıları bunlardan nasiplerini almış gitmişler. Buranın bir özelliği de, kitapçıların bir arada bulunması. Hangi bilim adamı bir tez hazırlayacak olsa, buraya gelip de rafları karıştırmadan işin içinden çıkamayacağını bilir. Hiç ummadığı, düşünmediği kitapları bulmuş, buradaki kitapçıların belleğinden yararlanmıştır." </p>
				<p class="genel-yaz"> Artık çarşıya eskisi gibi büyük kütüphaneler gelmediğini belirten Kaynardağ, bu çarşıda edindiği bilgilerin kimi zaman üniversitede elde ettiği bilgiler kadar değerli olduğunu söylüyor ve ekliyor: "Ticareti bir amaç değil, bir araç olarak düşündüm. Nice zorlukların üstesinden gelerek bunu başarabildiğimi sanıyorum. Yazı yazmaya, inceleme yapmaya, özellikle felsefeye son yıllarda daha çok zaman ayırabildiğim için memnunum." </p>
				<p class="genel-yaz"> Şimdi, bir yandan Sahaflar Çarşısı’nın geniş bir tarihini yazmaya hazırlanıyor, bir yandan felsefe, Türk düşünce tarihi ve çağdaşlaşma konularında incelemelerini sürdürüyor. Ayrıca, yayımlanmış yazılarını konularına göre ayırıp kitaplaştırma çabası içinde. </p>
				<p class="genel-yaz"> Öğrencilik yıllarına kadar uzanan şairliğini de unutmayalım. Şiirlerini 1979’da Sevgiler de Gündemdedir adlı kitapta toplayan Kaynardağ, "Bence felsefe yapmanın en iyi, en doğal yollarından biri şiir yazmak, şiir söylemektir," diyor. </p>
				<p class="genel-yaz"> Önem verdiği bir başka konu, eğitim. Mesleğini "bir tür eğitim işi" olarak görüyor ve diyor ki: </p>
				<p class="genel-yaz"> "Bence yeryüzünde cahillikten, bilgisizlikten daha kötü bir şey yoktur. Bundan daha kötüsü ancak şu olabilir: Bilgin bir kimsenin cahil bir zorbaya dalkavukluk etmesi. Ne öğretilirse öğretilsin, her şeyden önce öğretilecek tek şey vardır: İnsanı sevmek, insanı saymak. Bu sevgi ve saygının kanıtı, insanın insanı sömürmemesi, insan emeğinin yüceltilmesi, insanın kurtarılmasıdır. Bu, aynı zamanda bir ahlak sorunudur. Bence insanlar yalnızca okullarda eğitilmez. Yalnızca okullarda öğrenim yapılmaz. Eğitim açısından, okul dışında da yapılacak çok şey olduğuna inanıyorum. Toplum büyük bir okul gibi olmalı. Herkes birbirine bildiklerini öğretmeli." </p>
				<p class="genel-yaz"> KAYIHAN KESKİNOK   • 1923’te İzmir’de doğdu. Adana Öğretmen Okulu’nu (1941) ve Gazi Eğitim Enstitüsü Resim Bölümü’nü (1945) bitirdi. Boğazlıyan, Görele, Kars ve Trabzon’da resim öğretmenliği yaptı (1946-55). İsviçre hükümetinin bursunu kazanarak Lozan’a gitti, Ecole des Beaux-Arts’da çalıştı (1960-61). Gazi Eğitim Enstitüsü Resim Bölümü’nde öğretmenlik (1963-68), TRT Ankara Televizyonu Artistik Hizmetler Birimi’nde dekoratörlük ve müdürlük görevlerinde bulundu. 1983’ten bu yana kendi adını taşıyan özel atölyeyi yönetiyor. İstanbul Opera Binası Sanat Yarışması (1968), 34. Devlet Sergisi (1973), 50. Yıl Resim Heykel Yarışması (1973), DYO 7. Resim Sergisi (1973), 39. Devlet Sergisi (1976), Cumhuriyet Senatosu Atatürk Resim Yarışması (1981) ve Kültür Bakanlığı Atatürk ve Devrimleri Resim Yarışması’nda çeşitli ödüller kazandı. </p>
		  </div>
<div class="calibre2" id="calibre_pb_133"/></body>
</html>