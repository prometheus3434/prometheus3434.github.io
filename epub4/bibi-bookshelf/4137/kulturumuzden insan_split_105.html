<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_102"> Çağdaş Bir Sysiphos </h1>
				<p class="genel-yaz"><br class="calibre1"/></p>
				<p class="genel-yaz"> Şiir yazdı, öykü yazdı, deneme, eleştiri yazdı... Kitap tanıtma yazıları yayımladı... Dergi çıkardı... "Ekonomi-politik" alanında kitaplar kaleme aldı... Resim de yaptı... Yayıncı... İnsan Hakları Derneği ve Halkevleri yöneticilerinden... </p>
				<p class="genel-yaz"> 1960’ların, hatta 70’lerin, 80’lerin sonlarına kadar çok yönlü kültür adamlarımız vardı. Cumhuriyet öncesinde ya da Cumhuriyet’in ilk yıllarında İstanbul’da yetişmişler; daha çok da kendi kendilerini yetiştirmişler; değişik kültür alanlarını kucaklayan ilgi ve bilgileriyle seçkinleşmişlerdi. Hepsini birer birer yitirdik. Muzaffer İlhan Erdost, çeşitli alanlara yönelen etkinlikleriyle, o kuşağın son temsilcilerinden biri gibi. Ama o kuşaktan değil. Düşünüş yönünden de onlardan çok ayrı bir noktada... </p>
				<p class="genel-yaz"> Kişiliğinin biçimlenmesinde, doğduğu evin, çocukluğunu yaşadığı Artova kasabasının büyük etkisi var: </p>
				<p class="genel-yaz"> "Doğduğum ev, ataerkil bir evdi," diye anlatıyor. "Dedem, ninem, amcalarım, yengelerim, onların çocukları... Dedemin tarlaları, benim kendimi bildiğim dönemde ortakçıya işlettirilirdi. Ortakçılar da iki Ermeni kardeş... Dedem hocaydı, imamlık yapıyordu ama, cerre çıkan imam türünden değil. Bir de dükkânı vardı manifaturadan bakkaliyeye, bir kasabada satılabilecek her şeyi bulunduran bir dükkân. Böyle bir ailede, böyle bir kasabada, yarı köylü yarı kasabalı diyebileceğimiz bir yerde büyüdüm." </p>
				<p class="genel-yaz"> Kasabanın önemli bir özelliği, Birinci Dünya Savaşı sonrasında Ermenilerden büyük ölçüde boşaltılmış olması... Onların yerini doğudan (Erzurum’dan, Kars’tan, Kağızman’dan), batıdan (Bulgaristan’dan, Arnavutluk’tan, Romanya’dan, Selanik’ten) ve çevre köylerden gelenler almış: </p>
				<p class="genel-yaz"> "Kilise var, altı sekiz Ermeni aile var... Müslüman, Alevi, Sünni, Türk, Çerkez... var. Böyle bir ortamda, çelişkileri yaşadığımız kadar, birbiriyle uyum içinde, barış içinde yaşamanın örneklerini de savaşı yakından tanımış dedelerimizden, babalarımızdan gördük." </p>
				<p class="genel-yaz"> Geleneksel kasaba yaşamının getirdiği başka şeyler de var: </p>
				<p class="genel-yaz"> "Evimizin altında, ‘Evin sahibi’ olduğu söylenen biri vardı. Ya da samanlıkta ‘Al karısı’ vardı. Gece ahıra geçtiğine, ata bindiğine inanılırdı. Kasabanın dışında, mezarlığa giden yoldaki küçük ağaçların dibinde de cinler, periler... Biz bu masalların, bu anlatımların içinde de büyüdük. Ama toplumsal biçimlenme, değişmeye yüztutmuştu. Kemalizmin açılıp serpildiği, padişahlığa, hilafete karşı Cumhuriyet’i sevdiğimiz bir yapılanmayı da yaşadık." </p>
				<p class="genel-yaz"> Tokat Ortaokulu’nda, Çorum ve Sivas Liselerinde okudu. Ortaokul sıralarında şiir denemelerine başladı. İlk kez Sivas Lisesi’nin okul gazetesinde yayımlandı şiirleri. Edebiyata ilgisi bu yıllarda arttı. </p>
				<p class="genel-yaz"> Yükseköğrenimini, burs olanağı veren Veteriner Fakültesi’nde sürdürdü. Buradaki edebiyat tutkunu arkadaşlar çevresi (Orhan Duru, Seyfettin Başçıllar, vb) genişledi; Siyasal Bilgiler Fakültesi’nde yeni dostlar (Cemal Süreya, Sezai Karakoç, Tevfik Akdağ, vb) edindi. O sıralarda öykü yazmaya başladı. Dergi çıkarma girişimleri de oldu: Evren (1953) ve Açık Oturum (Mayıs 1955) ancak birer sayı çıkabildi. </p>
				<p class="genel-yaz"> Fakültenin son sınıfındayken haftalık Pazar Postası’na yazıyor, yazı başına on lira alıyordu. Derginin sahibi Cemil Sait Barlas’la Baki Kurtuluş’un önerisi üzerine 1956 yazında düzeltmen olarak işe başladı. Giderek bütün yük onun üzerine bindi; yazı işleri müdürlüğünü de üstlendi. Pazar Postası siyasi bir dergiydi. Erdost’un yönettiği sanat-kültür sayfalarıyla edebiyat çevrelerinin ilgisini çekti, daha çok bu çevrelerce okunur oldu. Geniş bir edebiyatçı kesiminin yazılarını yayımlıyordu artık Pazar Postası... Bu canlılık, bir ölçüde de derginin haftalık olmasının sağladığı hareketlilikten kaynaklanıyordu. </p>
				<p class="genel-yaz"> Cemil Sait Barlas, Son Havadis gazetesinin de sahibiydi. Yazı işleri müdürü ise İlhami Soysal. Muzaffer Erdost, onun isteği üzerine, ikinci sayfada yazıyordu haftada bir: </p>
				<p class="genel-yaz"> "Bir gün, ‘Yarınki ikinci sayfanın yazılarını verip gideceğim’ dedi. Yazıyı hemen vermemi istedi. Ben de İlhan Berk, Cemal Süreya, Turgut Uyar’la gelen şiirde yeni bir öz, yeni bir yaklaşım bulunduğunu duyumsatan bir yazı yazdım. İlhami Soysal acele ediyordu. ‘Başlığını koyamıyorum’ dedim. ‘Bir şey deyiver’ dedi. O ivmenin içinde, başlığı ‘İkinci Yeni’ oldu." </p>
				<p class="genel-yaz"> İkinci Yeni şiirinin adı ve Muzaffer İlhan Erdost’un "isim babalığı" işte buradan geliyor. </p>
				<p class="genel-yaz"> "İkinci Yeni’yi ben keşfetmedim," diyor Erdost. "Keşfeden, Yaşar Nabi’dir. Turgut Uyar’ın şiirlerini yayımlamadı Varlık’ta, onun şiirlerindeki değişmeyi kavradı. Cemal Süreya’yı, İlhan Berk’i de yayımlamadı. Bunlar çok önemli göstergelerdi. Biz bunu tasnif ettik. Neye göre? Şairlerine göre... Bir ad söyledik, adı konulmuş oldu. Ben, Cemal Süreya’nın söylediği gibi, sürekli olarak anlamaya çalıştım." </p>
				<p class="genel-yaz"> Erdost, İkinci Yeni’yi değil, kimi şairlerin kendi şiirlerinin gelişme süreci içerisinde, ötekilerden bağımsız olarak geliştirip ortaya koydukları yeni şiiri ve bu değişimi desteklediğini söylüyor. </p>
				<p class="genel-yaz"> Neydi bu değişim? İkinci Yeni, kimilerinin öne sürdüğü gibi, Demokrat Parti’nin baskıcı yönetiminden bir kaçış değil miydi? </p>
				<p class="genel-yaz"> "Ozanın kendisindeki değişimle, bu kimlikleşmeyle şiirin örtüşmesi... Bu, birinci özellik. İkincisi şu: Şiir, birtakım kuralların içerisindeydi. Ama İkinci Yeni’yle artık bundan çıkıyordu. Kısaca, şiiri özgürleştirmek istedik. Ondan sonra şiir, bu özgürlüğünü dörtnala yaşadı. Devrimci bilinçle, devrimci yaşamdan gelen şiirle o özgürleşme, o deneyimler içiçe geçti, kaynaştı ve daha bütünleşen, daha özgürleşen bir şiir doğdu. İkinci Yeni, onun içine bir unsur olarak katıştı. Kaçış falan değildir. Bu şiirin temsilcileri, ilerici-demokrat kimlikleriyle tanınan ozanlardır." </p>
				<p class="genel-yaz"> Pazar Postası kapanınca, 1958’de "gece işleri âmiri" olarak Ulus gazetesine girdi Muzaffer Erdost. O yıl Açık Oturum Yayınları’nı kurdu; Henri Alleg, Turgut Uyar, Orhan Duru, Ece Ayhan, Fethi Naci’nin kitaplarını bastı. </p>
				<p class="genel-yaz"> 14 Mayıs 1960’ta Demokrat Parti iktidarına karşı gösterilere katıldığı için gözaltına alındı, 27 Mayıs’a kadar tutuklu kaldı. Bir ara haftalık Ülke dergisini yönetti, oradan ayrılıp Ulus’a döndü ve 1963’e kadar çalıştı. </p>
				<p class="genel-yaz"> 1965’te Sol Yayınları’nı kurdu, aynı yılın Kasımında ilk altı kitabını yayımladı. Yirmi beş yıllık yayıncılık geçmişi savaşımlarla dolu: 142. maddeden açılan davalar (12 Mart’a kadar sekiz on dava açıldığını, hepsi aklanmayla sonuçlanmışken beş davanın 12 Mart döneminde Yargıtay’dan döndüğünü ve oybirliğiyle aklama kararı veren mahkemelerin bu kez oybirliğiyle mahkûmiyet kararı verdiklerini söylüyor)... Sonuç, 37,5 yıl hapis... 6 yıl 8 ay da Sıkıyönetim Mahkemesi’nden... Cezaevleri... Ve 1974 affı... </p>
				<p class="genel-yaz"> Kardeşi İlhan Erdost’la Onur Yayınları’nı kurarak iki yönlü sürdürürler yayıncılığı. Kitap depolarının birkaç kez kapatılışı, açtırmak için çabalayışlar, kitapların alınıp götürülüşü, geri almak için verilen uğraşılar, depoda nedeni anlaşılamayan bir yangın, itfaiyenin su sıkması sonucu binlerce kitabın kıyıma uğrayışı... </p>
				<p class="genel-yaz"> Ve 12 Eylül’ün hemen ardından gözaltı (3-7 Kasım 1980), dört gün tutukluluk, kardeşi İlhan’ın gözleri önünde öldürülmesi, kendisinin 11 Kasım’da salıverilişi... Yine aynı çizgi üzerinde yayıncılık ve (kardeşinin adını kendininkine ekleyerek) yazarlık... İnsan Hakları Derneği Ankara Şubesi Başkanlığı, Halkevleri Yönetim Kurulu Başkanlığı... Kısa bir gözaltı daha... </p>
				<p class="genel-yaz"> Gelinen noktaya bakarsak, "Efsanedeki Sysiphos gibi" dememek elde değil. Ya da Ferhat gibi... </p>
				<p class="genel-yaz"> MAHMUT MAKAL   • 1930’da Aksaray’ın Demirci köyünde doğdu. İvriz (Konya Ereğlisi) Köy Enstitüsü’nü (1947) ve Gazi Eğitim Enstitüsü’nü (1955) bitirdi. İlkokul öğretmenliği, ilköğretim müfettişliği, İstanbul Sağırlar Okulu’nda Türkçe öğretmenliği yaptı. 1968’de öğretmenlikten istifa etti. Karadeniz Bakır İşletmeleri’nde çalıştı; Venedik Üniversitesi’nde ve Berlin’de Türkçe öğretmenliğinde bulundu. Varlık dergisinde yayımlandıktan sonra Bizim Köy adlı kitabında (1950) toplanan ve geniş yankılar uyandıran yazılarını sürdürdü. Sonraki kitaplarından başlıcaları şunlar: Köyümden (1952), Memleketin Sahipleri (1954), Kuru Sevda (1957), Köye Gidenler (1959), Kalkınma Masalı (1960), Kamçı Teslimi (1965), Yer Altında Bir Anadolu (1968), Kokuşmuş Bir Düzende (1970), Bizim Köy 1975 (TDK Ödülü, 1977), Bir İşçinin Günlüğünden (1980), Ağlatı (1989). Fransa’da 5, İtalya’da 4, Almanya, Japonya ve İngiltere’de 2’şer kitabı çıktı. Bizim Köy ayrıca Bulgaristan, Yunanistan, Polonya, Romanya, Yugoslavya ve İsrail’de yayımlandı. </p>
		  </div>
<div class="calibre2" id="calibre_pb_207"/></body>
</html>