<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_25"> "Hukuk Reformu Şart!" </h1>
				<p class="genel-yaz"> "Sanatçı, bilimin öncüsü olan, daha doğru deyimle olabilen kişidir." </p>
				<p class="genel-yaz"> "Sanatın konusunda ‘yasak bölge’ kabul edilemez. Sanat yaşadıkça konusu değişecektir." </p>
				<p class="genel-yaz"> "Sanat, bilim yapıtları, fikir suçları ve benzeri hakkında kendine özgü kurallarla yargılamanın yenilenmesi biçiminde toplumca özür dilemenin bir yolu bulunmalıdır ülkemizde de." </p>
				<p class="genel-yaz"> "Demokratik anayasalarda eksik olan, sanatın gelişmesi için ‘devlet katkısı’nın açıklanmamış olması veya bu katkının bulanık, yaptırımsız bırakılmış olmasıdır. Bu nedenle Anayasamızın (m. 10) devlet ‘insanın maddi ve manevi varlığının gelişmesi için gerekli şartları hazırlar’ hükmü yeterli değildir." </p>
				<p class="genel-yaz"> Bunlar, Faruk Erem’in Ocak 1981’de, 12 Eylül’cülerin Anayasa’yı "tebdil, tagyir ve ilga" ettikleri en karanlık günlerde Sanat Olayı’nda yayımlanan "Anayasa, Bilim ve Sanat" başlıklı yazısından... </p>
				<p class="genel-yaz"> Kamoyu, Faruk Erem’i Bir Ceza Avukatının Anıları’yla tanıyor. Bu yapıtta, "toplumsal değerlerimizle hukuk sistemimizin çeliştiği" yalın ve etkili bir üslupla vurgulanıyor. </p>
				<p class="genel-yaz"> Faruk Erem, ünlü bir ceza avukatı olduğu kadar, ceza ve ceza yargılaması hukuku alanında da bir "otorite". Sanatla içli dışlı olması, onu ceza hukukunun ve birçok bilim dalının kökeninde edebiyatın yer aldığı görüşüne yöneltmiş. "Ceza hukukunun, özellikle kriminolojinin belirlediği hususların pek çoğunun, bu bilimden yıllarca, hatta yüzyıllarca önce sanat tarafından ortaya atıldığı kanısındayım," diyor. </p>
				<p class="genel-yaz"> Yeni Ceza Kanunu tasarısını hazırlayan kurulda görev almış bulunan Faruk Erem, tasarıyı şöyle değerlendiriyor: "Buna yepyeni bir tasarı denemez. Özellikle yabancı ülkeler kanunlarında hemen hemen ittifakla kabul edilen öyle suçlar var ki, bunlar gözönüne alınmamıştır. Buna karşılık ekonomik ve sosyal suçların dikkate alındığını, ilk defa Ceza Kanunu’na ekonomik hükümlerin konulduğunu görmekteyiz. Ben, tasarıdaki hükümlerin pek çoğuna, yarısına yakınına muhalif kaldım." </p>
				<p class="genel-yaz"> O, ölüm cezasının kaldırılmasını öteden beri savunuyor. "Bu fikri Türkiye’de ilk defa bilimsel olarak savunanlardan biriyim ya da birincisiyim," diyor. "Bu konuda pek çok yayınım var. Hatta 1961’de Adnan Menderes, Polatkan ve Zorlu haklarında Milli Birlik Komitesi’ne çok ayrıntılı bir rapor vererek bu cezaya çarptırılmamaları için çaba harcadım. Aynı günlerde bir broşür de yayımladım." </p>
				<p class="genel-yaz"> Bu cezanın hiçbir yararı olmadığına, hatta Bir Ceza Avukatının Anıları adlı kitabında da ortaya koyduğu üzere birçok sakıncalar yarattığına inanıyor Faruk Erem: </p>
				<p class="genel-yaz"> "Ölüm cezası, bir çeşit sosyal kan gütmeye dönüşüyor. Olaylar bunu bize pek acı bir şekilde gösterdi. Ölüm, hiçbir şeyi halletmez. Çok etkili ek tedbirlerle ölüm cezasının yol açtığı sonuçların hepsini ortadan kaldırabiliriz. Kaldı ki, ölüme hükmeden kişi, nihayet insan. İnsanoğlu hata edebilir. Sonra bunu tamir eder. Nitekim bizim Ceza Yargılaması Usulü Kanunu’nda ‘Yargılamanın yenilenmesi’ diye bir usul vardır. Demek ki devlet, ‘Ben hata edebilirim; hata edersem bunu şöyle düzelteceğim’ demek ister bu hükümlerin kabulü ile. Bu durumda, ölüm cezası vermekte niçin ısrar edelim? Hatayı tamir etme olanağını daima elimizde bulundurmamız gerek. İnsanların hata yaptığını lütfen kabul edelim ve ölüm cezasını kanunlarımızdan çıkaralım." </p>
				<p class="genel-yaz"> On yıl Türkiye Barolar Birliği Başkanlığı yapan Faruk Erem, bizdeki ceza yargılaması sisteminin "çok kusurlu yönleri" bulunduğunu açıklıyor; Barolarla ve Barolar Birliği’yle ilgili düzenlemeler üzerinde dururken de şunları söylüyor: </p>
				<p class="genel-yaz"> "Avukatlık Kanunu’nda yapılan değişikliklerle savunma müessesesinin eli kolu kırıldı. Evet, savunmayı avukat yapar ama, zor duruma düştüğünde kendisini koruyacak kuruluşun bağımsız olmadığına inanırsa durum değişir. Ayrıca Barolar Birliği’nin de bağımsızlık çabası içine girmesine ve bunu en etkili bir şekilde yapmasına taraftarım. Bugün barolar bağımsız değildir, bir çeşit vesayet altındadır. Vesayet altında da savunma gereği gibi yapılamaz." </p>
				<p class="genel-yaz"> 12 Eylül döneminde bazı kişilere "fahri profesörlük" verilmesine gelince... Başka ülkelerde olduğu üzere yalnızca bilime emeği geçmiş kişilere fahri profesörlük verilmesini öneren Faruk Erem, bu olanağın küçük politika hesaplarıyla kullanılmasına karşı çıkıyor. "Çünkü", diyor, "böylece politika yapılmış olur. Oysa bilimle politika bağdaşmaz." </p>
				<p class="genel-yaz"> Ya 1982 Anayasası? </p>
				<p class="genel-yaz"> "Bütün gönlümle 27 Mayıs Anayasası’na taraftarım," diyor Faruk Erem. "Bence 27 Mayıs, askeri bir hareket değildir. Bence, 27 Mayıs = Anayasa. Bu Anayasanın Türkiye’ye bol geldiği yolundaki bilim dışı düşüncelerin sakatlığına inanıyorum. Bu bakımdan, 1982 Anayasası’nın değiştirilmesinden ve tanınmış olan hakları kısıtlayan bütün hükümlerin çıkarılmasından yanayım." </p>
				<p class="genel-yaz"> Anayasa değişikliğiyle yetinilmemesini, öteki yasaların da gözden geçirilerek bir hukuk reformuna gidilmesini istiyor Faruk Erem. Bu konuda ilginç bir anısı var: </p>
				<p class="genel-yaz"> "Demokrat Parti iktidara geldiğinde, Türkiye’deki mevzuatın antidemokratik bütün hükümlerini kaldırma kararı verdi. Bir komisyon kuruldu. Komisyonun bilimsel açıdan antidemokratik bulduğu her şeyi, hatta Anayasa’yı bile değiştirmeyi önerme yetkisine sahip olduğu söylendi. Uzun süre çalıştık. Şu sorun ortaya çıktı: Antidemokratik kurallar nelerdir? Kamu haklarını, özel hakları ve insan haklarını kısıtlayan ya da kaldıran hükümlerin antidemokratik olduğunu söyledim. Bu ölçüt ittifakla kabul edildi ve mevzuatımız bu açıdan tarandı. Bir yıl kadar süren çalışmalardan sonra genel rapor hazırlandı. Çok geçmeden hükümet, komisyonu toplantıya çağırdı. Hükümet adına komisyon toplantısına katılan Samet Ağaoğlu, ‘Biz fikri bakımdan bazı değişikliklere uğradık, komisyon raporu yayımlanmasın’ dedi. Sert tepki gösterdik. ‘Siz demokrasiyi savunarak, antidemokratik kanunları ileri sürerek geldiniz. Şimdi bundan vazgeçiyorsunuz. Bunun sonu çok acı olacak’ dedik." </p>
				<p class="genel-yaz"> Sonuç? </p>
				<p class="genel-yaz"> "Sonradan bunlara daha koyuları eklendi, Demokrat Parti demokrasiden tamamen uzaklaştı ve bunun sonucu da 27 Mayıs oldu." </p>
				<p class="genel-yaz"> Faruk Erem, "Bu tecrübeyi yaşayan bir kişi olarak," diyor, "bugünkü gidişin hiç de isabetli olmadığı kanısındayım." </p>
				<p class="genel-yaz"> Ve ekliyor: </p>
				<p class="genel-yaz"> "Genel inancım ne sağda ne de soldadır. Ama Türkiye’de gerçek demokrasinin yerleşmesini isteyenlerden biriyim. Bunun humanist bir çerçeve içerisinde yapılmasına taraftarım." </p>
				<p class="genel-yaz"> SALİM ŞENGİL •   1913’te Selanik’te doğdu. Ankara Lisesi’ndeki öğreniminden (1938) sonra bir süre banka memurluğu yaptı. 1947’de Ankara’da Seçilmiş Hikâyeler Dergisi’ni yayımlamaya başladı. 1952’de Seçilmiş Hikayeler Dergisi Yayınları adı altında kitap yayıncılığına da girdi. 1957-1974 arasında Dost dergisini çıkardı; yayınevinin adını Dost Yayınları olarak değiştirdi. 1974’te dergiyi kapattıktan sonra yayınevini İstanbul’a taşıdı ve Türk sanatını, Türk kültürünü tanıtan yabancı dilde kitaplar yayımlamaya yöneldi. </p>
				<p class="genel-yaz"> 1943’te Kafasını Törpüleyen Adam adlı öykü kitabı, 1945’te Bir Rüzgâr Esti adlı oyunu yayımlandı. Dergi ve yayıncılık çalışmaları nedeniyle yazmaya uzun bir süre ara vermek zorunda kaldı. 1980’den sonra yeni kitapları yayımlandı: Es Be Süleyman Es (1982), Güzel Bir Oyun (1983), Savrulup Gidenler (1987). </p>
				<p class="genel-yaz"> Salim Şengil’i 28 Haziran 2005’te yitirdik. </p>
		  </div>
<div class="calibre2" id="calibre_pb_53"/></body>
</html>