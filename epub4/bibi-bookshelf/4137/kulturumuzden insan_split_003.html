<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_1">Sunuş</h1>
				<p class="genel-yaz"> Bu kitap, geniş ölçüde 21 Kasım 1988-22 Ekim 1990 arasında Cumhuriyet gazetesinde yayımlanan portre-röportajlardan oluşuyor.  </p>
				<p class="genel-yaz"> Edebiyattan resim ve heykele, seramiğe, tiyatroya, felsefeye, müziğe, toplum bilimlerine, hatta matematiğe uzanan çok geniş bir alanda kültür ve sanatımıza katkıda bulunmuş bu kişiler, doğum tarihlerine göre sıralandı: 1902 doğumlu Orhan Şaik Gökyay’dan 1930 doğumlulara... En gençleri bugün 65 yaşında ve yirmisi aramızdan ayrılmış bulunuyor. </p>
				<p class="genel-yaz"> Bu kişilerin yaşamları, eylemleri, yapıtları, kimi sorunlar ve konular üzerine görüşleri kendi ağızlarından dinlenip banda alındıktan sonra, gazete röportajı boyutları içerisinde yazıya aktarıldı. </p>
				<p class="genel-yaz"> Basın tarihimizin belki de en uzun süren bu röportaj dizisi kapsamında yer alan kültür insanı sayısı 90’ın üzerindeydi. Kitap düzenlenirken, çeşitli nedenlerle dizi kapsamına alınamayan kişilerle yaptığım, daha önce ya da daha sonra başka yerlerde yayımlanan birkaç konuşmayı ekleyerek sayıyı 101’e çıkardım; böylece dizinin eksiklikleri bir ölçüde giderildi. </p>
				<p class="genel-yaz"> Röportaj dizisinin Cumhuriyet’te bunca uzun süre yayımlanmasının nedeni, okurlardan beklenmedik bir ilgi görmüş olmasıdır. Genç ve aydın bir okurun, Cumhur Aydın’ın "Önsöz" olarak kitaba alınan mektubu, bu ilginin küçük bir göstergesidir. </p>
				<p class="genel-yaz"> Eskiden kitapların başına "üstad"lara yazdırılmış "takriz"ler (övgü içeren sunuş yazıları) konulurdu. Kültürümüzden İnsan Adaları, belki de bir okurun yazdığı "takriz" ya da önsözle yayımlanan ilk kitap olma özelliğini taşıyacak. </p>
				<p class="genel-yaz"> Bu önsöz, Cumhur Aydın’ın yakındığı olumsuz koşullara karşın, ülkemizde bilinçli okurların bulunduğunu ortaya koyması bakımından ayrı bir önem taşıyor. </p>
				<p class="genel-yaz"> Kuşkusuz ki kültürümüz ve olumsuz koşullarımız daha nice "insan adaları" yetiştirdi ve daha nicelerini yetiştirecek... </p>
			    <p class="sagdanithaf">Ocak 1995</p>
			    <p class="sagdanithaf">Alpay Kabacalı </p>
			    <p class="idebold"> İkinci Baskıyı Sunarken </p>
				<p class="genel-yaz">İlk baskı hazırlanırken, kitap kapsamındaki 101 kişiden 20’si aramızdan ayrılmıştı. Aradan on iki yıl geçti; bu süre içerisinde 35 kültür insanımızı daha yitirdik. Üzücü sonuç: Yaşayanların sayısı 46, yitirdiklerimizin sayısı 55.</p>
				<p class="genel-yaz">Bugün insanoğlunun bir "yaşam gerçeği" olan ölümü bir başka "yaşam gerçeği" ile dengelediğini söyleyebilir miyiz? Şununla: İnsanlık, kültürüne katkıda bulunanlara saygı göstermeyi, onların anılarını yaşatmayı öğrendi. Bu, bir bakıma zamana karşı koyma değil mi? "Hayır, yalnızca avuntu," diyenlerin kültürel değerlere saygı duyduğuna inanabilir misiniz?</p>
				<p class="sagdanithaf">Mart 2007</p>
				<p class="sagdanithaf">Alpay Kabacalı</p>
		  </div>
<div class="calibre2" id="calibre_pb_5"/></body>
</html>