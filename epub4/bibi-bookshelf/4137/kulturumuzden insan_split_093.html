<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_90"> Kendi Denizini Yarattı</h1>
				<p class="genel-yaz"> "Türkiye’de eleştiri ortamı yok. Yalnız sanatsal-düşünsel açıdan değil, siyasal-toplumsal açıdan da... Osmanlı’da eleştiri hoş görülmüyordu. Yüz otuz yedi halk şairinin kellesi uçurulmuş. Divan edebiyatının en büyük şairlerinden Nef’i, bir taşlamasından dolayı boğdurulmuş. Tek parti döneminde de eleştiri gelişememiş. Yani demokrasiyle eleştiri arasında bir koşutluk, alttan alta bir ilişki var. Demokrasinin olduğu yerde eleştiri de gelişiyor, serpiliyor, çeşitleniyor." </p>
				<p class="genel-yaz"> Birinci engel, bu. İkincisi, bunun sonucu olarak, eleştirinin okuru az. Eleştiri kitapları az okunuyor, az satılıyor. Dolayısıyla eleştirmen, bu meslekle geçim sağlayamıyor, ‘profesyonel’leşemiyor. Oysa eleştiriyle uğraşmak isteyen kişinin bütün zamanını bu işe vermesi gerekiyor. "Kitaplıklara gideceksiniz, kitaplar satın alacaksınız, okuyacaksınız, inceleyeceksiniz, uzun uzun düşüneceksiniz..." </p>
				<p class="genel-yaz"> Asım Bezirci, yaşamını kazanabilmek için çeyrek yüzyıl muhasebecilik yapmış; sabahtan akşama kadar rakamlarla uğraşmış. Ama edebiyat sevgisi, tutkusu nedeniyle bütün boş zamanlarını, dinlenmeye ayırması gereken akşam saatlerini bu işe harcamış. Sorumluluk duygusu, bu yolda direnmesinde etken olmuş. </p>
				<p class="genel-yaz"> "Yazdığım, çevirdiğim, derleyip baskıya hazırladığım kitapların sayısı altmış beş," diyor. "Yayımlanmamış kitaplarım da var. Ama bunun yeterli olduğunu söyleyemiyorum. Birçok değerli yapıt incelenmeden, çözümlenmeden, okurlara tanıtılmadan kalıyor. Bunun üzüntüsünü ve eksikliğini hep duyuyorum." </p>
				<p class="genel-yaz"> Zaman ve geçim engelini aşmakla, ülkemizde "zengin işi" olan eleştirmenliğin üstesinden gelmekle de kalmıyor Asım Bezirci: </p>
				<p class="genel-yaz"> "Yazmaya başladığım zaman eleştiri ortamı daha çok Nurullah Ataç’ın izlenimci-öznel eleştirisinin egemenliği altındaydı. Bu eleştiri anlayışı belki Ataç’ın kültürlü, zeki, sağbeğenili kişiliği dolayısıyla fazla sakıncalı olmuyordu. Ama onu izleyen birtakım gençlerin hiçbir gerekçe, örnek, ölçüt göstermeden, çözümleme yapmadan verdikleri ağır yargılar, haksızlıklara yol açıyordu. Bilimsel sosyalizme bağlılığım dolayısıyla oradan aldığım bilimsel düşünce ve haksızlıklara dayanamayan kişiliğim, beni nesnel-bilimsel eleştiriye doğru götürdü. İlk aşamada, Ataç’ın öznelci-izlenimci eleştirisine tepki niteliğinde daha çok nesnelciliği savundum. Aslında nesnelcilik, bilimselliğin içinde olan bir şeydir. 27 Mayıstan sonra özgürlükler alanında bir açılım oldu. Ben de kendi bilimsel-nesnel anlayışımı bilimsel-sosyalist anlayışımla birlikte ortaya koydum." </p>
				<p class="genel-yaz"> Asım Bezirci’ye göre eleştiri, bu yolda bir geleneğin, kültür birikiminin ve demokrasinin bulunduğu yerde verimli, yetkin olabilir. Bu nedenle bizde, yanılma payını ortadan kaldırmak için, daha çok çalışmak gerekir. Diyor ki: </p>
				<p class="genel-yaz"> "Bir yandan bir eleştiri kuram ve yönteminin oluşmasına çalışırken bir yandan da kendi gölümü, kendi denizimi yaratıp onun içinde yüzmek için çaba gösterdim. Bu, çok yorucu bir şey." </p>
				<p class="genel-yaz"> Ama o, yaşamı boyunca durup dinlenmeden çalışmış olduğundan, durumundan yakınmıyor. </p>
				<p class="genel-yaz"> Bir demiryolu işçisinin oğlu. İlkokulun dördüncü sınıfında Nat Pinkerton gibi polisiye romanlar okumakla başlayan kitap tutkusu, halk hikâyelerinden, piyasa romanlarından geçip çeviri romanlara, klasiklere değin uzanıyor. Adı "Klasikçi"ye çıkıyor Erzurum’da liseyi parasız yatılı okurken. Ve Necip Fazıl çizgisinde şiirler yazmaya başlıyor. Sonra Orhan Veli’yi, Garip çizgisindeki öteki şairleri keşfediyor. Arkadaşı Naci Kalpakçıoğlu (Fethi Naci) ile birlikte İstanbul dergisine şiirler yolluyorlar. Onunkiler yayımlanmıyor. Hikâyeler de kaleme alıyor; ilk hikâyesi yerel gazetede çıkıyor. </p>
				<p class="genel-yaz"> Liseyi pekiyi dereceyle bitiriyor, "olgunluk" sınavlarını veriyor. İstediği fakülteye girme olanağı var... İstanbul’a gelip Edebiyat Fakültesi’ne yazılıyor. </p>
				<p class="genel-yaz"> "İstimlak bekçiliği yapan dayım vardı, onun yanında kaldım. Babam işçi olduğundan, gelirimiz çok sınırlıydı. Üniversitenin ilk sınıflarında çalışkanlığım ve yoksulluğum dolayısıyla burs veriyorlardı. Öğleleri de Kızılay aşocağından gelen yemeği yiyordum. Başarılı bir öğrenciydim. O zamana kadar okuduğum kitaplar, geldiğim sınıfsal köken ve içinde bulunduğum sıkıntılı yaşama koşulları beni toplumcu düşünceye, sosyalist düşünceye ulaştırdı. Bu yönetimce haber alındı ve verilen burs kesildi." </p>
				<p class="genel-yaz"> 1950’de üniversiteyi bitirince Esat Adil’le (Müstecaplıoğlu) tanışıyor. Esat Adil, 1946’da Sosyalist Partisi’ni kurmuş, partisi sıkıyönetimce kapatılıp mahkemeye verilmiş, aklanmış. Yeniden parti kurmak istiyor. Bu amaçla Gerçek gazetesini çıkarıyor. Önce haftalık, sonra günlük... Asım Bezirci, yeni partinin kurucuları arasında yer alıyor; Gerçek’te siyasal yazıları, çevirileri, öğreti yazıları çıkıyor. O sıralar hikâyeyi, şiiri sürdürüyor, roman taslakları üzerinde çalışıyor, ama bunları yayımlamıyor. </p>
				<p class="genel-yaz"> 1950 Aralığında, Kore Savaşı’na karşı bir yazısı yüzünden tutuklanıyor Asım Bezirci. Bir buçuk ay cezaevinde kalıyor. Başkasının yaptığı çeviriden dolayı yatan Aziz Nesin’i, Baştan dergisindeki yazısından ötürü tutuklanmış Kerim Sadi’yi, Barışseverler Cemiyeti’nden Nihat Sargın’ı tanıyor orada. Bilirkişi yazısında suç bulunmadığı yolunda rapor verince aklanıyor. O arada başka yazılar için de dört beş dava açılıyor. 1952’de parti kapatılıyor, öteki on üç yöneticiyle birlikte Asım Bezirci de tutuklanıyor. Tutukluluk altı ay, kovuşturma yıllar boyu sürüyor. Aklanma kararı 1960’ta, 27 Mayıs’tan birkaç gün sonra Yargıtay’ca onaylanıyor. </p>
				<p class="genel-yaz"> Bugüne kadar, 12 Eylül’den sonra açılan T. Yazarlar Sendikası Davası ve Barış Derneği Davası da içinde olmak üzere, on iki davada yargılanıp aklanıyor Asım Bezirci. Bunlardan birini hiç unutmuyor: </p>
				<p class="genel-yaz"> "O gün çalıştığım şirkette fazla mesai yaptım, eve akşam geç vakit döndüm. Fatih’e gelirken yolda kamyonlara binmiş, Demokrat Parti flamaları taşıyan insanlar gördüm. Ne olduğunu anlayamadım. Bağırıp çağırıyorlardı. O gece hiç haberim, bilgim olmayan bir olaydan dolayı beni tutukladılar. Altı ay içerde kaldım. En sonunda ‘men-i muhakeme’ kararıyla salıverildim. Bu, hiç unutamadığımı haksız bir dava." </p>
				<p class="genel-yaz"> Aynı zamanda, Kafka’nın Dava romanındakine benzer bir olay! İktidardaki Demokrat Parti, 6-7 Eylül 1955’te, kendi düzenlettiği gösteriye egemen olamayıp, Beyoğlu’nda azınlıklara ait dükkânların yakılıp yıkılmasına, yağmalanmasına seyirci kalmıştı. Olaydan sonra solcular tutuklandı; sıkıyönetim de bu olayları "komünistlerden başkalarının yaptığı yolunda yazı ve yorumları" yasakladı! </p>
				<p class="genel-yaz"> "İçerde, benim gibi olayla hiç ilişkisi olmayan birçok insan vardı," diyor Asım Bezirci. "Aziz Nesin, Kemal Tahir, Hasan İzzettin Dinamo... Tıpkı Roma’yı yakıp da suçu Hıristiyanların üstüne atan Neron’a benziyorlardı. Fırsat bulsalar belki de kurşuna dizeceklerdi bizi." </p>
				<p class="genel-yaz"> O yıl Forum ve Yeni Ufuklar dergilerinde ilk eleştiri yazıları çıktı. Kovuşturmalar sürdüğü için Fikret Arıel takma adını kullanmıştı. Tevfik Fikret’in Fikret’i ile İngiliz şairi Shelley’in takma adı yanyana. Arıel, aynı zamanda çalışkanlığı simgeliyordu. </p>
				<p class="genel-yaz"> 1957’de yedek subaylığını yapmak üzere Ankara’ya gittiğinde Seçilmiş Hikâyeler, Pazar Postası dergileriyle ilişki kurdu. Önceleri Fransız dergilerinden, gazetelerinden yazılar çeviriyordu. Giderek edebiyat çevreleriyle tanıştı. Yıllardır içinde biriktirdiği edebiyat tutkusu, orada kendine uygun bir ortam bulmuştu. Ulus’ta bir otel odasında Tevfik Çavdar’la birlikte kalıyor, akşamlarını okuyup yazmakla geçiriyordu. Halis Acarı takma adını kullanıyordu. Acarı, Erzurum ağzında dayanıklı anlamına geliyor... Bu yazıların ilgi görmesi sonucu roman, hikâye yazmaktan vazgeçip eleştirmenlikte karar kıldı. </p>
				<p class="genel-yaz"> Çok sayıda yazar üzerine incelemeler yayımlayan Asım Bezirci, yazar seçiminde nasıl bir ölçüt kullanıyor? </p>
				<p class="genel-yaz"> "Öznelciliğin zararlarını, sakıncalarını azaltan bir nesnellikten yanayım," diyor. "Böyle olunca, elbette seçimlerimde öznel bazı yanlar da bulunabilir. Sevdiğim bazı yazarları öne almak gibi bir kaygım olmuştur. Nitekim önce daha çok gençlerle ilgilendim, çünkü kendimi onlara daha yakın buluyordum. Belki de yaşlı, ünlenmiş yazarlara ulaşmaya kendimi yeterli görmüyordum. Daha sonra öbür yazarları da ele aldım." </p>
				<p class="genel-yaz"> Prof. SADİ DİREN   • 1927’de İstanbul’da doğdu. Saint-Michel Fransız Lisesi’ni (1946), Güzel Sanatlar Akademisi (şimdi Mimar Sinan Üniversitesi) Seramik Atölyesi’ni bitirdi (1953). Almanya’da seramik alanında on yıl kadar (1955-64) çalıştıktan sonra Türkiye’ye döndü. Bir yandan Akademi’de öğretim üyeliği, öte yandan bir seramik fabrikasında yönetici ve sanatçı olarak görev yaptı. 1970’te profesör ünvanını aldı. 1982-85’te Mimar Sinan Üniversitesi Güzel Sanatlar Fakültesi’nin dekanlığını yapan Prof. Diren, 1988’de yeniden aynı göreve getirildi. İlki 1953’te Maya Galerisi’nde olmak üzere, Türkiye’de ve yurtdışında pek çok kişisel sergi açtı, toplu sergilere katıldı. Seramikleri İstanbul, Düsseldorf, Köln ve Milano’da altı müzeye alındı. Birçok yapı için seramik kaplamalar ve panolar düzenledi. Bunlardan biri, TC’nin armağanı olarak, Strasbourg’daki Avrupa Konseyi binasında. </p>
		  </div>
<div class="calibre2" id="calibre_pb_183"/></body>
</html>