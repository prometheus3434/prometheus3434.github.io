<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<h1 class="bolum" id="calibre_toc_72"> Toplumsal Yaşamın Tanığı</h1>
				<p class="genel-yaz"> "Gökyüzü sevdalısı", "gurbetçinin ozanı", "çocukluğun bayram sevinci"... </p>
				<p class="genel-yaz"> Bunlar, Turgay Gönenç’in "Nedim Günsür" başlıklı şiirinden. Bir başka dizesinde, onu "Ölümü suskunun dokusuyla mühürleyen ressam" olarak niteliyor Turgay Gönenç. </p>
				<p class="genel-yaz"> Hayır, çelişki yok! </p>
				<p class="genel-yaz"> Gazelhan Mahmut Nedin Beyin oğlu İstanbullu amatör ressam ve gümrük memuru Abdurrahman İzzet Bey ile Vidinli Mahmut Efendinin torunu Dikilili Fatma Nigâr Hanımdan ailenin üçüncü çocuğu olarak doğan Nedim Günsür, acıyı küçük yaşta, ortaokula giderken, babasını yitirince yaşayacak. Bu, yaşamın dramı, resimlerine yansıyacak. Ama tablolarında yaşama sevincini vermekten de geri durmayacak... </p>
				<p class="genel-yaz"> Resim tutkusunun kökeni araştırıldığında, akşamları lamba ya da mum ışığında resim yapan gümrük memuru babayla karşılaşılıyor. Bir de, Afyon Ortaokulu’ndaki resim öğretmeni var. Adı neydi, resim yapar mıydı, yaşıyor mu? Sonradan bu soruları çok sordu. Yanıt alamadı. Ama öğretmeninin ilgisini, kendisini resme yöneltişini, başarılı öğrencilere küçük sanat kitapları verişini hiç unutmadı... </p>
				<p class="genel-yaz"> Ortaokulu İstanbul ve Afyon’da okudu. Liseye İzmir’de başladı, Sonuna değin götürmedi. Ayrıldı liseden, İstanbul’a geldi, Akademi’ye giriş sınavını kazandı. Ve Bedri Rahmi Eyüboğlu Atölyesi’nde öğrenimine başladı.... </p>
				<p class="genel-yaz"> Orhan Peker, Mustafa Esirkuş, Leyla Gamsız, Fikret Otyam, Turan Erol vb öğrenci arkadaşlarıyla "Onlar Grubu"nu kurdu. Grubun İstanbul ve Ankara’daki sergileri yankılar uyandırıyordu. </p>
				<p class="genel-yaz"> Altı yıllık Akademi öğrenimi 1948’de sona erdi. Öğrenciliği süresince yaptığı tüm çalışmaları değerlendiren seçici kurul, Fransa Hükümeti bursunun Nedim Günsür’e verilmesini kararlaştırdı. </p>
				<p class="genel-yaz"> Burs, bir yıllıktı. Paris ise ucu bucağı olmayan bir sanat denizi... Dil sorunu vardı; ezici görünümüyle Batı uygarlığı ve müzeler, yüzyılların kültür birikimi... Şaşkınlık... Küçüklük, ezilmişlik duyguları... </p>
				<p class="genel-yaz"> Bir yıl için gittiği Paris’te, amcasının desteğiyle, dört yıl kaldı. O duygulardan kurtuldu, çalışmaya başladı. Fernand Léger’nin, André Lhote’un atölyelerine izleyici olarak katıldı zaman zaman. </p>
				<p class="genel-yaz"> "Oraya giderken yarı empresyonist tavırlar içerisindeydim," diyor. "Paris’teki çalışmalarımda aktüel etkilenmeler altında kaldım. Yani, o sıralar geçerlikte olan akımlar, tarzlar bilinçaltıma, çalışmalarıma girdi. Bu etkilenmeler sonucu soyuta, non-figüratife kadar gittim." </p>
				<p class="genel-yaz"> Bedri Rahmi ve Eren Eyüboğlu, Paris’e gittiklerinde bu çalışmaları görür, beğenirler. İstanbul’da, Maya Galerisi’nde bir sergi düzenlenmesini sağlarlar. Nedim Günsür’ün bu ilk kişisel sergisi ilgi uyandırır. Ama o, Paris’te, başka arayışlar içerisindedir: </p>
				<p class="genel-yaz"> "O resimleri yaparken rahat değildim. Sanatta kişilik diye bir olay var, yöresellik diye bir şey var. Benim kültür birikimim, Türkiye. Bütün bunlar beni düşündürüyor, daha sağlam bir yere basmam gerektiği sonucuna götürüyordu. Nitekim Léger, o günlerdeki bir konuşmasında, moda akımların tehlikeli bir serüven olduğuna dikkati çekti. Birtakım akımlar, doğar doğmaz kayboluyordu. Geleneksel tavrın bırakılmaması, bu tavra yeni bir şeyler ekleyerek, çağdaş bir yorumla, kendi yolunda ilerleyebilmek gerekiyordu." </p>
				<p class="genel-yaz"> Tam o sırada, Mahmut Makal’ın Türkiye’de yankılar uyandıran kitabı, Bizim Köy gelir Paris’e. Makal’ın vurguladıkları, Léger’nin söyledikleriyle bütünleşir bir anlamda: Bir ressam, Batılı kalıplarla kendi toplumunu anlatıp yorumlayamaz. Sanat kuramlardan değil, yaşamdan kaynaklandığına göre, onun da kendi yaşamından, kendi toplumundan yola çıkması zorunludur. </p>
				<p class="genel-yaz"> Oturur, Mahmut Makal’ın anlattığı "kızamık" olayının tablosunu yapar. Böylece, daha önceki resim çizgisinden uzaklaşmaya başlar; "figüratif" bir ressam olmaya yönelir. </p>
				<p class="genel-yaz"> Türkiye’ye dönüş, askerlik ve Karadeniz Ereğlisi Ortaokulu’ nda resim öğretmenliği... Paris çok uzaklardadır artık. Zonguldak, bir maden ve madenciler kentidir. Yerin altı, tüneller, oyuklar ve kapkara olmuş binlerce kömür işçisiyle dolu... Grizu patlamaları, göçükler, sakatlıklar, ölümler... Yine de bitip tükenmeyen bir savaşım... Füzenle çizdiği beş madenci portresi, bir dönüm noktasını simgeler: "Sanatı elit bir aydın topluluğunun güdümünde bırakan değil, aydın kesimi de içine alan bir resim dili oluşturmanın zorunluluğuna" kesinlikle inanmıştır artık. Bu inanç, onu "toplumsal gerçekçi" tavır almaya götürür. </p>
				<p class="genel-yaz"> Bu dönem resimlerinden oluşan ikinci kişisel sergisi 1957’de İstanbul’da, Türk - Alman Kültür Merkezi’nde açılır. Ertesi yıl, İstanbul’a atanmak isteğine olumlu karşılık alamayınca, öğretmenlikten ayrılır. İstanbul’a yerleşir. Ancak, o yıllarda resim yaparak geçinmenin olanağı yoktur. Resim öğretmenliğine döner: On yıl (ücretli olarak) Beykoz Ortaokulu’nda resim öğretmenliği.... </p>
				<p class="genel-yaz"> İstanbul, artık dört bir yanı gecekondularla çevrilmiş; fabrikalarında, şantiyelerinde gurbetçilerin çalıştığı, sorunları çığ gibi büyüyen bir kenttir. Derken, Türkiye’den yurtdışına göçler başlar... Nedim Günsür, toplumsal yaşamın bir tanığı olma isteğiyle, bütün bunları tuvaline aktarır slogana gitmeden ve kendi çizgisinden ödün vermeden... Zaman zaman bayram yerlerini, lunaparkları da resimler... </p>
				<p class="genel-yaz"> "Ressam, kendi toplumunun insanı olmalı," diye bir kez daha vurguluyor Nedim Günsür. "Toplumdan bir şeyler almalı ve onu özümleyerek bir şeyler verebilmeli. Çağdaşlık, evrensellik ondan sonra geliyor. Daha doğrusu, yaptığım şey inandırıcıysa, yaşanmış bir şeyi sanatsal düzeye getirebiliyorsa, o evrensel oluyor, çağdaş oluyor." </p>
				<p class="genel-yaz"> Figüratif resmin "çağdışı" olduğu yolundaki görüşlere de şiddetle karşı çıkıyor: "Bu, çok yanlış bir görüş. Avrupa’da böyle şey yok. Bir sanatçı, bizim avant-garde dediğimiz türde resim yapıyorsa, figüratif çalışan ‘Bu kötü, modası geçti’ demiyor hiçbir zaman. Batıda, kültürden gelen bir esneklikle, hoşgörüyle karşılaşırsınız. Türkiye’de bu iddiaların ortaya atılmasının başka nedeni var: Çağdaşlık iddiasında olanların soyut resimleri satılmıyor. Bunlar bir kampanya oluşturdular, daha doğrusu örgüt kurdular. İçlerinde galeri sahipleri de var. Figüratif resim yapan ressamlara veryansın ediyorlar, ‘Bunlar çağdışı kaldı’ diye. Böylece alıcıyı da çağdışılıkla tehdit ediyorlar. Oysa kendileri, Batı’nın taklitçisi durumuna geliyorlar." </p>
				<p class="genel-yaz"> Birçok ressamımızın bize özgü, topluma dönük, insani boyutu olan, geniş insan topluluğuyla diyalog kuran bir resim düzeyine ulaştığını belirterek Türk resminin artık bir "ulusal kimlik" edindiği kanısında olduğunu açıklayan Nedim Günsür, bugünkü "resim piyasası" üzerine de şunları söylüyor: </p>
				<p class="genel-yaz"> "Bu piyasa, Türkiye’de çok yeni. Şimdi birtakım yanlış şeyler olabiliyor. Galerilerin tavrı da daha tam oluşmadı. Ancak, her şeye karşın, ressamların satar duruma gelmesi, bir piyasanın oluşması, olumlu bir gelişme. Bu piyasa yavaş yavaş düzene girecek." </p>
				<p class="genel-yaz"> ARİF DAMAR   • 1925’te Gelibolu’nun Karainbeyli köyünde doğdu. Yenikapı Ortaokulu’nu bitirdi (1941). İstanbul Erkek Lisesi’ndeki öğrenimi yarıda kaldı. Ankara’da Devlet Sinai İşletmeler Kurumu’nda memurluk yaptı (1944-47). Sürgün alaylarında geçen askerliğinden (1947-50) sonra İstanbul’a döndü; Mahmutpaşa’da işportacılıkla yaşamını kazanmaya başladı. 1951’de yasadışı örgüte üye olma savıyla tutuklandı; iki yıl tutuklu kaldı, aklandı. Avukat kâtipliği, muhasebecilik gibi işlerlerde çalıştı; Suadiye’de Yeryüzü Kitabevi’ni kurdu, yönetti (1969-83). Çok genç yaşta şiir yazmaya başlayan ve bir ara Arif Barikat adını kullanan Damar, şiirlerinde dolayı birkaç kez yargılandı, aklandı. Şiir kitaplarının başlıcaları şunlar: Günden Güne (1956), İstanbul Bulutu (1958; Yeditepe Şiir Armağanı), Kedi Aklı (1959), Saat Sekizi Geç Vurdu (1962), Alıcı Kuş (1966), Seslerin Ayak Sesleri (1975), Alıcı Kuşu Kardeşliğin (1975), Ölüm Yok ki (1980), Ay Ayakta Değildi (1984), Acı Ertelenirken (seçmeler, 1985), Yoksulduk Dünyayı Sevdik (1988), Ay Kar Toplamaz ki (1990). </p>
		  <div class="calibre2" id="calibre_pb_147"/></body>
</html>