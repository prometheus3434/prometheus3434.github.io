<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_79"> Karikatür Maratonunda...</h1>
				<p class="genel-yaz"> Cumhuriyet’in "Dış Politika" odasında karakucak güreşi var. İri yapılı iki genç güreşe tutuşmuş. Tarihi ahşap konak zangır zangır sallanıyor... Gazete çalışanları duvar diplerine sıralanmış, onları izliyor. Başta yazı işleri müdürü Cevat Fehmi Başkut’la dış politika yazarı Ömer Sami Coşar... </p>
				<p class="genel-yaz"> Güreşçilerden biri Ali Ulvi, öteki Yaşar Kemal. </p>
				<p class="genel-yaz"> Kaldırıp kaldırıp yere vuruyorlar birbirlerini. </p>
				<p class="genel-yaz"> Ali Ulvi, Yaşar Kemal’in bileğini büktü. Yaşar Kemal, can acısıyla, kendini yerde buldu. Kalkmak istiyor. Ali Ulvi, bileğini bırakmıyor. Sonunda sırtı yere geliyor Yaşar Kemal’in... </p>
				<p class="genel-yaz"> Herkes işinin başına dönüyor. </p>
				<p class="genel-yaz"> Bu, pehlivan tefrikalarından aktarılma bir sahne değil. 1951 ya da 1952’de geçmiş gerçek bir olay. </p>
				<p class="genel-yaz"> Ali Ulvi, Cumhuriyet’in en eski çalışanlarından biri. Kırk yıldır gazetede. O ilk yılları anlatırken, "Cumhuriyet, ahşap yapısı, çalışanların birbiriyle ilişkisiyle, bir ev gibiydi," diyor. "Bir yandan çok ciddi bir gazete, bir yandan da Yaşar Kemal’le güreşiyoruz." Bu güreş olayının gerçek yüzü şöyle: </p>
				<p class="genel-yaz"> "Yaşar Kemal, gazeteye gelince beni gözüne kestirdi. Yanımdan geçerken omuz vuruyor, itiyor. Ben müthiş sinirleniyorum. Ben de onu itmeye başladım. Bu, arkadaşların dikkatini çekmiş. Ömer Sami kışkırtıyor: ‘Ali Ulvi, seni döver’ diyor Yaşar Kemal’e. O da ‘Beni kimse dövemez’ diyor." </p>
				<p class="genel-yaz"> İlişki, "var mısın güreşe" noktasına kadar geliyor. Ali Ulvi, Yaşar Kemal’i yeniyor. Yeniyor ama, güreş kurallarının dışına çıkarak: Öğrenciliği sırasında Haliç İdman Kulübü’nde kısa bir süre boks, güreş, jiu jitsu (Japon güreşi) çalışmış. Jiu jitsu tekniklerini karakucak güreşte uygulamak yasak. Ama bunları bilen yok... Ali Ulvi, bu "hile"sini otuz yıl sonra anlatır Yaşar Kemal’e. "Vay!" der Yaşar Kemal, "Ben de hep sırtımı nasıl yere getirdiğini düşünüp dururdum!" </p>
				<p class="genel-yaz"> Ali Ulvi Cumhuriyet’e geçmeden önce dergilerde çalışır. Onu karikatüre yönelten, mizah yeteneği ile yaşama koşullarıdır. Yolun başındayken amacı, büyük bir ressam olmaktır. </p>
				<p class="genel-yaz"> Sözkonusu koşullar arasında rastlantılar da vardır. Bunlardan biri de, Cemal Nadir’le tanışması: </p>
				<p class="genel-yaz"> Öğrencilik yıllarında, Bâbıâli’de bir arkadaşıyla birlikte dolaşıyor, sınıf gazetesi için anket yapıyorlar. Anket, dönemin iki ünlü karikatürcüsü üstüne: "Cemal Nadir mi, Ramiz mi?" </p>
				<p class="genel-yaz"> Görüşmek üzere uğradıkları Cemal Nadir, onlarla ilgilenir. Ali Ulvi’nin karikatür çizdiğini öğrenir. Çizgilerini beğenir. O sırada Yücel’ciler (Muhtar Enata, Orhan Burian, Vedat Günyol), Cemal Nadir yönetiminde Arkadaş adlı bir çocuk dergisi yayınına da girişmişlerdir. Cemal Nadir iş verir Ali Ulvi’ye, on lira da aylık: "Çok şeyler öğrendim ondan. Yeni yetişen bir gence yardımı... Karikatürde doğru ne yanlış ne, espri ne... Meslekte tanıdığım en mükemmel adam..." </p>
				<p class="genel-yaz"> Yine öğrenim yılları... Ankara’da, Gazi Eğitim Enstitüsü’nde okurken, biraz para kazanabilmek için, Çocuk Esirgeme Kurumu’nun yayımladığı Çocuk adlı dergiye başvurur: "Dergiyi Ahmet Muhip Dıranas çıkarıyordu. Onun çapkın bir adam olduğunu öğrenmiştim. Oturdum, ‘Üç Altın Saçlı Dev’ diye bir masal yazdım, resimledim. Bayan imzasıyla yazdığım mektuba ekleyip gönderdim. Çok geçmeden cevap geldi. Pek resmi bir mektup: ‘Görüşmek üzere filan gün filan saatte İl İdare Kurulu’na gelmenizi rica ederim’ deniliyor." </p>
				<p class="genel-yaz"> O gün gider, Dıranas’ı bulur. Dıranas yazı yazmakta... </p>
				<p class="genel-yaz"> "Göz ucuyla bir baktı, yazmayı sürdürdü. Biraz sonra ‘Ne istiyorsunuz?’’ dedi. ‘Efendim beni çağırmışsınız. Bir masal göndermiştik size’ dedim. Şöyle bir baktı yüzüme. ‘Bir hanım olacaktı o’ dedi. ‘Evet. Kızkardeşim.’ ‘Kendisi nerede?’ dedi. ‘İstanbul’da. Mahkemesi var da... Eniştemden boşanacak.’ Yüzünden anladım: Önce keyfi kaçtı, boşanma sözünü duyunca hoşlandı. ‘Biz resimleri çok sevmiştik’ dedi. ‘Resimleri ben yaptım’ dedim. ‘Masalı kızkardeşim yazdı.’ ‘İyi’ dedi. ‘Sizinle çalışacağız öyleyse.’ Böylece girdim." </p>
				<p class="genel-yaz"> Yavaş yavaş aralarında dostluk başlar. Aradan üç dört ay geçer... "Bir gün odanın bir köşesinde masada oturuyorum, hikâye resimliyorum. Bana bakıldığını hissedip başımı kaldırdım, Ahmet Muhip’le gözgöze geldik. ‘Senin bu kızkardeş hikâyesi palavraydı değil mi?’ dedi. ‘Evet’ dedim. ‘Neyse, iyi olmuş’ dedi. Çalışmayı sürdürdüm..." </p>
				<p class="genel-yaz"> Ali Ulvi, sürekli olarak siyasal karikatür çiziyor. Bunların kalıcı olduğuna inanıyor mu? Ya da, hangi tür siyasal karikatürler kalıcı? </p>
				<p class="genel-yaz"> "Politik karikatürde," diyor, "karikatürün kendi dışıyla ilişki kurması sözkonusu. Karikatür, dışındaki bir sorunla ilişkiliyse, kalıcı olmaz. Nedir karikatürün kendi dışıyla ilişki kurması? Yani, olayı bilmezseniz hiçbir anlamı, esprisi yok. İşte o, yazılı karikatür. Kafanızdaki bilgi, yazısı. Bizim 1950 kuşağı dediğimiz arkadaşlar, Türkiye’de karikatürü yazısız hale getirdik. Ama, bir süre sonra baktık ki, yaptıklarımızın bir bölümü aslında yazısız karikatür değil. Ne altında ne içinde yazı olmadığı halde, aslında yazısız olmayan çok karikatür var. Benim işim, karikatür sanatının ilkelerine ihanet etmeden, siyasal ya da sosyal bir olayı yorumlayarak okuyucuya iletmek. Eğer yazı da buna yardımcı oluyorsa, bu ögeden niye vazgeçeyim? Ancak, karikatür sanatı iddiası taşıyan bir karikatürün yüzde yüz yazısız olması gerektiği kanısındayım." </p>
				<p class="genel-yaz"> Karikatür konusu bulmakta zorlanıp zorlanmadığını soruyorum Ali Ulvi’ye. Ona göre, ilk evre olayın kafada tartılması. O olayda yanlış, eksik, fazla bir şey olup olmadığının belirlenmesi. "Varsa, Cemal Nadir’in dediği gibi, orada bir karikatür konusu da vardır. Daha sonra, hangi olay okuyucuyu ilgilendirir, hangisi benim sorunumdur, diye düşünüyor ve birini seçiyorsunuz. Bunu, düşünme ve çizme süreçleri izliyor. Düşünme süreci bazan bir dakika, bazan üç saat... Bazan konuyu öne alır, konuya espri bulursunuz; bazan bir espri gelir aklınıza, ona uyacak bir olayı o espriye bağlarsınız. Yani bunun kesin kuralı yok. Espriden başka, konuda da halktan yana bir tavır almak zorundasınız. Halka karşı bir tavır alınınca, espri ne kadar güzel olursa olsun, o karikatür saygın olmaz." </p>
				<p class="genel-yaz"> Ali Ulvi’ye soruyorum: "Çizginizde değişme oldu mu?" O da bana yöneltiyor aynı soruyu: "Sizce oldu mu?" Ben, "Değişme denemezse bile, gelişme oldu," diyorum. Bu kez "Ne zaman farkettiniz?" diye soruyor. Ve anlatıyor: </p>
				<p class="genel-yaz"> "Evet, değişme oldu, ama bana bunu kimse sormadı. Gerçekte çizgilerim değişmedi, aslına geldi. Başlangıçta, resim yapıyorum, karikatürün daha ayrı bir çizgide olması gerektiğini düşünüyorum. Bu yüzden, kendi normal çizgimi daha işin başında değiştirdim. Bu çizgiyle karikatür olmaz, diyorum. Komik, abartılı çizmeye çalışıyorum. Yıllar sonra... Karikatürcü arkadaşlarla sokağa çıkıyoruz, desen çiziyorum. Bir gün Tonguç Yaşar dedi ki: ‘Senin bu çizgin ne kadar güzel. Gazeteye neden böyle çizmiyorsun?’ İlk kez bilincine o zaman vardım. Ve desen çizerken kullandığım doğal çizgimi gündeme getirdim. 1974-75’te. Daha iyi oldu, diye düşünüyorum. Daha içten, daha kendim.... Mizahta da, buna paralel olarak, daha değişik yöntemler kullanmaya çalıştım." </p>
				<p class="genel-yaz"> Karikatürün dışında, neyle ilgileniyor Ali Ulvi? Neyle ilgilenmiyor ki! Önce edebiyat, edebiyatın çeşitli türleri. Sonra ekonomi. Bu ilgiler, öğrencilik döneminde başlıyor: "Okulda çalışkan öğrenci değildim. Ama derslerin dışındaki konulara müthiş ilgim vardı." </p>
				<p class="genel-yaz"> Okul sonrasında: Tarih. Biyoloji. Moleküler biyoloji. İzafiyet teorisi. Fizik. Dinler tarihi. Tevrat, İncil, Kuran. Din felsefesi. Bunları okurken hadisler. Sahih-i Buharî, Mevlânâ Şıbli... Arkeoloji (Melih Cevdet’in salık verdiği Tanrılar Mezarlar Bilginler adlı kitaptan sonra başlıyor bu ilgi: "Kitabı okuduktan sonra anladım ki, arkeolojiyi de severmişim.") Ve daha nice bilgi alanı, nice kitap, kitap sağlama çabaları... </p>
				<p class="genel-yaz"> "İşin sırrını çözdüm," diyor Ali Ulvi. "Bunları okullarda öğretmesini bilmiyorlar. Son derece kuru, bize sonuçları veriyorlar. Oysa okuduğum kitaplar, sonuca nasıl ulaşıldığını veriyor. O sonucun bulunmasına beni de katıyor." </p>
				<p class="genel-yaz"> ÇETİN ALTAN   • 1927’de İstanbul’da doğdu. Galatasaray Lisesi’ni ve Ankara Üniversitesi Hukuk Fakültesi’ni bitirdi. Öğrencilik yıllarında Ulus’ta gazeteciliğe başladı. Milliyet, Akşam, Hürriyet, Güneş, Sabah gazetelerinde köşe yazarlığı yaptı. 1960’tan sonra sosyalizmi savunan, kurulu düzene ağır eleştiriler yönelten yazılarıyla tanınmıştı. 1980’lerde ele aldığı konuları daha değişik görüş açılarıyla işledi. 1965’te Türkiye İşçi Partisi (TİP) listesinden bağımsız milletvekili seçildi; kısa süre sonra TİP’e katıldı. 12 Mart döneminde tutuklandı; Haziran 1972’de ise, Cumhurbaşkanı Sunay’a bir konuşmasında hakaret ettiği gerekçesiyle verilen mahkûmiyet kararı üzerine Sağmalcılar Cezaevi’ne alındı. Bunu yazılarından dolayı verilen başka mahkûmiyet kararları izledi. Cumhurbaşkanı Fahri Korutürk tarafından 1973 sonunda çıkarılan özel afla özgürlüğüne kavuştu. </p>
				<p class="genel-yaz"> Edebiyat alanına şiirle giren Çetin Altan oyunlar (Çemberler, 1964, Mor Defter, 1965; Suçlular, 1965, vb) ve otobiyografik ögeler taşıyan dört roman (Büyük Gözaltı, 1972; Bir Avuç Gökyüzü, 1974; Viski, 1975; Küçük Bahçe, 1978) yazdı, gazetelerde çıkmış yazılarını derleyen kitaplar yayımladı. Bunlardan Bir Yumak İnsan’a (1977) TDK Deneme Ödülü verildi. </p>
		  </div>
<div class="calibre2" id="calibre_pb_161"/></body>
</html>