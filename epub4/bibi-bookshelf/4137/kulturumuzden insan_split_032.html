<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_30"> Demokrasinin Savcısı </h1>
				<p class="genel-yaz"> İnsan Hakları Evrensel Bildirgesi’nin yıldönümü dolayısıyla şu günlerde gerçekleştirilen etkinlikler, yazılıp söylenenler, hiç kuşkusuz, önemli bir birikimin ürünü, sonucu. Bahri Savcı, bu birikimde en büyük payı olan kişilerden. Türkiye’de insan hakları üzerine ilk kitabı o yazdı 1953’te: İnsan Haklarının Kanun Yolu ile Kurulması. 1959’da Türkiye’de İnsan Haklarının Gelişimi başlıklı kitabı yayımlandı. 1970’lerde Siyasal Bilgiler Fakültesi’ne bağlı "İnsan Hakları Merkezi"nin kurulmasında önemli rol oynadı. </p>
				<p class="genel-yaz"> İlk kitabını hazırlamaya başladığında hocaları, arkadaşları yüzüne bir tuhaf bakarlardı. "Böyle gereksiz bir konuyla ne diye uğraşıyorsun, başka konu bulamadın mı" der gibiydiler. Ama bugün... </p>
				<p class="genel-yaz"> "Bugün insan haklarının bütün gençliğe, politikacılara nüfuz ettiğini gördükçe mutlu oluyorum," diyor. "Ama bu nüfuz biraz ters yoldan oldu. Hapishanecilik, işkence, terör dolayısıyla... Biraz ıstıraplı bir yoldan girmiş olmasına rağmen, girdi... Karşıyaka Belediyesi şu günlerde bir parka ‘İnsan Hakları Parkı’ adını verdi. Bunu görmekle çok mutluyum." </p>
				<p class="genel-yaz"> Bu mutlulukla, "Edebiyat alanında kalsaydım daha mı iyi olurdu?" düşüncesini silip atıyor. Öğretim üyeliğini seçmesinin yerinde olduğuna kesinlikle inanıyor. </p>
				<p class="genel-yaz"> Edebiyat... İstanbul Erkek Lisesi’nde okurken, Agâh Sırrı Levend gibi öğretmenlerinin de etkisiyle edebiyata yöneliyor. Sonraki yıllarda kitap eleştirileri, incelemeler yayımlıyor çeşitli dergilerde. Bunlar arasında Dağlarca’nın Çocuk ve Allah, Kemal Bilbaşar’ın Cevizli Bahçe adlı kitapları, Cahit Sıtkı Tarancı’nın Cumhuriyet’te çıkan öyküleri üzerine değerlendirme yazılarından sinemanın sorunlarını konu alan ve üç dört sayı süren yazı dizisine değin, onlarca yazı var... </p>
				<p class="genel-yaz"> 1950’lerde Yeditepe dergisinde tiyatro eleştirileri yazıyor... </p>
				<p class="genel-yaz"> 1980’lerde, emekli olduktan sonra, yeniden başlıyor değerlendirme yazılarına (Milliyet Sanat’ta). Bu kez, "analize ve teşvike ihtiyaçları olduğu" kanısıyla, daha çok genç öykücülerin ürünlerini ele alıyor. </p>
				<p class="genel-yaz"> Bahri Savcı’nın bu çalışmalarını bilenlerin sayısı az. Bugün değerli bir kamu ve anayasa hukuku hocası olarak tanınıyor o. Demokrasiyi, düşünce özgürlüğünü, hukuk devletini, 1961 Anayasası’nı savunan gerçek bir aydın... Düşüncelerinden, ilkelerinden ödün vermeyen sert bir kaya... Burada da bu alanlardaki etkinliklerine, görüşlerine ağırlık vermek zorundayız. </p>
				<p class="genel-yaz"> Nitekim, okul, öğrenme, öğretme tutkusu çok daha gerilere gidiyor: Beş altı yaşlarını, Balıkesir’de Paşa Camii yakınındaki ilkokulun karşısında bir duvarın üzerine oturup peynir ekmeğini yiyişini anımsıyor. Gözü okulda... Siyah önlüklü öğrencilerin teneffüse çıkmasını bekliyor; kendisinin de okula gideceği günlerin düşünü kuruyor ("İnsan hatırlar bir gün.... / Oturup peynir ekmek yediği bir taşı / Bütün bunlar aşkın güzelliğiyledir." - A.M. Dıranas). </p>
				<p class="genel-yaz"> Siyasal Bilgiler Okulu’nda (sonra fakülte) asistanlık sınavı açılması için yıllarca bekliyor, hazırlanıyor... "Akademik kariyeri seçişimdeki etkenlerden biri," diyor, "bağımsız çalışma ortamının üniversite özerkliğinin bulunmadığı dönemlerde bile üniversitede oluşu... Yaşamımda tek bir ülkü güttüm: Çalışmalarımda bağımsız olmak, mutlak özgürlük. O yüzden, okul içinde başka bir post (müdür yardımcılığı vb), okul dışında da ücretli bir ek hizmet istemedim. Avukatlık, müşavirlik bile bağımsızlığı bozabiliyor. Bu nedenle milletvekilliği, senatörlük önerilerini de reddettim." </p>
				<p class="genel-yaz"> Buna karşılık, Anayasa hazırlayan beş ayrı kurulda görev alıyor. Bunların ilki, 27 Mayıs’tan hemen sonra İstanbul Üniversitesi’nde oluşan bilim kurulu. Sonuncusundaki görevi sürüyor. Bugün, Demokrasiyi İzleme Komitesi’nin yoğun biçimde yeni bir Anayasa tasarısı üzerinde çalışan üyelerinden... </p>
				<p class="genel-yaz"> 1982 Anayasası’nı "Demokrasi aleyhine büyük bir sapma" olarak görüyor Bahri Savcı. "Fakat korkak bir sapma. O kadar korkak ki, 1921, 24, 61 Anayasalarının ulusal egemenlik ve onun ulus temsilcileri vasıtasıyla kullanılması, özgürlüklerle sınırlanması ana çizgisinden dışarı çıkamıyor. Çıkamaz da... Çünkü, hiçbir nehir tersine akıtılamaz. Demokratik kurumlaşmayı saptırmıştır 82 Anayasası. Kurumları inkâr etmiştir, engeller getirmiştir. Ama silememiştir. Ne denildi? ‘Deldirtmem’, ‘kefilim’ filan... Eleştiriler yoluyla, halkın demokrasiye özlemi karşısında 82 Anayasası delik deşik olmuştur, kevgire dönmüştür. Bu delik deşik Anayasayla yürünmez. Yeni bir Anayasa yapılacaktır!" </p>
				<p class="genel-yaz"> 141, 142, 163 gibi "Demokrasinin temeli olan düşünce özgürlüğü kurumuna aykırı" maddelerin kalkması gerektiğini de savunuyor. Otuz yılı aşkın bir süre önce, 1958’de, Laikliğin Gerilemesindeki Tehlikeler başlıklı çalışmasını yayımlayarak önemli bir noktaya dikkatleri çeken Bahri Savcı, kimi çevrelerin "163 kalkarsa tehlikenin boyutlarının büyüyeceği" yolundaki görüşlerine karşı ne diyecek? </p>
				<p class="genel-yaz"> "O nazik meselenin de bir çıkar yönü var," diyor. "Din ve vicdan özgürlüğünü bireyin vicdanına indirgemek gerekir. Bireysel vicdanın metafizikleri aşıp toplumu yönetmeye kalkması ayrıca düzenlenmeli. İnsan haklarını istiyorum, ibadet özgürlüğünden başlıyorum diye, Türk toplumu dini esaslara dayalı bir yaşam üslubuna götürülemez. Bu, demokrasi değildir. Bugün türbandan tutun, camilerdeki vaazlara varıncaya kadar birçok girişim, toplumu yeryüzü kurallarıyla yönetilmekten çıkarıp metafizik kurallara göre yönetmenin başlangıcıdır. 163 rahatlıkla kalkabilir ama, buna da engel olunur. Bu engellik, demokratik hakların kullanılmasına engel değildir." </p>
				<p class="genel-yaz"> Bahri Savcı, Türk Dil Kurumu’nun, UNESCO Milli Komisyonu’ nun yönetim kurullarında görev aldı ("Ücretsiz, fahri hizmetler. Özgürlüğe en küçük bir engel getirmez. Tersine, özgür çalışmanın yerleridir.") SBF’de UNESCO’nun yardımıyla İnsan Hakları Merkezi’nin kurulmasını sağlayanlardan biri oldu. ("80 darbesi gelince Merkez çöktü. Sadece bir başkanı var, kâğıt üzerinde kaldı.") 1960’larda ve 70’lerin başında sonradan Türkiye Öğretmenler Sendikası’na katılan T. Öğretmen Dernekleri Milli Federasyonu’nun ve Ankara Üniversitesi Öğretim Üyeleri Sendikası’nın başkanlığını yaptı. </p>
				<p class="genel-yaz"> Bugün de öğretmenlerin sendika kurma istemlerini olumlu buluyor: "Ortam sorunlarının çözümlenerek sendikanın kurulması gerekir. Sendikalar da, partiler gibi, demokratik yaşamın vazgeçilmez ögelerindendir. Türkiye’de ve dünyada en gelişmiş kesim olan öğretmenlerin de bu haktan yararlanarak örgütlenmeleri demokrasi için gereklidir. Bu hem hak, hem ödevdir." </p>
				<p class="genel-yaz"> Kırk yılını üniversiteye vermiş olan Bahri Savcı, YÖK’ü nasıl değerlendiriyor? </p>
				<p class="genel-yaz"> "Kurbanı olduğum için söylemiyorum," diye başlıyor söze. Birçok öğretim üyesinin 1402 sayılı Sıkıyönetim Yasası’na göre üniversiteden uzaklaştırılmasında gerçek sorumlunun YÖK olduğunu ifade ediyor: "Sıkıyönetim komutanlarıyla YÖK, kabahati birbirlerinin üzerine atmışlardır, hâlâ da atmaktalar. Oysa, ikisinin işbirliği vardır, Başka türlü de olmaz. Ayrıca olduğuna dair somut, açık delillerimiz vardır." </p>
				<p class="genel-yaz"> Bahri Savcı, bugün üniversitelerin işlevlerini yerine getiremediğine, hâlâ YÖK’ün ve sıkıyönetim düzeninin baskısını üzerlerinde hissettiklerine inanıyor. Ve ekliyor: "80 darbesiyle tuhaf bir şey hasıl oldu. Tırnak içinde söylüyorum: ‘Seçim’ denen kurum, bir kötülükler kaynağı olarak gösterildi. Dernek, sendika için de, parlamento için de, üniversite için de... Oysa seçimden başka yaşanabilir bir hayat tarzı bulmak imkânsızdır. Onun için de YÖK, baştan aşağı, bütün organlarıyla birlikte ortadan kaldırılmalıdır!" </p>
				<p class="genel-yaz"> M. TÜRKER ACAROĞLU   • 1915’te Razgrad’da (Bulgaristan) doğdu. 1930’da Türkiye’ye geldi. Adana Öğretmen Okulu’nu (1937), Gazi Eğitim Enstitüsü Edebiyat Bölümü’nü (1940) bitirdi. Erzurum, Ağrı, Sarıkamış’ta ve uzunca bir süre de Ankara Cebeci’de 4. Ortaokul’da öğretmenlik yaptı. Milli Kütüphane’nin kuruluşu sırasında uzman sıfatıyla çalıştıktan sonra iki yıl Fransa’da dokümantasyon-kütüphanecilik öğrenimi gördü (1950-52). Türkiye’ye dönünce Derleme Müdürlüğüne atandı, emekliye ayrılana kadar yirmi iki yıl bu görevde kaldı. Çeviriler, antolojiler, öğretime yardımcı kitaplar (Şair ve Yazarların Hayatları ve Eserleri, 1963; En Ünlü Dünya Yazarları, 1988; Dünya Atasözleri, 1989), kaynakçalar, araştırmalar (Bulgaristan’da Türkçe Yer Adları Kılavuzu, 1988; Bulgaristan’da Türk Gazeteciliği, 1990) yayımladı. Uzun yıllar radyoda ve gazetelerde kitap tanıtmaları yaptı; bunlardan yüz kadarını Edebi Eserler Sözlüğü’nde (1965) topladı. </p>
		  </div>
<div class="calibre2" id="calibre_pb_63"/></body>
</html>