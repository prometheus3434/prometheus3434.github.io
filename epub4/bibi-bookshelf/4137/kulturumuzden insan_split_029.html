<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_27"> Üçgenlerin Resimsel Dili </h1>
				<p class="genel-yaz"> Üç ay sonra Ankara’da açacağı serginin konusu, barış. Tuvalinde güvercinler... Ama bunların güvercin olduğunu, ayaklarını görünce anlayabiliyorsunuz. Güvercinlerin başı, gövdesi yerine "hacim etkisi veren yarı saydam üçgen formlara dayalı geometrik kompozisyonlar" görüyorsunuz. Yıllardır bunları çizip boyuyor Ferruh Başağa. </p>
				<p class="genel-yaz"> Elli beş yıllık resim yolunun kırk beşini soyut resimlerle almış. "Tuttuğu yolu izledi," diyor Ferit Edgü. "Çünkü tuttuğu yol, inandığı yoldu. Eğer bugün resimleri kapışılıyorsa, bundan ne göneniyor, ne yeriniyor. Çünkü ‘talep’e göre resim yapmıyor. ‘Talep’i kendi resimlerine göre yönlendirme çabasında da bulunmuyor. Çünkü bir pazarlamacı değil, bir sanatçı o." </p>
				<p class="genel-yaz"> Sekiz yaşındayken annesiyle birlikte Yugoslavya’ya gidiyor. On dört yıl kalıyorlar orada. Orta Teknik Okulu’nda elektronik mekaniği okuyor. O sıralar başlıyor resme. İstanbul’a gelince, Nuri Demirağ’ın Beşiktaş’taki uçak fabrikasına giriyor. </p>
				<p class="genel-yaz"> Resim tutkusu, yolunu Güzel Sanatlar Akademisi’ne düşürüyor. Hocaları Léopold Lévy, Nazmi Ziya, Zeki Kocamemi. 1940’ta Akademi’yi birincilikle bitiriyor, açılan "konkur"u da kazanarak Avrupa’ya gitme hakkını elde ediyor. Tam o sırada İkinci Dünya Savaşı patlak verdiği için, gidemiyor Avrupa’ya... </p>
				<p class="genel-yaz"> Resimle geçinmenin olanağı yok... Basın Yayın Genel Müdürlüğü’ne giriyor memur olarak. Ve askerlik, otuz üç ay... Memurluğu 1949’a, Basın Yayın Genel Müdürlüğü’nün kaldırılmasına (lâğvına) değin sürüyor. </p>
				<p class="genel-yaz"> İlk kez 1940’ta Halkevleri’nin Ankara’da düzenlediği yarışmalı sergiye katılıyor. İlk ödül... </p>
				<p class="genel-yaz"> Léopold Lévy’nin öğrencileri 1941’de Yeniler Grubu’nu oluştururlar. Avni Arbaş, Nuri İyem, Fethi Karakaş, Selim Turan, Agop Arad, Mümtaz Yener, Kemal İncesu, Kemal Sönmezler... O sıralar askerdedir Ferruh Başağa. Dönüşte "Yeniler" arasında yer alır, 1943’te açılan ikinci "Liman Sergisi"ne katılır. Resim tarihinde belirli bir aşamanın öncüsü olan bu grup daha sonra dağılacaktır. </p>
				<p class="genel-yaz"> Dört yıl da Akademi’nin yeni açılan Yüksek Resim Bölümü’nde öğrenim gören (1943-47) Ferruh Başağa bir noktaya dikkati çekiyor: Hemen hemen aynı yıllarda edebiyatta da yeni atılımlara tanık olunur. Sonradan "1940 Kuşağı" diye adlandırılacak genç edebiyatçılar ilk şiirlerini, ilk yazılarını "Yeniler"in çıkış yaptığı yıllarda yayımlarlar. </p>
				<p class="genel-yaz"> "Biz edebiyatçılarla iç içeydik," diyor Ferruh Başağa. "Sait Faik, Melih Cevdet, Sabahattin Kudret, Necati Cumalı, Oktay Akbal, Cahit Irgat... Sık sık toplanırdık. Nisuaz’da, başka yerlerde... Servet-i Fünun’a, Yenilik dergisine kapaklar yapardım, o sıralar gravür atölyesinde çalışıyordum. Bugün böyle bir ilgi, ilişki yok. Soruyorum genç ressamlara, birçoğu ‘Yazarları görmüyoruz, tanımıyoruz’ diyorlar." </p>
				<p class="genel-yaz"> Anılar... "Estetiği ve sanat tarihini hocamız Ahmet Hamdi Tanpınar’dan seve seve öğrendik. Bir soru sorardık; ‘Yarın saat birde Edirnekapı’daki kahvede toplanıp orada konuşalım’ derdi. Sekiz on kişi toplanıp giderdik. Oraya, Küllük’e, başka yerlere... Sürekli ilişkideydik hocayla, ölümüne kadar." (Tanpınar, 1952’de öğrencisinin resimlerini değerlendirirken "Ferruh çok gizli güzelliklerin peşinde. Kendine güçlükler icat ediyor," diyecek.) </p>
				<p class="genel-yaz"> Tanpınar, Sabahattin Eyuboğlu, Mustafa Şekip Tunç, Fikret Adil zaman zaman resim konusunda yazmasalar, sergilerden söz etmeseler, çok dar bir çevrenin dışında kimsenin haberi olmayacak resim etkinliklerinden. Zaten ayda yılda bir sergi açılıyor. Sergi salonu da yok... </p>
				<p class="genel-yaz"> "Fransız Konsolosluğu salonunda bir toplu sergi açacaktık. Üç dört resmimi götürmüştüm. Baktım, arkadaşlar gelmemişler, salon kapalı. Arka kapıdan girip açtırayım, dedim, resimleri bıraktım. Dönüp geldiğimde resmin biri yoktu. Çalınmış. Önce üzüldüm, sonra sevindim. Resim de çalınıyormuş, diye..." </p>
				<p class="genel-yaz"> Evet, resmin "para etmediği" dönemdir o dönem. Kimi ressamlar yazın İzmir Fuarı’na giderler; orada panolar, düzenlemeler yaparak para kazanmaya çalışırlar. </p>
				<p class="genel-yaz"> "Bir ara beş liraya resim satmaya çalıştık," diyor Ferruh Başağa. "İstanbul Üniversitesi’ndeki, Teknik Üniversite’deki (İstanbul’da bu iki üniversite vardı) hocalara, doçentlere, asistanlara bülten gibi bir şey gönderiyorduk. Beş lira verip almazlardı..." </p>
				<p class="genel-yaz"> 1945’te açtığı ilk kişisel sergisinde kübizmden etkilenmeler vardır. 1947’de "soyut araştırmalar"a yönelir. 1949’da Devlet Resim ve Heykel Sergisi’nde yer alan üç resminin, sergilenen ilk soyut ürünler olduğunu belirtiyor Ferruh Başağa. Bunlar beğenilir, devletçe satın alınır... </p>
				<p class="genel-yaz"> "Soyut araştırmalar"ını sürdürür; "hep geometrik aramalar içerisinde, konstrüktivizm içerisinde" kalır. Arabesk soyuttan, yani biçimleri yuvarlak kıvrımlarla resmetmekten kaçınır. Yugoslavya’da öğrenim gördüğü Teknik Okul’un etkileri de vardır geometrik düz çizgilere yönelmesinde. Non-figüratif (figürsüz resim) içinde biçim arayışları 1980’lerde üçgenlere götürür onu. </p>
				<p class="genel-yaz"> "Soyut resimde, resimsel düzenlemeye ilişkin salt resimsel mantık ön plana çıkıyor," diyor. "Bana göre soyut resim, çağımıza uygun düşmektedir. Çağımızın dinamizmini, akılcılığını, geniş görüşlülüğünü simgelemektedir." Soyut-somut tartışmaları üzerine görüşünü açıklarken de şunları söylüyor: "Doğada bugüne kadar sanat eserine rastlanmamış. Doğa yeni bir şey yaratmıyor, kendisini devam ettiriyor. Oysa sanat eseri yapaydır. İnsan düşüncesiyle, insan eliyle yapılmıştır. Türkiye’de güzel şeyler yapılıyor. Ama güzel, aynı zamanda estetik değer taşımayabilir, sanat eseri olmayabilir. Bu tartışma uzun yıllar devam edecek. Çünkü toplumumuz daha doğadan yapılmış resimleri bile hazmedemiyor. Ama öyle sanıyorum ki 2000’lerde soyut resme tamamen sahip çıkılacak." </p>
				<p class="genel-yaz"> Vitray ve mozaik çalışmalarına bir "hobby" olarak başlıyor. Giderek ilgisi yoğunlaşıyor; bu işi meslek edinmiş birinin, ardından onunla işbirliği yapan camcının çalışmalarını izliyor. Hatta evlere cam takıyor... </p>
				<p class="genel-yaz"> Artık bu alanda profesyonelleşmiştir. Gerçekleştirdiği mozaik ve vitraylarla, duvar panolarıyla tablolarından sağladığı kazancın çok daha fazlasını elde ediyor. Bu çalışmalarından başlıcaları şunlar: Açılan yarışmayı kazanarak 1954’te yaptığı Heybeliada Deniz Harp Okulu’ndaki Preveze Savaşı adlı 210 metrekarelik mozaik, İzmir Efes Oteli, Hacettepe Üniversitesi, Ankara Tıp İhtisas Enstitüsü ve TBMM’deki mozaikleri; yine TBMM’deki, Gülhane Askeri Tıp Akademisi’ndeki, birtakım banka binalarındaki vitrayları; İstanbul Belediye Sarayı’ndaki freskleri... </p>
				<p class="genel-yaz"> Akademi’de vitray ve mozaik atölyelerini kuran, on yıl öğretim görevlisi olarak çalışan Ferruh Başağa, seksen dolayında vitray öğrencisi yetiştiriyor. Bunların birçoğu özel atölyeler kuruyorlar. Buna karşılık mozaik atölyesi pek ilgi görmüyor... </p>
				<p class="genel-yaz"> Bugün kimi galerilerin estetik değeri olmayan resimleri "lanse ettiklerine" inanıyor Ferruh Başağa: "Onların satışları daha fazla oluyor. Fiyatların yükselmesinde galerilerin büyük etkisi var. Bir de kendi kendilerine müze kurmaya çalışan holdinglerin, bankaların, kuruluşların... Ancak, masrafları ve galerinin aldığı yüzdeyi düşersek, ressama satış fiyatının yüzde otuzu kalıyor." </p>
				<p class="genel-yaz"> Yine de, artık resmin ilgi görmesinden, alınıp satılmasından dolayı mutlu. Sergileri günde bir tek kişinin gezdiği dönemleri görmüş o... </p>
				<p class="genel-yaz"> FAZIL HÜSNÜ DAĞLARCA   • 1914’te İstanbul’da doğdu. Kuleli Askeri Lisesi’ni, Harp Okulu’nu bitirdi. 1950’ye kadar askeri görevle yurdun çeşitli yerlerini dolaştı. Bu tarihte, önyüzbaşı rütbesindeyken askerlikten ayrıldı. Kısa bir süre Ankara’da Basın-Yayın ve Turizm Genel Müdürlüğü’nde çalıştıktan sonra 1952’de Çalışma Bakanlığı’nın İstanbul İş Müfettişliği örgütünde görev aldı. 1960’ta emekliyle ayrılınca Aksaray’da Kitap Kitabevi’ni kurdu. Kitabevinin camına astığı "on beş günlük" Karşı Duvar Dergisi’nde yer alan şiirleri, dergilerde yayımlanan ve kitaplaşan yapıtları ölçüsünde ilgi uyandırdı. Kitabevini daha sonra Şehzadebaşı’na taşıdı, 1974’te kapattı. </p>
				<p class="genel-yaz"> İlk şiiri 1933’te yayımlanan Dağlarca, Havaya Çizilen Dünya’dan (1935) bu yana sekseni aşkın kitap çıkardı. Yurtiçinde ve dışında birçok ödül ve armağana değer görüldü. Bunlar arasında "Altın Çelenk" (Yugoslavya, Struga Şiir Festivali, 1974), Sedat Simavi Vakfı Edebiyat Ödülü (1977) sayılabilir. 1967’de ABD, Pittsburgh’da Uluslararası Şiir Forumu tarafından "Yaşayan En İyi Türk Şairi", 1987’de TÜYAP 6. İstanbul Kitap Fuarı’nın "Onur Sanatçısı" seçildi. </p>
		  </div>
<div class="calibre2" id="calibre_pb_57"/></body>
</html>