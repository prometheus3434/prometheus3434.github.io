<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_61"> Öykünün Denizlerinde</h1>
				<p class="genel-yaz"> Karadeniz kıyılarından kopup geçimi denizde arayan insanların öyküleri Zeyyat Selimoğlu’nun kalemiyle girer edebiyatımıza. Yazar, dilimizin güzelliklerini ortaya çıkarmak, olanaklarını bulabilmek için bir keşif hareketine girişmiştir. Karadeniz insanının geçim arayışı bu keşif hareketiyle bütünleşmiştir. Ama öykü, bütünsel açıdan bakarsak edebiyat ürünü, yalnızca bir dil araştırması değildir elbet: </p>
				<p class="genel-yaz"> "İnsanın, insan hayatının bazı belli başlı elemanları var ki, işin esası o. Yoksulluk ya da zenginlik, kıskançlık, sevgi, bunlara benzer başka şeyler... İnsanın serüvenleri... Bu gibi konuları sanatsal bir potada eritmek, değişik bir açıdan bakarak anlatabilmek... Sanat eseri o zaman ortaya çıkıyor. Bu arada dil açısından da birtakım yenilikler getirmek, anlatım özellikleri katabilmek... Hikâyeyi renklendiren de bunlar..." </p>
				<p class="genel-yaz"> Zeyyat Selimoğlu’nun öykücülüğüyle Karadenizli gemi adamlarının serüvenlerinin kesiştiği noktaya gelince... </p>
				<p class="genel-yaz"> Lisenin son sınıfına doğru, kompozisyon derslerindeki başarısıyla öğretmeni Zeki Ömer Defne’nin dikkatini çeker. Bu "keşif"ten sonra öğrencisini yazmaya yöneltir Defne. O da kısa öyküler yazmaya başlar. Çınaraltı’nda, Milliyet’te yayımlanır bunlar... </p>
				<p class="genel-yaz"> 1949’da, Cumhuriyet’in Yunus Nadi Armağanı Yarışması’nın konusu "Bir yurt yazısı" olarak belirlenir. O sırada Hukuk Fakültesi öğrencisi olan Zeyyat Selimoğlu, "Rize’nin Köylerinden" başlıklı yazısıyla katılır yarışmaya. Ve tam kırk yıl önce, 1950’de yarışmayı kazanır. </p>
				<p class="genel-yaz"> "Babamın doğduğu yer olan Rize’ye bir okul tatili sırasında gitmiştik," diyor. "Oradaki, köylerdeki atmosfer beni çok etkilemiş olacak." </p>
				<p class="genel-yaz"> Armağan kazanması, onu sürekli yazmaya yöneltir. Bir de "şans"ı vardır: Babası gemi işletmeciliği yapıyordur; o da her yaz geminin Akdeniz seferlerine katılmakta, böylelikle bol "malzeme" sağlamaktadır. Yük gemisindeki gözlemlerinden, gemi adamlarının yaşamlarından kaynaklanan öyküler yazar hep. Bunlar Varlık’ta, dönemin öteki edebiyat dergilerinde yer bulur. </p>
				<p class="genel-yaz"> "Varlık’ı ve Varlık Yayınları’nı yöneten Yaşar Nabi’ye büyük saygım vardı, bu alanda çok uğraş vermiş bir insan olarak. Kendisini görmeye gittiğimde elini uzatır, açar, ‘Hikaye’ derdi. Bir süre sonra bunlar birikti. ‘Bir kitapta toplayalım. Siz dergide bastığınıza göre, kitabı da siz yayımlasanız’ dedim. Bir türlü basmıyor, hep atlatıyordu... En sonunda, ‘Bastıklarımız, basmak istediklerimiz değildir’ dedi. Bu bana çok ilginç gelmişti. Bugün ticari kaygı daha da öne geçti. Bir yayıncı, ‘Güzel kitap değil, satan kitap arıyorum’ demişti." </p>
				<p class="genel-yaz"> Zeyyat Selimoğlu’nun ilk kitabı Yenilik Yayınları arasında çıkar, 1955’te. </p>
				<p class="genel-yaz"> Öykü yazmaya uzunca bir süre ara vermek zorunda kalır. Nedeni, fakülteyi bitirdikten sonra babasının işini yürütmesi, Türk Şilepçilik Şirketi ortakları arasında yer alması... </p>
				<p class="genel-yaz"> Günün birinde gemi fırtınaya tutulur, Kefken’de karaya vurur. Denizcilerin karaya dökülmesi, Karaya Vurdu Deniz adlı kitabındaki öykülere konu olur. Gemi elden çıkmış, ortaklık sona ermiştir artık. Yazarlığa döner. Öyküler, radyo oyunları, çeviriler... </p>
				<p class="genel-yaz"> Her alanda olduğu gibi öykücülüğümüzde de bir gelişme gözlemlendiğine inanıyor Zeyyat Selimoğlu. Ancak... "Şimdi gençler biraz daha anlaşılmaz görünen bir tarza yöneldiler. Yani pek görsel değil de, daha çok düşünceye dayanan... Aslında görsel etki yapanın da, dikkat edilirse, bir arka planı vardır. Böyle moda akımlar çıkıyor zaman zaman." </p>
				<p class="genel-yaz"> Bugüne kadar altmış dolayında öykü, bir roman, birkaç çocuk kitabı yazan Zeyyat Selimoğlu, yazarlığı bir "keşif hareketi" olarak görüyor. "Dilimizin güzelliklerini ortaya çıkarmak, olanaklarını bulabilmek için yapılan bir hareket." </p>
				<p class="genel-yaz"> Romanla öykü arasındaki ayrımı açıklarken de sporla ilgili bir benzetmeye başvuruyor: </p>
				<p class="genel-yaz"> "Hikâye, yüz metre koşusudur. Roman ise, kros ya da maraton koşusu. Bunlar arasında, ‘Bu üstündür, bu değildir’ diye ayrım yapmak bana yanlış geliyor. Bu, doğrudan doğruya yazarlık karakteriyle ilgili bir şey. Kimisi hikâyeye, kimi yazar romana yöneliyor. Evet, hikâye kısa bir tür ama, çok mu kolay hikâye yazmak? Bizde ne yazık ki kalın kitap aranır. Ama her kalın kitap değerli midir ya da her kısa hikâye değersiz midir? Hikâyenin özelliği, yoğunluğu. Fazla laf etmez, gerektiği kadar konuşur. Çehov’un bu konuda güzel bir sözü vardır: ‘Bir hikâyede duvara asılı bir tabancadan söz ediliyorsa, o tabanca o hikâyede ateş etmelidir’ der. Yani, her şeyde bu derece hesaplı olunması gerekir." </p>
				<p class="genel-yaz"> Berlin Üniversitesi’nden Türkolog Prof. Egon Eichgrün, Zeyyat Selimoğlu’nun kimi öykülerini Almancaya çevirmiş. Ancak kitap yayımlanmamış henüz. Çeviriye başlamadan önce şöyle demiş: </p>
				<p class="genel-yaz"> "İlk okuduğumda çok yerel geldi bana hikâyeleriniz. Belli bir bölgeyi, belli insanları yansıtıyor. Ama yeniden okuduğumda, dikkat edince gördüm ki, bir evrensellik var bunlarda. İnsanların ortak sorunları, ortak duyguları... İnsan her yerde budur." </p>
				<p class="genel-yaz"> Tek romanı var Zeyyat Selimoğlu’nun: Tutkunun Köşeleri. Bunun yazılışını açıklarken, "O konu, biraz daha uzun ele alınacak bir konuydu," diyor. "Zaten uzun bir roman olmadı. Bir bölümü İstanbul’da geçiyor, bir bölümü Almanya’da. Ama bunlar bir olayı tamamlıyor... Roman biraz da sabır işi. Ona göre çalışma yapmak gerekiyor. Romanda daha çok bir şablona göre çalışılıyor. Terziler nasıl bir patrona göre çalışırlar, önce patronu çizip ona göre biçerlerse kumaşı... Şimdi artık bunun dışına çıkılıyor gibi... Hikâyede böyle bir şey yok. Doğrudan doğruya bir yönden bakarak, önceden bir şablonu olmadan yazılan bir tür." </p>
				<p class="genel-yaz"> Zeyyat Selimoğlu’nun çevirilerinin sayısı otuzu buluyor. Almancadan çeviriyor, daha çok roman... En başta, üç kitapla Heinrich Böll çevirileri geliyor. Almancaya aktarılan başka ülkeler yazarlarından da çevrileri var: Vasconcelos’tan, Mişima’dan, Simonov’dan, vb... Beğendiği bir kitabı başkasının da okuması ve Almancayı unutmama çabalarının sonucu bu çeviriler. Yoksa, çeviri ücretleri, verilen emeği karşılayacak düzeyde değil. </p>
				<p class="genel-yaz"> "İtalyanca bir söz vardır: ‘Çeviri, ihanettir’ der. Hiç ihanet etmeden çeviri yapmak kolay değil. Çünkü kaynak dilin tadını vermekte yetersiz kalınabilir. Ayrıca, Türkçede bazı kelimelerin tam karşılıkları olmadığı için, zorluklarla karşılaşılıyor. Ama eninde sonunda çeviri çok yararlı bir şey. Yabancı yazarı tanıma açısından." </p>
				<p class="genel-yaz"> Kitap satışlarındaki düşüşten, toplumumuzda okuma alışkanlığının bir türlü yerleşmeyişinden, yazar ve çevirmenlerin emeğinin karşılığını elde edemeyişinden söz ettik uzun uzun. Zeyyat Selimoğlu, durumu bir cümleyle özetledi sonunda: </p>
				<p class="genel-yaz"> "Bu, bir tür aşk gibi bir şey." </p>
				<p class="genel-yaz"> Prof. Dr. SEMAVİ EYİCE   • 1923’te İstanbul’da doğdu. Galatasaray Lisesi’ni bitirdi (1943). Yurtdışında başladığı sanat tarihi ve arkeoloji öğrenimini savaş dolayısıyla yarıda keserek İÜ Edebiyat Fakültesi’ne girdi. Fakülteyi bitirince (1948) Sanat Tarihi Kürsüsü’ nde asistanlığa başladı. 1952’de Bizans yapıları üzerine teziyle doktorasını verdi. 1955’te doçentliğe, 1964’te profesörlüğe yükseltildi. 1958-59’da Humboldt bursuyla Münih Üniversitesi’nde çalışmalar yapan Eyice, 1964’te Bizans Sanatı Tarihi kürsüsü başkanlığına, 1982’de Arkeoloji ve Sanat Tarihi Bölümü başkanlığına getirildi. Hacettepe, Bochum, Sorbonne Üniversitelerinde, College de Franca’da, Paris Yüksek Araştırmalar Okulu’nda dersler verdi. 400 dolayında bilimsel makalesi. Son Devir Bizans Mimarisi (1963), Galata ve Kulesi (1969), Bizans Devrinde Boğaziçi (1976), Türkiye’de Bizans Sanatı (1982), Ayasofya (3 cilt, 1983-86), İznik (1988) vb kitapları yayımladı. </p>
		  </div>
<div class="calibre2" id="calibre_pb_125"/></body>
</html>