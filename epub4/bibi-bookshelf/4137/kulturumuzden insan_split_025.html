<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_23"> Hem Gerçekçi Hem Romantik! </h1>
				<p class="genel-yaz"> "Piyasanın bütün hikâye sütunlarını yakaladım. Ne kadar gazete varsa... Kiminde roman tefrikası, kiminde hikâye... Bir takım demode yazarlara yer kalmadı. Çünkü masa başında oturup, hiç plaj görmeden plaj hikâyesi yazıyorlardı. Sadakor şemsiyeli, sadakor elbiseli hanımları plaja gönderiyorlardı. Üstelik bunlar ünlü yazarlardı. Ben gerçek plaj hikâyeleri yazıyordum, aşk hikâyeleri yazıyordum..." </p>
				<p class="genel-yaz"> İlk yazısı 1935’te, Yarım Ay dergisinin birinci sayısında yayımlanıyor. "Bir masal ki, herkes okumalı..." diye sunuluyor. Sonra Tan gazetesi, başka dergiler, gazeteler... Bir dönem de Cumhuriyet... Gazetelerin her gün öykü yayımladığı, iki üç roman birden tefrika ettiği yıllar... </p>
				<p class="genel-yaz"> "O yaşta romantik, hayal dolu... Fakat realist bir tarafım da vardı... Benden hep şüphe ettiler. Benim adımla başkasının yazdığı söylendi. Hatta Galatasaray’da okuyan Turhan Feyzioğlu, sınıf arkadaşlarıyla, hocalarıyla tartışmış. O imza falancaya ait demişler. Hayır, o benim halamın kızıdır, hatta ona Fransızcadan tercümeler filan yapıyorum, demiş." </p>
				<p class="genel-yaz"> Ahmet Muhip Dıranas’ın yazdığına göre, "Nâzım Hikmet kimi yazılarını Cahit Uçuk takma adıyla yayımlıyor" sanısı yaygınmış... </p>
				<p class="genel-yaz"> "Cahit Uçuk’u ortadan kaldıralım," diyenler de oluyor. Öykülerini Melike Canan, Üç Nokta gibi adlarla yayımlamaya girişiyor kimi dergiler. Yarım Ay’ı çıkaran Mecdi Eren, "Bu işi beğenmiyorum," diyor. "Bir fotoğraf verin, bir de röportaj koyalım dergiye." Gavsi Ozansoy’un yaptığı röportaj yayımlandıktan sonra tanınıyor. </p>
				<p class="genel-yaz"> Artık yayın dünyasının en genç yazarı... Adını duyurmuş iki üç bayan yazardan biri... </p>
				<p class="genel-yaz"> "Hanım yazarlar benden sonra çok geldi, ama misafirlikleri çok kısa sürdü," diyor. "Bâbiâli’de sel değil, kum olmak istedim." </p>
				<p class="genel-yaz"> O yıllardan bir anı: </p>
				<p class="genel-yaz"> "Hangi gazeteydi, hatırlamıyorum. Bir gün Ercüment Ekrem Beyi ziyarete gittim. Çalıştıkları odaya girdim. Hemen gömleğinin yakasını kapadı, kravatını çekip düzeltti. ‘Hanım kızım’ dedi, ‘Bâbıâli’ye Cahit Uçuk geldikten sonra artık gömlekleri çıkarıp atletle oturmaz olduk.’ ‘Öyle mi otururdunuz efendim’ dedim. ‘Tabii’ dedi. ‘Nargileler tokurdar, cıgaralar, kahveler... Atletle otururduk. Ama kapı açılıp da Cahit Uçuk gelir diye, artık hepimiz böyle ciddi oturuyoruz.’ ‘Teşekkür ederim’ dedim; bu çok hoş bir iltifattı bana..." </p>
				<p class="genel-yaz"> Cahit Uçuk, kendi kendini yetiştirenlerden: Babası İbrahim Vehbi Bey, son Osmanlı Meclis-i Mebusan’ında milletvekiliydi. İstanbul’un işgalinden sonra ailesiyle birlikte Anadolu’ya geçti; Hekimhan’da üç buçuk yıl kaymakamlık yaptı. "Yazarlığımın ilk tohumları orada atıldı," diyor Cahit Uçuk. "Annem babam okumuş, kültürlü insanlardı. Babam resim yapardı, annemin geniş müzik bilgisi vardı. Bana Tevfik Fikret’in şiirlerini okurlardı. Geceleri kitap okunurdu. Victor Hugo’nun Sefiller’ini orada dinledim, babamın ağzından. Kısaca, eve kapandık, ben de okumaya başladım. İstanbul’dan ben ilkokul ikinci sınıfta okurken ayrılmıştık. Oradan gazeteler dergiler bir ayda geliyordu. Posta geceleri, önce karda ilerleyen arabanın sesi duyulurdu. İki saat sonra postane önünde dururdu araba. On, on beş dakika sonra da bize gelirdi. Gazete, dergi, kitaplar..." </p>
				<p class="genel-yaz"> Bir süre de Malatya’da vali vekilliği yaptı babası. Ardından Antalya’nın Alanya, Korkuteli ilçelerinde kaymakamlıklar... Cahit Uçuk Anadolu’yu o yıllarda tanıyor. Sürekli okuyor... Antalya’da kızlar için açılan okula gidiyor. </p>
				<p class="genel-yaz"> Ve şair olmaya karar veriyor. Hece vezniyle yazıyor, defterler dolduruyor... </p>
				<p class="genel-yaz"> İstanbul’a geliyorlar... Teyzesinin kocası hariciyeci. Abdülhak Hamit’in de dostu. "Seni Hamit’e götüreyim," diyor Cahit Uçak’a. Hamit, o dönemin en ünlü şairi. Çağdaşları onu "Dahi-i muazzam", "Şair-i azam" gibi sıfatlarla anıyorlar... Cahit Uçuk da, kullandığı ağdalı sözcüklerin anlamlarını babasına sora sora, onun bütün kitaplarını okumuş. Zaman zaman da manzum oyunlarındaki kişilerin yerine koymuş kendisini. Kimi zaman Davalaciro, bazan Finten olmuş... </p>
				<p class="genel-yaz"> "Gittik bir gün. On dört, on beş yaşlarındaydım. Abdülhak Hamit Bey, beni eşi Lüsyen Hanımın gençliğine benzetti. ‘En çok sevdiğin şeyler nelerdir?’ diye sordu. Bu arada ‘Sinema sever misin’ dedi. ‘Severim’ dedim. Niçin sevdiğimi sordu; ‘Gezemediğim, bilmediğim, ya da kitaplardan tanıdığım yerleri görüyorum, tanıyorum’ dedim. Çok hoşuna gitti bu cevabım. Uzun kaldık, birkaç saat konuştuk. Şiir defterimi bıraktım. İki ay kadar heyecanla bekledim. Sonra eniştem geri getirdi. Arkasına yarım sayfa yazmış. ‘Şaire hanım çok istidatlı (yetenekli), ama nesir yazarsa ilerde kendisinden çok güzel şeyler bekleyebiliriz’ diyordu. Ben de şiirden vazgeçtim." </p>
				<p class="genel-yaz"> Öyküye, romana bu olaydan sonra başlıyor Cahit Uçuk. İlk kitabı 1936’da yayımlanıyor: Kirazlı Pınar. Ertesi yıl bir roman daha: Dikenli Çit. O yıl ilk çocuk kitabını da yazıyor: Türk İkizleri. </p>
				<p class="genel-yaz"> "Babam Korkuteli’de kaymakamken, bir deste kitap getirdi. Çocuk Esirgeme Kurumu basmış, Sabiha Zekeriya Hanım tercüme etmişti bunları. Klasik olmuş ikizler serisi... Biz dört kardeş, kitapları öyle sevdik ki... Toplaşıp toplaşıp okurduk. ‘Ah, Türk ikizlerini de yazsalar...’ diyordum. Yazılarım çıkmaya başlayınca en küçük kardeşim ‘Abla, yaz... Türk ikizlerini yaz...’ demeye başladı. Kitabı ona adadım. Çocuk Esirgeme Kurumu berbat bir şekilde bastırdı. Sonra kendimiz bastık, çevirttirdik. İngilizcesi, Almancası çıktı. Sanırım Japoncaya da çevrildi. Andersen Yarışması’nda Şeref Armağanı aldı." </p>
				<p class="genel-yaz"> Son yirmi yıldır yalnız çocuklar için yazıyor Cahit Uçuk. Bu arada, Yunus Emre yolunda dörtlüklerden oluşan, lüks baskılı bir kitap yayımladı: Benden Selam Yunus’a: "Benden selam Yunus’a/Gelip yüreğim yusa/O yunmuş yüreğimde/ Konuk olup uyusa." </p>
				<p class="genel-yaz"> Edebiyat anlayışını şöyle açıklıyor: "Hem realistim, hem romantik bir tarafım var. İyimserim. Dünyayı, insanı, çiçeği severim. Karanlıkları sevmiyorum, karanlık yazmadım hiçbir zaman. Acılı, hafif tertip biberli şeyler yazdığım oldu ama, zehir zemberek yazmadım." </p>
				<p class="genel-yaz"> Bugünkü çalışmalarına gelince... </p>
				<p class="genel-yaz"> "Herte Verte Pitte adlı masalımı ele aldım. Bu masal kahramanları yaşasalardı, çocukları torunları olsa nasıl olurdu, dedim. Günümüzün çocukları tabii kompüterci, uzaycı olacak. Hemen başladım yazmaya. Yüzbir masal olacak. Torunları yaşıyor. Bir dâhi kız. Doğuyor, dişleri var... İki gün sonra anne diyor, beş gün sonra baba diyor, bir yaşında okuma öğreniyor. Harika çocuk. Fizikle uğraşıyorlar, gökbilimle uğraşıyorlar, rasathane kuruyorlar evlerine, uydu gönderiyorlar göğe... Sonra yedi kat yerin altındaki periler, konuşan kediler, konuşan ceylanlar, kılık değiştiren yılanlar... Bir de günün konusunu koydum: Çevre koruma savaşçıları... Bir vakıf kurdular bunlar. Artık para kazanıyorlar. Yerin altından pırlantalar geliyor, antikalar buluyorlar... Bir başka kitap daha yazdım. Orada bütün kız çocuklarının merak ettikleri şeyler var. Aşk, seks, ilaçlar... Çocuklar için bir nevi terbiye kitabı oldu. Yakında o da çıkacak." </p>
				<p class="genel-yaz"> TAHA TOROS •   1912’de Adana’da doğdu. Adana Lisesi’ni (1930) ve İÜ Hukuk Fakültesi’ni (1933) bitirdi. Bir süre lise edebiyat öğretmenliği yaptı. Adana Sanayi Odası’nda genel sekreterlik, Ticaret Bakanlığı’nda başmüfettişlik gibi görevlerde bulunduktan sonra 1975’te emekliye ayrıldı. Paris’te kültür tarihimizle ilgili araştırmalarda bulundu; Vatikan arşivlerinde Osmanlı Devleti ile Papalık arasındaki ilişkileri inceledi; Polonya’da konferanslar verdi. Şiirle edebiyata girdi; daha sonra tarih, sanat, folklor, biyografi alanlarında çalıştı; kültür tarihimizle ilgili zengin bir arşiv oluşturdu. Gazete ve dergilerde yayımlanan çok sayıda yazı dizisi var. Kitap olarak basılmış başlıca yapıtları şunlar: İki Ses Geliyor (şiirler, 1931), Türk Kadın Şairleri (antoloji, 1934), Toroslarda Tahtacı Oymakları (1938), Köy İktisadiyatı (1938), Şair Ziya Paşa’nın Adana Valiliği (1940), Dadaloğlu (1940), Türk Hatipleri (1949), Geçmişte Türkiye-Polonya İlişkileri (1983), Fikret Mualla (1986), İlk Kadın Ressamlarımız (1988), O Güzel İnsanlar (2000), Nâzım Hikmet (2005). </p>
		  </div>
<div class="calibre2" id="calibre_pb_49"/></body>
</html>