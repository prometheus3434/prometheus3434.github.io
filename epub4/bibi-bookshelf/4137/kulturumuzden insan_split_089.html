<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_86"> Anadolu’nun Karasevdalısı</h1>
				<p class="genel-yaz"> Fikret Otyam’la sergisinde konuştuk. Harbiye’de, Garanti Sanat Galerisi’nde. Biz konuşurken bir delikanlı geldi, sabırla oturup bekledi... Biraz sonra iki genç geldi, , onlar da resimlere, Filiz Otyam’ın özgün dokumalarına bakarak vakit geçirdiler, konuşmamızın bitmesini bekleyerek. Derken Fikret Otyam’ın okurları, resim meraklıları... Konuşma "hoşgeldin"lerle kesiliyor, kaldığı yerden sürüyor. Uzadıkça uzuyor... Sonunda, ilk gelen delikanlıya (bir süre önce ölen halk ozanı Feyzullah Çınar’ın oğlu) diyeceğini ayaküstü söyledi Fikret Otyam: "Almanya’ya gittiğimde babanın bantlarından birini Köln Radyosu’na verdim, orada yayımlandı. 600 Mark telif hakkı doğdu. Bankada bir hesap aç, numarasını şu adrese bildir, parayı yollasınlar." </p>
				<p class="genel-yaz"> Sıra, öteki iki gençte. Biri kız biri erkek. Fikret Otyam yüzlerine baktı ve hemen "Siz Diyarbakırlı mısınız?" dedi. "Evet" dediler, Bir Karış Toprak İçin kitabını edinmek istediklerini söylediler. Kitaptaki röportajlarından birinde Haraba köyünde çıkan olayları ve babalarının ölümünü anlatmış. Kişileri, olayları, savcı Doğan Öz’ün oradaki görevi sırasında yaptığı otopsiyi daha dünmüş gibi anımsıyordu. Olayların geçtiği ve babası öldüğü sıralar doğan erkek kardeş, yirmisinin epey üzerindeydi.... </p>
				<p class="genel-yaz"> Bunlar, Fikret Otyam’ın gazetecilik dönemindeki etkinliklerinin serpintileri. Biraz sonra oraya geleceğiz. Şimdi baştan başlayalım. </p>
				<p class="genel-yaz"> "On bir, on iki yaşlarındaydım," diye anlatıyor. "Vakit (Kurun) gazetesi, 30 kupona Rus klasikleri verirdi. Kuponları keser gönderirdim, kitap gelirdi. Okuma hevesi böyle başladı. Abim Nusret Kemal Otyam şiir yazardı. Bana İstanbul’dan kitaplar gönderirdi, Yeni Edebiyat dergisini gönderirdi... Sonra eczanemizde çalışırken günlük tutardım. Gelen köylülerin başlarından geçenleri, anlattıklarını yazardım..." </p>
				<p class="genel-yaz"> Bu başlangıcın ardından öykü yazmaya girişir. Varlık dergisine "Bizim Kasaba Notları"nı gönderir. O sıra Mahmut Makal’ın "Bizim Köy"ü de Varlık’ta yayımlanır. Makal’ı bulup ilk konuşan o olur. Bu konuşma da Varlık’ta yer alır... </p>
				<p class="genel-yaz"> Aynı zamanda Tasvir-i Efkâr gazetesinin muhabiridir. 1942’de çıkan ilk haberi, "Tereyağının kilosu 90 kuruşa çıktı" başlığını taşır. </p>
				<p class="genel-yaz"> 1943’te İstanbul’a gelip Akademi’ye yazılır. Hocası, Bedri Rahmi Eyüboğlu. Yazar, ressam, "dünya güzeli bir adam"... Zengin bir sanat ortamında, sanatçılar arasında buluvermiştir kendini... Sabahattin Ali, Haldun Taner, Orhan Veli, Agop Arad, Cahit Irgat... Daha nice şair, ressam, yazar... Nice unutulmaz anı... Resim çalışırken öykü yazmayı da sürdürür. Ve Cumuriyet’te ilk yazısı yayımlanır: Yunus Nadi Armağanı Yarışması’na gönderdiği "Saman Yüklü Kağnı" başlıklı öykü. Belki hocası Bedri Rahmi’den de çok sevdiği Sabahattin Eyuboğlu, "Sen yazar olacaksın. Gel, şimdiden resme ortak etme yazarlığını," demektedir. </p>
				<p class="genel-yaz"> Günlük gazetelerde sanat yazıları yayımlamayı düşünür ve Son Saat gazetesine, Cihad Baban’a başvurur. Azar işitir, kovulur... Gazetenin istihbarat şefi ise "Arasıra gel," der, "bu işi sana öğreteyim." Zaman zaman röportaj yapmaya gönderir onu. Gazeteye uğradığı bir gün... "Adliye-Polis muhabiri izin istedi, ‘Gecekonduları Güzelleştirme Cemiyeti’nin toplantısı var efendim, oraya gideceğim’ dedi. ‘Kovdum seni’ dedi Cihad Bey. O kadar. O da ‘Olur efendim’ dedi gitti. Bana döndü, ‘Sen adliye - polis muhabirisin’ dedi. Böylece 24 lira aylıkla Son Saat gazetesine girdim." </p>
				<p class="genel-yaz"> Kırk yıl sürecek gazeteciliğe ilk adımını böyle atar. Öykü yazmayı da sürdürür. Bir akşam meyhanede yanındaki arkadaşına son öyküsünü okurken, biraz öteden pörtlek gözlü, pis pardüsülü biri kendisine dönüp, "Ulan," der, "niye konuştuğun gibi yazmıyorsun!" Bu, Sait Faik’tir. O gün, oracıkta güzel bir dostluk başlar... </p>
				<p class="genel-yaz"> Sonra Dünya gazetesi... "Gerçek gazeteciliğe" orada geçer. Doğu Anadolu’ya röportaj yapmaya gönderilir. Orhan Kemal de bir yol gösterir: "Fikret, yalan yazma. Ayrıca, bir istidacının kuru üslubuyla anlat." O yıllarda Yaşar Kemal de Cumhuriyet’in röportaj yazarıdır. Kısa sürede büyük başarı göstermiştir bu alanda. Ve Yaşar Kemal de aynı günlerde Doğu Anadolu’ya röportajlar yapmaya gitmiştir. Kısacası, zorlu bir "rakip" var karşısında... </p>
				<p class="genel-yaz"> "Aynı gün başladı yazılarımız" diyor Fikret Otyam. "Öyle büyük ilgi gördü ki, yer yerinden oynadı. Doğu Anadolu’ya dair hiçbir şey bilmiyordu insanlarımız. Benim röportajlar fotoğraflıydı, Yaşar Kemal’e bir oyun ettim, fotoğraf makinesini aldım." </p>
				<p class="genel-yaz"> Bu olay, saf yürekli iki dost arasında tam otuz yıl sürecek bir dargınlığa yol açacak. Ta ki altı yıl öncesine, bu satırların yazarının çabasıyla Cağaloğlu’nun orta yerinde öpüşüp barışmalarına kadar... </p>
				<p class="genel-yaz"> Fikret Otyam, o tarihten sonra başarılı bir röportaj yazarı olarak tanınır. Özellikle "en güzel dönemim" diye andığı 6 Ekim 1962 - 19 Mayıs 1979 arasında, Cumhuriyet’te çalıştığı yıllarda yayımlanan röportajlarıyla... </p>
				<p class="genel-yaz"> "Doğu, Güneydoğu insanlarının gözü, kulağı, dili olmaya çalıştım," diyor. "Nerede bir acı var, bir zulüm var, tatsızlık var, hemen oraya koştum. Röportaj çok önemli... Halk kendi sesini duyuyor, kendi acısını buluyor... Cumhuriyet bu konuda bana olağanüstü olanak tanımıştır. Bir de ben çok masrafsız bir röportajcıydım. Kamyon, eşek, ne bulursam onunla giderdim, fotoğraf çekerdim... Öyle bir sevgi halesi oluştu ki bu süre içinde... Her gün telefon, mektup... ‘Yetiş bize...’ diye..." </p>
				<p class="genel-yaz"> Yazmakla da yetinmez. Sonuç alınıncaya kadar izler, gereken yerlere başvurularda bulunur. Bunlar görevi değildir elbet. Ama "domuzuna" üstüne gider olayların, sorunların... Pek çok örnekten biri, göçebe Beritan aşireti olayı. Yedi köy için 9 yıl uğraşır. Ve sonunda köylüler topraklarına kavuşur, binlerce ev yapılır, on binlerce fidan dikilir. Köylüler çocuklarına Fikret, Otyam, Filiz (eşi) gibi adlar koyarlar... Birkaç örnek daha: </p>
				<p class="genel-yaz"> "Benim iki göletim var Malatya’nın Körsüleymanlı köyünde.. Üç tane de okulum var. Köylüler yalvardılar bize okul yaptır diye. Okuyan bir köy... İki kişi intihar ediyor okuyamıyoruz diye. Onların ağıtlarını banda aldım, Milli Eğitim Bakanı Necdet Uğur’a gönderdim. Ağladı Necdet Bey... Plana koydular, okullar yapıldı..." </p>
				<p class="genel-yaz"> Yankılar uyandıran fotoğraf sergileri açar: "Anayasa Diyor ki", "Fotoğraflarla Anadolu", "Dünya Güzel Olmalı", vb... Ayrıca her gittiği yerde masallar, türküler derler. Halk ozanlarıyla ilgilenir... 90 parçası Radyoevi’nde olmak üzere, çok büyük bir arşiv oluşturan derlemeler... "Halkın işlerini çok seviyorum," diyor. "Resmini, türküsünü, masalını, yemeğini..." </p>
				<p class="genel-yaz"> Resim yapmayı da seviyor: </p>
				<p class="genel-yaz"> Gazeteciliğin hay ü huyu arasında resim yapmaya olanak bulamaz. Dostlarının şiir ve öykü kitaplarıyla Orhan Kemal’in romanları için illüstrasyonlar yapmakla yetinir. 1970’lerde yeniden resme başlar. 1975-79 arasında da izin günlerini sabahlara kadar resim yaparak geçirir. Emekli olup Gazipaşa’ya, ilçeden 7 kilometre ötedeki evine yerleşince resme ağırlık verir. Eşi Filiz Otyam da özgün dokumalar üretir. O tarihten sonra her yıl bir sergi açarlar. İstanbul’da, Ankara’da, İzmir’de, Samsun’da... Geçen Nisan ayında Kopenhag’da ve Almanya’da (Münih, Köln, Leverkusen) açtıkları sergiler de üç ay sürer, geniş ilgi görür. </p>
				<p class="genel-yaz"> Kendine özgü bir üsluba ulaşan Fikret Otyam, "Röportajımın, fotoğraflarımın resmini yapıyorum, en iyi bildiğim şeyi yapıyorum," diyor. Başka bir deyişle, Doğu ve Güneydoğu Anadolu insanlarını, doğasını, hayvanlarını, çiçeğini, bitkisini, yaşamını konu alıyor. "Bütün acılığına karşın sevgi vermeye" dönük bu resimler de... Bir de umut: GAP projesinin temelinde onun Harran röportajları da var. "Yaptığım röportajlar, resimler, çektiğim fotoğraflar birer belge olarak kalacak," diyor. "Çünkü, inanıyorum ki GAP, on yıl sonra değil Harran ovasını, dünyanın kaderini bile değiştirecek. Dünya açlığa gidiyor. Bu Harran ovası doyuracak aç insanları..." </p>
				<p class="genel-yaz"> HAKKI ÖZKAN   • 1926’da Bursa’da doğdu. Ortaokuldan ayrılarak yaşama atıldı. Düzeltmenlik, matbaacılık, mücellitlik, redaktörlük yaptı. İstanbul Belediyesi Matbaası’nda ve Basın Yayın Müdürlüğü’nde yirmi beş yıl çalıştı, emekliye ayrıldı. Öyküyle edebiyata giren Hakkı Özkan romanlar da yazdı; yaşadığı ortamı gerçekçi bir anlatımla dile getiren gözlemci ve yalınlıktan yana bir yazar olarak değerlendirildi. Son yıllarda şiire ağırlık verdi. Başlıca kitapları şunlar: Öykü: Bakışların, Unutulmayan, Kuşlar Gibi, Kıvılcım, Kız. Roman: Umutsuzlar, Dönüş, Sürtük, Grevden Sonra (Milliyet Yayınları Roman Yarışması’nda mansiyon). Çocuk kitapları: Taş, Babamın Türküleri, İnci, Kimsesiz Yumurta. Sıtkı Dost Çocuk Edebiyatı Ödülü’nü üç kez (1985’te roman, 1987’de oyun, 1989’da şiir) kazandı. Şiir: Güneşli, Aynalı Çarşılar (Abdi İpekçi Dostluk ve Barış Ödülü), Çiçekle, Gül Sesleri. </p>
				<p class="genel-yaz"> Hakkı Özkan’ı 1999’da yitirdik. </p>
		  </div>
<div class="calibre2" id="calibre_pb_175"/></body>
</html>