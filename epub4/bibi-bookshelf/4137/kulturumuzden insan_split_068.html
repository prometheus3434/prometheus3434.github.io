<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_66"> Zamanı Arayan Ressam</h1>
				<p class="genel-yaz"> Boğalar... Atlar... Çıplak kadınlar... Kimi yüzeyleri üst üste çakışmış... Arenalar, at koşuları... Ortadoğu ve Yunan mitolojisi... Cinsellik, yine cinsellik... </p>
				<p class="genel-yaz"> Kayıhan Keskinok, açacağı sergi çin hazırladığı yeni resimleri birer birer gösteriyor, açıklıyor. Bir resim tutkunuyla, uzun yıllar Sesimiz adlı sanat-edebiyat dergisini yayımlayan Hasibe Ayten’le birlikte, ilgiyle izliyoruz: </p>
				<p class="genel-yaz"> "Bir konunun geçmişi, bugünü, geleceği.. Üçü bir araya gelince resim sanatında ne verir? Süperpoze ya da bindirme sinemada, fotoğrafta uygulanmış. Bildiğim kadar, dünyada bunu gerçekleştiren ressam yok. Ancak Freud’un bilinçaltı kuramından, Varoluşçuluktan kaynaklanan birtakım ögelere rastlanıyor. Benim yaptığım, bambaşka bir şey. Süperpozenin dayandığı mekân anlayışının tarihsel gelişimi var. Benim de bu anlayışa bir katkım olsun istedim. Onun için, iddiam büyük. Mekânın tarihsel gelişimi içinde de bir aşamadır, demek istiyorum." </p>
				<p class="genel-yaz"> Bayraklar... Şan, şeref... Aşkın çeşitli simgesel görünümleri... Jokeyler... Üç Güzeller. Biri tarihöncesinden, biri çağdaş, üçüncüsü siyah ırktan; üçü de çıplak... </p>
				<p class="genel-yaz"> "Çağımız, mekânı zamanla birlikte ele alıyor. Her olayı geçmişiyle birlikte değerlendirip bugünle kaynaştırmak, daha çağdaş bir düşünce yapısı gösterdiğinden, bana uygun geliyor." </p>
				<p class="genel-yaz"> İlk gösterdiği resimleri işaret ediyor: </p>
				<p class="genel-yaz"> "İnsanı bu kalabalıklar bunaltır. Rahatlamak gerek. Diyelim ki bunlar kemandır, piyanodur, kontrbastır..." </p>
				<p class="genel-yaz"> Şimdi de birkaç natürmort. Değişik bir ışık altında nesneler, saydam denilebilecek renkler... Yansımalar... </p>
				<p class="genel-yaz"> "Orkestranın bütünü içinde bir flüt, bir triangl da işlevini yerine getirecek. Sergiyi rahatlatacak bunlar..." </p>
				<p class="genel-yaz"> Renkler... Tahsin Saraç’ın deyişle: Sıcak sarı, titrek yeşil, utangaç pembe, küskün külrengi, diri mor, kurşun kara... En çok da diri mor: "Dalında dolgun vişne; gözbebeği, sevgide tor / Uçları bir hindistancevizi göğüslerin / Bir günaydın koyağa böğürtlenlerden, serin / O etli dul dudaklar ki öpüşürken akkor / diri mor." (Tahsin Saraç). </p>
				<p class="genel-yaz"> Sonra, Tahsin Saraç’ın ölümünden çok kısa bir süre önce basılan Çıplak Kayada Çimlenmek kitabındaki desenleri... Bunlara benzer daha nice desen... Kadınlar çoğunlukta... Hepsi çıplak... Kimi azgın bir boğanın üstünde, çıplak bir atın üstünde kimi... Tüm cinsellikleriyle.... </p>
				<p class="genel-yaz"> Resimle ilk ilişkisine geçmeden, ilkokula yeni başladığı yıllara uzanan ilginç bir ayakkabı öyküsü anlatıyor Kayıhan Keskinok: Bir çift ayakkabısı var: Bir teki kaba saba, öteki teki Avrupa’dan gelme, zarif... Birbirine eşitlemek için hep çamurlara buluyor bunları. Bu yüzden dayak yiyor, paylanıyor. Ona göre bu, "simetri duygusunun başlangıcı", "sanatsal eğilimin ilk belirtilerinden"... </p>
				<p class="genel-yaz"> İlkokul ikide, öğretmenin tahtaya yaptığı güzel bir manzara resmine hayranlık... İlkokul dörtte, kendi çizip boyadığı deniz manzarasına hayranlık... </p>
				<p class="genel-yaz"> Adana Öğretmen Okulu’nda, müdürün olumlu tutumu, ilk ciddi resim çalışmaları... </p>
				<p class="genel-yaz"> Ve nice çocukluk, ilkgençlik serüveni, düşlemleri: Boks, yürüyüş, yüzme, kros gibi sporlar... İlk öğretmenliğinde, Iğdır’daki askeri birlikle Ağrı Dağı’na tırmanış... Balıkçılık.. Denizci olma kararı... Pilot olma hazırlıkları, planörcülük, paraşütçülük tutkuları... Türk Hava Kurumu kamplarında çalışmalar.. Bar kızlarına aşık olmalar, onlarla dans etmekten duyulan sonsuz yaşama sevinci... </p>
				<p class="genel-yaz"> 1945’te Gazi Eğitim Enstitüsü’nü bitirir ve Boğazlıyan Ortaokulu resim öğretmenliğine atanır. Yaşı yirmi iki. Okul döneminden gelen etkilerle peyzajlar yapıyordur. Rıfat Ilgaz, aynı okulda Türkçe öğretmeni. "Müthiş yakışıklı bir adam. En yakışıklı artist Gary Cooper kadar yakışıklı. Uzun boylu, ince... Otuz iki, otuz üç yaşlarında. Çok da kültürlü, herkesten farklı. ‘Bak Kayıhan,’ dedi. ‘Güzel resim yapıyorsun, peyzajların çok güzel. Ama insan olmayan bir şeyde yaşam yoktur. Düşüncelerini, kendi dünyanı insan aracılığıyla göstermelisin.’ O günden sonra insana başladım. O söylediği için mi, yoksa hazır olduğum için mi, bilmiyorum." </p>
				<p class="genel-yaz"> Çok geçmeden Görele Ortaokulu’na atanır. Karadeniz’in bu küçük kıyı kasabası, uzun bir süre resimlerine konu olacak. Özellikle düğün alayları, deniz, takalar... </p>
				<p class="genel-yaz"> 1960’ta İsviçre bursunu kazanarak gittiği Lozan’da Ecole des Beaux-Arts’daki bir yıllık asistanlığı ve İtalya ile Fransa’daki gezileri, ona Avrupa sanatını yakından tanıma olanağı verir. </p>
				<p class="genel-yaz"> Dönüşünde kalabalık figürlü kompozisyonlara, kendine özgü bir resim diline ulaşma çabalarına yönelir. </p>
				<p class="genel-yaz"> 1976’da "İnsanlar ve İnsanlar" adlı ikinci sergisini açtığında, artık üslubunu bulmuştur. Bu sergideki "Gece Kulübü" dizisinde "insanlarımızın hareketli ve coşkulu mutluluk arayışları"nı yansıtır. Ertesi yıl açtığı serginin konusu "Lunaparklar"dır. 1979 sergisinde "mekânın da soyutlanması" arayışına, renkte soyutlamaya yönelişlere (mavi, mor, yeşil renkli kadın tenleri) tanık olunur. Giderek masalsı ögeler girer, düşler büyüler girer resmine... "Sevinin boyutları"nı işler, atları, at koşularını işler masalsı atmosferler içerisinde... </p>
				<p class="genel-yaz"> Resim serüvenini, kendine özgü diyebileceğimiz bir "Algı" teorisiyle açıklıyor şimdi: "Algı, birikimlerin, gözün retina tabakasına gelen imgenin, beyindeki daha önceye ait birikimlerle yorumlanmasıdır. Görsel algı, hiçbir zaman bir röprodüksiyon değildir. Yeniden yaratmadır. Bilgi ve deneyim birikimiyle olur. Fizikle, Einstein’ın İzafiyet Teorisi’yle otuz beş yaşımda ilgilenmeye başladım. Yaşamım, düşüncelerim, sonradan öğrendiğim yabancı dil, okuduğum kitaplar, metaryalist felsefe... bütün bunlardan sonra E=mc2’nin ne olduğunu o günkü algılayışımla bu günkü algılayışım arasında müthiş fark var. Şimdi, işte bunun üzerine gerçekdışı dünya, düş âlemi kuruyorum." </p>
				<p class="genel-yaz"> Kayıhan Keskinok’a göre bu eğilim bütün insanlarda var. Önce gerçekçi bir şekilde algıladıkları dış dünya üzerine, imgelemleriyle yeni bir dünya kurmaya başlıyor, öznellik dünyasına giriyorlar. O öznellik, başka bir nesnellik dünyasına götürüyor insanı. Bunu, en belirgin biçimde sanat tarihinde görüyoruz: "Realist ve Empresyonistler nesnelci, onları izleyen Post-empresyonistler öznelci, Kübizmle yeniden nesnelcilik, Sürrealizmle öznelcilik, Pop-art’la nesnelcilik, bugün öznel bir sanat dünyası.. Sanatçılar ise, genellikle sanatlarında yaşlılık başladığı zaman soyuta yöneliyorlar." </p>
				<p class="genel-yaz"> Son olarak İstanbul’daki akademik çevreler ve günümüz Avrupa sanatı üzerine görüşlerini aktaralım Keskinok’un: </p>
				<p class="genel-yaz"> "....Çok yanlış bir yoldalar. Belirli bir çizgiyi tutturan, Avrupa’nın güdümünde olan kişileri destekliyorlar. Oysa Avrupa böyle şeylere değer vermiyor. O, özgün ve özgür olana değer veriyor, verirse... O, kendine hayran. Narsist. Homoseksüel, uyuşturucu düşkünü. Bana göre, resim bakımından da, başka bakımdan da zayıf. Şimdi eski birikimin nimetlerinden yararlanıyor." </p>
				<p class="genel-yaz"> Dr. HIFZI TOPUZ   • 1923’te İstanbul’da doğdu. Galatasaray Lisesi’ni (1942), İÜ Hukuk Fakültsi’ni (1948) bitirdi. 1947-58 yılları arasında Akşam gazetesinde muhabir, istihbarat şefi, yazı işleri müdürü ve genel yayın müdürü olarak çalıştı. Strasbourg Üniversitesi’nde devletler hukuku ve gazetecilik alanlarında yüksek lisans yaptı (1957-59), Strasbourg Hukuk Fakültesi’nde gazetecilik doktorası verdi (1960). Paris’te UNESCO Genel Merkezi’nde "İletişim araçlarının geliştirilmesi ve gazetecilik eğitimi" uzmanı olarak görev aldı (1959-83); Hindistan’da, Filipinler’de, Afrika ülkelerinde gazetecilik eğitimi seminerleri düzenledi; Kara Afrika’da "Kırsal basın" projesini oluşturdu, uyguladı. Çeşitli gazetelerde çok sayıda araştırma ve incelemesi yayımlanan Hıfzı Topuz’un başlıca eserleri şunlar: Kongo Kurtuluş Savaşı (1965), Basın Sözlüğü (1968), Kara Afrika (1970), Türk Basın Tarihi (1973), Uluslararası İletişim (1985), Kara Afrika’da İletişim (1986), Lumumba (1987) . Son yıllarda anıları (Paris’li Yıllar, Eski Dostlar) ve romanları (Meyyale, Taif’te Ölüm, Paris’te Son Osmanlılar, Hatice Sultan, Gazi ve Fikriye, Çamlıca’nın Üç Gülü, Başın Öne Eğilmesin) yayımlandı.</p>
		  </div>
<div class="calibre2" id="calibre_pb_135"/></body>
</html>