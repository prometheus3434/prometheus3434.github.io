<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_70"> Müziğin Vakti Bitmez...</h1>
				<p class="genel-yaz"> Faruk Yener, bir dünya rekorunun sahibi: 1949 Kasımından bu yana, hiç ara vermeksizin, radyoda müzik programları düzenliyor. Adı değişse de özü değişmiyor programın. Sanat müziğini tanıtmayı, sevdirmeyi amaçlıyor. Daha önce "Operada Bir Gece", "Bir Operet", "Her Plağın Bir Öyküsü Var" gibi adlarla yayımlanmış. 1990 başında bu yana "Şimdi Müzik Vaktidir" başlığıyla cumartesi günleri Radyo 3’te yer alıyor. </p>
				<p class="genel-yaz"> Faruk Yener’in müzik tutkusu pek küçükken başlıyor. Evdeki borulu gramofondan bir yandan Strauss’un valslerini dinliyor, bir yandan yaşıyla bağdaşmayan parçalar, sözgelimi Wagner’in Tanhauser’ini... Ve kendini bir orkestra şefi olarak düşlüyor. Ayrıca, Anadoluhisarı’nda oturdukları için kaptan olmayı, babasının mesleği dolaysıyla hariciyeci olmayı da geçiriyor içinden... </p>
				<p class="genel-yaz"> Aile durumu ve yetişme koşulları Konservatuar’a girip müzik öğrenimi görmesini engelliyor. Oysa, sonradan piyano dersleri alırken, kulağının duyarlı olduğu ve güçlü bir müzik belleğine sahip bulunduğu anlaşılacak. </p>
				<p class="genel-yaz"> Çok sevdiği mesleklerden biri de radyoculuk. Ankara Radyosu’nun açtığı spiker sınavına giriyor 1942 sonunda. Vedat Nedim Tör, Fuat Münir Bener, Hikmet Münir Ebcioğlu’ndan oluşan jüri, finale kalan beş altı aday arasından onu seçiyor. On dokuz yaşındayken başladığı bu ilk radyoculuk yaşamı, altı ay sonra askere gidişi üzerine son buluyorsa da, yararlı deneyimler kazandırıyor Faruk Yener’e. </p>
				<p class="genel-yaz"> Yıllar sonra, bir yandan yükseköğrenimini yapar bir yandan çalışarak geçimini sağlarken, İstanbul Radyosu’nun açılacağını haber alıyor ve "Diskotek Şefi" olmak istediğini söyleyerek Radyoevi Müdürlüğüne başvuruyor. "Bu konuda yeterli bilgiye sahip olduğum inancındaydım," diyor. "Çünkü daha 1943’te Türkiye’de Batı müziği alanında ilk kitaplardan biri olan Musiki Lugatı adlı kitabım basılmıştı." </p>
				<p class="genel-yaz"> Diskotek Şefliğine atanır. Radyoevi Müdürü Hasan Refik Ertuğ, ayrıca program müdürlüğünü yürütmesini de ister. Böylece Faruk Yener’in on iki yıl sürecek radyoculuk dönemi başlar. </p>
				<p class="genel-yaz"> 1952’de Almanya’ya giderek iki ay Münih’te, Bavyera Radyosu’nda ve Hamburg’da Kuzeybatı Almanya Radyosu’nda incelemelerde bulunur. Türkiye’ye dönerken İtalya’da RAI’yı, Fransa’da Fransız Radyo-Televizyonu’nu inceler. 1954’te dört ay süreyle ABD’de kalır: "Almanya’da, Avrupa sisteminde radyo-televizyon anlayışının örneklerin gördüm. Amerikan radyo-televizyonculuğu ise, liberal bir radyo işletmesinin ne olduğu konusunda fikirler ve esinler verdi. Bu bilgilerle, 1954’ten başlayarak, yeni atılımlar yaptık. Halk önü programları ile radyo yepyeni bir havaya büründü." </p>
				<p class="genel-yaz"> Faruk Yener’in radyoculuk tutkusunun önünde çeşitli engeller vardır. İlki, ödeme güçlükleri. İlginç bir anısını anlatıyor: </p>
				<p class="genel-yaz"> "Halk önü programları, ‘Onbeş Günde Bir’ adıyla yayımlanıyordu. İstanbul gibi zengin bir kaynaktan alabildiğine yararlanmaya çalışıyorduk. Rahmetli tiyatro sanatçısı Muammer Karaca’yı çağırmıştık. O gün, her şey hazır olunca telefonlaştık, ‘Geliyorum’ dedi. Halk, stüdyo, teknik ekip, her şey hazır... Geldi ve içeri girerken parasını istedi. ‘Biliyorsunuz, bordroyu imzalayacaksınız, gerekli işlemi yaptırıp parayı Malmüdürlüğü’nden aldıktan sonra size teslim edeceğiz’ dedim. ‘Ben anlamam’ deyip, yapmayın etmeyinlere aldırmadan, oyuncu arkadaşlarını da alıp gitti. Bizi stüdyoda halkla baş başa bıraktı. Bu, karşılaştığım birçok olaydan biri." </p>
				<p class="genel-yaz"> Öte yandan Demokrat Parti, radyoyu kendi iktidarının bir propaganda aracı olarak kullanmış, "Partizan radyo" terimi siyasal sözlüğe bile girmiştir o dönemde. 1 Ekim 1958’den başlayarak her haber bülteninde iktidar partisine, daha doğrusu DP’nin oluşturduğu "Vatan Cephesi"ne katılanların adlarının okunması büyük tepkiler yaratmıştır. </p>
				<p class="genel-yaz"> "O tarihte radyoculuk kesinlikle devlet denetimindeydi," diyor Faruk Yener. "Bunu siyasal güçlerin alabildiğine kullanması doğaldı. Nitekim öyle de oldu. O zamanın bakanlarına pek çok kez başvurduk, bunun sayısız zararları olduğunu anlattık. Ama dinletemedik. Böyle sürüp gitti. 1959’da ayrıldımsa da, dönmek zorunda bırakıldım. 27 Mayıs 1960 günü saat 01’de Radyoevi’ne gittim ve o hareket içinde kaldım. Bir iki yıl daha bırakmadılar. Programları eski şekline koyduktan sonra izin isteyip ayrıldım." </p>
				<p class="genel-yaz"> 1963’te TRT Yasası çıkmadan önce öntasarı hazırlayan kurulda yer alan Faruk Yener, Türkiye’de İngiliz ve Alman radyo-televizyonculuğunun ilkelerini temel alan bir sisteme gidilmesini önerir. Bu öneri öntasarıda yer alır: "İşletmecilik ve denetim bakımından, halkın sesini duyuran ve konuları ayrıntılarıyla bilen kurullar oluşturulmasını öngörüyordu. Bunların temsilcilerinden oluşan büyük kurul, kendi arasından yönetim kurulunu seçiyor, o da genel müdürü atıyordu. Bugün de işleyişi sağlayacak olan, bu sistemdir. Şimdiki kurullar hükümetçe seçildiğinden seçilenler hükümetlerin etkisi altındadır." </p>
				<p class="genel-yaz"> Faruk Yener, kimi Avrupa ülkelerinde olduğu üzere, Türkiye’de de büyük sermaye topluluklarının kuracakları şirketlere özel televizyon yayını yapma yetkisi vermenin yararlı olacağı görüşünde. Buna karşılık, TRT dışında kimi resmi kurumların radyolarını düzeysiz müzik parçaları yayımladıkları için eleştiriyor. </p>
				<p class="genel-yaz"> Faruk Yener’in müzik yazarlığı 1942’de Radyo Dergisi’nde yayımlanan "Schumann’ın Hayatı" konulu yazısıyla başlıyor. 1950-54’te, Cemal Reşit Rey’in yönlendirmesiyle Vatan’da yazıyor. 1954’te Abdi İpekçi’nin çağrısı üzerine müzik eleştirilerini Milliyet’te sürdürüyor. 1953’te, Nadir Nadi’nin isteğiyle, Cumhuriyet’in haftalık "Radyo" eklerini hazırlamaya girişiyor. İki yıl boyunca yarım gazete boyunda, bol resimli, radyo program ve haberleri, müzikçi ve sanatçılarla ilgili haberler veren bu eki hazırlıyor. Ona göre Cumhuriyet, "Basınımızda radyo-televizyon ekini ilk kez öngören ve yayımlayan gazetedir." </p>
				<p class="genel-yaz"> Ülkemizde çoksesli müziğin yaygınlaşmakta olduğuna inanıyor Faruk Yener. Konservatuar sayısının artışı, kuruluş düşüncesiyle birlikte katıldığı İstanbul Festivali’nin on sekizinci kez düzenlenmesi için hazırlıkların sürüşü gibi ölçütlere dayanarak bu yargıya varıyor. Bu ilgiye karşılık verecek yeterli konser salonu bulunmayışından yakınıyor. </p>
				<p class="genel-yaz"> Hafif Batı müziğini halkın çoksesli müziğe yönelişi yönünden yararlı bulan, birtakım parçaları öteden beri beğeniyle izlediğini belirten Faruk Yener, "Mesut Cemil, Sadettin Kaynak, Münir Nurettin gibi değerlerin koruyucu kanat açmalarına karşın" Türk müziğindeki yozlaşmanın sürdüğünü ve bugünkü noktaya gelindiğini ifade ediyor. </p>
				<p class="genel-yaz"> Ya arabesk? </p>
				<p class="genel-yaz"> "Arabesk, halkın beğenisini sömüren bir araç," diyor. "Başta ticari amaç gelmek üzere, arabeskte birtakım müzik dışı etkenlerin rol oynadığına inanıyorum. Bunların sonucu olarak, böyle yozlaşmış bir müziğe geçerlik kazandırılıyor. Bu da bir an önce kendi beğenimizin potasında pişirip kotarıp ortaya koymamız gereken bir müziğe ihtiyaç duyulduğunu gösteriyor." </p>
				<p class="genel-yaz"> PANAYOT ABACI   • 1924’te İstanbul’da doğdu. Lise ve İstanbul Belediye Konservatuarı öğreniminden (1944) sonra İÜ Edebiyat Fakültesi Felsefe Bölümü’nü bitirdi. 1945’te kurulan İstanbul Şehir Orkestrası’nda ve onun yerini alan İstanbul Devlet Senfoni Orkestrası’nda otuz beş yıl viyolonselist olarak çalıştıktan sonra emekliye ayrıldı (1980). Şimdi Filarmoni Derneği’nin Genel Sekreteri. 1963’ten bu yana Orkestra adlı müzik dergisini yayımlayan Panayot Abacı, 1954’te çıkardığı, 93 sayı süren Rumca edebiyat dergisi Pirsos’ta Türk yazarlarından çevirdiği şiir ve öykülere yer verdi, bu yolla Türk edebiyatının Yunanistan’da tanınmasını sağladı. Son yıllarda Türk yazarlarından Yunancaya çevirdiği yapıtların sayısı 25 dolayında. Yunancadan Türkçeye çevirileri arasında Dido Sotiriyu’nun Buyruk, Nikiforos Vrettakos’un Boranla Gelen, Svoronos’un Elen Tarihi adlı yapıtları, Gündemis’in Sanatçının Gücü, Kambellis’in Savaş Baba adlı oyunları var. </p>
		  </div>
<div class="calibre2" id="calibre_pb_143"/></body>
</html>