<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_48"> İlk "İşçi Konuları" Yazarı </h1>
				<p class="genel-yaz"> 1960’lı yılları yaşayanların belleklerindedir: Yön dergisi, Nâzım Hikmet’in kimi şiirlerini yayımlayarak, onun sanatına ilişkin kimi yazılara yer vererek bir "tabu"yu yıkmaya çalışıyordu. Büyük şairimizin adına ve şiirlerine konulan yasadışı "yasak", yavaş yavaş aşılmaktaydı. Kemal Sülker’in Nâzım Hikmet Dosyası başlıklı kitabı, o ortama bir bomba gibi indi. Mahkeme dosyalarını bir bir açarak, Nâzım Hikmet’in uzun yıllardır öne sürüldüğü gibi "vatan haini" olmadığını kanıtlayıvermişti Kemal Sülker. Nâzım Hikmet, bir yılda birkaç baskı yapan bu kitaptan sonra Türk şiirindeki gerçek yerine oturdu, denilebilir. </p>
				<p class="genel-yaz"> Nâzım Hikmet Dosyası’nın o sıralarda tanıdığım güleç yüzlü, alçakgönüllü, yumuşak davranışlı yazarı, birçok çevrenin şimşeklerini çeken Türkiye İşçi Partisi’nde etkin görevler üstlenmişti. 1967’de kurulan Devrimci İşçi Sendikaları Konfederasyonu’nun (DİSK) genel sekreterliğine seçildi; omuzlarındaki bu ağır yükü DİSK’in yapılanma ve güçlenme yıllarında başarıyla taşıdı. Hatta, öteki sendikacı arkadaşlarıyla birlikte 15-16 Haziran Olaylarından (1970) sonra tutuklandı, tam yüz gün cezaevinde kaldı... Ve olayın üzerinden tam dokuz yıl geçtikten sonra aklandı! </p>
				<p class="genel-yaz"> Eski bir gazeteci ve eski bir "sürgün"dü... </p>
				<p class="genel-yaz"> Gazeteciliğe lise öğrenciliği sırasında başlamış; ilk yazılarını Antakya’da Yenigün ve Atayolu, Beyrut’ta çıkan Yıldız gazetelerinde yayımlamıştı. İstanbul’a üniversite öğrenimi için gelince (1938), Hatay muhabirliğini yaptığı Tan’da gazeteciliği sürdürmüştü. O genç yaşında, dönemin ünlü yazarları, gazetecileriyle nice içki sofrasında ya da kahve masasında dostluk kurmuş, sohbet etmişti. Kimler yoktu ki bunlar arasında.... Sertel’ler, Ulunay’lar, Cevat Şakir’ler (Halikarnas Balıkçısı), Ömer Rıza Doğrul’lar, Suat Derviş’ler, Nizamettin Nazif’ler, Prof. Sadrettin Celal Antel’ler... </p>
				<p class="genel-yaz"> Ve, yerin bile kulağı varken, içkili lokantalarda sürüp giden İkinci Dünya Savaşı üzerine tartışmalar, iç politika üzerine eleştiriler, "henüz yayımlanmamış bir grev anketi", o sıralar bir yazısından dolayı aranmakta olan Naci Sadullah’la birlikte görünmek... İşte bütün bunların sonucu: </p>
				<p class="genel-yaz"> "Profesör Sadrettin Celal’le Tan’dan çıkmış, Fındıklı’daki Edebiyat Fakültesi’ne pedagoji sınavımı vermeye gidiyordum ki, bir genç seslendi: ‘Kemal Sülker Bey sizsiniz değil mi?’ ‘Evet’ dedim. ‘Birinci Şube Müdürü Zeki Beyefendi, bir iki dakika için sizi rica ediyor.’ ‘Fakültede sınavı vereyim, öğleden sonra....’ derken koluma girdi: ‘Hemen efendim, emir böyle. Buyrun gidelim.’" </p>
				<p class="genel-yaz"> Yedi günü tabutluk denen hücrelerde geçmek üzere, on günlük gözaltı... Ve sorgu... </p>
				<p class="genel-yaz"> "Müttefiklerin zafer kazanacağını nereden öğrendiğimi bir türlü söyleyemedim. Grev anketi yapmamı kimin istediğini de, Naci Sadullah’ın nerede gizlendiğini de... Çünkü savaş durumunu gazetelerden izliyor ve Müttefiklerin zafere gideceklerine inanıyordum, akıl yordamıyla... Grev anketi benim buluşumdu ve henüz tamamlanmadığı için yayımlanmamıştı... Naci’nin gizlendiği sanılan apartmanın üst dairesine Ömer Rıza ile birlikte götürülmüştük, ama orada Sarı Naci denilen bir başkası basılmıştı. Naci Sadullah’ın gizlendiği söyleniyor, ama ben yerini bilmiyordum." </p>
				<p class="genel-yaz"> "Sıkıyönetim savcısı, emniyet raporlarını ve jurnalleri değerlendirdikten sonra takipsizlik kararı vererek beni özgür bıraktı. Ama Birinci Şube Müdürünün önerisiyle, Emniyet Müdürü İstanbul’da sakıncalı bulunduğumu ileri sürmüş ve komutanlıktan İstanbul dışına sürülmem için karar almıştı." </p>
				<p class="genel-yaz"> Böylece İstanbul’u, yani dostlarla buluşulan Çiçek Pasajı, Nil, Rejans, Nisuaz, Meserret, İkbal gibi "hane"leri, fakültesini, Fener Rum Kız Lisesi’ndeki öğretmen yardımcılığını ve gazeteciliğini geride bırakıp, bir polisle birlikte trene biner Kemal Sülker... </p>
				<p class="genel-yaz"> Konya... On beş gün işsizlik. Derken, Emniyet Müdürü onu bir işe yerleştirmek ister. Böylelikle, hep göz önünde bulundurabilecektir. Der ki: "Tekel’in imlâhanesinde boş kadro var. 40 lira da aylık veriyorlar. Orada çalışır mısın?" </p>
				<p class="genel-yaz"> Sevinçle kabul eder. İşe başladığı gün de Tekel Müdürüne sorar: "Kimlere ders vereceğim?" </p>
				<p class="genel-yaz"> "Ne dersi?" der müdür. "Seni odacı kadrosuna aldık. Sabah erkenden gelip burayı süpüreceksin. Sonra kapıya bakacaksın." </p>
				<p class="genel-yaz"> Ne bilsin Kemal Sülker "imlâhane"nin "doldurma yeri" demek olduğunu? </p>
				<p class="genel-yaz"> Çok geçmeden Tekel Başmüdürü ve "Mevlâna muhibbi" Emin Özmen’le dostluk kurar; onun kâtipliğine atanır. Her gün birkaç yazı daktilo eder, o kadar... Sonra kitabını okur, yazısını yazar... Akşam üstleri de Emin Beyle Mevlevilik üstüne sohbeti koyulturlar. </p>
				<p class="genel-yaz"> Babasının ölüm haberi gelir... Bakanlıktan izin alınır, bir polisle birlikte Antakya’ya gider. Onca yıl sonra liseden, mahalleden arkadaşlarıyla karşılaşma... Geniş bir çevre, söyleşiler... Ve tutukluluk... Ünlü 142. maddeden mahkumiyet istemi... İki de tanık var: </p>
				<p class="genel-yaz"> "Tanıklarla duruşmada yüzleştirildik. Bunlardan biri, ortaokuldan sınıf arkadaşım Mehmet Yesin. İfadesi okundu. ‘Efendim bu imza benim’ dedi, ‘ama yazılanların bir tek satırı doğru değil. Emniyet müdürü yazmış, okutmadan imzalattı.’ İkinci tanık, polis Rıdvan. Okulda benden bir alt sınıftaydı. ‘Ben böyle ifade vermedim. Müdür yazmış, ona inandığım için altını imzaladım’ dedi. Kısacası, on gün tutukluluktan sonra aklanıp çıktım. İki üç gün sonra, yine bakanlık emriyle Tokat’a sürgün edildim." </p>
				<p class="genel-yaz"> Tokat’tan Tan’a, Gün’e gönderdiği imzasız yazılar için, o dönemin ölçüleriyle epeyce yüksek sayılacak yazı ücretleri ödenir Kemal Sülker’e. Yeryüzü, Yurt ve Dünya, Yürüyüş gibi ilerici sanat dergilerinde de Asım Sarp takma adıyla edebiyat üzerine yazılar, kitap eleştirileri yayımlatır. İki de kitap yazar: Nüfus müdürünün "siparişi" üzerine ve onun adıyla Alevilik, başka bir memur adına da Gerçeklerin Diliyle Tokat. </p>
				<p class="genel-yaz"> Tokat’taki "rahat" sürgün yaşamı 1946 sonuna, sıkıyönetimin kalkışına kadar sürer. </p>
				<p class="genel-yaz"> İstanbul’a dönünce, Ethem İzzet Benice’nin çıkardığı, kısa süre sonra Gece Postası adını alacak olan Son Telgraf’ta sürdürür gazeteciliği. İkinci sayfadaki köşesinde işçi konuları üzerine yazar. Nail Güreli’nin tanıklığıyla, "İş yasalarının yeni çıktığı, sendikaların yeni kurulmaya başladığı, işçilerin ve sendikacıların pek bir şey bilmediği, basının da konuya ilgisiz kaldığı 1947’lerde, Gece Postası’nda ortaya atılıp işçi konularını kamuoyuna yansıtan ilk gazetecidir." </p>
				<p class="genel-yaz"> 1953’te çıkan haftalık İşçi Hakkı’nın da başyazarıdır. Ancak, gazetede Çalışma Bakanı Samet Ağaoğlu’nun da eleştirilmesi, kâğıt "tahsis"inin kesilmesine, bu da 35. sayısında yayına son verme kararı alınmasına yol açar. </p>
				<p class="genel-yaz"> 1961’de, Kemal Ilıcak’ın çıkardığı Türkiye Birlik’in iki yazı işleri müdüründen biri olarak görürüz Kemal Sülker’i. 1961 Anayasası’ndan sonra işçi hareketi güçlenirken de sendikalarla daha sıkı ilişkiler içerisinde... </p>
				<p class="genel-yaz"> Nâzım Hikmet Bursa Cezaevi’nde yatarken mektuplaşmayla başlayıp ziyaretine gitmekle süren tanışıklıkları, zamanla yakın dostluğa dönüşür. Ve Kemal Sülker, ünlü şairimizi konu alan 13 kitap hazırlar. </p>
				<p class="genel-yaz"> Nâzım Hikmet’in Gerçek Yaşamı’nın yazarı, "Türkiye’nin en büyük şairi" olarak nitelediği Nâzım Hikmet’e vatandaşlık hakkının resmen de geri verilmesinin bir görev olduğunu belirtiyor; "Bu görevin yerine getirilmesi için hepimiz, elimizden gelen her şeyi yapmak zorundayız," diyor. </p>
				<p class="genel-yaz"> SABAHATTİN KUDRET AKSAL   • 1920’de İstanbul’da doğdu. Işık Lisesi’ni (1937), İÜ Edebiyat Fakültesi Felsefe Bölümü’nü (1943) bitirdi. Öğretmenlik, memurluk, İstanbul Belediyesi’nde müfettişlik ve yazı işleri müdürlüğü, Şehir Tiyatroları müdürlüğü yaptı. Belediye Konservatuarı’nda öğretmenlik yaparken emekliye ayrıldı (1977). Bir süre de Akademi’de (sonra Mimar Sinan Üniversitesi) estetik ve sanat kuramları dersi verdi (1980-81). Şarkılı Kahve’den (1944) bu yana on iki şiir kitabı yayımlandı; 1979’da Yeditepe Şiir Armağanı’na değer görüldü. Gazoz Ağacı (1954) ve Yaralı Hayvan (1956) adlı öykü kitaplarıyla Sait Faik ve Türk Dil Kurumu armağanlarını kazandı. Çoğu sahneye konulan ve basılan on kadar oyunundan Kahvede Şenlik Var (1965) iki, Önemli Adam (1983) bir tiyatro ödülü aldı. 1990’da Edebiyat dalında Sedat Simavi Vakfı Ödülü’ne değer görüldü. Bütün yapıtları YKY tarafından yayımlanıyor. </p>
				<p class="genel-yaz"> Sabahattin Kudret Aksal’ı Nisan 1993’te yitirdik. </p>
		  </div>
<div class="calibre2" id="calibre_pb_99"/></body>
</html>