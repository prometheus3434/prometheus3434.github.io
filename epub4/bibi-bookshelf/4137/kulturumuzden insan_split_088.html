<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_85"> Kendini Gölgeleyen Yazar</h1>
				<p class="genel-yaz"> "Kimin olursa olsun, iyi bir yazı, iyi bir kitap yayımladığım zaman, kendi yazımı ya da kitabımı yayımlamış gibi mutlu olurum," diyor Memet Fuat. "Sanırım, kendi için hiçbir şey istemeden yaşamak, bende bir düşünce değil, bir uygulama oldu. Bugün de zamanımın neredeyse bütününü başkalarının kitaplarını derlemeye, düzenlemeye, düzeltmeye, yayımlamaya harcıyorum. Övünerek söylemiyorum bunları, övünülecek bir şey değil. Yazma gücünüz varsa, bunu engellememelisiniz. Ama ben kendimi hep engelledim. Bilmeden diyemem, bilerek... Sanırım, insanların korkunç bencilliğine karşı benim ahlakımda denetleyemediğim yeğin bir tepki var. Özgecilikte çok ileri gitmem bu yüzden olabilir. Kendimle ilgilenmekten elimden geldiğince kaçtım. Böylece de yazarlığımı gölgelemiş oldum." </p>
				<p class="genel-yaz"> Lise sıralarında, annesinin zorlamasıyla öyküler, şiirler yazmaya, yazdıklarını dergilerde yayımlamaya başlıyor. Çevresi, daha çok öykülerini beğeniyor. Bunları, bir iki eksiğiyle, arkadaşı Tuna Baltacıoğlu’yla birlikte çıkardıkları Aşk ve Sümüklüböcek’te topluyor (1946). </p>
				<p class="genel-yaz"> Üniversite sıralarında yazdığı Yaşadığımız’ı "birbirine bağlı, iç içe öykülerden oluşan bir roman," diye tanımlıyor. Yaşar Nabi’nin övdüğü, o dönemde Orhan Kemal, Orhan Hançerlioğlu vb yeni yazarları tanıtan Varlık Yayınları arasında yer vermek istediği kitap, telif ücreti konusundaki anlaşmazlık dolayısıyla yayımlanmıyor. 1951’de kendisi bastırıyor Yaşadığımız’ı, ama dağıtamıyor. "Varlık Yayınları arasında çıksaydı, sanırım birkaç roman daha gelirdi arkasından, romancı olarak gelişirdim," diyor. </p>
				<p class="genel-yaz"> İlk sayısı Şubat 1950’de çıkan Kitaplar, temiz, derlitoplu, bibliyografya dergiciliğimizde özel yeri olması gereken bir yayın. Memet Fuat’la arkadaşları Tuna Baltacıoğlu ve Oktay Verel, dergilerini tutturmak için epey çaba harcıyorlarsa da başaramıyorlar. Ama Memet Fuat dergiciliğe "bulaşmış" oluyor bir kere... Bu, onun günümüze kadar gelecek dergicilik tutkusunun ilk adımı... </p>
				<p class="genel-yaz"> 1940’ların ikinci yarısında bir süre Aylık Ansiklopedi’de çalışıyor. O sıralar hazırladığı maddeleri, magazin bölümü için yaptığı serbest çevrileri beğenen, arada bir dergilere yazdığı edebiyatla ilgili yazılardaki üslubunu öven Hüsamettin Bozok, Yeditepe’yi çıkarmaya başlayınca diyor ki: "Sen bu işi kıvırıyorsun. Yeditepe’ye sürekli yazmalısın." Bir iki ünlü yazar dışında kimseye bir şey ödemezken, Memet Fuat’a telif ücreti de ödüyor. Böylece onun Yeditepe’ye sürekli yazmasını, eleştiriye geçmesini sağlıyor. </p>
				<p class="genel-yaz"> Öykü kitapları çevirmesini öneren de Hüsamettin Bozok. Yeditepe Yayınları için Steinbeck, Caldwell, Jack London, Hemingway’dan çeviriler yapıyor. Günün birinde, Yaşar Nabi’den bir mektup... Görüştüklerinde, Varlık Yayınları için Edgar Allan Poe’nun öykülerini öneriyor; "Bunları ancak siz çevirebilirsiniz," diyor. </p>
				<p class="genel-yaz"> "Bu tür övgülü yaklaşımlar genç yazarları yüreklendirir, çalışma isteği verir. Hiç aklımda yokken Poe’yu çevirmeye koyuldum. Arkadan Saroyan, Katherine Mansfield, Truman Capote... Çok güzel bir dönemimdi diyebilirim. Çeviri değil, sanki ‘üslup çalışmaları’ yapıyordum... Kaptırıyordum kendimi... Gerçi sürekli çeviri yapmaktan, para kazanmak için çeviri yapmaktan bıkkınlık geldiği oluyordu, ama aslında iş para kazanmayı çok aşmıştı... Sonunda Walt Whitman çevirisi girdi araya. Yaşar Nabi’nin isteği üzerine bir de Tiyatro Tarihi çevirdim ile yazdım arası bir şey..." </p>
				<p class="genel-yaz"> Bu çevirmenlik döneminde, bir soruyu yanıtlarken, "Benim için, iyi bir kitap yazmakla iyi bir kitap çevirmek arasında bir ayrım yoktur," diyor Memet Fuat. Bu, okur açısından doğru. Ama yazar ya da çevirmen açısından bakınca? "Dağlarca, bir konuşmamızda, çevirmenliğin ‘edilgin’ bir iş olduğunu söylemişti küçümseyerek. ‘Kendin yaz!’ diyordu... Yazmak ‘etkin’ bir eylem. Bir başkasının aracısı değilsiniz. Bütün ‘onur’ sizin... Kimsenin gölgesinde kalmıyor, öne çıkıyorsunuz..." </p>
				<p class="genel-yaz"> Çeviriler yaparken eleştiri alanına da "boylu boyunca girmişti" Memet Fuat. Düşüncelerini, özellikle tartışmalarla açıklıyordu dergilerde. Eleştiri yazıları ilgi görüyor, beğeniliyordu. 1959’da dergilerde çıkan yazılarına Ataç Eleştiri Armağanı’nı veren kurulda Macit Gökberk, Sabahattin Eyuboğlu, Dağlarca, Sabahattin Kudret Aksal gibi ünlü, saygın kişiler vardı. 1961’de TDK’nın Deneme Eleştiri Ödülü’nü kazandı. Bunlar, Türkiye’de bir eleştirmene verilen ilk ödüllerdi. Ama o, eleştiri yazılarına ağırlık vereceği yerde, az satıldığı için kimsenin yayımlamak istemediği değerli kitapları basmak üzere "de Yayınevi"ni kurdu. Hiç parası yokken, Briç kitabının gelirine dayanarak... Derken, Yeni Dergi’yi çıkarmaya başladı: Başka yazarların yazılarını yayımlamak için... Çok az yazısı çıktı Yeni Dergi’de.... </p>
				<p class="genel-yaz"> "Yıllarca hep böyle çalıştım," diyor. "Kendimden çok başkalarını gözeterek... Ayrıca, tanınmak, ünlü bir kişi olmak da istemedim hiç. Yazar olarak adınız bilinmeli, yayılmalı, bu yeter. Boyunuzu bosunuzu, yüzünüzü gözünüzü görmelerine ne gerek var? Biliyorum, bütünüyle kaçınılamaz. Bir yerlerde resimleriniz çıkacaktır. Gelenek böyle... Yoksa alınganlıklar, kırgınlıklar olur. Ama bunu en aza indirmeye özen gösterilebilir." </p>
				<p class="genel-yaz"> En önemlisi de, "televizyona yakalanmamak".... Bir televizyon ekibini Bağlarbaşı Spor Salonu’ndan geri çevirirken ne kadar utandığını, üzüldüğünü anlatıyor... </p>
				<p class="genel-yaz"> Ama yakalandığı da oluyor: "Voleybol milli takımı antrenörüyken, gittimiz turnuvayla ilgili olarak, televizyona bilgi vermek zorunda kalmıştım. Ertesi gün kapıcısı, bakkalı, manavı, herkes bir söz attı; uzun bir süre uzak tanıdıklara basketbol değil, voleybol antrenörü olduğumu anlattım..." </p>
				<p class="genel-yaz"> Evet, voleybol... Bu da bir özveri... </p>
				<p class="genel-yaz"> "Oturduğum semtin çocuklarını, sokaklarda dolaşmak, kahve köşelerinde kâğıt oynamaktan kurtarmak için, semtin eski ailelerince girişilen bir etkinlikte payıma düşen, önce futbol antrenörlüğüydü. Sonra bu sporun şiddete açıklığından rahatsız olarak voleybola yöneldik. Kısa bir süre sonra Altınyurt, hatta bütün Altunizade bir voleybol cennetine dönüştü. Şu anda çevremde dört tane A milli, iki tane genç milli olmuş komşum var." </p>
				<p class="genel-yaz"> Voleybolu yalnızca bir spor değil, tıpkı amatör tiyatroculuk gibi, bir eğitim aracı olarak görüyor Memet Fuat: </p>
				<p class="genel-yaz"> "Barışçı, dürüst, çevresine uyum sağlayabilen insanlar yetiştirmekte hiçbir spor voleybolla yarışamaz. Atletizm, jimnastik, yüzme gibi temel bireysel sporlar aklınıza gelebilir ki, voleybol onlara da grup sporu oluşuyla üstündür." </p>
				<p class="genel-yaz"> Ve voleybola ayırdığı zamanların yazarlığından çalınmış, çalınmakta olan zamanlar olduğunu bile bile, "Ne yapalım," diyor, "böyle daha mutluyum." </p>
				<p class="genel-yaz"> Ona göre, bir çeşit "öğretmen duyarlığı"nın sonucu bu: </p>
				<p class="genel-yaz"> "Biçimlenme dönemindeki genç insanlarla sürekli ilgilenirim, olumlu gelişmelerini görürsem sevinirim. Sanat alanında da böyle bir eğilimim olduğu açık. Yeni yetişenleri hep desteklemişimdir." </p>
				<p class="genel-yaz"> Eleştiri anlayışına gelince... "En belirgin yan, ‘bildiren’ bir kişi olmaktan kaçınmamdır," diyor. "Arayan, sorular ortaya atıp yanıtlarını bulmaya çalışan bir yaklaşımı her zaman üstün tuttum. Benim için tartışılmayacak konu yoktur. Yanılmaktan hiç korkmam, değişik dönemlerimde değişik yanıtlara ulaşmaktan da... Her şeyi bilen, tepeden konuşanları sevmem diyemem, onların da ayrı bir tadı vardır, ama onlar gibi olmak istemem. İlk deneme kitabımın adı Düşünceye Saygı idi. Bu sözü bir liberal olarak değil, ırk, soy, din, ulus ayrımı gözetmeden, bütün insanların mutluluğunu özleyen, baskıya, sömürüye, savaşa, kargaşaya karşı bir insan olarak söylemiştim. Otuz yıl sonra yine ‘Düşünceye Saygı’ diyorum. Bugün bu sözü söylemenin çok daha kolaylaşmış olması beni sevindiriyor..." </p>
				<p class="genel-yaz"> FİKRET OTYAM   • 1926’da Aksaray’da (Niğde) doğdu. Güzel Sanatlar Akademisi Yüksek Resim Bölümü Bedri Rahmi Eyüboğlu Atölyesi’ni bitirdi (1953). Profesyonel gazeteciliğe Son Saat’te başladı (1950). Daha sonra Dünya (1952) ve Ulus (1956) gazetelerinde çalıştı. 1962’de Cumhuriyet’e girdi ve 17 yıl süreyle Ankara Bürosu’nda başarılı bir gazeteci olarak görev yaptı; Ankara notları, günlük yazıları ve özellikle röportajlarıyla tanındı. Birkaç kez Gazeteciler Cemiyeti’nin "Altın Kalem" armağanını kazandı. Yankı uyandıran fotoğraf sergileri açtı. Mayın adlı oyunu 1968’de AST’ta sahneye konuldu. Röportajlarını "Gide Gide" genel başlığını taşıyan 25 kitapta topladı: Ha Bu Diyar (1959), Harran, Hoyrat, Mayın ve Irıp (TDK Armağanı 1962), Bir Karış Toprak İçin (1965), Karasevdam Anadolum (1976), Adı Yemendir (1981), Harran Koçaklaması (1987), vb. Çocuklar için kaleme aldığı kitaplar da var: Can Arkadaş, Ceylanlar Suya İndi, vb. Son yıllarda açtığı resim sergileri ile başarılı bir ressam olduğunu da kanıtladı. </p>
		  </div>
<div class="calibre2" id="calibre_pb_173"/></body>
</html>