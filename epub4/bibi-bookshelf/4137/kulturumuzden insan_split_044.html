<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_42"> Her Türk Çocuğu Gibi... </h1>
				<p class="genel-yaz"> — Önce şiir yazmaya başlıyorsunuz... </p>
				<p class="genel-yaz"> — Evet. Şiirle başladım. Her Türk çocuğu gibi... Aslında gençlerin yüzde 90’ı şiir yazmıştır sanıyorum. Kimisi göstermiştir, kimisi göstermemiştir. Şiirlerimden biri Çocuk Sesi dergisinin yarışmasında birinciliği kazandı, bana 1 lira ödül verdiler. Babam da yazmış onun üstüne, hâlâ saklarım o sayıyı. "Oğlum Orhan’ın dokuz buçuk yaşında ilk intişar eden şiiridir" diye... Bir de şiir kitabım vardır. </p>
				<p class="genel-yaz"> — Kıvılcım.  </p>
				<p class="genel-yaz"> — Onu gizlerim ben, görünmesin diye. Yani başarılı değildim şiirde. Ama bugün de hatırladığım şiirlerim var. İsterseniz size bir tanesini okuyayım. "Çocukluğum" diye bir şiir. </p>
				<p class="genel-yaz"> — Memnun olurum.  </p>
				<p class="genel-yaz"> — Nerde rüyalarımın yolu, </p>
				<p class="genel-yaz"> Nerde başımı koyduğum diz? </p>
				<p class="genel-yaz"> Ve nerde bana renk veren </p>
				<p class="genel-yaz"> O gök, o bahçe, o deniz? </p>
				<p class="genel-yaz"> Nerde üç yiğit şehzade, </p>
				<p class="genel-yaz"> Nerde o bitmeyen masal? </p>
				<p class="genel-yaz"> Nerde denizinde gülüp </p>
				<p class="genel-yaz"> İçinde ağladığım kumsal? </p>
				<p class="genel-yaz"> Nerde yakmayan o güneş, </p>
				<p class="genel-yaz"> Nerde üşütmeyen rüzgâr? </p>
				<p class="genel-yaz"> Nerde, nerde anneciğim </p>
				<p class="genel-yaz"> Bana vadettiğin bahar? </p>
				<p class="genel-yaz"> Gördüğünüz gibi bunlar o zamanın hececilerinin etkisinde kalarak yazılmış. Ne zaman ki Orhan Veli-Melih Cevdet-Oktay Rifat grubu ortaya çıktı, ben şiiri bıraktım. Çünkü onlar büyük bir atılım yaptılar. Ona ayak uyduramazdım. Ondan sonra küçük hikâyeler yazmaya başladım. Alphonse Daudet, Değirmenimden Mektuplar hayranlığıyla... </p>
				<p class="genel-yaz"> — Üniversite yıllarında... </p>
				<p class="genel-yaz"> — Kaymakam oldum ondan sonra. Bu da bir maceradır. Çünkü bir akrabam İçişleri Bakanı olmuştu. "Orhan’ı kaymakam yapalım" dediler. Üniversiteyi bitirinceye kadar Kadıköy’den öteye geçmemiş bir adamdım. Kaymakamlık aklımdan geçmezdi. Ama kapıldım işte... Ve yedi yıl kadar kaymakamlık yaptım. </p>
				<p class="genel-yaz"> — Hikâyeden romana geçtiniz. </p>
				<p class="genel-yaz"> — İşte o kaymakamlıkta küçük hikâyeler yazdım. Varlık Yayınları arasında bir hikâye kitabım çıktı. </p>
				<p class="genel-yaz"> — İnsansız Şehir. </p>
				<p class="genel-yaz"> — Hemen bütün hikâyelerim o kitaptadır. Onlardan biri de bir derginin armağanını kazanmıştı. </p>
				<p class="genel-yaz"> — Şadırvan dergisi. 1949. </p>
				<p class="genel-yaz"> — Siz benden daha iyi hatırlıyorsunuz. Hikâyenin adı "Toprak"tı, hatırladım. </p>
				<p class="genel-yaz"> — Sonra sekiz roman... </p>
				<p class="genel-yaz"> — Sekiz küçük roman yayımladım. O romanların hiçbiri beni doyurmadı. Yalnız bir tanesi hâlâ hoşuma gider, bugün de yazsam –ki, 70 yaşındayım şimdi, onları yazdığımda 23, 24, 25 yaşlarındaydım– öyle yazarım. Büyük Balıklar’ı. Onlar beni doyurmuyordu. İnceleyince neden doyurmadıklarını buldum: Bilgi eksikliğim vardı. Ondan sonra şu kanıya vardım ki, sağlam bir kültür temeline oturtmayınca iyi sanat yapılamaz. Yani kültürsüz sanat da yapılamaz. Belki şiir yapılabilir. Çünkü şiir plastik bir yapıdır, edebiyat sanatlarından saymıyorum ben şiiri. Bence şiir resim gibidir, heykel gibidir. Plastisite, yani kelimelerin birbirine yapışmasıdır şiiri veren. Belki o yapılabilir. Ama roman, hikâye mutlaka sağlam kültür ister. Yoksa çelişik sonuçlara varırsınız. Ve iyi sonuç alamazsınız. Dedim ki, bende kültür noksanı var. Üniversiteyi bitirdik işte, ama neyi öğrendik? Hiç... </p>
				<p class="genel-yaz"> — Bizdeki eğitim sisteminin eksiklikleri... </p>
				<p class="genel-yaz"> — Bir iki örnek vereyim. Sözgelimi 1935’te lise, 1939’de Hukuk Fakültesi mezunuyum. Lisenin son sınıfında fizikten yerçekimi teorisini okuduk. Oysa Einstein ondan yıllar önce, 1905’te mi 1908’de mi ne, yerçekiminin varolmadığını, yerçekiminin bir ivme olayı olduğunu kanıtlamış bulunuyordu. Bize ondan otuz yıl sonra hâlâ fizikte yerçekimi diye okutuyorlar. Ya da felsefe... Hegel’le bitirirler klasik felsefeyi. Oysa asıl felsefe, bence Hegel’den sonra başlar... Onun için, yeniden bilgilenmek için, oturdum. Bilgi, bilgi, bilgi... öğrenmek merakı bana geldi. İşte o öğrenmek merakı da beni buralara getirdi. O kitapların hiçbirini kitap yazmak için yazmadım, kendim için yazdım. Yazarak öğrenmeye alışmışım. Ama dediler ki, "Bunlar kitap olur." Alın basın dedik. Aldılar bastılar. Ve beğenildi de sanırım. </p>
				<p class="genel-yaz"> — Edebiyattan bu nedenle ayrıldınız. </p>
				<p class="genel-yaz"> — Bu nedenle. Sözde sağlam bir kültür edindikten sonra edebiyata gelecektim. Ama artık bir dahaki gelişe (Gülüyor)... Vakit kalmadı. </p>
				<p class="genel-yaz"> — Düşünce, kültür dünyamız bugün ne düzeyde? </p>
				<p class="genel-yaz"> — Ben çelişkiler buluyorum. Sağlam bir kültür eksikliği var aydınlarımızda. Birçok tutarsızlıklar görüyorum. Şöyle diyen adam böyle dememelidir. Hem böyle diyor, hem şöyle... Bu demektir ki kültür sağlam değil. Temel sağlam değil. </p>
				<p class="genel-yaz"> Tutarlı Olmak İçin </p>
				<p class="genel-yaz"> — Birtakım temeller bile ortaya konmamış, diyorsunuz. </p>
				<p class="genel-yaz"> — Evet, evet... Hâlâ metafizikle uğraşılıyor. En aydın arkadaşlarımız Camus’nün, Sartre’ın filan peşindeler. Oysa bunlar metafizikçi, gerici adamlar bunlar. Sözgelimi bir zat var... Neyse, onları anlatmayayım, yazılması doğru olmaz. </p>
				<p class="genel-yaz"> — İsim vermeyiz. </p>
				<p class="genel-yaz"> — Sözgelimi Türkiye’nin büyük çapta entelektüeli, hepimizin abisi olan bir zatla Yaşar Nabi’nin evinde tanışmıştım. Konuşuluyor. Yaşar Nabi’nin arkadaşları var. Sabri Esat Siyavuşgil filan, onlar bizden on, on beş yaş büyüktüler. Efendim Sartre’ı, Camus’yü göklere çıkarıyorlar. Dinledim dinledim, adını vermek istemediğim o zata dedim ki... Büyük çapta entelektüel, hâlâ öyle bilinir, hâlâ büyük hayranları vardır, şimdi yaşamıyor. "Üstadım," dedim, "yanlış anlıyorum galiba. Sizin Sartre’la Camus’yü övmemeniz gerekir," dedim. "Aman Orhan Bey, bunu nasıl söylersiniz, bunlar çağımızın en büyük insanları," dedi. O zaman anladım ki, büyük çapta entelektüel saydıklarımız bile tutarsız. İşte ben tutarlı olmak için elimden geleni yaptım. Aşağı yukarı hastalık halindeki bilgi tutkumun nedeni bu. </p>
				<p class="genel-yaz"> — Bütün düşünce akımlarını, felsefe akımlarını incelediniz. Kitap yazdınız. Kendinizi hangi akıma yakın buluyorsunuz? </p>
				<p class="genel-yaz"> — Hayır, akım diye bir şey yoktur aslında. Bilimsel felsefe tektir. Yani bilimde varyant yoktur. Bilim tektir. Hani şöyle alaturka bir söz vardır: "Efendim, her fikir muhteremdir" filan... Bu, saçma bir söz. Hiçbir fikir muhterem değildir. Doğru olan fikir... Muhterem kelimesini de kullanmamak gerekir... Doğru olan fikir, doğrudur. O da tektir. Yani 2 kere 2, 4 eder. Ya da ısı, maddesel cisimleri genişletir. Bunun başka varyantı yoktur. Bunu ya bilirsiniz, ya bilmezsiniz. Onun için, şu akım, bu akım... Sen bundan yanasın, ben şundan yanayım... Böyle şey olmaz! Bence aydın bir adam, bilimsel düşünceden yanadır. Çağımızın bir bilimsel düşüncesi var. Çaresi yok; ya bundan yanasınız ya bilmiyorsunuz demektir. Yani insanlar arasındaki düşünce ayrılıkları, bilgi eksikliklerinden doğar. Aynı bilgide olan iki matematikçinin siz hiç tartıştığını gördünüz mü? Nihayet oturur yeni baştan işlemi yaparlar, sağlamasını yaparlar, yanlışlık neredeyse bulurlar. Tartışmaya gerek yoktur bilimde. Çünkü gerçekleri tektir bilimin. </p>
				<p class="genel-yaz"> — Bilimsel düşünceyi nasıl tanımlarsınız? </p>
				<p class="genel-yaz"> — Bilimsel düşünce, bilimin son verilerine göre pratikle tanıtlanmış olan düşüncedir. Pratikle tanıtlanmamış olan hiçbir düşünce, bilimsel düşünce değildir. Yani varsayım, faraziye, hipotez... Varsayım, varsayım kaldığı sürece hiçbir şey değildir. Ama gerçekleşip de, pratikle denenip tanıtlanırsa, bu varsayım bilimsel düşünce olur. </p>
				<p class="genel-yaz"> — Felsefe için de aynı şeyi söyleyebilir miyiz? </p>
				<p class="genel-yaz"> — Gayet tabii... Felsefe diye bir şey kalmadı artık. Felsefe kelimesi, biliyorsunuz, philo-sophia, bilgi sevgisi anlamına geliyor. Ama bu, spekülasyon olarak başlamıştır. Yani kurgusal felsefe. Elini şakağına koyup düşünmek yoluyla... Neden? Çünkü bilimler yoktu, bilimler emekleme dönemindeydi. Bilimler olmayınca da, zorunluydular o zaman düşünüp düşünüp bir şeyler bulmaya... Ne zaman ki bilimler gelişti, spekülasyonu geçtiler, artık spekülatif felsefe diye bir şey kalmadı. Bugünün felsefesi, bilimden çıkarılan felsefedir. Bilimin verilerinden çıkarılan felsefedir. </p>
				<p class="genel-yaz"> — Biraz daha açıklayabilir misiniz. </p>
				<p class="genel-yaz"> — Biliyoruz, bir sözcükler var, bir kavramlar, bir de kategori dedikleri ulamlar var. İnsanlar günlük yaşamlarında sözcüklerle konuşurlar. Kavramlar bilimsel anlam verir. Ve her bilime göre de değişir. Madde kavramını ele alalım. Biz buna Türkçemizde özdek diyoruz. Özdek kavramı matematikte başka türlü tanımlanır, fizikte başka türlü, kimyada başka türlü... Buna çok dikkat etmek gerekir. O tanımı, yani fizikteki tanımı kimyada kullanmamalısınız. Kullanamazsınız da. Kullanırsanız yanılgıya düşmüş olursunuz. Şimdi işte felsefe nedir? Felsefe, bütün bu tanımların hepsini toplayıp evrensel bir tanım yapar ki, ona ulam (kategori, Osmanlıca makule) diyoruz. O hepsini birden tanımlar. Sözgelimi, maddenin felsefi tanımı: Bilincin dışında ve bilinçten bağımsız olan her şey maddedir. Bu kadar. Yanıltan nokta şu: Maddeyi katı, sert, elle tutulur bir şey sanırlar. Oysa madde bir kavramdır. Evrende madde yok! Maddenin biçimleri var. Nasıl ki meyve de yok. Armut var, kavun var, incir var, kiraz var... Meyve, bütün bunlardan çıkarılmış bir kavram. Madde, özdek dediğimiz şey de, bütün özdeksel şeylerden çıkarılmış bir kavram. Buna enerji dahil, elektromanyetik alan dahil. </p>
				<p class="genel-yaz"> — Türk düşünce tarihi üzerinde çalışmayı düşündünüz mü? </p>
				<p class="genel-yaz"> — Hayır. Bütün gücümü bir Türk Dili Sözlüğü’ne ayırıyorum. İki yıldır bunun üstünde çalışıyorum. </p>
				<p class="genel-yaz"> "Dilimizi Geliştirmek Gerek" </p>
				<p class="genel-yaz"> — Türkçe konusuna gelmiş olduk... </p>
				<p class="genel-yaz"> — Neden Türkçe? Bir kere bunun üstünde anlaşalım. Hep tartışılıyor, ama kimse bunun bilimsel nedenini açıklamıyor. Oysa çok basit. Bunu bir şovenizm, aşırı milliyetçilik sanıyorlar. Hani, "Biz Türküz, Türkçe konuşmalıyız..." Gerçekte böyle değil, bunun gerekçesi bu değil. Bunun gerekçesi şu: Osmanlıca denilen karışık dil, on altı dilden oluşmuştur. Onlardan biri Türkçedir. İçinde Arnavutça bile var.... Ermenice, Fransızca, İngilizce, Arapça, özellikle Farsça... Dille düşünce arasında öyle bir bağlantı var ki... Dil düşünceyi geliştirir, düşünce dili. Bunun en belli örneği de hayvanlar. Hayvanların düşünceleri yok, çünkü dilleri yok. Demek ki düşüncemizin gelişmesi için dilimizin gelişmesi gerekir. Dilin gelişmesi içinse türetilmesi gereklidir. Yani dilin gelişmesi demek, türetilebilir olması demektir. Bu çok önemli! Türetilebilmek için ise, kök anlamının bizim olması gerekir. Sözgelimi istiklâl sözcüğü yüzyıllarca kullanılmıştır. O kökten, kıllet kökünden iki tane türetilebilmiş: İstiklâl, müstakil. Kök bizim değil, neresini türetirsiniz bunun? Buna karşılık, bağgillerden bağımsızlık... Bağ kökünden 38 tane türetmiş bulunuyoruz. Daha 138 tane de türetiriz. Bağımlı, bağımsız, başlaşık, bağdaşım... İstediğiniz kadar türetin, çünkü kök sizin! Türetemeyince beynimizi de geliştiremiyoruz. Düşüncelerimizi geliştirmek için dilimizi geliştirmek gerek. Dilimizi geliştirebilmek içinse, dilin türetilebilir olması gerek. Dilin türetilebilir olması için de Türkçe olması gerek. </p>
				<p class="genel-yaz"> — Türkçe Sözlük’ü hangi yöntemlerle hazırlıyorsunuz? </p>
				<p class="genel-yaz"> — Türkçe nedir, bu on altı dilin içinde hangisi Türkçe? Bu çok zor bir iş. Ama çok zevk alarak çalışıyorum. Sözgelimi bugün amaç sözcüğünü birçok kimse Türkçe sanır. Türk Dil Kurumu sözlüğüne bakın, Türkçe olarak gösterir. Değil. Farsça. Çok eskiden Orta Asya Türkleri ummaç derlermiş. Farslar bunu almışlar, amaç yapmışlar. Hatta amaçgâh diyorlar; nişangâh, hedef anlamında. Biz de onlardan yeniden alıp Türkçe diye kullanmışız. Erek, gaye anlamında. Sözde Türkçeleştirdik... Ben yirmi beş yıl Türk Dil Kurumu’nda yönetim kurulu üyeliği yaptım. Hep seçildim. Ama o Türkçeleştirmelerin yüzde 90’ı Türkçe değil. Sözgelimi sermaye, kapital yerine anamal dedik. Mal, Türkçe değil. Animizm yerine canlıcılık dedik, Türkçe değil. Çünkü can Türkçe değil! Ruhiyat yerine ruhbilim... Ne farkeder? Ruh Türkçe değil ki... Onun için, Türkçeyi bulup çıkarmak çok zor. Ama çok zevkli bir çalışma yapıyorum, iyi bir sonuç alacağımı umuyorum. Tabii üstatlarım önümde açık. Şemseddin Sami başta olmak üzere... Özellikle Divanü Lûgatit Türk... Sonra Kaşgârlı Mahmut, çok önemli. Hazine, benim için hazine... Sonra Hüseyin Kâzım Kadri Beyin dört ciltlik koca in-folio baskı Büyük Türk Lûgatı. İsmet Zeki Eyüboğlu’nun çok iyi çalışmaları var. Harika bir etimoloji sözlüğü çıkardı, ikinci cildini hazırlıyor. Biliyorsunuz, etimoloji sözlüğü kolay iş değil. Biz otuz yıl önce Dil Kurumu’nda Hasan Eren’e ısmarladık, hâlâ yapamadı. </p>
				<p class="genel-yaz"> — Yeni Dil Kurumu için ne dersiniz? </p>
				<p class="genel-yaz"> (Hançerlioğlu iyi şeyler söylemedi. "Apartman kapıcısının vasiyetini bile değiştiremezsiniz, Atatürk’ün vasiyeti değiştirildi," dedi. "Bunları yazmasanız iyi edersiniz" diye ekledi.) </p>
				<p class="genel-yaz"> — Tiyatroyla da ilgilendiniz. Musahipzade Celal’in "Bütün Oyunları"nı baskıya hazırladınız. </p>
				<p class="genel-yaz"> — Şehir Tiyatroları’nda müdürlük ettim. Musahipzade o zaman benim memurumdu. Dramaturg olarak görevlendirilmişti. Amacımız aylık vermekti ona, kendisinden bir iş beklediğimiz yoktu. Musahipzade çok önemli bir yazar. Ama bugün Musahipzade oynanamaz. Bunu anlatamıyorum. Oynanamaz, çünkü Musahipzade’nin bütün esprisi Osmanlıca ile alay etmektir. O dili bilmiyorlar ki bugün... Çocukluğumda babam götürürdü beni, arkadaşları yerlere yatarlardı gülmekten. Çünkü anlarlardı o esprileri. (Örnekler veriyor) Bugün kim anlar da kim güler? Musahipzade bu demektir. </p>
				<p class="genel-yaz"> Senaryolar, Takma Adlar, Masonluk </p>
				<p class="genel-yaz"> — Senaryo çalışmalarınız da var. Sözgelimi "Kelebekler Çift Uçar"... </p>
				<p class="genel-yaz"> — Onlar para kazanmak için yaptığım şeyler. Aslında bana bir sürü senaryo yazdırdılar, kendi adlarını kullandılar. Öyle patronlar vardı ki bir zaman, kendini senarist olarak kabul ettirmek isteyen... Bunların içinde ünlü senaryolar da vardır. Öldüren Şehir gibi... </p>
				<p class="genel-yaz"> — Elliye yakın takma ad kullandınız... </p>
				<p class="genel-yaz"> — Evet. Beş Sanat diye bir dergi çıkardım. Finanse eden, Eminönü Halkevi’ydi. Başkanı Kemal Çilingiroğlu arkadaşımdı, bana rica etti. Ben de etrafıma arkadaşlarımı topladım. Sabahattin Kudret Aksal, Necip Alsan, Baha Çalt’lar filan... Orhan Veli de arasıra bize şiir verirdi. İki yıl bir sürü takma ad kullandım orada. Sonra kimi gazetelerde günlük fıkralar yazdım, takma adlarla. Aslında sevmediğim işlerdi onlar. </p>
				<p class="genel-yaz"> Konuşmamızın sonunda, sorularım üzerine, masonlukla ilgili kimi bilgiler de verdi Hançerlioğlu. </p>
				<p class="genel-yaz"> — Masonluk bilindiği gibi bir şey değil, diye başladı. Hep yanlış anlaşılmıştır, gizli kapaklı bir dernek sayılmıştır. Aslında güzel bir dernektir. Beni çok gençken aldılar. O zaman bir merakla girdim. Girince tutuluyorsunuz... Bugün başkanlarıyım. </p>
				<p class="genel-yaz"> Hançerlioğlu’nun bu konudaki açıklamalarını, 1964’te masonların ikiye ayrılmaları olayı üzerine anlattıklarını Cumhuriyet’te 2 Ocak 1989 günü yayımlanan yazıma aktardım. </p>
				<p class="genel-yaz"> TARIK BUĞRA   • 1918’de Akşehir’de doğdu. Konya Lisesi’ni bitirdi (1936). Bir süre Tıp Fakültesi’nde, bir süre de İÜ Hukuk Fakültesi’nde okuduktan sonra öğrenimini yarıda bırakıp askere gitti. Dönüşünde birkaç yıl da İÜ Edebiyat Fakültesi Türk Dili ve Edebiyatı Bölümü’nde öğrenim gördü. İstanbul’da çeşitli gazetelerde sekreter, yayın müdürü, köşe yazarı olarak çalıştı (1951-77). Cumhuriyet’in "Yunus Nadi Mükâfatı" yarışmasında "Oğlumuz" başlıklı öyküsüyle ikincilik aldıktan (1948) sonra bu dalda ürünler verdi, daha sonra romana geçti. Oğlumuz, Yarın Diye Bir Şey Yoktur, İki Uyku Arasında adlarını taşıyan kitaplarında yer alan öykülerini, daha sonra yenilerini de ekleyerek Hikâyeler başlığını taşıyan iki ciltte topladı. İlki 1955’te, sonuncusu 1989’da yayımlanan on bir romanı var: Siyah Kehribar, Küçük Ağa, Küçük Ağa Ankara’da, İbiş’in Rüyası (TRT Başarı Ödülü, 1971) Dönemeçte, Gençliğim Eyvah, Firavun İmanı, Yalnızlar, Yağmur Beklerken, Osmancık, Dünyanın En Pis Sokağı. Sahneye konulan beş oyunu, Oyunlar başlığını taşıyan iki ciltte biraraya getirildi. </p>
				<p class="genel-yaz"> Tarık Buğra’yı 26 Şubat 1994’te yitirdik. </p>
		  </div>
<div class="calibre2" id="calibre_pb_87"/></body>
</html>