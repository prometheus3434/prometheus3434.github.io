<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    </head>
  <body class="calibre">
<div class="calibre1">
				<h1 class="bolum" id="calibre_toc_78"> Karagöz’ün Resim Safası</h1>
				<p class="genel-yaz"> Hitit kabartmalarındaki tanrı ve tanrıçaları alın... Sonra Selçuklu taş işçiliğindeki figürleri... Bunları Hacivat, Karagöz, Beberuhi, Zenne, Tuzsuz Deli Bekir vb Karagöz tasvirleriyle bir iyice karıştırın... Elde ettiğiniz karışıma Osmanlı minyatürlerini, Osmanlı süslemeciliğini ekleyin... Bu mayayla bugünkü toplumsal yaşamdan kesitler elde edin: Pazar yerleri, balıkçılar, baloncular, havuz başında kadınlar, simitçiler, çocuk bahçeleri, tıka basa dolu deniz taşıtları... O karmaşanın badem gözlü insanlarla bir dengeye oturduğunu göreceksiniz. </p>
				<p class="genel-yaz"> İşbu formül, Nuri Abaç’ın resimlerini gözünüzün önünde canlandırmanızı da sağlayabilir. Onları, yüzlerce resim arasından ayırt etmeyi de... </p>
				<p class="genel-yaz"> Bütün bu ögeler öyle birdenbire girivermedi Nuri Abaç’ın resimlerine.... "Dengesizliğin uyumu"na ulaşması kolay olmadı... Önce biri, sonra öteki derken, bambaşka bir resim dünyası oluşuverdi. </p>
				<p class="genel-yaz"> Baştan başlayalım: </p>
				<p class="genel-yaz"> Ortaokulda okurken ressam Nurettin Ergüven geldi Mersin’e. Kentte büyük bir "imar faaliyeti" yürütmekte olan vali Tevfik Sırrı Gür çağırmıştı Ergüven’i. Halkevi için, öteki yapılar için büyük boyutlu resimler ısmarladı ona. Ergüven, kiraladığı bahçeli, büyük bir binanın taş döşeli avlusunda resimlerini boyamaya başladı. Nuri Abaç, çırak durdu Ergüven’e. Boya karıştırıyor, şunu bunu getirip götürüyor, merdiven tutuyordu... Bu, resim ilgisini katmerlendiren bir yaşantı oldu Nuri Abaç için. </p>
				<p class="genel-yaz"> Ortaokul sıralarında yer alan bir olay daha: Ressam Kemal Zeren, akrabasındandı. Zaman zaman Mersin’e geliyordu. Bir gelişinde, çevre köylerden ve Toroslardan görünümler çizip boyadıktan sonra, boyalarını, boya kutusunu, fırçalarını, sehpasını Nuri Abaç’a armağan etti. Onu resmen yönlendiren bir etken de bu.... </p>
				<p class="genel-yaz"> Lisedeyken karikatür de çiziyordu; bunlar zaman zaman Akbaba ve Karikatür dergilerinde yayımlanıyordu. </p>
				<p class="genel-yaz"> Liseyi bitirince İstanbul’a geldi; Güzel Sanatlar Akademi’ sinde "misafir öğrenci" oldu. En çok da Léopold Lévy’nin atölyesinde çalıştı. Ertesi yıl Akademi’nin Mimarlık Bölümü’ne girdi. Orada öğrenim görürken atölyelerde resim çalışmalarını sürdürdü. </p>
				<p class="genel-yaz"> Mimar olunca Mersin’e döndü. Geçimini devlet dairelerinde mimarlık yaparak sağlamakla birlikte, resimden hiç uzaklaşmadı. Ancak, sanat ortamından, sanat çevrelerinden uzakta oluşu yüzünden, resminde atılım yapamıyordu. Bir ara soyut resme yöneldi. "Ama bir yerde takıldı, başladı plak aynı ezgiyi çalmaya..." </p>
				<p class="genel-yaz"> 1960’ta Ankara’ya yerleşti. Resim, mimarlığın iyice önüne geçti bu tarihten sonra. Önce Hitit kabartmalarından etkilendi. Giderek Anadolu mitolojisine, halk efsanelerine yöneldi. 1970’e kadar süren bu gerçeküstücü döneminde, "düşsel duygularla beslenen bilinçaltında sinsice bekleyen iç insan, iyi - kötü, güzel - çirkin, olumlu - olumsuz kavramlarını da ele alarak, grafikle desteklediği bir tür Kara Kompozisyonlar" (Z. Büyükişleyen) oluşturdu. </p>
				<p class="genel-yaz"> Etkilenme ya da esinlenme sürüyordu... Karagöz çıktı karşısına. Daha doğrusu, Karagöz’ün "resimsel değeri": Pastel renkleri, biçimleri, kompozisyonları... Bir de toplumsal içeriği... Bunlara, Nuri Abaç’ın karikatürcülükten, mimarlıktan gelen deseni eklendi. </p>
				<p class="genel-yaz"> Bu deneyim minyatüre, öteki süsleme sanatlarına götürdü onu. Ve Anadolu uygarlıklarıyla, onların resimsel ögeleriyle günümüz arasında bir köprü kurmayı başardı. Bu temalar da on yılda "bitti". </p>
				<p class="genel-yaz"> 1980’den bu yana günümüz toplumundan kesitler aktarıyor tuvaline. Ama "Karagöz’ün resimsel değeri"ni kullanmaktan, yani "renk, biçim, komposizyon kurallarını ve altyapısını korumaktan" vazgeçmiş değil. Dolayısıyla bir mizah, "humour" havası da var resimlerinde. Aynı zamanda "süsleyici, fantastik ögelerle ustaca bağdaştırılmış bir anlatımcılık" (A. Köksal) ağır basıyor. </p>
				<p class="genel-yaz"> "Çok zengin bir ülkede yaşıyoruz," diyor kendisi. "Nereyi kazsanız bir Bizans çıkıyor. Bir Hitit, bir Roma çıkıyor. Selçuk ve Osmanlı ile zaten içiçeyiz. Osmanlı, bu kültürlerin kaynaşmasından doğuyor. Bu kültürler çağını tamamlamış olmakla birlikte, bugün de Anadolu’da aynı insanlar yaşıyor. Onlar, biziz. Ben, dikkatimi bunların hepsine birden çeviriyorum." </p>
				<p class="genel-yaz"> Nuri Abaç, evrensel sanata yerellikten gidilebileceği inancında. Diyor ki: </p>
				<p class="genel-yaz"> "Yalnız plastik sanatlarda değil, tiyatroda, sinemada, müzikte, edebiyatta, mimarlıkta da, yöresellik, evrensel sanata bir çıkış kapısıdır. Yöresel sanat iyice oturmazsa, yerleşmezse ve bunu çağdaş olgularla tamamlayamazsanız, evrensel sanata çıkış yapılamaz. Bizim evrensel diye tanımladığımız sanatlar da aslında yöresel..." </p>
				<p class="genel-yaz"> Ona göre ressamlarımız büyük çaba harcıyor ve "galericiliğin taktığı çelme dikkate alınmazsa" resmimiz olumlu bir yolda gelişiyor. Ancak... </p>
				<p class="genel-yaz"> "Yurtdışında henüz bir ses çıkarabilmiş değiliz. Avrupa’da çalışan sanatçılardan bir şeyler beklenebilir. Ne yazık ki, Fransa ve İsviçre’de adını duyuran Fikret Mualla dışında, fazla tanınanı yok şimdilik. Bunu da doğal karşılamak gerekir. Çünkü başlangıcımız çok yeni. Aslında yetmiş seksen yılda çok büyük aşama yapmışız. Beş yüzyıllık kültüre bu kadar kısa süre içerisinde yetişilemez. Aynı şey başka alanlar için de sözkonusu." </p>
				<p class="genel-yaz"> Resmin gelişmesi önündeki en büyük engelin "galericilik" olduğunu öne sürüyor Nuri Abaç: </p>
				<p class="genel-yaz"> "Son zamanlarda yeni kavramlar eklendi resim sanatına. Bunlardan biri de ‘satış.’ Son sekiz on yıl içerisinde özel galerilerin sayısı arttı. Bunlar yavaş yavaş ressamlara, resim piyasasına hakim olmaya başladılar. Bu iyi mi kötü mü, neler getirip neler götürdü? Tartışılıyor. Bence çok şey götürdü, az şey getirdi. Satışa dönük üretim başladı. Bu kadarla da kalmayacak, çünkü perde yeni açılıyor. Bir sarsıntı dönemi geçirdiğimiz kesin." </p>
				<p class="genel-yaz"> Belki de kendi resimleri artık kapalı mekânlarda soluk alamadığı için galerileri eleştiriyor Nuri Abaç. Çünkü resimlerini izledikçe, Karagöz’ü perdeden çıkıp semt pazarlarına, çarpık turizme açılmış lokanta ve tavernalara, işyerlerine, köy kahvelerine, gezgin satıcılar arasına karışmış, sonsuz bir "resim safası" içinde görüyoruz... </p>
				<p class="genel-yaz"> ALİ ULVİ ERSOY   • 1926’da İstanbul’da doğdu. Küçük yaşta karikatür çizmeye başladı. İlk karikatürü 1940’ta Çocuk Sesi dergisinde yayımlandı. Balıkesir Öğretmen Okulu’nu bitirdi (1945). Ankara’da Gazi Eğitim Enstitüsü’nde okurken Çocuk Esirgeme Kurumu’nun yayımladığı Çocuk’ta ve başka gazetelerde, dergilerde çizdi. Öğrenimini yarıda bırakarak askerlik dönüşü Ramiz’in yayımladığı Karikatür dergisine girdi; Avni İnsel’in çıkardığı Kahkaha’da çizdi. 1950’de Cumhuriyet gazetesine geçti. Geçici bir süre için gazeteden ayrılarak ABD’ye gitti (1957-59). Saturday Evening Post, Esquire, Look, New York Times vb. gazete ve dergilerde "spot cartoon" denilen türde fantazi karikatürleri yayımlandı. Mayıs 1960’ta "Uçtu uçtu" altyazılı karikatürü dolayısıyla tutuklandı, Cumhuriyet kapatıldı. 27 Mayıs 1960’ta serbest bırakıldı. Yaşamının sonuna kadar Cumhuriyet’te çizdi. </p>
				<p class="genel-yaz"> Ali Ulvi’yi 30 Ocak 1998’de yitirdik. </p>
		  </div>
<div class="calibre2" id="calibre_pb_159"/></body>
</html>