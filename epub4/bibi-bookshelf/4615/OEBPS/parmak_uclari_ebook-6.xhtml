<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>parmak_uclari_ebook-6</title>
    <meta http-equiv="Content-Type" content="text/html; charset=utf-8" />
  

</head>
  <body id="parmak_uclari_ebook" xml:lang="tr-TR">
		<div>
			<p><span></span></p>
			<p></p>
			<p></p>
			<p></p>
			<p></p>
			<p></p>
			<p></p>
			<p id="toc_marker-7" xml:lang="en-US"><st c="0">6 </st><br /><st c="3">İLETİŞİM</st></p>
			<p></p>
			<p></p>
			<p><st c="11">Seneler süren öğrencilik hayatı boyunca yataktan kalkmak konusunda büyük sıkıntılar yaşamış, uykunun tadını hayatta başka hiçbir şeyde bulamamıştı. </st><st c="160">Yorganın sıcaklığını terk edip güne başlamanın en büyük kâbus olduğunu düşünürdü. </st><st c="242">Neslihan, ilk defa o sabah, ev arkadaşının bağırarak şarkı söylemesine maruz kalmadan ve hatta alarm sesini dahi duymadan, kendiliğinden uyanmıştı. </st><st c="390">Daha enteresanı da vardı: Suratı asık değildi. </st><st c="437">Normalde yataktan kalktığı an itibariyle en azından yarım saat boyunca kaşları çatık dolaşır, kimsenin kendisine yanaşmasına izin vermez, olur da kendisine yanaşmaya cesaret eden birisi çıkarsa, onu da uykusundan uyandığına pişman ederdi. </st><st c="676">‘Afyonu patlayana’ kadar hem kendine hem çevresindekilere eziyet ederdi yani.</st></p>
			<p><st c="753">Ancak işte o sabah son derece mutlu uyanmıştı, neredeyse gülümseyecekti; o derece! </st><st c="837">Ev arkadaşı şaşkındı. </st><st c="859">Neslihan için bu sabahı diğer sabahlardan ayıran şey, mesleğindeki ilk günü olmasıydı. </st><st c="946">Bugün ilk defa bir okula öğrenci değil, öğretmen olarak gidecekti. </st><span xml:lang="tr-TR"><st c="1013">Özel</st></span><st c="1017"> bir okula.</st></p>
			<p><st c="1028">Neslihan’ın öğretmenliğe başladığı yedi sene önceki o sabah, Erkan ile Sophie’nin de az sayıdaki büyük kavgalarından birini yaşadıkları sabahtı. </st><st c="1174">Zaten yeterince gergin olan minik Doğan, anne-babasının kavgaları nedeniyle iyice gerilmişti. </st><st c="1268">Okula başlayacak olmak yeterince büyük bir sorundu zaten!</st></p>
			<p><st c="1325">Sophie her zamanki gibi, Deniz ile Doğan’ı bir tutuyor ve bugünün beş sene evvel Deniz’in okula başladığı günden herhangi bir farkı olmaması gerektiğini söylüyordu. </st><st c="1491">Erkan ise kesinlikle aynı fikirde değildi. </st><st c="1534">Kör bir çocuk için alışık olduğu mekânın dışında başka bir mekânda koca bir günü tek başına geçirecek olması yeterince büyük bir sorundu. </st><st c="1672">Elbette ikisinin de kendisine göre haklı yanları vardı; ancak şu anda hiçbir haklı yan Doğan’ı ilgilendirmezdi. </st><st c="1784">Zavallı çocuk okula başlama heyecanı bile yaşayamıyordu, gerginlik ve üzüntü nedeniyle…</st></p>
			<p><st c="1871">Neyse ki Neslihan öğretmeni işini sevgiyle yapan bir kadındı. </st><st c="1934">Çocukların okulda ilk günlerini yaşayacak olmaları, onun meslekte ilk gününü yaşamasından daha önemliydi. </st><st c="2040">Müthiş bir empati kurmalı ve onları evlerinde gibi hissettirmeliydi. </st><st c="2109">Bunu birlikte geçirdikleri seneler boyunca başaracaktı da...</st></p>
			<p><st c="2169">Tabii herkes için her şey kolay olmuyordu. </st><st c="2213">Çocukların hemen hepsi ilk defa ailelerinden saatlerce uzak kalıyorlardı. </st><st c="2287">Evde öyle ya da böyle kendilerince oyunlar bulan, zamanlarını nasıl geçireceklerini bilen çocuklar; burada ders esnasında sıkıntıdan patlıyordu. </st><st c="2432">Çünkü sırada kös kös otururken, dokunup keşfedebilecekleri pek az şey vardı. </st><st c="2509">Sadece seslere, konuşulanlara odaklı geçen dakikalarsa pek o kadar eğlenceli olmayabiliyordu.</st></p>
			<p><st c="2602">Ders esnasında çoğu, başını sıranın üzerine koyup uyuklamaya başlıyordu. </st><st c="2676">Neslihan’ın ilk dikkatini çeken şey bu olmuştu. </st><st c="2724">Onların dikkatini devamlı ayakta tutmak için yapmadığı numara kalmıyordu. </st><st c="2798">Dersin içeriğine göre, sınıfa değişik eşyalar, nesneler getirdiği olurdu bazen. </st><st c="2878">Çocuklara olabildiğince farklı doku ve malzemeleri tanıtmaya gayret ediyordu.</st></p>
			<p><st c="2955">Neslihan, kendisinden yaşça küçük ve fiziksel yeterlilik bakımından farklı insanlarla iletişim kurmak konusunda son derece başarılıydı.</st></p>
			<p><st c="3091">Doğan ve sıra arkadaşı Alper, tesadüftür ki, sınıfta ışığa duyarlılığı olan yegâne iki kişiydi. </st><st c="3188">İkisinin de elleri devamlı gözlerinin üzerindeydi. </st><st c="3239">Bir yandan gözlerini ovuşturan Doğan, bir yandan da ayaklarını sallayıp duruyordu. </st><st c="3322">Salladığı ayağı Alper’e çarpınca da daha okula başladığı ilk haftalarda, ilk kavgasını etmişti. </st><st c="3418">Alper tekmesine karşılık vermişti. </st><st c="3453">İki çocuk birbirlerine girmiş, yumruklaşmaya başlamışlardı. </st><st c="3513">Son derece uysal olan bu iki çocuğun içlerindeki saldırgan yanın böyle birdenbire ortaya çıkması garipti. </st><st c="3619">Fakat bu kavga iyi dostluklarının da başlangıcı olmuştu.</st></p>
			<p><st c="3675">***</st></p>
			<p><st c="3679">O günün yedi sene ardından, Doğan’ın Alper ile kavgaya tutuşmalarını anımsamış olmasının iki sebebi vardı: Birincisi koltukta oturmuş, düşüncelere dalmış iken bilinçsizce ayağını salladığını fark etmesiydi. </st><st c="3887">Bu fark ediş de ne yazık ki ayak serçe parmağını, önünde duran sehpanın köşesine, canını acıtacak bir şekilde çarpmasıyla gerçekleşmişti.</st></p>
			<p><st c="4024">İkincisi ise, senelerdir etmediği boyutta bir kavgayı, anne ve babası eve girmeden evvel ağabeyi Deniz ile yaşamış olmasıydı.</st></p>
			<p><st c="4150">Sophie ve Erkan, Erkan’ın yeni ortaklık kurduğu arkadaşlarıyla yemeğe çıkmışlardı. </st><st c="4234">Duru’yu da kuzenlerine bırakmışlardı. </st><st c="4272">Orada akranı olan Ezgi ile oynayan Duru’nun keyfine diyecek olmadığı konusunda herkes hemfikirdi.</st></p>
			<p><st c="4369">Deniz ile Doğan ise canları ne isterse yapacak yaştalardı. </st><st c="4429">Tabii annelik hali, Sophie evden çıkmadan kırk tane tembihte bulunmuş, defalarca belli konularda uyarılar yapmıştı. </st><st c="4545">Doğan’a… Deniz’e değil. </st><st c="4569">Deniz henüz eve dönmemişti çünkü.</st></p>
			<p><st c="4602">Doğan salonda, televizyonun karşısındaydı. </st><st c="4646">Özellikle evde yalnız kaldığı zamanlarda televizyonu açar; bir belgesel bulur, dinlerdi. </st><st c="4735">Zaman zaman gürültülü macera filmlerinin de dikkatini çektiği olurdu. </st><st c="4805">Bazen bir dövüş sahnesini dinlerken, karakterlerin aldığı darbeleri sanki kendi bedeninde hissederdi.</st></p>
			<p><st c="4906">Yapamadığı, yapamayacağı şeyin tutkusunu taşımak kadar ciddi değilse de Doğan’ın gerçekten çok, hayalini kurduğu iki şey vardı aslında: Resim yapmak ve film seyretmek. </st><st c="5075">Resim yapmakla ilgili ciddi bir deneyimi olmamıştı henüz. </st><st c="5133">Okulda, öğretmenleri renkleri söyler, bildikleri şekilleri resmetmelerini isterdi bazen. </st><st c="5222">Fakat yaptıkları şeyler kendisinden istenilen, ezbere resimler olurdu.</st></p>
			<p><st c="5292">Gerçekten var olan cisimleri resmedemiyorsa, hiç var olmayan bir şeyi çizmesi gerektiğini düşünmüştü çocukken. </st><st c="5404">Aradan geçen yıllarda, hayalperest yanı törpülenmiş olmalı ki var olanı çizemezken, var olmayanı hiç çizemeyeceği düşüncesi baskınlaşmaya başlamıştı.</st></p>
			<p><st c="5553">İnsanın yaşı ilerledikçe, dünyanın gerçeklerini öğrendikçe; hayalini kurduğu, kendi inandığı gerçeklikten uzaklaşıyordu demek ki. </st><st c="5684">Gerçekler ile hayaller arasındaki çizgi keskinleşiyor, kesinleşiyordu. </st><st c="5755">Çocukluk demek esneklik, geçişkenlik, değişime uygunluk demekti. </st><st c="5820">Ergenlik ve gençlikle gelen gerçek dünyaya dair tasarılar (hayallerin yerini tasarılar, planlar almaya başlardı çünkü) yetişkinliğe atılan sağlam adımlardı aslında. </st><st c="5985">Olumlu yanları hep bilinirdi de, yetişkin olmaya başlamanın olumsuz tarafları seneler içerisinde yavaş yavaş anlaşılırdı. </st><st c="6107">Tabii herkes tarafından değil... </st><st c="6140">Kimi insanlar kaskatı, soğuk gerçeklikle fazla haşır neşir olurlardı. </st><st c="6210">Öyleleri eleştirirlerdi zaten, </st><span xml:lang="tr-TR"><st c="6241">‘çocuk kalıp da büyümeyenleri.’</st></span></p>
			<p><st c="6272">Doğan bu uçlarda duran karakter yapılarından hangisine evrileceğini bilecek çağında değildi henüz. </st><st c="6372">Şimdilik sadece resme dair hayallerini ertelemişti. </st><st c="6424">Öte taraftan film konusunda kendini geliştirmeye çalışıyordu. </st><st c="6486">Bol konuşmalı filmlerin yerine, sessiz uzun planların olduğu bazı filmleri dinlemeye başlamıştı. </st><st c="6583">Karakterlerin soluk alıp verişlerinden çıkarıyordu ruh hallerini, rüzgârın sesinden anlıyordu mevsimi… Tek başına tam olarak içinden çıkamadığı şeyler oluyordu ama. </st><st c="6748">Ya da en azından canı sıkılıyordu. </st><st c="6783">O nedenle birisiyle oturup konuşa konuşa, sora öğrene film izlemek en sevdiği şeylerden biriydi.</st></p>
			<p><st c="6879">Bir gün Işık ile film izlemeyi denemeyi de çok istiyordu. </st><st c="6938">Hele ki ondaki oyunculuk yeteneğini fark ettikten ve onun da bu konudaki isteğini öğrendikten sonra!</st></p>
			<p><st c="7038">Deniz eve yaklaştığında, Doğan televizyondaki bir filme takılmıştı. </st><st c="7107">Çok diyalog olmayan filmin, konusunu bile algılayamıyordu görüntüler olmadan. </st><st c="7185">O nedenle kapıya giren anahtarın sesini duyduğu anda sevinçle sıçramış, ağabeyini holde karşılamıştı.</st></p>
			<p><st c="7286">“Hoş geldin Deniz. </st><st c="7306">Ben de seni bekliyordum.”</st></p>
			<p><st c="7331">Deniz ise son derece soğuktu. </st><st c="7362">Kelimeler ağzından güç bela çıkıyordu.</st></p>
			<p><st c="7400">“Neyimi bekliyordun? </st><st c="7422">Ne yapacaksın beni?”</st></p>
			<p><st c="7442">“Film izlemeye çalışıyorum ama pek anlamadım hikâyesini. </st><st c="7500">Eğer işin yoksa… yani dersin filan…”</st></p>
			<p><st c="7536">“Of Doğan! </st><st c="7548">Sürekli bir şeyler istemenden bıktım usandım artık.”</st></p>
			<p><st c="7600">Doğan şaşırmıştı. </st><st c="7619">Odasına doğru hışımla ilerleyen ağabeyinin ardından ilerlerken, ne cevap vereceğini tartıyordu kafasında. </st><st c="7725">Fakat Doğan’ın cevabını beklemeden Deniz kavgayı fişekleyecek cümleyi savurmuştu bile:</st></p>
			<p><st c="7811">“Ömrünün sonuna kadar sana dadılık yapacağımızı mı sanıyorsun!”</st></p>
			<p><st c="7875">Bundan sonrası kötüydü işte. </st><st c="7905">Her ikisi de birbirini acıtacak cümleleri ardı ardına sıraladı. </st><st c="7969">Sırf altta kalmamak için devam ettiler bu laf dalaşına. </st><st c="8025">Fiziksel olarak da güçlerini karşılaştıracaklardı ki… Kapıda duyulan yeni bir anahtar sesi kavganın sonunu getirdi.</st></p>
			<p></p>
			<p><st c="8140">Kardeşler arası süren gerilim, babanın da mevzuya dahil olmasıyla iyice artmıştı lakin. </st><st c="8229">Evin içinde duvardan duvara savrulan erkeksi güç gösterilerini, ne Duru’nun dupduru sevimliliği, ne de ailenin denge merkezi Sophie’nin tatlı sözleri yumuşatabiliyordu.</st></p>
			<p><st c="8397">Yine de tartışmaları sonlandıran Sophie’nin otoriter çıkışı oldu:</st></p>
			<p><st c="8463">“Yeter artık. </st><st c="8478">Bu evde böyle saçmalıklar istemiyorum.”</st></p>
			<p><st c="8517">Bu otorite aynı zamanda Deniz’in eşyalarını toplayıp evden de çıkması demekti. </st></p>
			<p><st c="8597">Sinirleri tepesinde olan Erkan’ın umurunda değildi. </st><st c="8649">‘Parasız kalınca, tıpış tıpış döner’ düşüncesiyle içi rahattı.</st></p>
			<p><st c="8711">Sophie işlerin nasıl bu noktaya geldiğini anlamaz haldeydi.</st></p>
			<p><st c="8771">Duru büyük ağabeyinin haksız olduğuna emindi. </st><st c="8818">Çünkü Doğan’ın durduk yere sinirlenmeyeceğini bilirdi.</st></p>
			<p><st c="8872">Doğan ise ne olursa olsun Deniz’in çıkıp gitmesini istemezdi.</st></p>
			<p><st c="8934">İletişim kurmayı beceremediklerinde, olan oluyordu işte. </st><st c="8992">Zamanı geri almak olası değildi. </st><st c="9025">İnceldiği yerden kopmuştu bir şeyler, en çok da Doğan’ın içinde, ruhuna değen bir yerinde…</st></p>
			<p></p>
			<p><st c="9115">Koltuğa çarptığı ayak serçe parmağının acısının ruhunun acısını kısa bir süreliğine unutturduğu Doğan, ayağının izin verdiği en hızlı hareketlerle odasına yöneldi. </st><st c="9280">Biriyle konuşmaya, birine anlatmaya ihtiyacı vardı. </st><st c="9332">Kendisini Işık’tan daha iyi anlayabilecek kimse olduğunu sanmıyordu. </st><st c="9401">Bilgisayarı açtı. </st><st c="9419">İçeriden gelen sesleri bastırmak için müzik de açması gerekecekti. </st><st c="9486">Çünkü babasının cümlesi en az ağabeyininkiler kadar can yakıcıydı:</st></p>
			<p><st c="9552">“Bize muhtaç bu çocuk.”</st></p>
			<p><st c="9576">Sigur Ros’un acıklı müziğinin eşliğinde skype penceresinin açılmasını bekledi. </st><st c="9656">Işık onu görebiliyordu.</st></p>
			<p><st c="9679">Birisi tarafından görülmek veya görülmemek üzerine görmeyen birisi olarak pek de fikir yürütmemişti şimdiye kadar. </st><st c="9795">Öğretmenleri bazen okulda dış görünüşü hakkında uyarıda bulunduğunda, bunun önemini anlayamazdı. </st><st c="9892">Temiz ve tertipli olmak önemliydi elbette. </st><st c="9935">Fakat giydiği kıyafetler arasındaki renk uyumunu nasıl bilebilirdi ki? </st><st c="10006">Veya yeni yeni hissetmeye başladığı sakallarının onda estetik olarak nasıl bir etki yaratmakta olduğunu…</st></p>
			<p><st c="10110">Mahremiyet duygusunun da diğer insanların kafasında farklı bir şekilde yer aldığını o an fark etmişti Doğan. </st><st c="10220">Nasıl olsa kendisi göremiyor diye, acaba Işık orada çıplak duruyor olabilir miydi? </st><st c="10303">Karşı cinsten bir arkadaşının çıplaklığının onun üzerinde hiçbir etkisi olmadığını düşündü. </st><st c="10395">Çıplaklık gözle görülürdü. </st><st c="10422">Tersi de öyle. </st><st c="10437">İnsanların mesleklerine, statülerine göre üzerlerine giydikleri üniformalar olduğunu biliyordu. </st><st c="10533">Bunların bir kısmının nasıl kumaşlardan yapıldığını, nasıl giysiler olduğunu da az çok kestirebiliyordu. </st><st c="10638">Ancak bu üniformaların, insanlar arasındaki statü farklarının kendisi açısından hiçbir önemi olmaması onu pek sevindiriyordu.</st></p>
			<p><st c="10763">Görmemek, estetik duygulardan yoksunluk getirebilirdi belki; bu işin olumsuz yanıydı. </st><st c="10850">Öte taraftan ahlaki yönden daha saf bir yanı da beraberinde getiriyordu. </st><st c="10923">Ayrımların, hiyerarşinin olmadığı aydınlık bir yerin hayali, karanlığın tam da içinden geçiyordu belki.</st></p>
			<p><st c="11026">Doğan, hayal gücünün yerli yerinde olduğunu ayrımsayınca gülümsedi. </st><st c="11095">Onun gülümsemesini gören Işık, arkadaşına karşılık verdi.</st></p>
			<p><st c="11152">“Keyfin yerinde bakıyorum.”</st></p>
			<p><st c="11180">Işık, kederli arkadaşının içinde bulunduğu ruh halinin yakınından bile geçememişti tahmininde. </st><st c="11276">Birbirinin ‘ciğerini bilen’ insanlar bile bazen birbirleri tarafından anlaşılmıyor ya da yanlış anlaşılabiliyorlardı işte.</st></p>
			<p><st c="11398">Doğan’ın başından geçenleri anlatmaya isteği azalmıştı. </st><st c="11455">Sorunlarının kendine has olmadığını düşünüyordu bir yandan da. </st><st c="11518">Aile içi problemler herkesin başına gelirdi. </st><st c="11563">Işık mesela… Ailesinin üzerinde uyguladığı baskıdan bahsediyordu. </st><st c="11629">Doğan’ın hiç fark etmediği, dışarıdan bakan kimsenin anlayamayacağı gerçekler vardı o aileye dair. </st><st c="11728">Kapalı kapıların ardında dünyalar vardı. </st><st c="11769">Birlikte yaşayan insanların paylaştıkları bazı şeyler vardı; neyin ne olduğunu kimse o ortamın içine girip paylaşmadıkça bilemezdi.</st></p>
			<p><st c="11900">Kendi kendini rahatlatmış sayılırdı, yeni bir tebessüm ile konuştu:</st></p>
			<p><st c="11968">“Evet, keyfim yerinde.”</st></p>
			<p><st c="11992">***</st></p>
			<p><st c="11996">Gecelere katlanabiliyordu. </st><st c="12024">Olabildiğince geç saate kadar uyanık kalmaya çalışıyordu hatta. </st><st c="12088">Uykudan nefret eder olmuştu. </st><st c="12117">Çünkü; tıpkı eskiden olduğu gibi, rüya görebiliyordu. </st><st c="12171">Capcanlı, gerçek gibi algıladığı, uyanana kadar gerçeklikten ayırt etmenin imkânsız olduğu rüyalarının her birinde, eskiden görebildiği ne varsa olabiliyordu. </st><st c="12330">Tabii bütün bu gördükleri, artık sadece rüyalarında karşılaşabileceği şeylerdi.</st></p>
			<p><st c="12409">Uyurken görüp de uyandığında görememek delirtiyordu Mert’i. </st><st c="12470">Doğuştan kör olmayı nasıl da isterdi…</st></p>
			<p><st c="12507">Nefret ettiği uykunun kendisi değildi tabii; uyanmaktı. </st><st c="12564">Hiç uyanmak zorunda kalmayacağı bir uykuya yatmayı düşündüğü oluyordu ara sıra. </st><st c="12644">Ölümün böyle bir uyku olup olmadığından emin değildi. </st><st c="12698">O nedenle düşündüğü, ölümün kendisi değildi. </st><st c="12743">Sonsuz bir uyku fikri çok cazip geliyordu ama. </st><st c="12790">Mert’in hayali sınırsız, zamansız, mekânsız bir uykuya yatmak olabilirdi.</st></p>
			<p><st c="12863">Her yeni uyanış, gözlerinin kaybını yeniden yaşatıyordu ona. </st><st c="12925">Ameliyattan uyandığı seferler tekrarlanıyordu sanki her sabah.</st></p>
			<p><st c="12987">Sabahları, sevemez olmuştu. </st><st c="13016">Dahası, sabah havanın tam aydınlanmamış o hallerine de hiç tahammülü yoktu. </st><st c="13092">Görebildiği zamanlarda da hiç sevmediği o alacakaranlık, artık kâbusu olmuştu. </st><st c="13171">Hava tamamen aydınlandıktan sonra uyandığında (ancak hafta sonları olabiliyordu bu) günler çekilir hale geliyordu.</st></p>
			<p><st c="13285">Geceler de uyumadıkça idare ediyordu işte.</st></p>
			<p><st c="13328">İnsanların yersiz ilgileri yok olmaya başlamıştı. </st><st c="13379">Mert’in durumu elbette başta herkese ilgi çekici gelmişti. </st><st c="13438">Şimdiyse ilginçlik yerini sıradanlığa bırakıyor, insanların ilgisi yavaş yavaş sönüyordu. </st><st c="13528">Ailesi vardı yanında. </st><st c="13550">Hasan bile eskisi kadar arayıp sormaz olmuştu. </st><st c="13597">Okul dışında hemen hiç görüşmüyorlardı. </st><st c="13637">Ne yapsınlardı ki artık Mert ile? </st><st c="13671">Ne futbol maçlarına çağırabilirlerdi, ne play-station oynamaya giderken ararlardı artık onu. </st><st c="13764">Bir anda ortak alanları eksilmiş, arkadaşlıkları nihayet bulmuştu.</st></p>
			<p><st c="13830">Hangi yaşta ne tarz insanların bir arada olabildiklerini, birbirleriyle ne paylaşıp ne konuştuklarını bildiği yoktu Mert’in. </st><st c="13956">Yakın zamanda Işık’ın içine düştüğü boşluk duygusuna benzer bir şeydi yaşadığı. </st><st c="14036">Fakat Işık’ın yaşadığı herhangi bir şeyden haberi yoktu tabii.</st></p>
			<p><st c="14098">Sadece bu kızın ilgisini tuhaf buluyordu henüz. </st><st c="14147">Ama sandığı gibi rahatsız oluyor değildi aslında. </st><st c="14197">İçten içe hoşuna gidiyor bile olabilirdi. </st><st c="14239">Herkes onu bir başına bırakırken, bu kızın kendisini yalnız bırakmıyor olması iyiye işaret sayılabilirdi bile.</st></p>
			<p><st c="14349">Müziğe duyduğu ilgiyi bilmesinden hoşlanmıştı en azından. </st><st c="14408">Çünkü şimdiye kadar hiçbir arkadaşı, Mert’in bu yanıyla ilgilenmemişti. </st><st c="14480">Mert’inse şu anda başka bir yanı kalmamış gibiydi. </st><st c="14531">Hafta sonları da çalışmak için konservatuvara gidiyordu. </st><st c="14588">Oradaki arkadaşlarıyla paylaştıkları her şey, olduğu gibi devam ediyordu ne de olsa. </st><st c="14673">Annesinin yardımıyla internette kabartma notaların olduğu bir klasör indirmişti. </st><st c="14754">Şimdi bu notaları bastırmak için nereye götüreceğini öğrenmeliydi.</st></p>
			<p><st c="14820">Doğan’ı, tanıştıkları günden sonra ilk defa böylece aradı.</st></p>
			<p><st c="14879">***</st></p>
			<p><st c="14883">Doğan’ın kendisine anlatacak başka bir şeyi olduğunu hissetti ancak bir şey soramadı. </st><st c="14970">Sonuçta karşısındakini zorla konuşturacak değildi. </st><st c="15021">Uygun zamanı geldiğini düşündüğünde anlatırdı nasılsa. </st><st c="15076">Anlatmazsa da kendi tercihiydi. </st><st c="15108">Hem Işık da bir sürü şeyi anlatmak isteyip de anlatamıyordu bazen.</st></p>
			<p><st c="15174">Gerçi son zamanlarda eskisi kadar yoğun ve sık krizler yaşamıyordu. </st><st c="15243">‘Kriz’ demek mümkündü, evet.</st></p>
			<p><st c="15271">Yelda’dan nefret etme krizleri tamamen geçmişti neredeyse. </st><st c="15331">Ondan annem diye bahsetmek bile dokunmuyordu. </st><st c="15377">Seslenirken yine “Yelda” diyordu. </st><st c="15411">Babasının yanında değil tabii! </st><st c="15442">“O senin askerlik arkadaşın mı?” diye çıkışırdı yoksa olanca sertliği ve çatık kaşlarıyla. </st><st c="15533">Babasının öfkesi, hayatta en korktuğu şeydi. </st><st c="15578">Zamanla bu korkunun içeriğini çözümleyecekti. </st><st c="15624">Duyguları tanımanın, tanımlamanın ve gerekirse alt etmenin başka yolu yoktu. </st><st c="15701">İyice kökenine inmek gerekiyordu…</st></p>
			<p><st c="15734">Yelda veya Yelda abla. </st><st c="15758">Aslında iyi, hoş bir kadıncağızdı. </st><st c="15793">Babası evlenmeyecekti de ne yapacaktı ki? </st><st c="15835">Bunlara kafayı takmaması gerektiğini düşünüyordu artık Işık.</st></p>
			<p><st c="15895">Kafayı takacağı yeterince meselesi vardı.</st></p>
			<p><st c="15937">Sivilcelerinden çok daha önemli meseleler hatta!</st></p>
			<p><st c="15986">Işık, ilk defa o akşam internet üzerinden arkadaşıyla konuşurken, arkadaşı tarafından görülmediği gerçeğini farklı bir tarafıyla idrak etmişti. </st><st c="16131">Ne üzerindeki komik pijama, ne saçlarının darmadağın hali, ne yüzündeki sivilceleri sıkıp patlattıktan sonra çıkmış olan izler, yaralar… Hiçbirini bilemeyecek bir arkadaşı vardı. </st><st c="16310">Tamamen farklı, bambaşka bir arkadaş…</st></p>
			<p><st c="16347">Mert’i düşündü. </st><st c="16364">Mert şimdiye kadar onu hiç fark etmemişti. </st><st c="16407">Şimdiyse zoraki arkadaşlık kurmuş gibiydi onunla. </st><st c="16457">Kendisini istemeyen bir çocukla zorla zaman geçiriyordu resmen. </st><st c="16521">Hem de artık onu hiç göremeyecek olan çocuk.</st></p>
			<p><st c="16565">Odasında bir boy aynası vardı. </st><st c="16597">Daha evvel evin girişinde duran aynayı, giriş holüne yeni alınan portmanto yerleşince, Yelda atmak istemişti. </st><st c="16707">Gerçekten de çok yer kaplıyordu. </st><st c="16740">Aynı anda hem büyük yeni portmanto hem de bu dev gibi ayna girişe sığmayacaktı.</st></p>
			<p><st c="16819">Işık hemen aynaya el koydu. </st><st c="16848">“Tam ihtiyacım olan şey!”</st></p>
			<p><st c="16873">Aynayı keyifle odasına taşımasına Yelda gülümseyerek yardımcı olurken, babası söyleniyordu:</st></p>
			<p><st c="16965">“İşin gücün süs püs zaten! </st><st c="16993">Başka bir şey düşünme sakın!”</st></p>
			<p><st c="17022">Düşüncelerine bile karışan insanların varlığı ne de saçmaydı. </st><st c="17085">Hiçbir özgürlüğünün olmadığı bu evden toz olup gitmek, belki de kararlı ve istekli olduğu tek şeydi hayatta. </st><st c="17194">Güzelliğinden ve Mert’in henüz var olmayan ilgisinden bile önemliydi.</st></p>
			<p><st c="17263">Bu ayna, Işık’ın vaktinin çoğunu beraber geçirdiği nesnelerin başlıcası olmuştu. </st><st c="17345">Her yeni giysisini onun önünde deniyor, evden çıkmadan evvel yüzünden poposuna, her yerinin nasıl göründüğünden iyice emin olmaya çalışıyordu.</st></p>
			<p><st c="17487">Nasıl göründüğü meselesi Işık’ı oldum olası fazlasıyla ilgilendirmişti.</st></p>
			<p><st c="17559">Ancak son zamanlarda en çok zaman geçirdiği insan tarafından görülmemesi, ondaki bu durumu değiştirmeye başlamış gibiydi.</st></p>
			<p><st c="17681">Işık aynanın karşısına geçti. </st><st c="17712">Yüzüne uzun uzun baktı. </st><st c="17736">Yüzü, insanın bir başka insan tarafından algılanan ilk şeyiydi. </st><st c="17800">Birisiyle konuşmadan, tanışmadan evvel yüzü görülürdü. </st><st c="17855">Gözlerinin içine bakılırdı. </st><st c="17883">Işık gözlerine baktı. </st><st c="17905">Gözlerinin görmesinin ne kadar mucizevi, ne kadar kıymetli olduğunu düşünmedi ama. </st><st c="17988">Gözlerinin görmesi sıradan olan şeydi. </st><st c="18027">Sıradışı olan, görmeyen bir gözün sahibinin, Işık’ın göremediği pek çok şeyi görebiliyor oluşuydu.</st></p>
			<p><st c="18125">Doğan’ı gözünde çok mu büyütmüştü?</st></p>
			<p><st c="18160">Herhangi bir insandı sonuçta. </st><st c="18191">Ama farklıydı.</st></p>
			<p><st c="18205">Şimdiye kadar hep kendisine farklı gelen tiplerden kaçmıştı. </st><st c="18267">Sınıfındaki kızların bazılarını farklı olmaya çalışmakla suçlamıştı hatta. </st><st c="18342">Kıskandığı özellikleri varsa hele… Hemen </st><span xml:lang="tr-TR"><st c="18383">farklı olmaya çalışmak</st></span><st c="18405"> etiketini yapıştırıyor, ancak böyle içi rahat ediyordu. </st><st c="18462">Nazlı da kendisine bu gibi etiketleme, dedikodu yapma işlerinde hep yandaş olduğu için en çok onunla anlaşabilmişti zaten.</st></p>
			<p><st c="18584">Son zamanlarda Nazlı’yla sadece selamlaşır olmuşlardı. </st><st c="18640">Yokluğunu neredeyse hiç hissetmiyordu. </st><st c="18679">Gerçek bir dostlukları yoktu demek ki.</st></p>
			<p></p>
			<p><st c="18717">Eskiden daha çok arkadaşı vardı Işık’ın. </st><st c="18759">Bazen canı sıkıldığı gecelerde, eline kâğıt kalem alır, arkadaşlarının listesini çıkarırdı. </st><st c="18851">Kızları erkekleri, kendisini çok sevenleri, kendisinin çok sevdiklerini, hoşlandıklarını, yakışıklı bulduklarını, kıskandıklarını, tahammül edemediklerini… daha bir sürüsünü gruplar, yanlarına notlar alırdı. </st><st c="19059">Resmen arkadaşları üzerinde uzun uzun çalışırdı. </st><st c="19108">Babası o halini görse, canına okurdu herhalde. </st><st c="19155">Ders çalışmak yerine böyle boş şeylerle uğraşmak! </st><st c="19205">Çok, hem de çok yanlıştı.</st></p>
			<p><st c="19230">Bunların </st><span xml:lang="tr-TR"><st c="19240">boş şeyler</st></span><st c="19250"> olduğu düşüncesini şu anda paylaşabilirdi Işık da. </st><st c="19302">Ancak dolu olan neydi? </st><st c="19325">Ne yaparak zamanını geçirse, babasını memnun edebilirdi ki; ders çalışmak dışında?</st></p>
			<p><st c="19407">Okuldaki tiyatro topluluğuna katılmanın lafını açmıştı bir gün yemekte cesaret edip de… İşitmediği laf kalmamıştı:</st></p>
			<p><st c="19522">“Oyuncu mu olacaksın başımıza?”</st></p>
			<p><st c="19554">“Tiyatro da neymiş?”</st></p>
			<p><st c="19575">“O provalardan gecenin bir körü nasıl döneceksin eve bir başına?”</st></p>
			<p><st c="19641">“Yok, biz o arkadaşlarının aileleri gibi değiliz efendim!”</st></p>
			<p><st c="19700">Daha çokçası… Işık gerçekten yapmak istediğini yapamıyordu ki! </st><st c="19764">Belki de mücadele edeceği tarafla uğraşmak işine gelmiyordu.</st></p>
			<p><st c="19824">Çünkü babasının hoşlanmadığı başka pek çok şeye devam etmişti aslında: Alışverişin suyunu çıkarmak, makyaj yapmak, mini eteklerle sokağa çıkmak gibi.</st></p>
			<p><st c="19974">Mini etekte herhangi bir yanlış taraf olmadığına emindi. </st><st c="20032">İnsanların kötü niyetli olmaları neden Işık’ın suçu olsundu ki? </st><st c="20096">Kaldı ki insanların giyim kuşamlarının dahi belirli kurallar çerçevesinde işleyişi gerçekten de insanı çileden çıkarırdı. </st><st c="20218">İnsanlar birbirlerinin yüzlerine veya gözleri içine bakmadan önce, giysilerine bakarak önyargılarda bulunuyorlardı bile. </st><st c="20339">Evet, giyim kuşam kişiliği, karakteri belli ölçülerde yansıtabilirdi. </st><st c="20409">Yırtık kot, mini etek, bol paçalı pantolon, düşük bel pantolon veya çiçekli bir elbise… Bunların hepsi moda oldukları dönemlerden bağımsız düşünüldüklerinde dahi belli ruh hallerinin, tarzların yansımalarıydı. </st><st c="20619">Morali bozukken insan rengârenk giyinmezdi. </st><st c="20663">Veya o rengârenklik tam da morali düzeltmek üzere geçirilirdi bedenin üzerine.</st></p>
			<p><st c="20741">Bir insanın topuklu ayakkabılarını çıkarıp spor ayakkabılarını giymesi bile, yürüyüşüyle birlikte, halini tavrını değiştiriyordu. </st><st c="20872">Bunları kabul ediyordu Işık. </st><st c="20901">Ancak bütün bunların çok fazla ön planda olduğu durumlardan rahatsız oluyordu son zamanlarda. </st><st c="20995">Çünkü bütün bu farklılıkların, Doğan için hiçbir şey değiştirmediğini biliyordu mesela. </st><st c="21083">Bazen espri yapardı Doğan, “Bugün çok güzel görünüyorsun.” veya “Üzerindeki de çok yakışmış.” gibi bir cümle kurar, güldürürdü Işık’ı. </st></p>
			<p><st c="21218">Bu konunun pek o kadar basitçe açıklanmayacağı kesindi. </st><st c="21274">Sonuçta hiçbir şey yoksa, alım durumu vardı. </st><st c="21319">Kıyafetler ekonomik duruma dair göstergeler de olabiliyorlardı. </st><st c="21383">Markalara para sayan onlarca arkadaşı vardı Işık’ın. </st><st c="21436">Babasının durumu daha iyi olsa, kendisi de onlardan birine dönüşebilirdi. </st><st c="21510">Gerçi bu konuda babasının prensipleri, şimdi bile maddi durumunun önündeydi. </st><st c="21587">Yani maddi durumu daha iyi olsa da pek bir şey değişmezdi.</st></p>
			<p><st c="21645">Alışveriş konusunda babasının haklı yanları olduğunu biliyordu bu nedenle Işık. </st><st c="21726">İhtiyacı olmayan o kadar çok şeyle doldurmuştu ki dolaplarını! </st><st c="21789">Satın almanın, bir eşyaya, yeni bir giysiye sahip olmanın yarattığı tatmin duygusu üzerine dergilerde, gazetelerde onca şey yazarken Işık’ın bu konuya ekleyeceği pek bir şey yoktu. </st><st c="21970">Ama bildiği, daha doğrusu yeni yeni öğrendiği şey şuydu: Gereksindiği kadarına sahip olsa yeterdi. </st><st c="22069">Dahası, markalara para kazandırmasının hiçbir lüzumu yoktu; kaldı ki onlar kazanacaklarını kazanmışlardı çoktan! </st><st c="22182">Ve birilerinin kazanması için, birilerinin kaybetmesinin gerekli olduğu bilgisini öğrenen Işık; bu ilişkilerin iyi veya kötü herhangi bir yerinde yer almak istemiyordu. </st><st c="22351">Babasıyla en azından bir konuda anlaşabilecek olmaları da işin esas güzel tarafıydı: Işık elinden geldiğince az şey satın alacaktı bundan böyle.</st></p>
			<p><st c="22495">Makyaj konusu da yine Doğan ile arkadaşlığı sonucu üzerine düşünüp, farklı açıdan yaklaşmayı öğrendiği konulardan biriydi. </st><st c="22619">Evet, nasıl göründüğü meselesini bugüne kadar önemsemişti. </st><st c="22678">Öyle ya da böyle, bundan sonra da temelden değişecek hali yoktu. </st><st c="22743">Estetik kaygıları olan bir çocuktu Işık. </st><st c="22784">İyi giyinmeyi, iyi görünmeyi seviyordu.</st></p>
			<p><st c="22823">Ama bu konuda da biraz Yelda’ya kulak vermesi gerektiğinin farkındaydı. </st><st c="22896">Kozmetik malzemelerinin içine düşmeye devam ederse genç yaşta güzelliğinden olacak, sonra da bugünün pek çok kadınının yaptığı gibi estetik ameliyatlara yatıracaktı parasını. </st><st c="23071">Tabii parası olursa!</st></p>
			<p><st c="23091">İşte bu gibi şeyleri düşündükçe, yaptığı yanlışları yavaş yavaş idrak ediyordu Işık. </st><st c="23177">Güzelliğin sadece pırıltılı giysilerle, o giysilere uyumlu makyajlarla olmadığını öğreniyordu. </st><st c="23272">Güzellik başkaydı. </st><st c="23291">Şu saçının dağınık, üzerinde pijamaları olan haliyle aynaya baktığında gözünün içinde gördüğü ışıltıydı asıl güzellik. </st><st c="23410">“Şık” değil de, “Işık” olmanın farkını ilk defa bu gece görüyordu aynadaki yansımasında. </st></p>
			<p><st c="23499">İçinden Doğan’a teşekkür etmeyi ihmal etmedi.</st></p>
			<p><st c="23544">Babası veya Yelda ile mücadele etmeye değecek esas konular bunlar değildi demek ki. </st><st c="23629">Hayatını belirleyecek temel kararlar ile ilgili sağlam bir tavır ve kararlılık göstermeliydi. </st><st c="23723">Fakat nasıl yapması gerektiğini bilmiyordu.</st></p>
			<p><st c="23766">Babası ile iletişim kurmayı hiç beceremiyordu. </st><st c="23814">Yelda’yı şimdiye kadar hiç ciddiye almamış, kadına hep karşı çıkmıştı. </st><st c="23885">Önce Yelda ile arasını düzeltmeliydi belki de. </st><st c="23932">Böylece babasına yaklaşmanın, onunla konuşmanın yolunu yordamını da öğrenebilirdi.</st></p>
			<p><st c="24014">Astığı astık kestiği kestik Sabri Bey’in karşısına çıkacak, onunla yüksek perdeden konuşacak cesareti yoktu. </st><st c="24124">Eskiden küçük şımarıklıklar yapabildiği babasının, artık hiçbir şeyi kaldıramadığının farkındaydı. </st><st c="24223">Gitgide sertleşiyor, suratsızlaşıyordu. </st><st c="24263">Keşke konuşabilselerdi, keşke hep hayalini kurduğu baba-kız olabilselerdi… Şimdiye kadar hep Yelda ve Kardelen’in evdeki varlıklarının, babasıyla arasındaki mesafeyi oluşturduğunu düşünmüştü Işık. </st><st c="24460">Yeni yeni anlıyordu ki duvarları ören, babasının kendisiydi. </st><st c="24521">Hem de o duvarları sadece kendisine değil, karısı Yelda’ya dahi örmekteydi.</st></p>
			<p><st c="24596">Örülen duvarın iki tarafından, birbirinden kopuk insanlar olarak hayatlarına devam etseler belki problem bu kadar büyütülecek bir şey olmaktan çıkacaktı. </st><st c="24751">İşin kötü tarafı, Sabri Bey ördüğü bu duvarın üzerine çıkıyor ve çok yüksekte bir yerden bütün heybetini gösteriyordu. </st></p>
			<p><st c="24870">Canı isterse herkesin hakimiydi, canı isterse kendi kabuğuna çekilip kimseyle ilgilenmeyendi.</st></p>
		</div>
	<div id="charCountTotal" value="24963"></div></body>
</html>
