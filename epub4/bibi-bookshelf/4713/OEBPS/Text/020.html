<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>18. BÖLÜM</title>
</head>

<body>
  <h1 class="h11">18. BÖLÜM</h1>

  <p>Uyanır uyanmaz tehlikeyi hissetti. Saat 07.00'ye geliyordu. Karanlıkta çevresini dinleyerek kıpırdamadan yattı. Kısa bir zaman sonra da tehlikenin kapının dışında olmadığını ama içinde olduğunu fark etti. Bu, henüz her taşın altına bakmadığına ilişkin bir tür uyan niteliğindeydi.</p>

  <p>Elinin sancısı biraz azalmış gibiydi. Eline bakmaya cesaret edemeyerek parmaklarını hafifçe kıpırdatmaya çalıştı. Sancı anında geri döndü. Doktora gitmeden olmayacaktı.</p>

  <p>Wallander çok yorulmuştu. Uykuya dalmadan birkaç saat önce kendini bozguna uğramış gibi hissediyordu. Albaylar çok güçlüydü ve duruma hâkim olma yeteneğiyse sürekli olarak engelleniyordu. Şimdi, bir de aşırı yorgundu. Kendi kişisel yargılarına artık güvenemiyordu ve bunun da uykusuzluktan kaynaklandığını biliyordu.</p>

  <p>Kendisini tedirgin eden duygularını incelemeye çalıştı. Neyi gözden kaçınmıştı? Sürekli bağlantı kurmaya çalışırken yanlış sonuçlara mı ulaşmıştı yoksa olayları tam olarak gözden geçilmemiş miydi? İçgüdülerini göz ardı edemiyordu. Yarı uykulu bir halde yatakta yatarken kaçmaktan başka bir şansı olmadığını düşünüyordu.</p>

  <p>Gözden kaçırdığı neydi? Yatakta yavaşça doğruldu, sorularına hala geçerli yanıtlar bulamamıştı. İlk kez şiş eline yüzünü buruşturarak baktı, sonra da küveti soğuk suyla doldurdu. Önce suya yüzünü, sonra da yaralı elini soktu. Birkaç dakika sonra pencereye yaklaşarak perdeyi açtı. Burnuna yoğun bir kömür kokusu geldi. Kentin dört bir yanındaki kilise kuleleri şafakla birlikte belirginleşmişlerdi. Pencerenin önünde durarak hızlı adımlarla kaldırımda yürüyen yayalara baktı ama sorusuna hala bir yanıt bulamamıştı. Neyi gözden kaçırmıştı?</p>

  <p>Daha sonra da odasından çıkarak hesabını ödeyip kalabalığın arasına karıştı. Adını hatırlayamadığı parklardan birinden geçti. Bir yandan da Riga'da kaç tane köpek olabileceğini düşünüyordu? Yalnızca kendisini izleyen görünmez köpekler değil, insanların gezdirdiği köpekler de vardı. Kavga eden iki köpeği izlemek için durdu. Köpeklerden biri çoban köpeği diğeriyse kırma bir köpekti. Köpeklerin sahipleri onları ayırmak için bağırıp duruyorlardı, daha sonra da birbirlerine bağırmaya başlamışlardı. Çoban köpeğinin sahibi yaşlıca bir adamdı, diğerinin sahibiyse otuz yaşlarında bir kadındı. Wallander tanık olduğu bu kavganın Letonya'daki karşıt güçlerin bir simgesi olduğunu düşündü. Köpekler de insanlar da kavga ediyordu ve sonucun nasıl olacağını önceden tahmin etmek olanaksızdı.</p>

  <p>Büyük mağazaya açılış saati olan 10.00'da vardı. Mavi dosya gömleğinin altındaydı: içgüdüleri bu dosyadan bir an önce kurtulmasını söylüyordu. O sabah Riga sokaklarında dolaşırken sürekli olarak izlenip izlenilmediğini kontrol etmişti ve şimdi de albayların çevresini sarmış olabileceklerini düşünüyordu. Kendisini eskisinden çok daha fazla kişinin izlediği duygusuna kapılmıştı. Mağazadan içeri girer girmez kapının hemen yanındaki tabelayı okur gibi yaparak durdu ama aslında müşterilerin çantalarıyla ellerindeki paketleri bıraktıkları teslimat bölümünü gözetliyordu. Teslimat bölümü L şeklindeydi. Her şeyi olduğu gibi hatırlamıştı. Döviz bozdurma bölümüne yaklaşarak görevliye bir İsveç parası uzattı, karşılığında da bir tomar kâğıt para aldı. Sonra da plak satılan kata çıktı. Verdi'nin iki uzun, çalarını aldı ve plakların dosyayla aynı boyutta olduğunu fark etti. Kasada parasını ödedikten ve plaklar naylon bir torbaya konulduktan hemen sonra kendisini izleyen gölgelerden birinin caz plaklarının bulunduğu bölümü inceler gibi yaptığını gördü. Daha sonra da teslimat bölümüne giderek oraya birkaç kişi gelinceye değin bekledi. Hemen sonra da tezgâhın en ucuna giderek dosyayı gömleğinin altından çıkarıp plak torbasına yerleştirdi. Tek elini kullanmasına karşın yine de bunu büyük bir hızla yapmıştı. Naylon torbayı görevliye uzattı, görevli de ona bir numara verdi ve sonra oradan uzaklaştı. Gölgeler giriş kapısını tutmuşlardı ama buna karşın Wallander onların dosyayı plak torbasına koyduğunu görmediklerinden emindi. Elbette torbanın araştırılma riski vardı ama bu söz konusu gölgeler onu plak alırken gördüklerinden torbayı açmayı düşünmeyeceklerdi.</p>

  <p>Saatine baktı; Baiba'nın buluşma yerine gelmesine daha on dakika vardı. Kendini hala tedirgin hissediyordu ama dosyayı plak torbasına koyduğu için de içi rahattı. Mobilya bölümüne gitmek için yukarıya çıktı. Saat daha erken olmasına karşın bu bölüm oldukça kalabalıktı. Müşteriler hayranlıkla sergilenen mobilyalara bakıyorlardı. Wallander mutfak eşyalarının satıldığı yere yaklaştı. Vaktinden önce buluşma yerine gitmek istemiyordu ama yine de tam vaktinde buluşma yerinde olmak istediğinden aydınlatma bölümünde bir süre dolaştı. Rus malı fırınlarla buzdolaplarının bulunduğu yerde buluşmayı kararlaştırmışlardı.</p>

  <p>Wallander, onu hemen gördü. Genç kadın fırınlardan birini inceliyordu, Wallander fırının yalnızca üç yemek pişirme yeri olduğunu gördü. Anında bir şeylerin yolunda gitmediğini fark etti. Baiba'nın başına bir şey gelmişti, o sabah iç sıkıntısıyla uyandığında bir şeyler olmuş olmalıydı. Yüreğini dağlayan bu sıkıntı duyularını daha da keskinleştirmişti.</p>

  <p>Baiba da onu aynı anda görmüştü. Gülümsedi ama Wallander gözlerindeki korku dolu ifadeyi gördü. Wallander köpeklerin nerede olduğunu saptama zahmetine katlanmadan genç kadına yaklaştı. O anda yalnızca nelerin olduğunu öğrenmek istiyordu. Genç kadının yanında durdu ve birlikte karşılarında duran beyaz buzdolabını incelemeye koyuldular.</p>

  <p>"Ne oldu?" diye sordu Wallander. "Bana yalnızca özet ver, fazla zamanımız yok."</p>

  <p>"Hiçbir şey olmadı," diye karşılık verdi Baiba. "Üniversiteyi gözetim altında tuttuklarından oradan hemen ayrılamadım."</p>

  <p>Neden yalan söylüyor, diye geçirdi içinden kaygıyla. Neden bu denli ikna edici bir şekilde yalan söylüyor?</p>

  <p>"Dosyayı aldın mı?"</p>

  <p>Ona doğruyu söyleyip söylememe konusunda bir an duraksadı ama hemen sonra artık bu yalanlardan bıktığını ve doğruyu söylemeye karar verdi.</p>

  <p>"Evet, dosyayı aldım," dedi. "Mikelis gerçekten de güvenilir biriymiş."</p>

  <p>"Dosyayı bana ver," dedi. "Onu nereye saklayacağımızı biliyorum. "</p>

  <p>Wallander bu konuşanın Baiba olmadığını fark etmişti. Korkusundan dosyayı istiyordu.</p>

  <p>"Ne oldu?" diye sordu bir kez daha. Bu kez öfkesi belirgindi. "Hiçbir şey."</p>

  <p>"Yalan söyleme," dedi elinde olmadan sesini yükselterek. "Dosyayı vereceğim. Ama alamasaydım ne olurdu?"</p>

  <p>Bu sözlerin Baiba'nın direncini yıktığını gördü. Lütfen kendini toparla, diye geçirdi içinden. Binbaşının belgelerini alıp almadığımdan emin olmadıkları için hala onlardan bir adım daha ilerideyiz.</p>

  <p>"Upitis'i öldürecekler," diye fısıldadı Baiba.</p>

  <p>"Kim sana bu tehdidi yaptı?"</p>

  <p>Genç kadın perişan bir şekilde başını iki yana salladı.</p>

  <p>"Bunu öğrenmem gerekiyor," dedi Wallander. "Bana söylemekle Upitis'in başına kötü bir şey gelemez."</p>

  <p>Baiba, ona korku dolu gözlerle baktı. Wallander, onun koluna girerek onu hafifçe sarstı.</p>

  <p>"Kim?" diye sordu. "Kim bu tehdidi yaptı?"</p>

  <p>"Çavuş Zids."</p>

  <p>Wallander, genç kadının kolunu bıraktı. Bu yanıt çok öfkelenmesine neden olmuştu. Bu komplonun arkasında hangi albayın olduğunu öğrenemeyecek miydi?</p>

  <p>Görünmez köpeklerin etraflarını sardığını fark etti. Şimdi binbaşının raporunun yanlarında olup olmadığını düşünüyorlar gibiydiler. Bir an bile duraksamadan hemen Baiba'nın koluna yapışarak onu merdivenlere doğru sürükledi. Öldürülen yalnızca Upitis olmayacak, eğer buradan kurtulamazsak bizler de öleceğiz. Onların aniden oradan kaçışları köpek sürüsünü şaşırtmıştı. Ama Wallander, onların yeniden peşlerine düşeceklerinden emindi.</p>

  <p>Baiba'yı sürükleyerek merdivenleri inmeye başladılar, merdivenin kenarındaki adamlardan birini dirseğiyle iterek basamakları ikişer üçer indiler. Birden kendilerini kadın giyim reyonunda buldular. Telaşla kalabalığı yararlarken satıcılarla müşteriler onlara şaşkınlıkla bakıyordu. Wallander birden sendeleyerek eşyaların üstüne düştü. Düşerken de eşyalara tutunduğundan askı yere devrildi. Yaralı elinin üstüne düştüğünden eli şimdi çok acıyordu. Bir güvenlik görevlisi koşarak yanlarına gelip Wallander'in yerden kalkmasına yardım etmek için elini uzattı. Ama Wallander bunu yanlış yorumlayarak adamın yüzüne bir yumruk indirdi, sonra da Baiba'yı arkasından sürükleyerek yangın çıkışını bulmaya çalıştı. Köpekler iyice yaklaşmıştı ve artık kendilerini gizlemiyorlardı. Wallander karşısına çıkan tüm kapıları açmaya çalıştı ama hepsi de kilitliydi, sonunda da kilitli olmayan bir kapı buldu. Arka merdivenlerden hızla yukarıya çıkmaya başladılar ama arkalarından gelen ayak seslerini de duyuyorlardı. En üst kata çıkmaktan başka çareleri kalmamıştı.</p>

  <p>Yangın kapısını hızla açtı ve kendilerini birden çakıl taşla kaplı çatıda buldular. Bir kaçış yolu bulabilmek umuduyla çevresine bakındı ama tuzağa düşürülmüşlerdi. Çatıdan aşağıya inmenin tek yolu atlamaktı. Baiba'nın elini tuttuğunu fark etti. Beklemekten başka yapacak bir şey yoktu. Binbaşıyı öldüren albayın az sonra çatıya çıkacağından emindi. Gri renkli yangın kapısı sonunda açıldı ve Wallander doğru tahmin ettiğini kabullenmeye bile çalışmadı.</p>

  <p>Kapı açıldı. Albay Putnis yanında bir grup silahlı adamla birlikte çatıya geldi. Wallander yanıldığını fark edemedi. Her şeye karşın Murniers'in canavar olduğu sonucuna ulaştığından karşısında Albay Pulnis'i görünce çok şaşırmıştı.</p>

  <p>Putnis yüzünde çok ciddi bir ifadeyle onların yanına yaklaştı. Wallander, Baiba'nın tırnaklarını av ucuna batırdığını hissediyordu. Bizi burada vurmalarını adamlarına emredemez, diye geçirdi içinden. Belki de emredebilir. Inese'le arkadaşlarının öldürülmesini hatırlayınca, korkudan titrediğini fark etti.</p>

  <p>Birden Putnis gülümsedi. Wallander şaşkınlıkla karşısında duran adamın avını yakalayan bir avcı olmadığını, gülümsediğini fark etti. Karşısındaki bu adam onlara dostça bakıyordu.</p>

  <p>"Bu kadar şaşırmanıza gerek yok. Bay Wallander," dedi. "Tüm bu olayların arkasında benim olduğumu düşünmüş olmalısınız. Ama sizi korumanın çok güç olduğunu da söylemeliyim."</p>

  <p>Bir an için Wallander'in kafası durdu. Neden sonra ta başından beri haklı olduğunu, her şeyin Putnis'in değil, Murniers'in başının altından çıktığını anladı. Üçüncü bir olasılık olduğunu, yani düşmanın da düşmanı olduğunu düşünmekle haklı olduğunu fark etti. Taşlar şimdi yerine oturuyordu. Yargıları onu yarı yolda bırakmamıştı ve Putnis'in elini sıkmak için elini uzattı.</p>

  <p>"Garip bir buluşma yeri seçmişsiniz," dedi Putnis. "Ama sizin sürprizlerle dolu biri olduğunuz da açıkça görülüyor. Sınır polisinin dikkatini çekmeden ülkemize nasıl girdiğinizi çok merak ettiğimi söylemeliyim."</p>

  <p>"Doğrusunu isterseniz ben de tam olarak bilemiyorum," dedi Wallander. "Ayrıca bu çok uzun bir hikaye."</p>

  <p>Putnis, onun yaralı elini fark etti. "Elinize bir an önce bakılması gerek," dedi.</p>

  <p>Wallander başını evet demesine sallayıp gülümseyerek Baiba'ya döndü. Genç kadın hala gergin ve şaşkındı. Nelerin olduğunu tam olarak anlamış değildi.</p>

  <p>"Murniers," dedi Wallander. "Demek her şey onun başının altından çıktı?"</p>

  <p>Putnis evet dercesine başını salladı. "Binbaşı Liepa tüm kuşkularında haklıydı."</p>

  <p>"Anlayamadığım birçok şey var," dedi Wallander.</p>

  <p>"Albay Murniers çok zeki bir adamdır," dedi Putnis. "Onun çok kötü biri olduğunu biliyorum ama zeki insanlarda kötülük eğilimi olduğunu da kabul etmeliyim."</p>

  <p>"Bu kesin mi?" diye sordu Baiba. "Yani kocamı onun öldürdüğü?"</p>

  <p>"Beynini dağıtan kişi o değildi," dedi Putnis. "Bunu sadık çavuşu yapmıştı."</p>

  <p>"Şoförüm," dedi Wallander. "Çavuş Zids. Depoda Inese'le diğerlerini öldüren adam."</p>

  <p>Putnis evet dercesine başını salladı. "Albay Murniers hiçbir zaman Leton ulusunu sevmedi," dedi. "Politika dünyasını tüm profesyonellerin yaptığı şekilde uzaktan izler gibi davrandı ama yüreğinde ve ruhunda eski rejimin fanatik bir savunucusuydu. Onun düşüncesine göre Tanrı her zaman Kremlin'i koruyacaktır. Bu da onun birçok suça doğrudan karışmadan ipleri elinde tutma hakkına sahip olduğuna inanmasına neden oldu. Binbaşı Liepa, onun gerçek yüzünü görmeye başladığında bana karşı sahte suçlamalar yaparak itibarımı zedelemeye çalıştı. Tüm bunları anlamamın zaman aldığını itiraf etmeliyim. Anladıktan sonra da hala hiçbir şeyi anlamamış gibi davranmayı sürdürmeye karar vermiştim."</p>

  <p>"Ama hala anlayamadığım bir şey var," dedi Wallander. "Bu olayın içinde başka şeyler de olmalı. Binbaşı Liepa komplolardan söz ettiğinde, Avrupa'nın bu ülkede olup bitenleri her şey ortaya çıktığında anlayacağını söylemişti."</p>

  <p>Putnis bilgece başını salladı. "Elbette başka şeyler de var," dedi. "Üst düzey bir emniyet görevlisinin ayrıcalıklarını korumak için yozlaşmasından ve acımasız davranmasından çok daha büyük şeyler söz konusu. Çok şeytanca bir plan hazırlanmıştı ve Binbaşı Liepa bunu gördü."</p>

  <p>Wallander birden ürperdi. Hala Baiba'nın elini tutuyordu. Putnis'in silahlı adamları yangın kapısının yanına çekilmişlerdi.</p>

  <p>"Her şey çok zekice planlanmıştı," dedi Putnis. "Murniers'in bir düşüncesi vardı ve bu düşüncesini Kremlin'le Letonya'daki önde gelen Rus çetelerine başarıyla satmıştı. Bir taşla iki kuş vurma olanağını fark etmişti."</p>

  <p>"Sınırların denetimi ortadan kalktığı için yeni oluşan Avrupa'yı kullanarak uyuşturucu kaçakçılığından para kazanmayı amaçladı," dedi Wallander. "İsveç de dâhildi onun listesine. Ama aynı zamanda da uyuşturucu kaçakçılığını Letonya ulusal hareketini kötülemek ve itibarını bozmak için kullandı. Haklı mıyım?"</p>

  <p>Putnis evet dercesine başını salladı. "Sizi ilk gördüğüm anda ne kadar başarılı ve zeki bir polis olduğunuzu hemen anlamıştım. Bay Wallander. Hem çok sabırlı, hem de en ince ayrıntılara inip bunları derinlemesine araştıran birisiniz. Evet, Murniers'in yaptığı da aynen buydu, uyuşturucu trafiğini suçlayarak Letonya'daki özgürlük hareketini zedeleyecek ve İsveç halkının görüşlerinin radikal bir şekilde değişmesini sağlayacaktı. Kim ülkesine uyuşturucu sokan bir ulusun özgürlük hareketini desteklerdi? Murniers'in bu ülkenin itibarını zedelemek için son derece tehlikeli ama o oranda da zekice bir silah oluşturduğu yadsınamaz."</p>

  <p>Wallander, Putnis'in söylediklerini düşünüyordu.</p>

  <p>"Anladın mı?" diye sordu Baiba'ya.</p>

  <p>Genç kadın başını yavaşça salladı.</p>

  <p>"Çavuş Zids nerde?" diye sordu Wallander.</p>

  <p>"Gerekli delilleri ele geçirir geçirmez Murniers'le Çavuş Zids'i tutuklayacağım," dedi Putnis. "Murniers'in şu anda çok kaygılı olduğundan hiç kuşkum yok. Büyük olasılıkla sizi izleyen adamlarını izlediğimizin farkında değil. Beni sizi gereksiz yere tehlikeye attığım için suçlayabilirsiniz ama ben ancak bu şekilde Binbaşı Liepa'nın arkasında bıraktığı raporun ele geçirilebileceğini biliyordum."</p>

  <p>"Dün üniversiteden çıktığımda Zids, beni bekliyordu," dedi Baiba. "Bana raporu vermezsem Upitis'in öleceğini söyledi."</p>

  <p>"Upitis tabi ki masum," dedi Putnis. "Murniers, Upitis'in kız kardeşinin iki küçük çocuğunu rehin alarak Upitis'e Binbaşı Liepa'nın katili olduğunu itiraf etmezse çocukları öldüreceğini söylemişti. Murniers'in yapabileceklerinin sınırı yoktur. Ne mene biri olduğu tüm ulusa açıklanıp Çavuş Zids'le birlikte tutuklanarak idam edildiklerinde tüm ulus rahat bir soluk alacak. Binbaşının raporunu yayınlayacağız. Bu rapor yalnızca mahkemede değil, tüm ulusa sunulacak. Sınırlarımızın dışındaki ulusların da bu rapora ilgi göstereceklerinden eminim."</p>

  <p>Wallander bedenindeki gerginliğin yok olduğunu hissetti. Her şey bitmişti.</p>

  <p>Putnis gülümsedi.</p>

  <p>"Geriye bir tek Binbaşı Liepa'nın yazdığı raporu okumak kalıyor," dedi. "Artık evinize gönül rahatlığıyla dönebilirsiniz. Dedektif Wallander. Yardımlarınız için size çok teşekkür ederiz."</p>

  <p>Wallander cebindeki numarayı çıkarıp uzattı.</p>

  <p>"Mavi bir dosya," dedi. "Teslimat bölümünde naylon bir torbanın içinde! Torbanın içindeki plakları geri isterim ama."</p>

  <p>Putnis güldü. "Gerçekten de çok zeki bir insansınız. Bay Wallander. Gerekmedikçe asla yanlış bir adım atmıyorsunuz."</p>

  <p>Putnis'in sesindeki bir şey mi onu ele vermişti? Wallander bu düşünceye tam olarak nasıl kapıldığını bilmiyordu ama Putnis numaranın yazılı olduğu kâğıdı cebine atarken Wallander yaşamının en büyük hatasını yaptığını anladı. Neden anladığını anlamadan gerçeği görüverdi. Akılcı düşünceyle içgüdüler arasındaki farkı artık ayırt edemez olmuş, ağzı kurumuştu.</p>

  <p>Putnis tabancasını çıkardığında hala gülümsüyordu. Adamları yanlarına yaklaşmış, silahlarının namlularını Baiba'yla Wallander'e çevirmişlerdi. Baiba nelerin olduğunu tam olarak algılamamıştı, Wallander de korku ve aşağılanma duyguları içindeydi. Tam o sırada çatının kapısı açıldı ve Çavuş Zids içeri girdi. Wallander şaşkınlık içinde çavuşun onca zaman kapının arkasında durduğunu ve sırasının gelmesini beklediğini fark etti. Gösteri artık sona ermişti ve çavuşun gizlenmesine neden kalmamıştı.</p>

  <p>"Bu sizin yaptığınız tek hata," dedi Putnis ifadesiz bir sesle. "Size az önce anlattıklarımın tümü de doğruydu. Gerçek olmayan tek şey kendi hakkımda söylediklerimdi. Murniers'le ilgili söylediklerim aslında benim için geçerliydi. Hem haklı, hem de haksızdınız Bay Wallander. Eğer benim gibi bir Marksist olsaydınız insanın bu dünyada ayakta durabilmesi için başının üstünde durması gerektiğini anlardınız."</p>

  <p>Putnis bir adım geriledi. "İsveç'e dönmenizin artık olanaksız olduğunu anladığınızdan eminim," dedi. "Ama burda, çatıda olduğunuz için cennete çok yakın olduğunuzu da unutmamalısınız."</p>

  <p>"Baiba'yı öldürmeyin," diye yalvardı Wallander. "Onu öldürmeyin."</p>

  <p>"Çok üzgünüm," dedi Putnis.</p>

  <p>Tabancasını doğrulttu ve Wallander, onun önce Baiba'yı öldüreceğini fark etti. Yapabileceği bir şey yoktu, burada, Riga'nın merkezindeki bir çatıda ölecekti. Tam o anda da çatının kapısı hızla açıldı. Putnis şaşırarak bu beklenmedik sesin nereden geldiğini anlamak için başını çevirdi. Silahlı bir polis ordusu Murniers'in liderliğinde çatıya gelmişti. Silahını doğrultmuş Albay Putnis'i görünce bir an bile duraksamadı. Tabancasını çoktan çekmişti ve Putnis'i üç kurşunla göğsünden vurdu. Wallander, Baiba'yı korumak amacıyla kendini onun üstüne attı. Çatıda silah sesleri birbiri arkasından patlıyordu. Murniers'le Putnis'in adamları bacaların arkasına saklanmaya çalıştı. Wallander ateş hattında kaldığını görünce Baiba'yı Putnis'in cesedinin arkasına doğru çekmeye çalıştı. Birden Çavuş Zids'in bacalardan birinin arkasından yavaşça çıktığını gördü. Bakışları karşılaştı. Zids daha sonra Baiba'yı fark etti ve Wallander oradan kaçıp kurtulabilmesi için kendisiyle Baiba'yı rehin alacağını anladı. Murniers'in adamları Putnis'inkilerden daha fazlaydı ve Putnis'in adamlarının çoğu öldürülmüştü. Wallander, Putnis'in tabancasının cesedin hemen yanında olduğunu gördü ama uzanıp tabancayı alamadan Zids aniden üstüne atladı. Wallander sakat eliyle Zids'in yüzüne bir yumruk attı ve hemen arkasından da acıyla inledi. Yumruk darbesiyle yere yuvarlanan Zids'in ağzından kan akıyordu ama yine de çok kötü bir darbe almamıştı. Hem kendisine, hem de müdürüne birçok sorun yaratmış İsveçli polise tabancasını doğrulttuğunda gözlerinde yoğun bir nefret vardı. Ama isabet ettiremedi. Wallander ölmediğini fark ettiğinde Baiba'nın yanı başında yere çömeldiğini gördü. Genç kadının elinde Putnis'in tabancası vardı ve Çavuş Zids'i alnının tam ortasından vurdu. Baiba ağlamaya başladı ama Wallander bunun hem korkudan, hem de rahatlamadan kaynaklandığını biliyordu.</p>

  <p>Çatıdaki silah sesleri başladığı gibi birden kesildi. Putnis'in iki adamı yaralanmış, diğerleri de ölmüştü. Murniers göğsünden yaralanan adamlarından birine baktıktan sonra Baiba ile Wallander'in yanına yaklaştı.</p>

  <p>"Olaylar bu şekilde geliştiği için çok üzgünüm," dedi. "Ama Putnis'in söylediklerini öğrenmem gerekiyordu."</p>

  <p>"Binbaşının raporunu okuduktan sonra her şeyi öğreneceksiniz," dedi Wallander.</p>

  <p>"Böylesi bir belgenin olduğundan nasıl emin olabilirdim? Ve belgeyi bulduğunuzdan?"</p>

  <p>"Sorarak," diye karşılık verdi Wallander.</p>

  <p>Murniers başını iki yana salladı. "Eğer ikinizden biriyle bağlantı kursaydım Putnis'e savaş ilan etmiş olurdum; o da hiç zaman yitirmeden ülkeden kaçardı ve onu bir daha asla ele geçiremezdik. Putnis'in köpeklerini adım adım izleyerek sizleri korumaktan başka çarem yoktu."</p>

  <p>Wallander birden artık bunları dinlemekten bıktığını fark etti. Eli çok ağrıyordu. Baiba'nın elini tutarak ayağa kalktı.</p>

  <p>Ama hemen sonra da düşüp bayıldı. Kendine geldiğinde hastanedeydi, eli sarılmıştı ve ağrımıyordu. Albay Murniers elinde sigarasıyla kapının eşiğinde durmuş gülümsüyordu.</p>

  <p>"Şimdi kendinizi daha iyi hissediyorsunuz, değil mi?" diye sordu. "Doktorlarımız çok iyidir. Eliniz kırılmıştı. Çekilen röntgenleri beraberinizde götürebilirsiniz."</p>

  <p>"Neler oldu?" diye sordu Wallander.</p>

  <p>"Bayıldınız. Sizin yerinizde olsaydım ben de bayılırdım." Wallander etrafına bakındı. "Baiba nerde?"</p>

  <p>"Evinde. Birkaç saat önce onu evine bıraktığımda oldukça sakin görünüyordu."</p>

  <p>Wallander'in ağzı kurumuştu. Yerinde hafifçe doğruldu. "Kahve," dedi. "Acaba kahve içebilir miyim?" Murniers kahkahalarla gülmeye başladı.</p>

  <p>"Sizin kadar çok kahve içen birine hiç rastlamadım," dedi. "Elbette içebilirsiniz. Kendinizi iyi hissediyorsanız ofisime gelmenizi ve her şeyi orda rahat rahat konuşmayı öneriyorum. Sonra da Baiba'nın evine gidersiniz. Konuşacak birçok şeyiniz olduğundan eminim. Eliniz yeniden ağrırsa polis doktoru size bir ağrı kesici iğne yapar. Elinizi muayene eden doktor ağrıyabileceğim söyledi."</p>

  <p>Arabaya bindiler. Hava kararmaya başlamıştı. Polis merkezine giden avludan geçerlerken Wallander içinden bunun son olmasını diledi.</p>

  <p>Karakola giderlerken Murniers büyük mağazadan mavi dosyayı almıştı.</p>

  <p>"Dosyayı orda saklamam iyi oldu," dedi Wallander.</p>

  <p>Murniers, ona şaşkınlıkla baktı. "İyi mi oldu?" diye yineledi. "Harika oldu. Bu çok gerekliydi. Dedektif Wallander. Putnis artık yolumuza çıkamayacak olsa bile bu tüm sorunlarımızın çözüldüğü anlamına gelmiyor. Bizler hala aynı dünyada yaşıyoruz. Karşıt güçler tarafından paramparça edilmiş bir ülkede yaşıyoruz ve bir polis albayının göğsüne isabet eden üç kurşun bu gerçeği ne yazık ki değiştirmez."</p>

  <p>Koridorda Murniers'in odasına giderlerken Wallander bu sözleri düşündü. Kapının önünde bir görevli elinde kahve tepsisiyle onları bekliyordu. Wallander bu odayı ilk gelişini anımsadı. Sanki her şey çok uzaklarda kalmış gibi geliyordu ona şimdi. Bu olanları tam olarak algılayabilecek miydi?</p>

  <p>Murniers çekmeceden bir şişe çıkararak masanın üstündeki bardakları doldurdu.</p>

  <p>"Bu kadar çok kişi öldükten sonra kadeh kaldırmak hoş olmayabilir," dedi. "Ama yine de bunu hak ettiğimizi sanıyorum. Özellikle siz Dedektif Wallander."</p>

  <p>"Ben bir dizi hatanın dışında bir şey yapmadım," dedi Wallander. "Yanlış iz peşindeydim ve ancak çok geç olduktan sonra gerçeği görebildim."</p>

  <p>"Tam tersine," dedi Murniers. "Yaptıklarınızdan ve yürekliliğinizden çok etkilendim."</p>

  <p>Wallander başını iki yana salladı. "Ben yürekli biri değilim," dedi. "Ölmemiş olmama çok şaşıyorum."</p>

  <p>İçkilerini bitirdikten sonra binbaşının dosyasını alarak kanepeye geçip oturdular.</p>

  <p>"Size tek bir şey sormak istiyorum," dedi Wallander. "Upitis'e ne oldu?"</p>

  <p>Murniers düşünceli bir şekilde başını salladı. "Putnis'in acımasızlığıyla gaddarlığının sınırı yoktur, önün bir günah keçisine gereksinimi vardı ve bu da Upitis oldu. Ayrıca sizi ülkenize geri göndermesi için de bir bahaneye gereksinimi vardı. Daha en başından onun sizin yetenekleriniz karşısında nasıl tedirgin olduğunu ve korktuğunu gördüm. Adamlarına o masum iki çocuğu kaçırmalarını emretti. Dedektif Wallander. Anneleri Upitis'in kız kardeşi olan iki küçük çocuğu. Upitis eğer Binbaşı Liepa'yı öldürdüğünü söylemeseydi o çocuklar ölecekti. Bu yüzden de Upitis'in başka bir seçeneği yoktu. Aynı durumda olsaydım ben de aynı şeyi yapardım diye düşünüyorum. Ama artık serbest. Baiba Liepa, onun bir hain olmadığını biliyor. Ayrıca rehin tutulan çocukları da bulduk."</p>

  <p>"Her şey İsveç kıyılarına çarpan ve içinde iki ceset olan bir tahlisiye botuyla başladı," dedi Wallander kısa bir süre sonra.</p>

  <p>"Albay Putnis'le arkadaşları İsveç dâhil birçok ülkeye uyuşturucu kaçakçılığıyla ilgili geniş çaplı bir operasyon başlatmışlardı," dedi Murniers. "Putnis, İsveç'e bir dizi ajan yerleştirmişti. İsveç'te yaşayan bir grup Letonyalının izlerini bulmuşlardı. Letonya özgürlük hareketinin itibarını sarsacak bir şekilde uyuşturucuları dağıtmaya hazırlanıyorlardı. Ama Ventspils'den yüklenen uyuşturucuların başına hiç beklenmedik bir şey geldi. Galiba albayın adamlarından bazıları daha çok para kazanmak için kendi başlarına uyuşturucu ticaretine başladılar. Bu adamlar yakalandı, öldürüldü ve bir tahlisiye botuna atıldı. O kargaşada hiç kimse uyuşturucuların tahlisiye botuna gizlendiğini düşünemedi. Hatırladığım kadarıyla bütün bir günü botu bulmak için geçirmişlerdi ama bulamadılar. Galiba botun İsveç kıyılarına vurması konusunda kendimizi şanslı kabul etmeliyiz, eğer durum böyle olmasaydı Albay Putnis amacına ulaşacaktı. Botun içinde bir şey olmadığını öğrendiklerinde karakolunuzdan botu çalan da Putnis'in ajanlarıydı."</p>

  <p>"Başka bir şey daha olmalı," dedi Wallander düşünceli bir sesle. "Binbaşı Liepa ülkesine döndüğü gün Putnis neden onu öldürmeye karar verdi?"</p>

  <p>"Putnis kendini kaybetmişti. Binbaşı Liepa'nın İsveç'te ne yaptığını bilmiyordu ve onun yaşamasının kendisi için çok tehlikeli olacağına karar vermişti. Binbaşı Liepa, Letonya'da olduğu sürece sürekli olarak onu izleyecek ve soluk almasına izin vermeyecek ti. Albay Putnis öfkeden kendini kaybetti. Çavuş Zids'e Binbaşı Liepa'yı öldürme emri verildi ve o da bu emre uydu."</p>

  <p>Bu sözlerden sonra odada derin bir sessizlik oldu. Wallander, Murniers'in yorgun ve kaygılı olduğunu gördü.</p>

  <p>"Şimdi ne olacak?" diye sordu Wallander sessizliği bozarak.</p>

  <p>"Binbaşı Liepa'nın dosyasını en ince ayrıntısına değin inceleyeceğim," diye karşılık verdi. "Ondan sonra nelerin olacağına karar vereceğiz."</p>

  <p>Bu yanıt Wallander'i tedirgin etti. "Raporun yayınlanması gerek."</p>

  <p>Murniers karşılık vermedi, Wallander, onun bu konuda kendisi kadar kararlı olmadığını fark etti. Onun düşünceleri ve çıkarları Baiba Liepa'yla arkadaşlarınınkine uymuyordu anlaşılan. Onun için Putnis'in maskesini düşürmek yeterliydi. Olanları kamuoyuna açıklama konusunda Murniers'in farklı düşünceleri olduğu ortadaydı. Wallander, Binbaşı Liepa'nın raporunun hasıraltı edilmesinden korkuyordu.</p>

  <p>"Binbaşının yazdıklarının bir kopyasını rica ediyorum," dedi.</p>

  <p>"Letonya dilini bildiğinizi sanmıyorum," dedi.</p>

  <p>"İnsan her şeyi bilemez," diye karşılık verdi.</p>

  <p>Murniers bir süre hiç konuşmadan ona baktı. Wallander, onun gözlerinin içine bakınca hemencecik pes etmemesi gerektiğini fark etti. Murniers'i bir daha görmeyecekti ve bozguna uğramaya da hiç niyeti yoktu. Kısa boylu miyop binbaşıya bunu borçluydu.</p>

  <p>Murniers kararını verdi. Masanın altındaki zile bastı ve bir görevli elinde mavi dosyayla içeri girdi. Kısa bir süre sonra Wallander belgenin fotokopisini almıştı. Ne var ki, bu belgenin varlığından çok az kişinin haberi olacağını biliyordu. Murniers bu raporun var lığının sorumluluğunu asla üstlenmeyecekti. İsveçli Dedektif Wallander'e belgenin bir kopyasının verilmesi dost uluslar arasında var olan tüm yasalar ve kurallara aykırıydı ama o bunda bir sakınca görmemişti.</p>

  <p>Eğer biri soracak olursa, ki Wallander bunu pek olası görmüyordu, Murniers nasılsa söyleyecek bir şeyler bulurdu. Wallander onun buna neden izin verdiğini anlayamadı. Bunu binbaşının anısına mı yapmıştı? Yoksa ülkesi için mi? Ya da Wallander'in onca şeyden sonra bir yolculuk armağanı hak ettiğini mi düşünmüştü?</p>

  <p>Konuşmaları sona erdi. Artık daha fazla söyleyecek bir şey kalmamıştı.</p>

  <p>"Şu anda kullandığınız pasaportun süresinin bitmek üzere olduğunu biliyorum," dedi Murniers. "Ama hiçbir sorunla karşılaşmadan İsveç'e dönmenizi sağlayacağım. Ne zaman dönmeyi düşünüyorsunuz?"</p>

  <p>"Yarın döneceğimi sanmıyorum," diye karşılık verdi Wallander. "Herhalde öbür gün dönerim."</p>

  <p>Albay Murniers avluda bekleyen arabaya kadar ona eşlik etti. Wallander birden Peugeot'sunun Polonya sınırından uzak olmayan bir yerde, Almanya'daki bir çiftlikte olduğunu hatırladı.</p>

  <p>"Arabamı nasıl alacağımı bilemiyorum," dedi.</p>

  <p>Murniers, ona şaşkınlıkla baktı. Wallander, Murniers gibi insanların Letonya'da daha iyi bir gelecek sağlamaya ne denli yaklaştıklarını hiçbir zaman anlayamayacaktı. O yalnızca kendisine izin verilen bölümü anlayabilmişti. Bu, asla tersine çeviremeyeceği bir kaya gibiydi. Murniers, Wallander'in Letonya'ya nasıl girdiğini bilmiyordu.</p>

  <p>"Neyse, önemli değil," dedi Wallander.</p>

  <p>Ah şu lanet olasıca, Lippman diye geçirdi içinden öfkeyle. Acaba sürgündeki Letonya grupları arabalarını kaybeden İsveçli polisler için bir fon ayırdılar mı?</p>

  <p>Böylesi bir şeyin olmayacağını biliyordu. Belki de yorgunluktan hala tam olarak düşünemiyordu. Doğru dürüst dinlenmeden önce bu tür şeyleri düşünmese iyi ederdi.</p>

  <p>Wallander'i Baiba Liepa'ya götürecek arabanın yanına geldiklerinde vedalaştılar.</p>

  <p>"Havaalanına sizi geçirmeye geleceğim," dedi Murniers. "İki biletiniz olacak, bunlardan biri sizi Helsinki'ye, diğeriyse Helsinki'den Stockholm'e götürecek. İskandinav ülkelerinde pasaport kontrolü yapılmadığından kimse Riga'ya geldiğinizi öğrenmeyecek."</p>

  <p>Araba hareket ederek avludan çıktı. Arka koltuğu şoförden ayıran bir cam panel vardı. Wallander arabanın içinde otururken Murniers'in söylediklerini düşündü. Kimse onun Riga'ya geldiğini öğrenmeyecekti. Bu konuyu babasıyla bile konuşamayacağını fark etti. Böylesi bir olayın gizli kalmasında sayılamayacak kadar yarar vardı. Ayrıca anlatsa bile ona kim inanırdı?</p>

  <p>Başını arkaya dayayarak gözlerini kapadı. Şu anda en önemli şey Baiba Liepa'ydı. İsveç'e döndükten sonra olacaklarıysa o zaman düşünürdü.</p>

  <p>Baiba Liepa'nın evinde iki gün kaldı. Aklına daha iyi bir tanımlama gelmediğinden "doğru an"ı bekleyip durmuş ama bu doğru an da hiç gelmemişti. Bu tanımlamasına en uygun ansa ikinci akşam kanepede oturup fotoğraflara baktıkları andı. Murniers'ten ayrılıp genç kadının evine geldiğinde Baiba, onu sanki bir yabancıyı karşılamasına karşılamıştı. Neden rahatsız olduğunu saptayamadan rahatsız olmuştu. Zaten ne bekliyordu ki? Genç kadın, ona tavuklu güveç pişirmişti ama tavuklar lezzetli değildi. Wallander, onun iyi bir aşçı olmadığını anladı. Onun bir entelektüel olduğunu aklımdan çıkarmamalıyım, diye geçirdi içinden. Yemek pişirmek yerine toplumu daha iyi bir yere getirmeyi düşleyen biri o. Yan yana mutlu bir şekilde her zaman yaşayamamalarına karşın dünyada her iki türe de gereksinme vardı.</p>

  <p>Wallander yoğun bir melankoliye kaptırmıştı kendini ama neyse ki, bunu belli etmedi. O bu dünyadaki iyi aşçılardan biriydi. Hayalci biri değildi. Polisin de zaten hayalci olması söz konusu değildi, onlar gözlerini gökyüzüne dikmek yerine burunlarını akla hayale gelebilecek her türlü pisliğe sokmak zorundaydılar. Ama öte yandan genç kadına âşık olmaya başladığının farkındaydı, zaten bu yüzden de yoğun bir melankoliye kaptırmıştı kendini. Dünyanın en tehlikeli ve garip görevini yerine getiren biri olarak yüreğindeki bu acıyı bir kenara atmaya çalıştı. Baiba, ona ertesi gün Stockholm'e vardığında arabasının orada kendisini bekliyor olacağını söylediğinde buna hemen hemen hiç tepki göstermedi. Kendine acımaya başlamıştı.</p>

  <p>Baiba, ona kanepede bir yatak yapmıştı. Wallander yan odadan gelen genç kadının düzenli soluklarını duyabiliyordu. Yorgun olmasına karşın uyuyamamıştı. Sürekli olarak kalkıyor, evin içinde dolaşıyor ve binbaşının öldürüldüğü sokağa bakıyordu. Köpekler artık orada değildi, onlar da Putnis'le birlikte ölmüşlerdi. Geriye yalnızca acı dolu bir boşluk kalmıştı.</p>

  <p>Ülkesine dönmeden bir gün önce Binbaşı Putnis'in Inese ve arkadaşlarını gömdükleri mezarları ziyaret ettiler. Mezarların başında ikisi de hıçkırarak ağladı. Wallander terk edilmiş bir çocuk gibi ağlıyor, bir yandan da ne mene bir dünyada yaşadığını ilk kez fark etmişçesine içini çekip duruyordu. Baiba beraberinde getirdiği gülleri mezarların üstüne serpti.</p>

  <p>Wallander, ona binbaşının belgelerinin fotokopisini vermişti ama Baiba henüz bunları okumamıştı.</p>

  <p>Riga'dan ayrıldığı sabah kar yağıyordu.</p>

  <p>Murniers, Wallander'i havaalanına götürmek üzere Baiba'nın evine gelmişti. Kapıda birbirlerine sanki batan bir gemiden kurtulan iki yolcu gibi sarılmışlar ve sonra da Wallander arabaya binmişti.</p>

  <p>Wallander uçağa binmek üzere çıkış kapısına doğru gitmeye hazırlandı.</p>

  <p>"İyi yolculuklar," dedi Murniers.</p>

  <p>O da gittiğime seviniyor olmalı, diye geçirdi içinden Wallander. Beni özlemeyeceğinden eminim.</p>

  <p>Uçak rotasını Riga'nın sol tarafına çevirdi ve sonra da pilot uçağı Finlandiya Körfezi'ne yöneltti. Uçak daha tam olarak havalanmadan Wallander başını arkaya yasladı ve derin bir uykuya daldı.</p>

  <p>Akşamüstü Stockholm'e indi. Havaalanında adının anons edildiğini ve danışmada beklenildiğini duydu. Görevlilerden biri içinde pasaportu ve arabasının anahtarı olan zarfı uzattı. Arabası taksi durağının hemen arkasında duruyordu. Wallander arabasının yıkanmış ve tertemiz olduğunu gördü. Arabanın içi sıcacıktı. Biri arabada oturmuş, kendisini beklemiş olmalıydı. Hiç zaman yitirmeden arabasına atlayarak Ystad'a, oradan da Mariagatan'daki evine gitti. Eve vardığında şafak sökmek üzereydi.</p>

  <p> </p>
</body>
</html>
