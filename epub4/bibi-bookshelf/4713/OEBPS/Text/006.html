<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>4. BÖLÜM</title>
</head>

<body>
  <h1 class="h11">4. BÖLÜM</h1>

  <p>Wallander sabah sekiz civarında karakola geldiğinde sanki her şey birden olup bitmiş gibiydi.</p>

  <p>Isı yeniden sıfırın altına düşmüştü ve dondurucu bir soğuk vardı. Wallander bir gece önceki sorunlardan arınmış, çok iyi uyumuştu. Kendini dinlenmiş hissediyordu. Tek kaygısı o gün öğleden sonra babasıyla Malmö'ye giderken babasının vereceği tepkiydi.</p>

  <p>Koridorda Martinsson'a rastladı ve arkadaşının yüzünden çok önemli bir şey olduğunu anladı. Martinsson odasında oturamayacak kadar huzursuz olduğunda herkes çok önemli bir şeyin olduğunu artık öğrenmişti.</p>

  <p>"Kaptan Österdahl botun gizemini çözdü," dedi Martinsson. "Vaktin var mı?"</p>

  <p>"Her zaman vardır," dedi Wallander. "Odama gel. Svedberg'i de çağıralım."</p>

  <p>Birkaç dakika sonra Wallander'in odasına toplanmışlardı.</p>

  <p>"Kaptan Österdahl gibi kişileri aramıza almalıyız," dedi Martinsson. "Emniyet güçlerinde alışılmışın dışındaki konularda deneyimli olanlar için bir birim oluşturulmalı."</p>

  <p>Wallander onaylarcasına başını salladı. O da zaman zaman aynı şeyi düşünürdü. Ülkenin dört bir yanında anlaşılması güç, özel konularda uzman birçok kişi vardı. Herkes Harjedalen'deki bir kerestecinin nasıl yalnızca polisi değil, aynı zamanda içki konusunda uzman olan kişileri de yanıltan, Asya ülkelerinde üretilen bira şişesini tanımlamasını henüz unutmamıştı. Kerestecinin bulduğu bu delil çözümlenmesi olanaksız olan bir cinayetin aydınlanmasına yardımcı olmuştu.</p>

  <p>"Bana herkesin bildiği gerçekleri söyleyerek yüksek maaş alan o danışmanlar yerine Kaptan Österdahl gibi birini ver, ben her şeyi bir çırpıda çözümleyeyim," dedi Martinsson. "Bize yardım etmeye hazır."</p>

  <p>"Yardımcı oldu mu?"</p>

  <p>Martinsson cebinden not defterini çıkararak masanın üstüne attı. Bunu sanki şapkasının içinden tavşan çıkaran bir sihirbaz havasıyla yapmıştı. Wallander, onun bu tavırlarına sinirlenmeye başlamıştı. Martinsson'un bu dramatik tavırları onu gerçekten de sinirlendiriyordu ama belki de bu Liberal Parti üyelerinin davranış biçimiydi.</p>

  <p>"Heyecanla bekliyoruz," dedi Wallander kısa bir sessizlikten sonra.</p>

  <p>"Sizler dün akşam evlerinize gittikten sonra Kaptan Österdahl'la ben bodrumdaki botu uzunca bir süre inceledik," dedi Martinsson. "Kaptan her gün öğleden sonra briç oynadığından ve bu alışkanlığından vazgeçmek istemediğinden bu incelemeyi daha önce yapamamıştık. Yaşlı bir beyefendi olan Kaptan Österdahl'ın çok keskin gözlemleri var. Onun yaşına geldiğimde ben dc onun gibi olmak isterim."</p>

  <p>"Hadi sadede gel," dedi Wallander. Yaşlı beyefendilerin nasıl inatçı olduklarını babasından çok iyi biliyordu.</p>

  <p>"Botun çevresini bir köpek gibi inceledi," diye sürdürdü konuşmasını Martinsson. "Onu kokladı bile. Sonunda da botun en az yirmi yıllık ve Yugoslav malı olduğunu açıkladı."</p>

  <p>"Bunu nasıl anladı?"</p>

  <p>"İmalat tarzından, kullanılan malzemelerin karışımından. Tüm delilleri göz önünde bulundurduğunda da bir an bile duraksamadı. Onun söylediklerinin tümü de bu not defterinde kayıtlı. İşlerini bilen insanlara hayranım."</p>

  <p>"Botun Yugoslav malı olduğuna ilişkin neden herhangi bir şey yazmıyordu üstünde?"</p>

  <p>"Bot değil," dedi Martinsson. "Bu Kaptan Österdahl'ın bana öğrettiği ilk şey oldu. Bu yalnızca bir filika, başka bir şey değil. Ve hangi ülkenin malı olduğunu gösteren bir işaretin neden olmadığına ilişkin harika bir açıklama yaptı. İmalatçılar cankurtaran filikaları genellikle Yunanistan ve İtalya'ya gönderiyorlarmış. Oradaki firmalar da bu filikaların üstüne sahte etiketler koyuyormuş. Asya'da imal edilen saatlere Avrupa ticari markaların konulması gibi!" "Başka neler söyledi?"</p>

  <p>"Birçok şey. Artık cankurtaran filikalarına ilişkin her şeyi ezbere biliyorum. Tarih öncesi dönemlerde bile birçok farklı cankurtaran filikaları varmış. Eski dönemlerde kullanılanlar kamışlardan yapılırmış. Burada sözünü ettiğimiz filika ise daha küçük Doğu Avrupa ya da Rus şileplerinde bulunulmuş. Bu tür filikalar asla İskandinav şileplerinde bulamazsınız. Çünkü denizyolları yetkilileri bunların kullanımını yasaklamış." "Neden?"</p>

  <p>Martinsson omuzlarını silkti.</p>

  <p>"Kaliteleri kötü olduğundan. Kolayca batabiliyorlarmış. Filikanın yapımında kullanılan lastik standartların çok altındaymış." Wallander bir an düşündü.</p>

  <p>"Kaptan Österdahl'ın incelemesi eğer gerçekten doğruysa bu filika doğrudan Yugoslavya'dan geldi demektir. Ne İtalya'ya ne de başka bir yere gitmedi ve üstünde de imalatçı firmanın adı yazılı değil. O zaman demek ki, burada Yugoslav bandıralı bir şilep konusu."</p>

  <p>"Bu şart değil," dedi Martinsson. "Bu filikalardan bazıları Rusya'ya dek uzanabiliyormuş. Bana kalırsa Moskova ile ona bağlı devletler arasında zorunlu mal takasının bir bölümü söz konusu olabilir. Kaptan, Haradskar açıklarında yakalanan Rus balıkçı teknesinde bunun eşi bir filika gördüğünü söyledi."</p>

  <p>"Ama bizlerin Doğu Avrupa bandıralı bir şilep üzerinde yoğunlaşabileceğimiz kesin, değil mi?"</p>

  <p>"Evet, Kaptan Österdahl'ın görüşü bu doğrultuda."</p>

  <p>"Güzel," dedi Wallander. "Hiç olmazsa bunu biliyoruz."</p>

  <p>"Ama bundan başka bir şey de bilmiyoruz," dedi Svedberg.</p>

  <p>"Telefon eden adam eğer bizimle bir daha bağlantı kurmazsa hiçbir şey öğrenemeyeceğiz," dedi Wallander. "Bu adamların Baltık Denizi'nin karşısından geldiklerinin dışında bir şey bilmiyoruz."</p>

  <p>Konuşması kapının vurulmasıyla kesildi. Bir polis memuru otopsi sonuçlarına ilişkin son ayrıntıları içeren zarfı getirmişti. Wallander arkadaşlarına raporu incelerken yanında kalmalarını söyledi. Rapora bakar bakmaz tepki gösterdi.</p>

  <p>"İşte burada ilginç bir şey var," dedi. "Mörth cesetlerin kanlarında ilginç bir şeyler bulmuş."</p>

  <p>"AİDS mi? "diye sordu Svedberg.</p>

  <p>"Hayır, uyuşturucu. Depresyonda sakinleştirici olarak kullanılan amfetamin, hem de yüksek dozda."</p>

  <p>"Uyuşturucu kullanan Ruslar," dedi Martinsson. "Ruslar uyuşturucu kullananlara işkence yapıp öldürüyorlar. Sonra da onlara takım elbise giydirip kravat takıyorlar. Ve Yugoslav malı tahlisiye botuna koyup denize atıyorlar."</p>

  <p>"Onların Rus olduklarını bilmiyoruz ki," dedi Wallander. "Aslında hiçbir şey bilmiyoruz."</p>

  <p>Björk'ün numarasını çevirdi. "Björk."</p>

  <p>"Ben Wallander. Martinsson ve Svedberg yanımda. Dışişlerinden yeni bir talimat gelip gelmediğini merak etmiştik."</p>

  <p>"Hayır henüz gelmedi. Ama yakında beni arayacaklarından eminim."</p>

  <p>"Biraz sonra Malmö'ye gitmem gerekiyor."</p>

  <p>"Git. Beni aradıklarında seni arar haber veririm. Ha, bu arada, gazeteciler canını sıkmaya başladı mı?" "Hayır, neden?"</p>

  <p>"Bu sabah Express gazetesi beni saat beşte uyandırdı. O andan itibaren de telefon susmak bilmiyor. Kaygılandığımı itiraf etmeliyim."</p>

  <p>"Ortada kaygılanacak bir şey yok. Ne olursa olsun, onlar istediklerini yazacaklardır."</p>

  <p>"İşte beni kaygılandıran da bu zaten! Bu tür söylentiler basında yayınlanmaya başlarsa soruşturma çıkmaza girebilir."</p>

  <p>"Şansımız yaver giderse belki yararlı bilgi verebilecek birileri ya da görgü tanıkları bizlerle bağlantı kurabilir."</p>

  <p>"Bundan kuşkuluyum. Ayrıca sabahın beşinde uyandırılmaktan da hiç hoşlanmıyorum. O saatte uyandırılan birinin uyku sersemliği içinde ağzından istemediği birçok şey çıkabilir."</p>

  <p>Wallander telefonu kapattı.</p>

  <p>"Paniğe kapılmayalım," dedi. "Şimdilik kendi soruşturmamızı yürütelim. Malmö'de yapmam gereken bir şey var. Yemekten sonra burada yeniden buluşalım."</p>

  <p>Svedberg ve Martinsson odadan çıktı. Wallander, onlara Malmö'ye iş için gideceğine ilişkin bir izlenim bıraktığı için kendini biraz tedirgin hissetti. Polislerin herkes gibi ellerine bir fırsat geçirdiklerinde mesai saatleri içinde kendi özel işlerini yaptıklarını biliyordu ama kendini yine de tedirgin hissediyordu. Çok geri kafalıyım, diye geçirdi içinden. Üstelik henüz kırk yaşındayım.</p>

  <p>Danışmadaki görevliye dışarı çıkacağını ve ancak yemekten sonra karakola geri döneceğini söyledi. Sonra da arabasına atlayarak Sandskogen'e oradan da Kaseberga'ya gitti. Yağmur durmuştu ama hava çok soğuktu ve sert bir rüzgâr esiyordu. Benzin almak için Kaseberga'da durdu. Daha vakit erken olduğundan rıhtıma giderek arabasını park edip dışarı çıktı. Rıhtımda hiç kimse yoktu. Gazete bayisiyle diğer dükkânlar kapalıydı. Garip bir dünyada yaşıyoruz, diye geçirdi içinden. Bu ülkenin büyük bir bölümü yalnız yazları yaşıyor. Kentlerin büyük bir bölümünde "kapalı" yazısıyla karşılaşıyoruz.</p>

  <p>Soğuğa karşın taş rıhtımda ilerledi. Görünürde tek bir gemi bile yoktu. Tahlisiye botundaki cesetleri düşündü. Kimdiler? Neden işkence yapılıp öldürülmüşlerdi acaba? Ceketlerini onlara kim giydirmişti?</p>

  <p>Saatine baktı, sonra da arabasına binerek babasının yaşadığı Löderup'un güney kesimine doğru yola çıktı. Babasını her zamanki gibi stüdyosunda resim yaparken buldu. İçeri girer girmez de burnuna keskin terebentin ve yağlıboya kokusu çarptı. Çocukluğuna geri dönmüş gibiydi. Wallander'in çocukluğuna ilişkin hiç unutmadığı anılarından biri resim sehpasının önünde duran babasıyla stüdyoyu saran bu kokuydu. Yıllardan beri hiçbir şey değişmemişti. Babası her zaman güneşin batışının resmini yapardı, bu asla değişmezdi. Ara sıra bu resme bir de kaz eklerdi.</p>

  <p>Wallander'in babası konuk odası ressamlarındandı. Yeteneğini o kadar kusursuz bir düzeye getirmişti ki, resimlerinin konusunu değiştirmeye gerek duymuyordu. Wallander daha ileriki yaşlarında bunun babasının tembelliğiyle ya da yeteneksizliğiyle bir ilgisi olmadığını ama bu tekdüzeliğin babasına yaşamını sürdürmek için gerek duyduğu güven duygusundan kaynaklandığını fark etmişti.</p>

  <p>Yaşlı adam fırçasını bir kenara koyarak ellerini kirli bir bez parçasına sildi. Üstünde her zamanki gibi bir tulum ve çizme vardı. "Hazırım," dedi.</p>

  <p>"Üstünü değiştirmeyecek misin?" diye sordu Wallander. Babası, ona hayretle baktı.</p>

  <p>"Neden değiştireyim ki? Bu günlerde insanlar alışverişe giderken takım elbisemi giyiyorlar?"</p>

  <p>Wallander babasıyla tartışmanın bir anlamı olmadığını fark etti. Babasının inatçılığıyla savaşamayacağının farkındaydı. Ayrıca yaşlı adam öfkelenebilir ve Malmö yolculuğunu işkenceye dönüştürebilirdi.</p>

  <p>"Nasıl istersen öyle olsun," dedi. "evet," diye karşılık verdi. "Öyle yapacağım."</p>

  <p>Malmö'ye doğru yola koyuldular. Babası manzarayı izliyordu. "Çok çirkin," dedi.</p>

  <p>"Çirkin olan ne?"</p>

  <p>"Skane kışları çok çirkinleşiyor. Hava gri, ağaçlar gri, gökyüzü gri. İnsanlar bile gri."</p>

  <p>"Haklı olabilirsin."</p>

  <p>"Elbette haklıyım. Bundan hiç kuşkum yok. Skane kışları berbat bir yer."</p>

  <p>Resim malzemeleri satan dükkân kentin merkezindeydi. Wallander dükkânın hemen önünde arabasını park edecek bir yer bulmuştu. Babası ne satın almak istediğini biliyordu: tuvaller, boyalar, fırçalar ve çakı alacaktı. Sıra aldıklarını ödemeye geldiğinde cebinden küçük bir cüzdan çıkardı. Wallander bir kenarda durmuş, babasını izliyordu. Aldıklarını taşımasına bile izin vermemişti babası.</p>

  <p>"İşte hepsi bu kadar," dedi babası. "Artık eve dönebiliriz." Wallander bir yerde durup bir şeyler yemeleri gerektiğini düşündü. Bunu babasına söyleyince şaşkınlıkla karşı çıkmadığını fark etti. Svedela Moteli'nin önünde arabadan indiler ve motelin kafeteryasına gittiler.</p>

  <p>"Burası selfservis," dedi Wallander. "Garson olduğunu sanmıyorum."</p>

  <p>"O zaman biz de başka bir yere gideriz," diye karşılık verdi babası. "Eğer bir lokantada yemek yiyeceksek birilerinin bana servis yapmasını isterim."</p>

  <p>Wallander babasının üstündeki lekeli tuluma kaygıyla bir göz attıktan sonra Skurup'daki pizzacıya gitmelerini önerdi, arabalarına atlayarak gittiler. Pizzacıda günün menusunu ısmarladılar. Yemeklerini yerken Wallander babasını hiçbir zaman istediği gibi tanıyamayacağını düşünüyordu. Eskiden onun diğer insanlardan çok farklı olduğunu düşünürdü ama şimdi bundan o kadar emin değildi. Geçen yıl kendisini terk eden karısı Mona, onu babasını tanımaya çalışmamakla suçlardı. Kimbilir belki de babamla aramda var olan benzerlikleri görmek istemiyorumdur. Belki ona benzemekten korkuyorum. İnatçı ve kendi görmek istediklerinin dışında bir şeyi kabul etmeyen biri olduğumu fark etmek istemiyor olabilirim.</p>

  <p>Ama aynı zamanda bir polisin inatçı olmasının bir avantaj olduğunu da düşünüyordu. Eğer birçok olayda üçüncü kişilerin kendisini inatçı diye değerlendirmeleri gibi davranmamış olsaydı karşılaştığı bu olayların çoğu çözülemeyecekti. Dik başlılık mesleki bir hastalık değildi.</p>

  <p>"Sağır mı oldun?" diye sordu babası. "Affedersin. Bir şey düşünüyordum."</p>

  <p>"Eğer karşımda put gibi oturacaksan bir daha seninle yemeğe çıkmam."</p>

  <p>"Ne söylememi istiyorsun?"</p>

  <p>"İşlerinin nasıl olduğunu anlatabilirsin. Kızından söz edebilirsin. Hatta bana kendine yeni bir sevgili bulduğunu bile söyleyebilirsin." "Yeni bir sevgili mi?" "Yoksa hala yaşama küs müsün?"</p>

  <p>"Hayır ama kendime yeni bir sevgili bulamadım henüz."</p>

  <p>"Neden?" "Bu işler sandığın kadar kolay olmuyor." "Peki, ne yapıyorsun?" "Ne demek istiyorsun?"</p>

  <p>"Çok zor bir soru mu sordum? Ben sana kendine yeni bir sevgili bulmak için ne yaptığını sordum, o kadar."</p>

  <p>"Eğer barlara gidip gitmediğimi soruyorsan, hayır gitmiyorum."</p>

  <p>"Hiçbir şey sormak istemiyorum. Yalnızca merak etmiştim. Her geçen yıl daha da tuhaflaşıyorsun."</p>

  <p>"Tuhaf mı?"</p>

  <p>"Sana söylediğim gibi yapmalıydın. Asla dedektif olmamalıydın."</p>

  <p>Demek yine aynı konuya döndük, diye geçirdi içinden Wallander. Hiçbir şey değişmiyor... Terebentin kokusu. 1967 yılının o buz gibi soğuk günü. O sırada hala Limhalm'daki evde oturuyorlardı, ama kısa bir süre sonra Wallander oradan ayrılacaktı. Bir mektup bekliyordu, postacıyı her gördüğünde koşarak mektup kutusuna gidiyor ve mektupları yırtarcasına açıyordu, sonunda beklediği mektup gelmişti. Polis Akademisi'ne kabul edilmişti ve sonbaharda okul başlıyordu. Koşarak babasının stüdyosuna gitmişti.</p>

  <p>"Polis Akademisi'ne kabul edildim!" diye bağırmıştı. Ne var ki, babası onu kutlamamıştı. Elindeki fırçayı bile bırakmamış, resim yapmayı sürdürmüştü. Wallander babasının batan güneşin altında kızıla boyanan bulutların resmini yapmayı sürdürdüğünü ve bir evlat olarak nedenli düş kırıklığına kapıldığını hala hatırlıyordu.</p>

  <p>Garson kahvelerini getirdi.</p>

  <p>"Dedektif olmamı neden istemediğini hala anlamış değilim," dedi Wallander.</p>

  <p>"Sen istediğini yaptın," dedi babası. "Bu bir yanıt değil."</p>

  <p>"Oğlumun sürekli olarak üstünde kurtçukların kaynadığı cesetlerin arasında dolaşacağı doğrusu hiç aklıma gelmezdi."</p>

  <p>Bu cevap Wallander'i şâşkına çevirmişti. Üstünde kurtçukların kaynadığı cesetler mi?</p>

  <p>"Ne demek istiyorsun?" diye sordu Wallander.</p>

  <p>Babası bu soruyu yanıtlamadı. Kahvesinin son yudumlarını içmekle yetindi.</p>

  <p>"Kahvem bitti," dedi. "Gidelim mi?"</p>

  <p>Wallander hesabı istedi. Ödedikten sonra da, sorularımı asla yanıtlayamayacak, diye geçirdi içinden. Emniyet güçlerine katılmama neden hiçbir zaman razı gelmediğini asla öğrenemeyeceğim.</p>

  <p>Lokantadan çıktıktan sonra arabaya atlayarak Löderup'e döndüler. Rüzgâr iyice sert esiyordu. Babası tuvalleri ve boyaları alarak stüdyoya götürdü.</p>

  <p>"Ne zaman iskambil oynayacağız?" diye sordu.</p>

  <p>"Bir iki gün içinde gelirim, oynarız," diye karşılık verdi Wallander.</p>

  <p>Daha sonra da arabasına atlayarak Ystad'a geri döndü. Öfkelensin mi yoksa sasırsın mı bir türlü kestiremiyordu. Sürekli olarak cesetlerin arasında dolaşmak! Babası ne demeye çalışıyordu? Odasına girdiğinde saat 12.45 olmuştu. Bu arada babasını bir daha gördüğünde ondan kesin bir yanıt almaya karar vermişti. Kendini zorlayarak bu konuyu kafasının bir kenarına atmış, yeniden dedektif olmaya çalışıyordu. İlk iş olarak Björk'le konuşacaktı ama ahizeyi kaldırıp onun numarasını çeviremeden telefonu çaldı. Ahizeyi kaldırdı.</p>

  <p>"Wallander."</p>

  <p>Hatta cızırtılar vardı. Adını bir kez daha yineledi. "Şu tahlisiye botuyla ilgilenen sen misin?"</p>

  <p>Wallander sesi tanımamıştı. Bu hızlı hızlı ve baskı altında konuşan bir erkek sesiydi. "Kimsiniz?"</p>

  <p>"Bu önemli değil. Ben tahlisiye botu için aramıştım." Wallander not defterine uzandı. "Geçen gün arayan sen miydin?"</p>

  <p>"Ben mi?" Adamın sesinde gerçek bir hayret ifadesi vardı. "Ystad'a yakın bir yerde kıyıya vuracak bir tahlisiye botu konusunda bizi uyaran sen değil miydin?"</p>

  <p>"Boş ver," diyerek adam telefonu kapattı.</p>

  <p>Wallander bu konuşmanın ayrıntılarını not defterine yazdı. Hata yaptığının farkındaydı. Adam tahlisiye botundaki cesetler hakkında konuşmak için onu aramıştı ama başka birinin de aradığını duyunca çok şaşırmış, hatta korkmuş ve telefonu kapatmıştı. Onun, Martinsson'un konuştuğu adam olmadığı ortadaydı. Bu da konuyla ilgili bilgisi olanların sayısının birden fazla olduğu anlamına geliyordu. Martinsson haklıydı; olanları kim gördüyse, bunları bir gemiden görmüş olmalıydı. Karakışta kimse tekneyle dolaşmaya çıkmayacağına göre görgü tanıkları bir geminin tayfaları olmalıydı. Ama hangi geminin? Bu Baltık Denizi'nden geçen herhangi bir feribot, bir balıkçı teknesi, bir şilep ya da bir petrol gemisi olabilirdi.</p>

  <p>Kapının eşiğinde Martinsson belirdi.</p>

  <p>"Hazır mısın?" diye sordu.</p>

  <p>Wallander, ona az önceki telefondan şimdilik söz etmemeye karar verdi. Tüm olanları yeniden gözden geçirdikten sonra meslektaşlarına bundan söz edecekti.</p>

  <p>"Henüz Björk'le konuşmadım," demekle yetindi. "Yarım saat sonra buluşalım."</p>

  <p>Martinsson odadan çıkınca Wallander, Björk'ü aradı. "Björk."</p>

  <p>"Ben Wallander. Nasıl gidiyor?" "Odama gel anlatacaklarım var."</p>

  <p>Wallander, Björk'ün ne anlatacağını merak etmişti.</p>

  <p>"Bir ziyaretçimiz olacak," dedi Björk. "Dışişleri araştırmamızda bize yardımcı olabilecek birini gönderiyor."</p>

  <p>"Dışişlerinden biri mi gelecek? Onlar cinayet soruşturması hakkında ne bilirler ki?"</p>

  <p>"Bilmiyorum ama bugün öğleden sonra burada olacakmış. Onu senin karşılamanın iyi olacağını düşünüyorum. Uçağı Sturup Havaalanı'na saat 17.20'de iniyor."</p>

  <p>"Tanrı âşkına!" dedi Wallander. "Bize yardım etmeye mi yoksa bize göz kulak olmaya mı geliyor?"</p>

  <p>"Bilmiyorum," dedi bir kez daha Björk. "Ayrıca bu daha başlangıç! Bil bakalım kim aradı?" "Şube müdürü mü?"</p>

  <p>Björk, ona şaşkınlıkla baktı. "Nasıl bildin?" "Bazen tahminlerimde yanılmam. Ne istiyormuş?"</p>

  <p>"Olayın içinde yer almak. Ayrıca bize biri cinayet, diğeriyse narkotik uzmanı iki kişi gönderiyor."</p>

  <p>"Onları da havaalanında karşılamam mı gerekiyor?"</p>

  <p>"Hayır. Onlar başlarının çaresine bakacak."</p>

  <p>Wallander bir an için düşündü. "Çok garip," dedi. "Dışişleri Bakanlığı neden buraya birini gönderiyor ki? Sovyet polisiyle bağlantı kurmuşlar mı? Ve de Doğu Blok'uyla?"</p>

  <p>"Dışişlerinin bana söylediğine göre her şey kitabına uygun yapılıyormuş, tabi bu ne demekse." Björk ellerini iki yana açtı. "Bu ülkede işlerin nasıl yürüdüğünü öğrenmem için yeterince uzun zamandır komiserlik yapıyorum. Buna karşın zaman zaman da kimse bana bir şey söylemiyor, beni karanlıkta bırakıyorlar. Bazen de Adalet Bakanlığı bu şekilde davranmaktan kaçınmıyor. Ama genellikle kendisine hiçbir açıklama yapılmayan İsveç kamuoyu."</p>

  <p>Wallander son yıllarda ortaya çıkan adaletle ilgili skandallardan haberdardı ve bunlar genellikle devlet kuruluşlarındaki gereksiz gizlilikten kaynaklanıyordu. Kamuoyunun kuşkularında haklı olduğu artık ortaya çıkmıştı. Gerçek gücün büyük bir bölümü gizli ve loş koridorlarda sıkışıp kalmış, denetimden iyice uzaklaşmıştı.</p>

  <p>Kapı vurulunca Björk, "Gir," diye bağırdı. Gelen Svedberg'di ve elinde akşam gazetelerinden biri vardı.</p>

  <p>"Bunu görmek isteyeceğinizi düşündüm," dedi. Wallander gazetenin birinci sayfasını görünce yüzünde hayret dolu bir ifade oluştu. İri puntolarla İskandinav kıyılarında bulunan cesetlerden söz ediyordu. Björk yerinden fırlayarak gazeteyi kaptı ve üçü de birbirinin üstünden yazıyı okumaya çalıştı. Wallander şaşkınlıkla gazetede yayınlanan resmine baktı. Resim, Lenarp cinayeti sırasında çekilmiş olmalı, diye geçirdi içinden.</p>

  <p>"Bu cinayeti, cinayet dedektiflerinden Knut Wallman araştırıyor."</p>

  <p>Björk gazeteyi bir kenara fırlattı. Yüzü kıpkırmızı olmuştu. Şakağındaki damar atmaya başlamıştı. Svedberg kapıya doğru gitti.</p>

  <p>"Her şeyi yazmışlar, ama adını yanlış yazmışlar," diye homurdandı Björk. "Sanki bu yazıyı sen Wallander ya da sen Svedberg yazmışsınız gibi. Gazete işin içine dışişlerinin girdiğini ve de şube müdürünün gelişmeleri yakından izleyeceğini biliyor. Tahlisiye botunun Yugoslav yapımı olduğunu bile yazmışlar. Benim bundan haberim bile yok. Doğru mu bu?"</p>

  <p>"Doğru," dedi Wallander. "Bu sabah bana bunu Martinsson söylemişti."</p>

  <p>"Bu sabah mı? Yapmayın, Tanrı âşkına! Bu lanet olası gazete ne zaman basıldı?"</p>

  <p>Björk odanın içinde volta atmaya başladı. Wallander'le Svedberg bakıştılar. Björk sinirlendiğinde bu geçmek bilmezdi.</p>

  <p>Björk yeniden gazeteyi alarak yüksek sesle okumaya başladı. " '<span class="t5">Rus polisi çöktü.</span> <span class="t5">İ</span><span class="t5">sveç yeni bir siyasi skandal</span><span class="t5">ı</span><span class="t5">n e</span><span class="t5">ş</span><span class="t5">i</span><span class="t5">ğ</span><span class="t5">inde!</span>' Bununla ne demek istiyorlar? Bunu bana açıklar mısınız? Wallander?"</p>

  <p>"Hiçbir şey anlamadım. Bence bizim uygulayacağımız en iyi ve akılcı yol bunları göz ardı etmek olacaktır."</p>

  <p>"İnsan böyle bir yazıyı nasıl göz ardı edebilir? Bu olaydan sonra medya bizi asla rahat bırakmayacaktır."</p>

  <p>Bu sözleri kanıtlamak istercesine telefon çaldı. Daily News gazetesinden bir muhabir gazetede çıkan yazıya ilişkin görüşlerini almak istiyordu. Björk ahizeyi eliyle kapattı.</p>

  <p>"Bir basın toplantısı düzenlesek iyi olacak. Ya da bir basın bülteni mi hazırlamalıyız acaba? Hangisi daha iyi? Ne dersin?"</p>

  <p>"İkisi de," diye karşılık verdi Wallander. "Ama basın toplantısı için yarını bekleyelim. Dışişlerinden gelecek olan adamın da belki söyleyecekleri vardır."</p>

  <p>Björk kararını gazeteciye açıkladıktan sonra onun hiçbir soru sormasına fırsat vermeden telefonu kapattı. Björk'le Wallander basın bülteni üstünde çalışırlarken Svedberg odadan çıktı. Wallander ayağa kalkıp odadan çıkmaya hazırlanırken, Björk, onu durdurdu.</p>

  <p>"Haberin dışarıya sızmasıyla ilgili bir şeyler yapmalıyız," dedi. "Benim çok saf davrandığım anlaşılıyor. Lenarp'daki cinayet olayı üstünde çalışırken geçen yıl bana bu konuda dert yandığını hala hatırlıyorum ama ben aşırı tepki almamak için seni fazla ciddiye almamıştım. Bu konuda şimdine yapabilirim dersin?" "Bir şey yapılabileceğini doğrusu pek sanmıyorum," dedi Wallander. "Ben bu dersi geçen yıl öğrenmiştim. Bu tür olaylara dayanmayı öğrenmeliyiz."</p>

  <p>"Bir an önce emekli olmayı ne denli çok istediğimi bilemezsin," dedi Björk kısa bir an düşündükten sonra. "Bazen tüm dünyanın bana cephe aldığını düşünüyorum."</p>

  <p>"Hepimiz zaman zaman bu tür duygulara kapılıyoruz," dedi Wallander. "Ben havaalanına gidip şu adamı karşılayayım bari. Adı ne?"</p>

  <p>"Törn."</p>

  <p>"Bu ilk adı mı?" "Bilmiyorum."</p>

  <p>Wallander odasına dönünce Martinsson'la Svedberg'in kendisini beklediğini gördü. Svedberg, Martinsson'a Björk'ün nasıl sinirlendiğini anlatıyordu. Wallander görüşmeyi kısa tutmaya karar verdi. Onlara kendisini arayan adamla ilgili bilgi verdikten sonra tahlisiye botunu birden fazla kişinin gördüğüne inandığını söyledi.</p>

  <p>"Seni arayan buralı biri miydi?" diye sordu Martinsson.</p>

  <p>Wallander evet dercesine başını salladı.</p>

  <p>"O zaman onun izini bir şekilde mutlaka bulmalıyız," dedi Martinsson. "Petrol gemileriyle şilepleri bir kenara bırakalım. Geriye ne kalıyor?"</p>

  <p>"Balıkçı tekneleri," dedi Wallander. "Skane'nin dışında kaç balıkçı teknesi var?"</p>

  <p>"Birçok," dedi Martinsson. "Şubat ayındayız ve çok azı limanda demirli duruyordur. Denizdeki balıkçı teknelerinin izini sürmek kolay olmayacak ama yapacağımız başka bireyde yok galiba."</p>

  <p>"Buna yarın karar veririz," dedi Wallander. "Her şey yarın değişebilir."</p>

  <p>Wallander arkadaşlarına Björk'ün anlattıklarını söyledi. Martinsson buna kendisi gibi bir tepki verdi ama Svedberg yalnızca omuzlarını silkmekle yetindi.</p>

  <p>"Bugün daha fazla yol alacağımızı sanmıyorum," dedi Wallander toplantıyı bitirirken. "Şu ana dek olanlara ilişkin bir rapor yazmam gerekiyor. Siz de kendi raporlarınızı yazsanız iyi olur. Yarın da cinayet bölümünden ve narkotikten gelecek kişilerle oturup tartışırız. Tabi bir de dışişlerinden gelecek olan Bay Törn var."</p>

  <p>Wallander havaalanına erkenden gitmişti. Her zamanki gibi yorucu ve uzun mesai saatleriyle düşük ücretlerden şikâyet eden polislerin yanına giderek onlarla kahve içti. Saat 17.15'de de gelen yolculara ayrılan bölüme geçip beklemeye başladı. Arada sırada da duvara monte edilmiş televizyon ekranına bakıyordu. Stockholm uçağının indiği haber verilince Wallander birden dışişlerinden gelen bu adamın kendisini üniformalı bir polisin karşılayacağını düşünmüş olabileceğini fark etti. Ellerimi eğer arkamda kavuşturup volta atarsam belki benim polis olduğumu anlar, diye geçirdi içinden.</p>

  <p>Gelen yolcuları dikkatle incelemeye koyuldu ama hiçbirinde karşılanmayı bekleyen bir ifade yoktu. Tüm yolcular çıktıktan sonra adamı kaçırdığını anladı. Dışişlerinde çalışanlar acaba nasıl insanlardır, diye geçirdi içinden. Sıradan insanlara mı yoksa diplomatlara mı benzerler? Peki ama, diplomatlar neye benzer?</p>

  <p>"Kurt Wallander," diye seslendi biri arkasından. Hızla dönünce genç bir kadın gördü. "Evet," dedi. "Ben Kurt Wallander."</p>

  <p>Kadın eldivenini çıkararak elini uzattı. "Ben Brirgitta Törn," dedi. "Dışişlerinden. Herhalde bir erkek bekliyordunuz?" "Haklısınız," diye karşılık verdi.</p>

  <p>"Hala fazla kadın diplomat yok," dedi Brirgitta Törn. "Ama yine de kadınlar İsveç Dışişleri Bakanlığı'nda önemli görevlerdeler." "Güzel," dedi Wallander. "Skane'e hoş geldiniz." Bagajların çıkmasını beklerlerken Wallander, onu gizlice süzüyordu. Çok çekici bir kadın değildi ama bakışlarında insanın dikkatini çeken bir şey vardı. Valizi aldığında, dönüp ona bakınca bunun ne olduğunu fark etti. Gözlerinde lens vardı. Evliliklerinin ilk yıllarında Mona da lens takıyordu.</p>

  <p>Arabaya gittiler. Wallander, ona Stockholm'de havanın nasıl olduğunu ve rahat bir yolculuk yapıp yapmadığını sordu. Genç kadın, onun sorularını yanıtladı ama araya bir mesafe koyduğu da hissediliyordu.</p>

  <p>"Century adındaki bir otelde yer ayırttım," dedi Törn, Ystad'a doğru yola koyulduklarında. "Şimdiye dek hazırladığınız tüm raporları okumak istiyorum. Tüm materyallerin bana verilmesi gerektiğine ilişkin size bir talimat verildiğini sanıyorum."</p>

  <p>"Hayır, verilmedi," dedi Wallander. "Kimse bu konuda bana bir şey söyleme diama ortada bir sır olmadığına göre elbette raporları okuyabilirsiniz. Dosya arka koltukta!" "Çok iyi," diye karşılık verdi.</p>

  <p>"Artık her şey açığa kavuştuğuna göre size bir şey sormak istiyorum," dedi Wallander. "Buraya neden geldiniz?"</p>

  <p>"Doğu'da olan alışılmışın dışında gerçekleşen her olay dışişlerini ilgilendirir. Ayrıca, İnterpol'e üye olmayan ülkeler hakkında yasal bilgi edinme konusunda size yardımcı olabiliriz."</p>

  <p>Politikacı gibi konuşuyor, diye geçirdi içinden Wallander. Söylediklerinde kuşku götüren bir şey yoktu.</p>

  <p>"Alışılmışın dışında her olay," diye yineledi Wallander. "İlginç bir saptama. İsterseniz size tahlisiye botunu gösterebilirim, karakolda duruyor."</p>

  <p>"Hayır, teşekkür ederim," dedi Törn. "Polisin işine karışmak istemem ama yarın sabah için bir toplantı ayarlarsanız memnun olurum. Olayların ne aşamada olduğuna ilişkin bir brifing almak isterim."</p>

  <p>"Toplantı için en iyi saat 08.00," dedi Wallander. "Şube müdürlüğünden bize ekstra eleman gönderileceğini duydunuz mu, bilmiyorum. Onların yarın burada olacaklarını sanıyorum." "Haberim var," dedi Törn.</p>

  <p>Century Oteli meydanın hemen arkasındaydı. Wallander arabasını otelin önüne park etti ve arka koltuktaki dosyayı aldı. Sonra da bagajı açarak genç kadının valizini çıkardı.</p>

  <p>"Daha önce Ystad'a gelmiş miydiniz?" diye sordu.</p>

  <p>"Hayır."</p>

  <p>"O zaman Ystad Karakolu adına sizi bu akşam yemeğe davet etmek istiyorum."</p>

  <p>Genç kadının yüzünde belli belirsiz bir gülümseme oluştu.</p>

  <p>"Çok naziksiniz," dedi. "Ama çalışmam gerek."</p>

  <p>Wallander sinirlendiğini hissediyordu. Belki de bu kadın kasaba polisiyle yemek yemeği bir küçüklük olarak görüyordu.</p>

  <p>"Continental Oteli'nin yemekleri çok güzeldir," dedi. "Meydana çıkınca hemen sağda. Sabah gelip sizi almamı ister misiniz?"</p>

  <p>"Ben kendim gelirim," dedi. "Her şey için çok teşekkür ederim."</p>

  <p>Wallander arabasına atlayarak evine gitti. Saat 18.30 olmuştu. Yaşamından hiç de hoşnut değildi. Yalnızca boş bir eve gitmek değildi canını sıkan. İş yaşamı da artık fena halde canını sıkmaya başlamıştı. Tüm bu sıkıntılar yetmezmiş gibi şimdi bir de sağlığı onunla oyun oynamaya başlamıştı. Eskiden işinde kendini güvende hissederdi ama artık hissetmiyordu. Bu güvensizlik duygusu geçen yıl Lenarp'da işlenen çiftte cinayeti çözmeye çalışırken başlamıştı. Eskiden Rydberg'le oturup İsveç'in artık eskisi gibi olmadığını, her şeyin olumsuzlukla dolu olarak değiştiğini ve ülkenin daha fazla sayıda emniyet gücüne gereksinimi olduğunu konuşurlardı. Wallander geçen zamanla birlikte yetersizliğinin de arttığını hissediyordu. İçindeki bu güvensizlik duygusunu yok etmesi olası değildi.</p>

  <p>Buzdolabından bir şişe bira aldı, televizyonu açıp kanepeye uzandı. Ekranda tüm ülkenin heyecanla izlediği şovlardan biri vardı.</p>

  <p>Wallander, Trelleborg Lastik Firması'ndaki iş fırsatını düşünmeye koyuldu. Kimbilir, belki de bu gereksinimi olduğu değişiklik için eşsiz bir fırsattı. Belki de insan bir süre polis olmalı ve daha sonra da yaşamını tümüyle farklı bir işe adamalıydı.</p>

  <p>Gece yarısına dek yatmadı.</p>

  <p>Telefon çaldığında salonun ışığını kapamak üzereydi. Hayır, bu akşam bari aramasınlar, diye geçirdi içinden. Yeni bir cinayetle uğraşmak istemiyorum. Ahizeyi kulağına götürür götürmez öğleden sonranın ilk saatlerinde kendisini arayan adamın sesini duydu.</p>

  <p>"Tahlisiye botu hakkında bazı şeyler biliyor olabilirim," dedi adam.</p>

  <p>"Bize yardımcı olacak her türlü bilgiye açığız," dedi Wallander.</p>

  <p>"Bildiklerimi size ancak bir şartla anlatırım; polisin anlatacaklarımı kimseye söylemeyeceğini garanti ederseniz."</p>

  <p>"İstediğiniz süre boyunca kimliğinizi gizli tutabilirsiniz."</p>

  <p>"Bu yeterli değil. Bu konuşma hakkında hiçbir şeyin açıklanmayacağının garantisini istiyorum."</p>

  <p>Wallander bir an düşündükten sonra adama söz verdi. Ama adam hala kararsızdı. Bir şeyden korkuyor olmalı, diye geçirdi içinden Wallander.</p>

  <p>"Size polis sözü veriyorum."</p>

  <p>"Polis sözüne pek güvenmem."</p>

  <p>"Güvenmelisiniz," dedi Wallander. "Kimse hakkımda olumsuz bir şey söyleyemez."</p>

  <p>Kısabil sessizlik olunca Wallander, onun hızlı soluklarını duydu.</p>

  <p>"Sanayi sitesini biliyor musunuz?" diye sordu adam birdenbire.</p>

  <p>Wallander biliyordu. Bu, kasabanın doğusundaki sanayi bölgesiydi.</p>

  <p>"Hemen oraya gelin," dedi adam. "Yol aslında tek yönlü ama bu saatte trafik olmaz. Motoru ve farları kapatın."</p>

  <p>"Nerde durmamı istiyorsunuz? Orası çok uzun bir cadde!"</p>

  <p>"Siz oraya gidin. Ben nasılsa sizi bulurum. Ama yalnız geleceksiniz. Aksi halde her şeyi unutun."</p>

  <p>Adam telefonu kapattı.</p>

  <p>Wallander kaygılanmıştı. Kendisine yardımcı olmaları için Martinsson'u ya da Svedberg'i araması gerektiğinin farkındaydı. Ama kaygılarını bir kenara atmaya zorladı kendini. Hem zaten ne olabilirdi ki?</p>

  <p>Kanepeden fırlayarak ayağa kalktı. Isı sıfırın altına inmişti, boş sokaktaki arabasına binerken soğuktan titriyordu.</p>

  <p>Oto galerileri ve dükkânlarla dolu caddeye saptığında gece zifiri karanlıktı. Yolun yarısına dek gittikten sonra farlarını ve motoru kapadı. Karanlıkta beklemeye koyuldu. Kontrol panelinin üstündeki floresan saatin ışığı gece yarısını geçtiğini gösteriyordu.</p>

  <p>00.30'da hiçbir şey olmadı. Saat 01.00'e kadar kimse gelmezse eve dönmeye karar verdi.</p>

  <p>Adam arabanın yanına gelinceye dek onu fark edememişti. Telaşla camı açtı. Adamın yüzü karanlıkta olduğundan Wallander, onu göremiyordu. Ama sesini hemen tanımıştı.</p>

  <p>"Arkamdan gel," dedikten sonra adam gecenin karanlığında yok olup gitti.</p>

  <p>Birkaç dakika sonra ters yönden bir araba yaklaştı ve farlarını yakıp söndürdü. Wallander onun arkasından giderek, kasabanın doğu kesiminden çıktılar.</p>

  <p class="p4">Wallander birden korktuğunu hissetti.</p>

  <p class="p4"> </p>
</body>
</html>
