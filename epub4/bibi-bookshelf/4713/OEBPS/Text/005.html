<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>3. BÖLÜM</title>
</head>

<body>
  <h1 class="h11">3. BÖLÜM</h1>

  <p>Sabaha karşı saat 02.00 civarında Wallander göğsünde yoğun bir ağrıyla uyandı. Ölmek üzere olduğunu hissetti. Dedektiflik mesleğinin yarattığı sürekli stres sonunda etkisini göstermişti. Mesleğinin bedelini ödüyordu. Utanç ve çaresizlik içinde kıpırdamadan karanlıkta yattı. Yaşamını sürekli erteleyip durmuştu. Kaygıları ve sancısı her geçen dakika daha da artıyor gibiydi. Artan korkularını bir süre bastıramadı ama daha sonra yavaş yavaş öz denetimini yeniden kazanmayı başardı.</p>

  <p>Dikkatle yataktan kalktı, giyindi ve arabasına binmek için aşağıya indi. Sancısı şimdi biraz daha azalmıştı ama yine de dalgalar halinde gelip gidiyordu. Kolundan aşağıya iniyor ve yeniden kalbine doğru çıkıyordu. Arabasına bindi. Sakin bir şekilde soluk almaya çalıştı ve sonra da boş caddelerde ilerleyerek hastanenin acil servisine doğru yola koyuldu. Kendisini ilgiyle dinleyen bir hastabakıcıya yaşadıklarını anlattı, hastabakıcı, onu sedyeye yatırdı ve muayene odalarından birine götürdü. Sancısı gelip gidiyordu. Birden yanı başında duran genç bir doktoru gördü. Bu kez de doktora göğsündeki sancıyı anlattı. Doktor, onu EKG makinesine bağladı. Kan basıncını ölçtüler, nabzını kontrol ettiler ve ona birçok soru sordular: hayır sigara içmiyordu, daha önce göğsünde bu tür ağrılar olmamıştı ve bildiği kadarıyla da ailesinde kalp hastalığı yoktu. Doktor EKG sonuçlarına baktı.</p>

  <p>"Önemli bir şey yok," dedi. "Her şey son derece normal görünüyor. Sizce bu ağrılar neden kaynaklanıyor?"</p>

  <p>"Bilmiyorum."</p>

  <p>Doktor, Wallander'in kayıtlarını inceledi.</p>

  <p>"Demek polissiniz," dedi. "Mesleğiniz gereği ara sıra birçok sorunla karşılaştığınızdan eminim." "Pek ara sıra diyemeyiz." "İçki içer misiniz?" "Herkes kadar."</p>

  <p>Doktor muayene masasının kenarına ilişerek elindeki notları bir kenara koydu. Wallander, doktorun çok yorgun olduğunu fark etti.</p>

  <p>"Kalp krizi geçirdiğinizi sanmıyorum," dedi. "Bence bedeniniz artık isyan etmiş ve size işleri biraz daha ağırdan almanız gerektiğini söylüyor. Bu konuda karar verecek olan sizsiniz."</p>

  <p>"Haklısınız," dedi Wallander. "Her gün kendime yaşamımın bana nelere mal olduğunu sorup duruyorum. Ayrıca konuşacak, dertleşecek hiç kimsem de yok."</p>

  <p>"olmalı," dedi doktor. "Herkesin dertleşecek birine gereksinimi vardır."</p>

  <p>Çağrı cihazından gelen uyarıyla ayağa kalktı.</p>

  <p>"Geceyi burada geçirmenizi istiyorum," dedi. "Biraz dinlenmeye ve uyumaya çalışın."</p>

  <p>Wallander rahatlamış bir şekilde yatarken bir yandan da havalandırma sisteminden gelen belli belirsiz uğultuyu dinliyordu. Koridordan gelen sesleri dinlemeye koyuldu.</p>

  <p>Tüm sancıların bir nedeni vardır, diye geçirdi içinden. Kalbimde eğer bir sorun yoksa o zaman bu sancı neyin nesiydi? Babama yeterince zaman ayıramamanın verdiği suçluluk duygusundan mı? Stockholm'de üniversiteye giden kızımın yazdığı mektupların bana her şeyi anlatmadığına ilişkin kuşkularımdan kaynaklanan bir kaygı sonucu mu? İşlerin kızımın yazdığı gibi olmadığı, orada olmaktan hoşnut olduğunu belirtmesine karşın yine de mutsuz olduğunu düşündüğümden ötürü mü? Yoksa bilinçli bir şekilde düşünmememe karşın on beş yaşında yaptığı gibi yine intihara kalkışabileceğinden korktuğum için mi? Veya aradan bir yıl geçmesine karşın Mona'nın beni terk etmesi karşısında hala içimden atamadığım kıskançlıktan ötürü mü?</p>

  <p>Yattığı oda aydınlıktı. Wallander tüm yaşamının gözlerinin önünden bir film şeridi gibi geçtiğini düşünüyordu. O tür bir sancının yalnızlıktan kaynaklanması gerçekten de söz konusu olabilir miydi? Buna hiç zaman yitirmeden bir çözüm bulmalıydı.</p>

  <p>"Artık bu şekilde yaşayamam," dedi yüksek sesle. "Yaşamıma bir an önce çekidüzen vermeliyim. Hemen şimdi."</p>

  <p>Sabah saat 06.00'da irkilerek uyandı. Doktor başucunda durmuş, ona bakıyordu.</p>

  <p>"Sancınız geçti mi?" diye sordu.</p>

  <p>"Evet, iyiyim," diye karşılık verdi Wallander. "O ağrı neden olmuş?"</p>

  <p>"Gerginlikten," dedi doktor. "Stresten. Siz daha iyi bilirsiniz." "Evet," diye karşılık verdi Wallander. "Sanırım biliyorum." "Geniş kapsamlı bir muayeneden geçmelisiniz," dedi doktor.</p>

  <p>"Eğer hiçbir şey bulunmazsa o zaman fiziksel bir sorununuz yok demektir. O zaman da sizi kaygılandıran sorunları bulup çözmeniz gerekecektir."</p>

  <p>Wallander hastaneden çıkarak arabasına atlayıp evine gitti. Duş yaptıktan sonra bir fincan kahve içti. Isı eksi üç dereceyi gösteriyordu. Gökyüzü pırıl pırıldı ve rüzgâr durmuştu. Mutfakta uzunca bir süre oturarak gece yaşadıklarını düşündü. Sancıları ve geceyi hastanede geçirmesi ona gerçekdışı gelmeye başlamıştı. Ama olanları göz ardı etmemesi gerektiğinin de farkındaydı. Yaşamı kendi sorumluluğundaydı.</p>

  <p>Ancak saat 08.15'de işe gidebileceğine karar verebilmişti. Karakoldan içeri girer girmez, Björk, ona Stockholm'den adli tıp ekibinin zaman yitirilmeden getirilip olay yerinde adamakıllı bir soruşturma yapılması gerektiğini söyledi.</p>

  <p>"Olay yeri diye bir şey yok ki," dedi Wallander. "Emin olduğumuz bir tek şey var, o da adamların tahlisiye botunda öldürülmedikleri."</p>

  <p>"Rydberg artık olmadığına göre başkalarından yardım istemek zorundayız," dedi Björk. "Güvenebileceğimiz bir uzman yok burada. Lastik botun bulunduğu sahili neden kordon altına almadınız?"</p>

  <p>"Cinayet o sahilde işlenmedi ki. Bot suda yüzüyordu. Dalgaların arasına plastik bir kordon mu koymamız gerektiğini öneriyorsun?"</p>

  <p>Wallander öfkelenmişti. Evet, Ystad'da Rydberg kadar deneyimli başka birinin olmadığı doğruydu ama bu da Stockholm'den ne zaman yardım isteneceğine karar verebilecek düzeyde olmadığı anlamına da gelmezdi.</p>

  <p>"Ya kararları benim almama izin verirsin," dedi. "Ya da bu olayla sen ilgilenirsin."</p>

  <p>"Elbette kararları sen alacaksın," diye karşılık verdi Björk. "Ama Stockholm'e danışmadan hareket etmenin hata olduğunu düşünüyorum."</p>

  <p>"Evet, ama ben öyle düşünmüyorum."</p>

  <p>Hala bir yol alamamışlardı.</p>

  <p>"Daha sonra gelip seninle görüşeceğim," dedi Wallander. "Düşüncelerini öğrenmem gereken bir iki şey var." Björk şaşırmıştı.</p>

  <p>"Bir şey mi buldun?" diye sordu. "Oysa ben duvara çarptığımızı sanıyordum."</p>

  <p>"Pek sayılmaz. On dakika sonra yanında olurum."</p>

  <p>Odasına giderek hastaneyi aradı ve hemen Mörth'e bağlandı.</p>

  <p>"Yeni bir şey var mı?" diye sordu patoloğa.</p>

  <p>"Raporu yazıyordum," diye karşılık verdi Mörth. "Bir iki saat daha sabredebilir misin?"</p>

  <p>"Björk'e somut bir şeyler anlatmam gerek. Ne zaman öldüklerini söyleyebilir misin?"</p>

  <p>"Hayır. Laboratuvar testlerinin sonuçlarını almamız gerek. Hücre dokuları çürümüş. Ancak bir varsayımda bulunabilirim."</p>

  <p>"Bulun o zaman."</p>

  <p>"Varsayımda bulunmaktan hoşlanmadığımı bilirsin. Bunun sana ne yararı olabilir ki?"</p>

  <p>"Deneyimli olan sensin. Ne yaptığının bilincindesin. Test sonuçları senin zaten kuşkulandığın şeyleri onaylayacak, başka bir şey ortaya çıkmayacak. Neden kuşkulandığını kulağıma fısılda. Kimselere söylemeyeceğim."</p>

  <p>Wallander bekledi.</p>

  <p>"Bir hafta," dedi sonunda Mörth. "En az bir hafta olmuş olmalı. Ama bunu sana söylediğimi kimseye söyleme." "Unuttum bile. Adamların Rus ya da Doğu Avrupalı olduğundan emin misin?"</p>

  <p>"Evet."</p>

  <p>"Hiç ummadığın bir şey buldun mu?"</p>

  <p>"Mermi konusunda bir şey bilmiyorum ama daha önce hiç bu tür bir mermi görmemiştim." "Başka bir şey var mı?"</p>

  <p>"Evet. Adamlardan birinin kolunda bir dövme var. Süvari kılıcına benziyor. Bir tür Türk palası gibi bir şey." "Anlayamadım. Ne gibi bir şey dedin?"</p>

  <p>"Kılıç. Benim gibi bir patoloğun artık tarihe karışmış bir silah konusunda uzman olmasını bekleyemezsin." "Dövmede bir yazı var mı?" "Anlayamadım?"</p>

  <p>"Dövmelerde genellikle bir şeyler yazılır. Bir kadın ya da yer adı gibi."</p>

  <p>"Hayır, yazı yoktu."</p>

  <p>"Başka?"</p>

  <p>"Şimdilik bu kadar." "Pekâlâ, teşekkürler." "Rica ederim."</p>

  <p>Wallander telefonu kapattıktan sonra kahvesini alarak Björk'ü görmeye gitti. Martinsson'la Svedberg'in odaların kapıları açıktı ama ikisi de içeride değildi. Telefonda konuşan Björk'ün konuşmasını bitirmesini beklerken oturup kahvesini içti. Björk sinirli bir ses le bir şeyler söyledikten sonra ahizeyi sert bir şekilde yerine koyunca Wallander boş bulunup sıçradı.</p>

  <p>"Bu duyduğum en saçma şey," dedi Björk. "Hala direnmenin ne anlamı var?"</p>

  <p>"Güzel bir soru," dedi Wallander. "Ama neden söz ettiğinden emin değilim."</p>

  <p>Björk öfkeden titriyordu. Wallander, onu daha önce hiç böyle sinirli görmemişti.</p>

  <p>"Ne oldu?" diye sordu.</p>

  <p>Björk başını çevirip ona baktı. "Bu konuda bir şey söylememem gerektiğini biliyorum ama söylemek zorundayım. Kenar'daki yaşlı çifti öldüren o piç kurularından biri olan Lucia, geçen gün izinli olarak hapisten çıkmış. Geri dönmediğini söylememe gerek yok sanırım. Büyük olasılıkla çoktan buradan kaçıp gitmiştir. Onu asla bir daha yakalayamayacağız."</p>

  <p>Wallander duyduklarına inanamıyordu.</p>

  <p>"İzin mi vermişler? İçeri gireli daha bir yıl bile olmamıştı. O cinayet bu ülkede tanık olduğumuz en vahşi ve acımasız cinayetlerden biriydi. Ona nasıl izin verdiler?"</p>

  <p>"Annesinin cenazesine gidecekmiş."</p>

  <p>Wallander'in ağzı bir karış açık kalmıştı.</p>

  <p>"Ama onun annesi on yıl önce ölmüştü! Çek polisinin bize yolladığı raporda okumuştum."</p>

  <p>"Kız kardeşi olduğunu söyleyen bir kadın hapishaneye gitmiş ve kardeşinin cenazeye katılması için görevlilere yalvarmış. Anlaşılan kimse belgeleri kontrol etme zahmetine katlanmamış. Kadının elinde matbu bir kâğıt varmış ve kâğıtta da cenaze töreninin Angelholm 'daki bir kilisede yapılacağı yazıyormuş. Bu kâğıdın sahte olduğu ortada! Bu ülkede sahte cenaze törenine ilişkin bir davetiyenin olabileceğini düşünemeyen hala bazı safların olduğu anlaşılıyor. Yanına bir gardiyan vererek törene gitmesine izin vermişler. Bu olay evvelki gün oluyor. Cenaze töreni olmadığı gibi, kız kardeşinin de olmadığı anlaşılmış daha sonra. Gardiyanı etkisiz hale getirmişler, ellerini ve ayaklarını bağlayarak Jönköping yakınlarında bir ormana bırakmışlar. Daha da ileri giderek hapishane aracına binip Limhamn yolundan Kastrup Havaalanı'na gitmişler. Araba hala havaalanında ama onlar ortada yok."</p>

  <p>"Akıl alır gibi değil," dedi Wallander. "Onun gibi bir caniye kim izin verebilir?"</p>

  <p>"Reklam panolarında yazdığı gibi: İsveç harika bir ülkedir," dedi Bjork. Midem bulanıyor."</p>

  <p>"Bunun sorumlusu kim? Ona izin veren kişinin onun hücresine kapatılması gerekir. Böylesi bir şey nasıl olabilir?" "Bu konuyla ilgileneceğim," dedi Björk. "Ama oldu işte. Kuş kafesinden uçtu."</p>

  <p>Wallander, Lenarp'da vahşice katledilen yaşlı çifti düşündü. Düş kırıklığı içinde Björk'e baktı.</p>

  <p>"Ne yararı olacak?" diye sordu. "Madem hapishane yetkilileri tutuklulara izin veriyor, o zaman neden onları yakalamak için canımızı dişimize takıyoruz?"</p>

  <p>Björk bu soruyu yanıtlamadı. Wallander ayağa kalkarak pencerenin önüne gitti.</p>

  <p>"Daha ne kadar yol alabiliriz?" diye sordu.</p>

  <p>"Almak zorundayız," diye karşılık verdi Björk. "Tahlisiye botundaki o iki adama ilişkin bana bildiklerini anlatacak mısın?"</p>

  <p>Wallander, ona tüm bildiklerini aktardı. Kendini son derece yorgun, bitkin ve düş kırıklığı içinde hissediyordu. O konuşurken Björk de bazı notlar alıyordu.</p>

  <p>"Ruslar," dedi Wallander sözlerini tamamladığında. "Ya da Doğu Blok'una ait ülkelerden birinden. Mörth bu konuda çok emin konuştu."</p>

  <p>"Dışişleri Bakanlığı'yla bağlantı kursam iyi olacak," dedi Björk. "Rus polisiyle bağlantı kurmak onların işi. Ya da Polonya polisiyle. Veya Doğu Blok'undan diğer polislerle!"</p>

  <p>"Onlar İsveç'te yaşayan Ruslar da olabilir," dedi Wallander. "Ya da Almanya'da veya Danimarka'da!"</p>

  <p>"Öyle olsa bile Rusların büyük bir bölümü hala Sovyetler Birliği'nde," dedi Björk. "Hiç zaman yitirmeden Dışişleri Bakanlığı'yla bağlantı kuracağım. Böylesi durumlarda ne yapılması gerektiğini onlar çok daha iyi bilir."</p>

  <p>"Cesetleri tahlisiye botuna geri koyup sahil güvenlikten botu uluslararası sulara çıkarmasını isteyebiliriz," dedi Wallander. "Sonra da rahat bir şekilde soluk alarak arkamıza yaslanabiliriz."</p>

  <p>Björk bu sözleri duymamış gibiydi.</p>

  <p>"Onların kimliklerini saptamak için dışardan yardım almalıyız," dedi. "Fotoğraflar, parmak izleri, giysiler." "Ve de dövme. Pala dövmesi."</p>

  <p>"Pala mı?"</p>

  <p>"Evet, pala."</p>

  <p>Björk başını iki yana sallayarak telefona uzandı. "Dur bir dakika," dedi Wallander. Björk elini ahizeden çekti.</p>

  <p>"Telefon eden adamı düşünüyorum da," dedi Wallander. "Martinsson'a göre adamın yerel bir aksanı varmış. Onu bulmalıyız." "Elimizde ipucu var mı?"</p>

  <p>"Yok. Zaten ben de bu yüzden onu aradığımızı belirten yasal bir şey yapmak istiyorum. Bu, genel bağlamda bir ilan olur. Kırmızı lastik tahlisiye botunu görenlerin polisi aramalarını belirten bir ilan gibi."</p>

  <p>Björk onaylarcasına başını salladı. "Her halükarda benim basınla konuşmam gerekiyor. Gazeteciler telefon etmeye başladılar bile. Tenha bir sahilde olanlara ilişkin nasıl bu kadar çabuk haber alabiliyorlar, bir türlü anlayamıyorum. Yarım saat içinde her şeyi öğrenmişlerdi."</p>

  <p>"İçimizden birilerinin bunu yaptığını hepimiz biliyoruz," dedi Wallander, Lenarp'daki işlenen çifte cinayeti anımsayarak. "Ne demek istiyorsun?" "Polis. Ystad polisi." "Haberi sızdıran Ystad polisi mi?"</p>

  <p>"Bunu nerden bilebilirim? Adamları basiretli davranmaları ve profesyonel gizliliğe önem vermeleri konusunda uyarmak senin görevin olmalı."</p>

  <p>Björk yumruğunu sert bir şekilde masaya indirdi. Ama yine de Wallander sözlerine doğrudan bir karşılık vermedi.</p>

  <p>"İlanı yayınlamalıyız," dedi yalnızca. "Haberlerden önce, öğle vakti. Basın toplantısında senin de hazır bulunmanı istiyorum. Hemen şimdi Stockholm'ü arayıp onlardan yardım isteyeceğim."</p>

  <p>Wallander ayağa kalktı. "Bunu yapmak zorunda kalmasaydık çok daha iyi olacaktı."</p>

  <p>"Neyi yapmak zorunda kalmasaydık?"</p>

  <p>"Tahlisiye botundaki adamları kimin vurduğunu öğrenmek!" "Bakalım Stockholm bu konuda ne diyecek," dedi Björk başını iki yana sallayarak.</p>

  <p>Wallander odadan çıktı. Martinsson'la Svedberg'in odaları hala boştu. Saatine bir göz attı: dokuz buçuğa geliyordu. Tahlisiye botunun tahta bir sehpanın üstünde durduğu karakolun bodrum katına indi. Büyük bir el feneriyle botun kenarında hangi ülkede imal edildiğine ilişkin bir yazı bulma ümidiyle onu tepeden tırnağa inceledi ama hayret içinde hiçbir şey bulamadı. Tatmin edici bir açıklama bulamamanın tedirginliği içindeydi. Lastik botun etrafında bir kez daha dolandı ve bu kez kısa bir halat parçası gözüne ilişti. Bu tahta zemini tutan halattan farklıydı. Bıçakla kesilmişti. Rydberg olsaydı bundan ne tür bir sonuç çıkarabilirdi, diye düşünmeye çalıştı ama kafasının içi bomboştu.</p>

  <p>Saat onda odasına geri dönmüştü. Ne Martinsson'u ne de Svedberg'i buldu. Not defterini önüne çekerek öldürülen iki adamla ilgili bildiklerini yazmaya başladı. Bu adamlar Doğu Blok'undan gelmişlerdi; kalplerinden vurulmuşlar, daha sonra da ceketleri giydirilmiş ve hala ne malı olduğu anlaşılamayan bir tahlisiye botuna koyularak denize atılmışlardı. Adamlara ayrıca işkence de yapılmıştı. Birden aklına bir şey geldi; not defterini kenara itti. İşkence edilip öldürülen insanların cesetleri saklanır, çukurlara gömülür ya da ayak bileklerine ağırlık bağlanarak denize atılırdı. Ama onları bir tahlisiye botuna koyarsan o zaman cesetlerin bulunması isteniyor demekti.</p>

  <p>Amaç bu olabilir miydi? Bulunmaları mı istenmişti? Tahlisiye botu cinayetin gemide işlenmediğini mi gösteriyordu? Not defterine yazdıklarını yırtarak buruşturup çöp sepetine attı. Bu konuda yeterli bilgiye sahip değilim, diye geçirdi içinden. Rydberg olsaydı bana sabırlı olmamı öğütlerdi.</p>

  <p>Telefon çaldı. Saat 10.45'di. Babasının sesini duyar duymaz onu görmeye gideceğine söz verdiğini hatırlamıştı. Saat 10.00'da babasının Löderup'taki evinde olacaktı. Tuval ve boya almak için de birlikte Malmö'ye gideceklerdi.</p>

  <p>"Neden gelmedin?" diye sordu babası öfkeyle. Wallander, babasına dürüst davranmaya karar verdi. "Çok özür dilerim," dedi. "Unuttum." Uzun bir sessizlik oldu.</p>

  <p>"Hiç olmazsa dürüst davranıyorsun," dedi babası sonunda. "Yarın gelirim."</p>

  <p>"O zaman yarın gel," dedi babası ve telefonu kapattı. Wallander bir not yazarak telefonun yanına koydu. Ertesi gün babasına gitmeyi unutmamalıydı.</p>

  <p>Svedberg'in odasına telefon etti ama telefon açılmadı. Ne var ki, Martinsson karakola gelmişti. Wallander, onu görmek için koridora çıktı.</p>

  <p>"Bugün ne öğrendim biliyor musun?" diye sordu Martinsscjrk' "Tahlisiye botunu tanımlamanın hemen hemen olanaksız olduğunu. Tüm farklı modeller, farklı imalatçılar tarafından yapılıyor ama hepsi de birbirinin aynı. Yalnızca işin uzmanları aradaki farkı saptayabiliyormuş. Ben de bu yüzden Malmö'ye giderek birçok ithalatçı firmayla görüştüm."</p>

  <p>Kahve içmek için kafeteryaya gittiler. Martinsson bir paket bisküvi aldı ve sonra da Wallander'in odasına gittiler.</p>

  <p>"Demek şimdi tahlisiye botuyla ilgili her şeyi öğrendin," dedi Wallander.</p>

  <p>"Birçok şeyi öğrendim ama bu botun nerde imal edildiğini henüz bilmiyorum."</p>

  <p>"Botun üstünde nerde imal edildiğine ya da hangi ülkeye ait olduğuna ilişkin bir logo olmaması çok garip doğrusu," dedi Wallander. "Cankurtaran ekipmanlarında genellikle bu tür bilgiler her zaman vardır."</p>

  <p>"Haklısın. Malmö'deki ithalatçılar da aynı şeyi söyledi. Ama bir olasılık daha var: sahil koruma. Tüm yaşamını gümrük teknelerinde çalışarak geçiren emekli Kaptan Österdahl on beş yıl Arkösund'da, on yıl da Gryt takımadalarında çalışmış. Daha sonra Simrishamn'a gelerek emekli oluncaya dek de orda çalışmış. Yıllar içinde de farklı gemilerle lastik botlar ve tahlisiye botları konusunda uzmanlaşmış."</p>

  <p>"Sana bunları kim anlattı?"</p>

  <p>"Sahil korumayı aradığımda şansım yaver gitti. Telefona yanıt veren adam Österdahl'ın kaptanlığını yaptığı gümrük teknelerinden birinde çalışmış."</p>

  <p>"Güzel," dedi Wallander. "Belki bize yardım eder."</p>

  <p>"O yardım edemezse kimse edemez," diye karşılık verdi Martinsson gerçek bir filozof edasıyla. "Sandhammaren'de oturuyormuş. Gidip onu buraya getirmek istiyorum. Belki bize bir şeyler anlatabilir. Bu arada herhangi bir gelişme var mı?"</p>

  <p>Wallander, ona, Mörth'ün anlattıklarını anlattı.</p>

  <p>"Belki de Rus polisiyle işbirliği yapmamız gerekecek," dedi Martinsson Wallander sözlerini bitirdiğinde. "Rusça biliyor musun?"</p>

  <p>"Hayır. Bu da işimizi olumsuz etkileyebilir."</p>

  <p>"Umudumuzu yitirmemeliyiz."</p>

  <p>Martinsson'un yüzünde düşünceli bir ifade oluştu.</p>

  <p>"Bazen ben de senin gibi düşünmüyor değilim," dedi bir süre sonra. "Yani tüm cinayet vakalarından elimizi çekmemiz gerektiğini. Çünkü bunlar çok yıpratıcı olaylar. Kanlı ve gerçekdışı! Polis akademisinde öğrenciyken bizlere terk edilmiş tahlisiye botlarındaki işkence görmüş cesetler karşısında neler yapmamız gerektiği öğretilmedi. Her şey beni aşıyor gibi. Oysa ben henüz otuz yaşımdayım."</p>

  <p>Son yıllarda Kurt Wallander de Martinsson gibi düşünüyordu. Dedektiflik yapmak her geçen gün daha da zorlaşıyordu. Hiç kimsenin daha önce yaşamadığı türde hunhar cinayetlerle karşı karşıya kalıyorlardı. Parasal nedenlerden ötürü birçok polis memurunun emniyet güçlerindeki işlerinden ayrılarak güvenlik elemanı olarak ya da özel dedektiflik firmalarında çalışmaya başladıkları artık herkesçe bilinen bir gerçekti. Aslında gerçek, polis memurlarının kendilerini son derece güvensiz hissettikleri için işlerinden ayrılmak zorunda kaldıklarıydı.</p>

  <p>"Belki de gidip Björk'le konuşsak ve ona işkence yapılmış kişilerle nasıl başa çıkabileceğimiz konusunda bize bir eğitim vermesini istesek iyi olacak."</p>

  <p>Wallander, Martinsson'un söylediklerinde gerçek payı olduğunun farkındaydı, çünkü o da zaman zaman kendini son derece güvensiz ve beceriksiz hissediyordu.</p>

  <p>"Bu bizden önceki ve sonraki kuşakların vazgeçilmez sorunu," dedi. "Bizim de onlardan farklı kalır yanımız yok."</p>

  <p>"Rydberg'in hiç şikâyet ettiğini hatırlamıyorum, sen hatırlıyor musun?"</p>

  <p>"Rydberg hepimizden farklıydı. Ama gitmeden önce sana bir şey sormak istiyorum. Telefon eden adamla ilgili. Adam sana yabancı olduğuna ilişkin bir şey söylemiş miydi?"</p>

  <p>Martinsson'un bu konuda en küçük bir kuşkusu bile yoktu.</p>

  <p>"Hayır. Adam buralıydı. Nokta."</p>

  <p>"O konuşmada aklına takılan bir şey var mı?"</p>

  <p>"Hayır."</p>

  <p>Martinsson ayağa kalktı.</p>

  <p>"Ben şimdi Kaptan Österdahla görüşmek için Sandhammaren'e gidiyorum," dedi.</p>

  <p>"Bot bodrumda," dedi Wallander. "Şansın açık olsun. Bu arada, Svedberg'in nerde olduğunu biliyor musun?"</p>

  <p>"Hayır. Hiçbir bilgim yok. Belki de meteoroloji uzmanlarıyla görüşüyordur."</p>

  <p>Wallander öğle yemeği için kasabanın merkezine gitti. Bir gece önce yaşadıklarını düşünerek yalnızca bir salata ısmarladı.</p>

  <p>Basın toplantısından kısa bir süre önce karakola döndü. Bir iki not aldıktan sonra da, Björk, onu aradı.</p>

  <p>"Basın toplantılarından nefret ederim," dedi Björk. "Zaten bu yüzden de hiçbir zaman emniyet teşkilatında komisyon üyesi olmadım. Olmayacağım da."</p>

  <p>Gazetecilerin bekleştiği toplantı odasına birlikte gittiler. Wallander onları görünce Lenarp'da işlenen çifte cinayeti soruştururlarken karşılarına dikilen gazeteci ordusunu anımsadı. Toplantı odasında aslında yalnızca üç gazeteci vardı. Wallander ikisini tanıyordu: bunlardan biri Ystad Recorder gazetesinden bir kadın gazeteci, diğeriyse Labour News'ın yerel bürosundan gelen bir gazeteciydi.</p>

  <p>Wallander, onunla bir iki kez karşılaşmıştı. Üçüncü gazeteciyse saçları kısacık kesilmiş gözlüklü biriydi. Wallander, onu daha önce hiç görmemişti.</p>

  <p>"Güney İsveç Daily News nerde?" diye fısıldadı Björk, Wallander'in kulağına. "Ve Skane Daily News Radyoyu saymıyorum."</p>

  <p>Björk odanın bir köşesinde duran kürsüye çıktı. Genellikle duraksayarak konuşan Björk'ün gerektiğinden fazla ayrıntıya girmemesini diledi içinden Wallander.</p>

  <p>Bir süre sonra da konuşma sırası ona geldi.</p>

  <p>"Mossby Strand kıyılarında içinde iki ceset bulunan bir tahlisiye botu bulundu," dedi. "Cesetlerin kimliklerini henüz saptayamadık. Ama bildiğimiz kadarıyla bir deniz kazası olmadığı gibi denizde kaybolan kişilere ilişkin bir bilgi de gelmedi elimize. Bu da kamuoyunun ve sizlerin yardımınıza gereksinimiz var demektir." Kimliği belirsiz telefon konuşmasından söz etmedi. "Konuyla ilgili bilgisi olanların derhal polise başvurmalarını istiyoruz. Söyleyeceklerim bu kadar." Kürsüye yeniden Björk çıktı. "Sorularınız varsa yanıtlamaya hazırız," dedi. Ystad Recorder gazetesinden gelen kadın gazeteci bir zamanlar son derece huzurlu bir yer olan Sakine'de şiddet olaylarına ne denli sıklıkla rastlanıldığını sordu.</p>

  <p>Wallander bu soruya içinden güldü. Huzurlu, diye geçirdi içinden. Burası hiçbir zaman tam anlamıyla huzurlu bir yer olmadı ki.</p>

  <p>Björk cinayet olaylarında bir artma olmadığını söyleyince Ystad Recorder'dan gelen gazeteci bu yanıtı tatminkâr bularak başka bir soru sormadı. Labour News'den gelen diğer gazetecinin sorusu yoktu ve Björk tam toplantıyı bitirmeye hazırlanırken gözlüklü genç adam elini kaldırdı.</p>

  <p>"Bir şey sormak istiyorum," dedi. "Bottaki adamların cinayete kurban gittiklerini neden söylemediniz?"</p>

  <p>Wallander, Björk'e baktı.</p>

  <p>"Bu aşamada o iki adamın nasıl öldüğünden henüz emin değiliz," diye karşılık verdi Björk.</p>

  <p>"Hadi yapmayın, bu doğru değil. Herkes onların kalplerine isabet eden kurşunlarla öldürüldüklerini biliyor." "Başka sorusu olan var mı?" dedi Björk ve Wallander, onun ter içinde kaldığını gördü.</p>

  <p>"Başka soru var mı, ha?" dedi öfke dolu bir sesle genç gazeteci. "Benim ilk sorumu yanıtlamadan size neden başka bir soru sorayım ki?"</p>

  <p>"Size daha fazla açıklama yapamam, ben söyleyeceklerimi söyledim," dedi Björk.</p>

  <p>"Bu çok saçma," diye karşılık verdi gazeteci. "Ama bir soru daha soracağım. Öldürülen adamların Rus vatandaşı olduklarından kuşkulandığınızı neden açıklamıyorsunuz? Soruları yanıtlamaktan kaçındığınız ya da gerçekleri örtbas ettiğiniz bir toplantıya neden basın toplantısı diyorsunuz?"</p>

  <p>Bunları nereden öğrenmiş olabilir ki, diye geçirdi içinden Wallander. Öte yandan da Björk'ün neden bunları doğrulamadığına şaşıyordu. Gazeteci aslında haklıydı. Gerçekler açıkça ortadayken neden bunları göz ardı ediyordu?</p>

  <p>"Dedektif Wallander'in de az önce söylediği gibi o iki adamın kimliklerini henüz saptamadık," dedi Björk. "Zaten bu yüzden de kamuoyundan yardım istiyoruz. Basının kamuoyunun dikkatini çekmesi için bize yardım edeceğini umuyoruz."</p>

  <p>Genç gazeteci abartılı bir şekilde not defterini ceketinin cebine koydu.</p>

  <p>"Geldiğiniz için teşekkür ederim," dedi Björk.</p>

  <p>Kapının önünde Wallander, Ystad Recarder'dan gelen kadın gazeteciyi bir kenara çekti.</p>

  <p>"Bu gazeteciyi tanıyor musun?" diye sordu.</p>

  <p>"Hayır. Daha önce onu hiç görmedim. Söyledikleri doğru muydu?"</p>

  <p>Wallander karşılık vermedi ve Ystad Recorder'dan gelen gazeteci de onu sıkıştırmayacak denli kibar biriydi.</p>

  <p>"Kendini neden temize çıkarmadın?" diye sordu Wallander koridorda Björk'ü yakaladığında.</p>

  <p>"Lanet olasıca gazeteciler," diye homurdandı Björk. "Tüm bunları nasıl öğrenmiş olabilir? Bu haberleri kim sızdırmış olabilir?"</p>

  <p>"Herkes olabilir," diye karşılık verdi Wallander. "Ben bile olabilirim."</p>

  <p>Björk taş gibi kesilerek ona baktı ama bir şey söylemedi. "Dışişleri bu soruşturmayı mümkün olduğunca sessiz yürütmemizi istiyor," dedi.</p>

  <p>"Neden?" diye sordu Wallander.</p>

  <p>"Bunu onlara sormalısın," diye karşılık verdi Björk. "Bugün öğleden sonra daha başka talimatlar alacağımı umuyorum."</p>

  <p>Wallander odasına geri döndü. Bu işlerden artık iyice sıkılmıştı. Masasının başına geçerek oturdu ve kilitli çekmecelerinden birini açtı. Çekmecenin içinde iş ilanlarının fotokopileri duruyordu. Trelleborg Lastik Firması güvenlik müdürü arıyordu. Bu ilanın arkasına Wallander bir hafta önce yazdığı başvuru yazısını eklemişti. Yazıyı yollayıp yollamama konusunda bir karar veremiyordu. Emniyet güçlerinde çalışmak bilginin ya dışarıya sızması ya da hiçbir neden yokken gizlenmesi anlamına geliyorsa artık bu işte çalışmak istemiyordu. Ona göre emniyet güçlerinde çalışmanın çok daha başka ve akılcı nedenleri olmalıydı. Çalışmalarının sürekli olarak akılcı, ahlaki ilkeler öne sürülerek kısıtlanması ve sorgulanmaması canını çok sıkıyor, bu tür bir işyerinde daha fazla çalışmak istemiyordu.</p>

  <p>Düşünceleri telaşla içeri giren Svedberg tarafından kesildi.</p>

  <p>"Neredeydin?" diye sordu Wallander.</p>

  <p>Svedberg, ona şaşkınlıkla baktı.</p>

  <p>"Masanın üstüne bir not bırakmıştım," dedi. "Görmedin mi?"</p>

  <p>Not yere düşmüştü. Wallander eğilerek notu aldı. Svedberg, Sturup'daki meteoroloji bürosuna gideceğini yazmıştı.</p>

  <p>"İşe kestirme yoldan gitmemizin iyi olacağını düşünmüştüm," dedi Svedberg. "Sturup Havaalanı'nda çalışan birini tanıyorum. Birlikte Falsterbo'da kuşları izlemeye giderdik. Botun nerden geldiğine ilişkin bana yardım etmeye çalıştı."</p>

  <p>"Bunu Norrköping'deki meteoroloji bürosunun yaptığını sanıyordum." "Havaalanındaki arkadaşımla görüşürsem işleri hızlandıracağımı düşünmüştüm."</p>

  <p>Cebinden bir tomar kâğıt çıkararak masanın üstüne yaydı. Wallander kâğıttaki şemalarla rakamları gördü.</p>

  <p>"Botun beş günden beri denizde olduğunu hesapladık," dedi Svedberg. "Son haftalarda rüzgârın yönü sürekli değiştiğinden bu karara vardı. Ama bunun da bize fazla bir yardımı olmadı."</p>

  <p>"Yani?"</p>

  <p>"Yani, tahlisiye botu uzaklardan gelmiş olabilir."</p>

  <p>"Yani?"</p>

  <p>"Danimarka ya da Estonya gibi ülkelerden buraya sürüklenmiş olabilir."</p>

  <p>Wallander şaşkınlıkla Svedberg'e baktı.</p>

  <p>"Bu gerçekten de mümkün olabilir mi?"</p>

  <p>"Evet. İstersen sen kendin de Johnny'ye sorabilirsin."</p>

  <p>"Güzel," dedi Wallander. "Şimdi git ve bana anlattıklarını Björk'de anlat. O da bu bilgiyi isterse dışişlerine aktarsın. O zaman da bu işten paçamızı kurtarabiliriz."</p>

  <p>"Paçamızı kurtarabiliriz mi?"</p>

  <p>Wallander o sabah olanları arkadaşına anlattı. Svedberg'in düş kırıklığına kapıldığını gördü.</p>

  <p>"Başladığım bir işi yanda bırakmaktan hiç hoşlanmam," dedi Svedberg.</p>

  <p>"Henüz kesin bir şey yok. Ben sana yalnızca olayları ve duygularımı anlattım."</p>

  <p>Svedberg, Björk'ü görmeye gidince Wallander yeniden iş başvuru mektubuna döndü. Bu arada da botun içindeki cesetler gözünün önünden gitmiyordu.</p>

  <p>Mörth'ün otopsi raporu öğleden sonra on altı sıralarında geldi. Hala laboratuvar testlerinin sonuçlarını bekliyordu ama adamların yaklaşık yedi gün önce öldürüldüklerini düşündüğünü belirtmişti. Ve büyük olasılıkla aynı süreden beri de tuzlu suda kalmışlardı. Adamlardan biri yaklaşık yirmi sekiz yaşındaydı, diğeriyse ondan biraz daha büyüktü. Her ikisi de son derece sağlıklıydı. Yoğun bir işkenceye maruz kaldıkları ortadaydı. Dişlerini Doğu Avrupalı dişçiler tedavi etmişti. Wallander raporu bir kenara koyarak camdan dışarı baktı. Hava kararmıştı ve karnı da acıkmıştı.</p>

  <p>Björk arayarak Dışişleri Bakanlığı'nın ertesi sabah kendilerini arayacağını haber verdi.</p>

  <p>"O zaman ben eve gidiyorum," dedi Wallander.</p>

  <p>"Peki," diye karşılık verdi Björk. "O gazetecinin kim olduğunu çok merak ediyorum."</p>

  <p>Bunu ertesi gün öğrendiler. Express gazetesinin ilk sayfası kıyıya vuran cesetlere ayrılmıştı. İlk sayfada öldürülen adamların Sovyet vatandaşı oldukları belirtilmiş ve dışişlerinin devreye girdiği haber verilmişti. Dışişlerinin Ystad polisine bu konuda hiçbir şey söylememesini emrettiği belirtilmiş ve gazete de bunun nedenini öğrenmek istediğini yazmıştı.</p>

  <p>Wallander bu gazeteyi ancak ertesi gün öğleden sonra saat on beşte görmüştü. Bu arada da köprünün altından çok su akmıştı.</p>

  <p> </p>
</body>
</html>
