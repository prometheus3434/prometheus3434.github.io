<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>2. BÖLÜM</title>
</head>

<body>
  <h1 class="h11">2. BÖLÜM</h1>

  <p>Ystad Karakolu'nda oturan Dedektif Kurt Wallander gerinerek esnedi. Esnemekten çenesinin altındaki adalelerden birine kramp girmişti. Acı çok yoğundu. Wallander adaleyi gevşetmek için sağ eliyle çenesinin altına sert bir şekilde vurdu. Tam bunu yaparken genç polislerden Martinsson içeri girdi ve şaşkınlıkla kapının önünde kalakaldı. Ağrı geçinceye değin Wallander çenesine masaj yapmayı sürdürdü. Martinsson içeri girmekten vazgeçerek arkasını döndü.</p>

  <p>"Gelsene," diye seslendi Wallander. "Sen esnerken çene adalelerin hiç kilitlenmedi mi?"</p>

  <p>Martinsson hayır dercesine başını salladı.</p>

  <p>"Hayır," dedi. "Ben de senin ne yaptığını anlamaya çalışıyordum."</p>

  <p>"Artık öğrendin," dedi Wallander. "Ne istiyorsun?" Martinsson yüzünü buruşturarak oturdu. Elinde bir not defteri vardı.</p>

  <p>"Birkaç dakika önce çok garip bir telefon geldi," dedi. "Sana haber vermek istedim."</p>

  <p>"Buraya her gün garip telefonlar geliyor," dedi Wallander, polisin neden kendisini bunun için rahatsız ettiğini anlamaya çalışarak.</p>

  <p>"Ne düşüneceğimi bilemiyorum," dedi Martinsson. "Bir adam telefon kulübelerinden birinden aradı. Tahlisiye botundaki iki cesedin buraya yakın bir yerde sahile vuracağını söyledi. Adını söylemeden, cesedin kimlere ait olduğunu ya da neden öldürüldüklerini belirtmeden telefonu kapattı."</p>

  <p>Wallander şaşkınlıkla baktı.</p>

  <p>"Hepsi bu kadar mı?" diye sordu. "Adamla kim konuştu?" "Ben konuştum," dedi Martinsson. "Az önce söylediklerimi söyledi. Bana doğru söylüyormuş gibi geldi." "Doğru söylüyormuş gibi, ha?"</p>

  <p>"Bir süre sonra insan karşısındakinin doğru mu, yalan mı söylediğini sesinden anlıyor," diye karşılık verdi Martinsson duraksayarak. "Bazen daha ilk sözcükten her şeyin yalan olduğu anlaşılır. Ama bu kez, arayan her kimse, yalan söylemiyordu."</p>

  <p>"Tahlisiye botunda iki cesedin buraya yakın bir yerde sahile vuracağını mı?"</p>

  <p>Martinsson evet dercesine başını salladı.</p>

  <p>Wallander bir kez daha esneyerek arkasına yaslandı.</p>

  <p>"Bir geminin battığına ya da buna benzer bir kazaya ilişkin bize bir haber geldi mi?"</p>

  <p>"Hayır," diye karşılık verdi Martinsson.</p>

  <p>"Sahildeki tüm karakolları bilgilendir," dedi Wallander. "Sahil güvenliğine haber ver. Ama kimliğini açıklamayan birinin ettiği bir telefon yüzünden de bir soruşturma başlatamayız. Bekleyelim, bakalım neler olacak?"</p>

  <p>Martinsson başını onaylarcasına sallayarak ayağa kalktı.</p>

  <p>"Haklısın," dedi. "Beklemekten başka yapacak bir şeyimiz yok."</p>

  <p>"Hava iyice bozdu," dedi Wallander başını pencereye doğru sallayarak. "Kar yağıyor."</p>

  <p>"Kar yağsın yağmasın, ben eve gidiyorum," dedi Martinsson saatine bakarak.</p>

  <p>Martinsson odadan çıktı. Wallander gerindi. Kendini çok yorgun hissediyordu. İki gece üst üste nöbetçi olduğundan tüm acil olaylarla ilgilenmek zorunda kalmıştı. İlk gece, kendini Sandskogen'deki boş bir eve hapseden bir tecavüzcüyü yakalamakla geçmişti. Sabahın beşinde adam teslim olmuştu. Ertesi akşamsa kasabanın merkezinde işlenen bir cinayetle ilgilenmek zorunda kalmıştı. Bir doğum günü partisinde olaylar çığırından çıkmış ve doğum gününü kutlayan adam şakağından bıçaklanmıştı.</p>

  <p>Yerinden kalkarak anorağını sırtına geçirdi. Yatıp uyumalıyım, diye geçirdi içinden. Kar fırtınasıyla başkası ilgilensin. Karakoldan çıkınca arkasından esen sert rüzgârla birlikte iki büklüm oldu. Peugeot'suna bindi. Cama çarpıp kaportanın üstüne düşen kar taneciklerini izledi bir süre. Motoru çalıştırdı, müzik çalara bir kaset koydu ve gözlerini kapadı.</p>

  <p>Gözlerini kapar kapamaz Rydberg'i düşünmeye başladı. Kanserden ölen eski dostu ve meslektaşını yitireli daha bir ay bile olmamıştı. Wallander, bir yıl önce Lenarp'da öldürülen yaşlı bir çiftin katilini Rydberg'le birlikte yakalamaya çalıştıkları sırada onun hasta olduğunu öğrenmişti. Yaşamının son aylarında Rydberg'in dışında herkes kaçınılmaz sonun yaklaştığının farkındaydı ve Wallander, Rydberg'i bir daha göremeyeceğini bile bile karakola gitmenin ne mene bir şey olacağını algılamaya çalışıp durmuştu. Rydberg olmadan, onun deneyimlerinden yararlanmadan ve ona akıl sormadan ne yapacaktı? Bu soruları yanıtlamak için henüz çok erkendi. Rydberg son kez hastalık iznine ayrıldıktan ve daha sonra da öldükten sonra hiç zor bir olayla karşılaşmamıştı. Ama onu yitirmenin acısı hala çok tazeydi.</p>

  <p>Silecekleri çalıştırarak arabasını eve doğru sürmeye başladı. Şiddetini arttırması beklenen kar fırtınası yüzünden herkes evine kaçmış gibiydi. Sokaklar bomboştu. Österleden'in dışındaki bir benzincide durarak akşam gazetelerinden birini satın aldı. Daha sonra da Mariagatan'daki evinin önünde arabasını park ederek yukarıya çıktı. Duş yapacak, sonra da bir şeyler yiyecekti. Yatmadan önce de Löderup yakınlarında küçük bir evde oturan babasına telefon edecekti. Bir yıl önce babası bir gece yarısı pijamayla evden çıkıp kafası karışmış bir halde kasabanın sokaklarında dolaştığından bu yana, Wallander, babasına her gün telefon etmeyi bir alışkanlık haline getirmişti. Babasını sıklıkla görmeye gitmediği için vicdan azabı çektiğinden bunu babası için olduğu kadar kendisi için de yaptığının farkındaydı. Bir yıl önceki bu olaydan sonra düzenli olarak babasını görmeye giden ve ev işlerinde ona yardım edebilecek bir yardımcı bulmuştu. Bu da bazen dayanılmaz boyuta ulaşan babasının asabiyetinin azalmasına neden olmuştu. Yine de Wallander içindeki suçluluk duygusundan bir türlü kurtulamıyor ve babasına yeterli zaman ayırmadığını düşünüyordu.</p>

  <p>Wallander duşunu yaptı, kendisine omlet pişirdi ve babasına telefon etti. Daha sonra da yattı. Yatak odasındaki panjurları kapatmadan önce dışarıya baktı. Sokak lambası rüzgârda sallanıyordu. Kar tanecikleri gözlerinin önünde dans ederek yere düşüyorlardı. Isı eksi üç dereceyi gösteriyordu. Beklenilen fırtına gelmişti. Panjurları kapattı. Yatağına yattı ve derin bir uykuya daldı.</p>

  <p>Ertesi sabah Wallander saat 07.15'te karakolda işinin başındaydı. Ufak tefek bir iki trafik kazasının dışında gece şaşılacak derecede sakin geçmişti. Kar fırtınası beklenildiği kadar şiddetli olmamıştı. Kafeteryaya gitti, gece vardiyasında çalışan polisler kahve içiyorlardı, onları başıyla selamladı, sonra da gidip bir fincan kahve aldı. Sabah uyanır uyanmaz o gün nice zamandan beri bekleyen raporları yazmaya karar vermişti. Ayrıca bir de Polonyalı bir çeteyle de ilgilenmesi gerekiyordu. Herkes suçu birbirinin üstüne atıyordu. Olanları akılcı bir şekilde anlatacak tek bir tanık bile yoktu ama konuyla ilgili bir rapor yazılması gerekiyordu. Yine de birinin çenesini kırıldığı için birilerinin suçlanması gerekiyordu.</p>

  <p>Saat 10.30'da son raporu da bitirmişti. Yerinden kalkarak kahve almak için kafeteryaya gitti. Odasına geri dönerken telefonunun çaldığını duydu. Martinsson arıyordu.</p>

  <p>"Şu tahlisiye botunu hatırlıyor musun?" diye sordu.</p>

  <p>Jetonun düşmesi için Wallander'in kısa bir süre düşünmesi gerekmişti.</p>

  <p>"İçinde iki ceset olan lastik bot Mossby Strand'a sahile vurmuş. Köpeğini gezdiren bir kadın botu görmüş ve hemen karakola telefon edip haber vermiş."</p>

  <p>"Ne zaman aramış?"</p>

  <p>"Az önce," diye karşılık verdi Martinsson.</p>

  <p>İki dakika sonra Wallander sahil yoluna doğru yola çıkmıştı bile. Peters'la Noren önündeki polis arabasındaydılar. Sirenler çalıyordu.</p>

  <p>Wallander dondurucu soğukta buz gibi dalgaların kıyıya çarptığını görünce birden ürperdi. Dikiz aynasından ambulansı ve ikinci polis aracındaki Martinsson'u gördü.</p>

  <p>Mossby Strand boşaltılmıştı. Wallander arabasından inerken soğuk rüzgâr yüzüne bir tokat gibi çarptı. Kıyıdaki küçük dükkânın kepenkleri sert rüzgârda gıcırdayıp duruyordu. Kumsala inen yolun başında duran bir kadın sinirli bir tavırla kollarını sallayıp duruyordu. Köpeğiyse onu çekiştiriyordu. Wallander adımlarını hızlandırdı, her zamanki gibi yine korku içindeydi; ceset görmeye nedense bir türlü alışamamıştı. Ölülerde canlılar gibiydi. Her zaman birbirlerinden farklı oluyorlardı.</p>

  <p>"Burada," diye bağırdı kadın. Wallander, onun gösterdiği tarafa baktı. Kırmızı lastik bir tahlisiye botu dalgaların arasında iskeleye çarpıp duruyordu.</p>

  <p>"Siz orda kalın," diye seslendi Wallander, kadına.</p>

  <p>Koşarak tepeden aşağıya indi, kumların üstünden atlayarak iskeleye koştu ve lastik bota baktı. Botun içinde birbirlerine sarılmış iki adam yatıyordu, yüzleri de bembeyazdı. İlk gördüğü şeyi kafasına iyice kazımaya çalıştı. Yılların deneyimi ona ilk izlenimin her zaman çok önemli olduğunu öğretmişti. Ceset, genellikle uzun ve karmaşık olaylar zincirinin son halkasıydı; bazen de bu zincirin ilk halkasını kavramak olası olabilirdi.</p>

  <p>Martinsson botu kıyıya çekmek için suya girdi. Wallander cesetleri incelemek için çömeldi. Peters'ın kadını sakinleştirmeye çalıştığını gördü. O anda da bu botun kumda oynayan ve denizde yüzen yüzlerce çocuğun olduğu bir sırada kıyıya vurmadığı için ne denli şanslı olduklarını fark etti. Gördükleri hiç de hoş değildi ve sert rüzgâra karşın cesetlerin kokusu burnunu yakıyordu.</p>

  <p>Anorağının cebindeki lastik eldivenleri giyerek cesetlerin ceplerini dikkatle araştırdı. Ne var ki, hiçbir şey bulamadı. Cesetlerden birinin ceketini açtığında beyaz gömleğin üstündeki koyu kırmızı lekeyi gördü. Başını kaldırıp Martinsson'a baktı.</p>

  <p>"Bu bir kaza değil," dedi. "Cinayet. Bu adam tam kalbinden vurulmuş."</p>

  <p>Yerinde doğrularak Noren'in botun fotoğrafını çekmesi için kenara çekildi.</p>

  <p>"Ne düşünüyorsun?" diye sordu Martinsson'a. O da başını iki yana salladı.</p>

  <p>"Bilemiyorum."</p>

  <p>Wallander gözlerini cesetlerden ayırmadan botun etrafında dolaştı. Her ikisinin de saçları açık renkliydi, büyük olasılıkla otuz yaşlarında olmalıydılar. Ellerinden ve üstündeki giysilerden işçi olmadıkları anlaşılıyordu. Acaba kimdiler? Neden cepleri boştu? Martinsson'la ara sıra konuşarak botun etrafında dolaşmayı sürdürdü. Yarım saat sonra da artık öğrenecek bir şeyi olmadığına karar verdi. Bu arada da adli tıp ekibi gelmiş ve çalışmalarına başlamıştı. Lastik botun üstüne plastik bir örtü çekilmişti. Noren fotoğrafları çekmişti. Buz gibi esen rüzgârın altında herkes çok üşümüştü ve bir an önce oradan gitmek istiyordu. Wallander, Rydberg'in ne düşünebileceğini merak ediyordu. Rydberg acaba kendisinin göremediği bir şeyi görebilir miydi? Arabasına bindi, ısınmak için motoru çalıştırdı. Deniz gri renkteydi ve Wallander'in kafasının içi bomboştu. Bu adamlar da kimdi?</p>

  <p>Wallander'in ambulans görevlilerine cesetleri kaldırmaları için onay vermesi zaman almıştı. Wallander soğuktan hala titriyordu. Birbirlerine sarılmış bu iki cesedi ayırmak için kemiklerinin kırılmasından başka şansları yoktu. Cesetler kaldırıldığında Wallander bota bir kez daha baktı ama hiçbir ipucu bulamadı. Çözüm sanki ufuktaymışçasına bakışlarını denize çevirdi.</p>

  <p>"Botu gören kadınla konuşsan iyi olacak," dedi Martinsson'a. "Konuştum," diye karşılık verdi Martinsson. "Ciddi bir şekilde konuş, demek istiyorum," diye karşılık verdi. "Bu soğukta ciddi konuşamazsın. Onu karakola götür. Noren botu bulduğumuz gibi aynı şekilde, hiçbir değişiklik yapılmadan karakola getirsin."</p>

  <p>Daha sonra da arabasına bindi.</p>

  <p>Rydberg hayatta olsaydı böyle davranırdı, dedi kendi kendine. Acaba neyi göremedim? Rydberg olsaydı acaba ne düşünürdü?</p>

  <p>Wallander, Ystad Karakolu'na geri döner dönmez hiç zaman yitirmeden Komiser Björk'ün yanına giderek ona Mossby Strand'da gördüklerini anlattı. Björk, onu kaygıyla dinledi. Wallander kendi bölgelerinde ne zaman bir cinayet işlense Björk'ün bu olayı sanki kendisine yapılmış bir saldırı gibi değerlendirdiğini biliyordu. Wallander, ona her zaman saygı duyardı. Memurların işlerine asla karışmaz ve işler çığırından çıktığında bile onları yüreklendirmekten asla kaçınmazdı. Bazen kendine hâkim olamayarak çok sinirlenirdi ama Wallander artık buna alışmıştı.</p>

  <p>"Bu soruşturmayla senin ilgilenmeni istiyorum," dedi Björk, Wallander sözlerini tamamladığında. "Martinsson'la Hansson, sana yardım ederler. Bu soruşturma için birkaç kişiyi daha görevlendirebiliriz."</p>

  <p>"Hansson geçen akşam tutukladığımız tecavüzcüyle ilgileniyor," dedi Wallander. "Svedberg'i kullanmamız daha iyi olmaz mı?"</p>

  <p>Björk karşı çıkmadı. Wallander her zamanki gibi işi istediği gibi çözümlemişti.</p>

  <p>Björk'ün odasından çıkarken karnının acıktığını fark etti. Kilo almaktan korktuğu için genellikle öğle yemeklerini atlardı ama bottaki cesetler canını çok sıkmıştı. Arabasıyla kasabanın merkezine gitti, arabasını her zamanki gibi Stickgatan'a park etti ve sonra da Fridolf un Kafesi'ne giden dar sokağa saptı. Kendisine bir sandviçle bir bardak süt ısmarlayarak bir kez daha gözden geçirmeye koyuldu. Bir akşam önce, saat 18.00 civarında bir adam karakola telefon ederek nelerin olabileceğine ilişkin polisi uyarmıştı. Artık bu kimliği bilinmeyen adamın gerçeği söylediği anlaşılmıştı. İçinde iki ceset olan kırmızı lastik bir bot sahile vurmuştu. Kalbinden vurulduğu için adamlardan birinin öldürüldüğü açıkça ortadaydı. Kimliklerini saptayabilecek herhangi bir belge bulunmamıştı.</p>

  <p>Hepsi bu kadardı.</p>

  <p>Wallander kalemini çıkararak kâğıt peçetenin üstüne not aldı. Yanıtlanması gereken birçok soru oluşmuştu kafasında. Bir yandan da kafasının içinden Rydberg'le konuşuyordu. Doğru yolda mıyım, acaba herhangi bir şeyi gözden kaçırdım mı? Rydberg'in verebileceği yanıtlarla tepkilerini hayalinde canlandırmaya çalıştı. Zaman zaman bunda başarılı olsa bile ölüm döşeğinde yatan Rydberg gözünün önünden gitmiyordu bir türlü.</p>

  <p>15.30'da karakola geri döndü. Martinsson'la Svedberg'i odasına çağırdı, kapıyı kapattı ve santrala da telefon bağlamamasını söyledi.</p>

  <p>"Bu kolay bir dava değil," diye söze başladı. "Otopsi sonuçları ve tahlisiye botuyla giysileri inceleyen adli tıp ekibinin vereceği raporu beklemek zorundayız. Ama bu arada yanıtlanmasını istediğim birkaç soru var."</p>

  <p>Svedberg elindeki not defteriyle duvara yaslanmış duruyordu. Saçları hafifçe dökülmeye başlamıştı. Kırk yaşlarındaydı. Ystad'da doğmuştu ve söylentilere kulak verilecek olursa Ystad'dan ayrıldığı dakikadan itibaren de yoğun bir sıla hasreti çekmeye başlıyordu. İlk bakışta insanlara oldukça yavaş hareket eden, ilgisiz biri gibi bir izlenim veriyordu ama son derece dikkatli biriydi ve Wallander, onun bu özelliğinden çok hoşnuttu. Martinsson birçok açıdan Svedberg'in tersiydi: otuz yaşına yaklaşıyordu, Trollhattan'da doğmuştu ve polislik mesleğinde bir kariyer yapmaya kararlıydı. Ayrıca Liberal Parti'ye kayıtlıydı ve Wallander'in duyduklarına göre de sonbahardaki seçimlerde parti konseyine seçilme şansı çok yüksekti. Polis memuru olarak Martinsson bazen düşüncesizce hareket eden ve dikkatsiz biri olmakla birlikte bir sorun karşısında bir çıkış noktası olduğunu hissettiğinde bunu çözmek için elinden geleni ardına koymazdı. Çok çalışkan ve hırslı biriydi.</p>

  <p>"Bu tahlisiye botunun nerden geldiğini öğrenmek istiyorum," dedi Wallander. "İki adamın ne zaman öldürüldüğünü öğrendiğimizde botun hangi yönden geldiğini ve denizde ne kadar sürüklendiğini öğrenmek için kolları sıvayacağız." Svedberg ona şaşkınlıkla baktı. "Bu olası mı?" diye sordu.</p>

  <p>"Meteoroloji dairesindeki görevlilerle görüşmeliyiz," dedi Wallander. "Hava koşulları ve rüzgârın yönüyle ilgili her şeyi onlar bilir. Botun hangi yönden geldiğine ilişkin bir fikir edinmeliyiz. Ayrıca botla ilgili her şeyi de öğrenmek istiyorum. Nerde imal edildiği, bu tür botların hangi gemilere ait olabileceği gibi. Her şeyi öğrenmek istiyorum."</p>

  <p>Martinsson'a bakarak başını salladı. "Bu, senin görevin."</p>

  <p>"Bu adamların kayıp olduklarına ilişkin herhangi bir kayıt olup olmadığını öncelikle bilgisayardan araştırmamız gerekmez mi?" diye sordu Martinsson.</p>

  <p>"İşe bununla başlayabilirsin," dedi Wallander. "Sahil güvenlikle bağlantı kur, güney kıyısındaki tüm görevlilerle konuş. Ve Björk'ün konuyu hiç zaman yitirmeden İnterpol'e açma konusunda ne düşündüğünü öğren. Bu adamların kim olduklarını öğreneceksek işin başından haberleşme ağımızı genişletmeliyiz."</p>

  <p>Martinsson onaylarcasına başını sallayarak not aldı. Svedberg düşünceli bir tavırla kaleminin ucunu kemiriyordu.</p>

  <p>"Adli tıp ekibi adamların giysilerine ilişkin ayrıntılı bilgiyi verecek," diye sürdürdü konuşmasını Wallander. "Mutlaka bazı ipuçları bulacaklardır."</p>

  <p>Kapı vuruldu ve Noren içeriye girdi. Elinde denizciliğe ilişkin bir harita vardı.</p>

  <p>"Buna gereksiminiz olacağını düşündüm," dedi. Belgeyi masanın üstüne yaydılar, bir deniz savaşını planlarcasına haritanın üstüne eğildiler.</p>

  <p>"Tahlisiye botu ne kadar hızlı hareket edebilir?" diye sordu Svedberg. "Akıntı ve rüzgâr hızı yavaşlatmakla birlikte arttırabilir de."</p>

  <p>Hiç konuşmadan haritayı incelediler. Daha sonra da Wallander haritayı rulo yaparak ayağa kalktı. Artık söylenecek bir şey kalmamıştı.</p>

  <p>"Hadi bakalım, işe başlayalım," dedi. "Akşamüstü saat on sekizde burada buluşup neler öğrendiğimizi birbirimize anlatırız."</p>

  <p>Svedberg ve Noren odadan çıkarlarken Wallander, Martinsson'a kalmasını söyledi.</p>

  <p>"Kadın neler anlattı?" diye sordu. Martinsson omuz silkti.</p>

  <p>"Bayan Forsell," dedi. "Dul. Mosbby'de oturuyor. Angelholm' daki ilkokuldan emekli olmuş bir öğretmen. Köpeği Tegner'le birlikte yaşıyor. İnsanın köpeğine bir şairin adını vermesi garip doğrusu! Her gün temiz hava almak için sahilde dolaşırlarmış. Dün akşam dolaşırken bot ortalıkta yokmuş ama bu sabah onu görmüş. Sabah saat onu çeyrek geçe görmüş ve hemen karakola haber vermiş."</p>

  <p>"Onu çeyrek geçe," dedi Wallander düşünceli bir tavırla. "Köpeği dolaştırmak için biraz geç bir saat değil mi, bu?"</p>

  <p>Martinsson evet dercesine başını salladı.</p>

  <p>"Ben de senin gibi düşündüm ama sonra köpeğini saat yedide çıkardığını ama bu kez ters yönde yürüdüklerini öğrendim."</p>

  <p>Wallander konuyu değiştirdi.</p>

  <p>"Dün arayan adam," dedi. "Sesi nasıldı?"</p>

  <p>"Daha önce de söylediğim gibi, inandırıcıydı."</p>

  <p>"Aksanlı mı konuşuyordu? Yaşını tahmin edebilir misin?"</p>

  <p>"Svedberg gibi konuşuyordu. Sesi boğuktu; sigara içtiğini öğrenirsem doğrusu hiç şaşırmam. Kırk ya da elli yaşlarında olabilir. Açık ve seçik bir şekilde konuşmuştu. Bir banka memuru ya da çiftçi olabilir."</p>

  <p>Wallander'in bir sorusu daha vardı.</p>

  <p>"Neden aradı?"</p>

  <p>"Ben de bunu merak edip duruyorum," diye karşılık verdi Martinsson. "Olaya karıştığı için botun kıyıya vurabileceğini biliyor olabilirdi. Adamı göğsünden vuran kişi de olabilir. Bir şey görmüş ya da duymuş da olabilir. Birçok olasılık var."</p>

  <p>"Sence en akılcı açıklama hangisi?"</p>

  <p>"Sonuncusu," diye karşılık verdi Martinsson duraksamadan. "Ya bir şey görmüş ya da duymuş olmalı. Bu, katilin polisi peşine takmayı yeğleyebileceği türde bir cinayete benzemiyor."</p>

  <p>Wallander de aynı şeyleri düşünüyordu.</p>

  <p>"Haydi, bir adım daha atalım," dedi. "Bir şeyi gördü ya da duydu? Tahlisiye botunda iki ceset? Bu cinayetlere karışmamışsa katili ya da katilleri görmüş olamaz. Bu da onun botu görmüş olabileceği anlamına gelir."</p>

  <p>"Denizde yüzen bir tahlisiye botu," dedi Martinsson. "İnsan böyle bir şeyi nasıl görebilir? Ancak sen de denizdeysen görebilirsin."</p>

  <p>"Elbette," dedi Wallander. "Kesinlikle. Peki, ama eğer katil o değilse neden kimliğini açıklamak istemedi, dersin?"</p>

  <p>"Bazı insanlar bu tür olaylara karışmak istemezler," dedi Martinsson. "Nasıl olduğunu bilirsin."</p>

  <p>"Olabilir. Ama bunun başka bir açıklaması da olabilir. Polisle karşılaşmak istememesinin bambaşka bir nedeni de olabilir."</p>

  <p>"Biraz abartmıyor musun?"</p>

  <p>"Yüksek sesle düşünüyorum," dedi Wallander. "Bir şekilde bu adamı bulmalıyız."</p>

  <p>"Bizimle yeniden bağlantı kurması için bir şeyler yapalım mı?"</p>

  <p>"Yapalım," dedi Wallander. "Ama bugün değil. Ben öncelikle o iki adamla ilgili bir şeyler öğrenmek istiyorum."</p>

  <p>Wallander arabasına binerek hastaneye gitti. Oraya defalarca gitmesine karşın yine de bu yeni yapılan binayı bulmakta zorlanıyordu. Hastanenin zemin katındaki kafeteryaya uğrayarak bir muz aldı, sonra da üst kattaki patoloji bölümüne gitti. Patolog Mörth cesetler üzerinde ayrıntılı çalışmaya henüz başlamamıştı. Ama yine de Wallander'in ilk sorusunu yanıtlayabilmişti.</p>

  <p>"İkisi de vurularak öldürülmüş," dedi. "Yakın mesafeden, kalbe ateş edilmiş. Ölüm nedenlerinin bu olduğunu düşünüyorum."</p>

  <p>"En kısa zamanda raporunu okumak istiyorum," dedi Wallander. "Ölüm zamanına ilişkin bir şey söyleyebilir misin?"</p>

  <p>Mörth başını iki yana salladı.</p>

  <p>"Hayır," dedi. "Ama bu da sorunun yanıtı olabilir." "Anlayamadım?"</p>

  <p>"Uzunca bir süre önce öldürülmüş olabilirler. Bu yüzden de ne zaman öldürüldüklerini tam olarak saptamamız zorlaşıyor." "İki gün önce mi? Üç gün? Bir hafta?"</p>

  <p>"Bunu yanıtlayamam," diye karşılık verdi Mörth. "Ayrıca bir tahminde de bulunmak istemiyorum."</p>

  <p>Patolog laboratuvara geçti. Wallander ceketini çıkarıp bir çift plastik eldiveni eline geçirdi. Ardından da eski model bir mutfak eviyesine benzeyen bir şeyin üstünde duran cesetlere ait giysileri incelemeye başladı.</p>

  <p>Takım elbiselerden biri İngiliz, diğeriyse Belçika malıydı. Ayakkabılar İtalyandı ve Wallander bunların çok pahalı olduklarını gördü. Gömlekler, kravatlar, iç çamaşırları da oldukça pahalı ve kaliteliydi.</p>

  <p>Wallander giysileri ikinci kez inceledikten sonra daha farklı bir şey bulamayacağını fark etmişti. Bu iki adam büyük olasılıkla varlıklı kişilerdi. Peki, ama cüzdanları neredeydi? Alyansları? Saatleri? İşin en ilginç yanı da adamlar vurulduğunda üstlerinde ceketlerinin olmayışıydı. Giysilerinin üstünde ne bir delik ne de barut izi vardı.</p>

  <p>Wallander olay anını zihninde canlandırmaya çalıştı. Biri bu iki adamı kalbinden vurmuştu. Vurduktan sonra da cesetleri tahlisiye botuna koymadan önce ceketlerini giydirmişti. Peki ama neden?</p>

  <p>Bir kez daha giysileri inceledi. Gözümden kaçırdığım bir şey olmalı, diye geçirdi içinden. Rydberg, bana yardım et. Ne var ki, Rydberg'in söyleyecek bir şeyi yoktu. Wallander karakola geri döndü. Otopsinin zaman alacağını ve ertesi günden önce de raporu alamayacağını biliyordu. Odasına geri döndüğünde masasının üstünde Björk'ün İnterpol'e haber vermek için bir iki gün daha beklemelerini belirten notu gördü. Birden öfkelendiğini fark etti; Björk'ün bu dikkatli yaklaşımlarına artık sinirlenmeye başlamıştı.</p>

  <p>Akşamüstü saat on sekizde yapılan toplantı kısa sürmüştü. Martinsson tahlisiye botunda bulunan adamlara ilişkin herhangi bir kayıp ihbarı bulamamıştı. Svedberg, Ystad Karakolu'ndan yasal bir talep geldiği anda yardım etmeye söz veren Norrköping'deki meteorolojiden biriyle uzun bir süre görüşmüştü.</p>

  <p>Wallander onlara zaten bildikleri bir şeyi söyledi; patolog iki adamın da öldürüldüğünü onaylamıştı. Svedberg'le Martinsson'a adamları öldürdükten sonra katilin neden onlara ceketlerini giydirdiğini düşünmelerini söyledi.</p>

  <p>Wallander odasında yalnız kaldığında haritayı bir kez daha masasının üstüne serdi. İşaret parmağıyla Mossby Strand'a dek uzanan kıyı şeridini izledi. Bot uzaklardan gelmiş olmalı, diye geçirdi içinden. Ya da çok yakınlardan. Akıntı yüzünden ileriye ve geriye sürüklenmiş de olabilir.</p>

  <p>Telefon çaldı. Bir an için telefona yanıt vermemeyi düşündü; saat geç olmuştu ve eve gidip olanları sakin bir şekilde yeniden gözden geçirmek istiyordu. Ama yine de ahizeyi kaldırdı. Arayan Mörth'dü.</p>

  <p>"Bitti mi?" diye sordu Wallander hayretle.</p>

  <p>"Hayır," diye karşılık verdi Mörth. "Ama önemli olduğunu düşündüğüm bir şey var. Sana şimdi söyleyeceğim." Wallander soluğunu tuttu.</p>

  <p>"Adamlar İsveçli değil," dedi Mörth. "Ya da en azından İsveç'te doğmamışlar."</p>

  <p>"Bunu nasıl anladın?"</p>

  <p>"Dişlerine baktım," dedi Mörth. "Dişlerindeki dolguların İsveçli dişçilerin işi olmadığını saptadım. Rus dişçileri olabilir." "Rus mu?"</p>

  <p>"Evet. Rus dişçileri. Ya da Doğu Blok'undaki ülkelerden birinin dişçileri... Onlar bizlerden farklı yöntemler kullanıyorlar." "Bundan emin misin?"</p>

  <p>"Olmasaydım seni aramazdım," dedi Mörth ve Wallander, onun kızdığını fark etti.</p>

  <p>"Sana inanıyorum," diye ekledi telaşla.</p>

  <p>"Başka bir şey daha var," diye sürdürdü konuşmasını Mörth. "En az bunun kadar önemli olabilecek bir şey. Belki patavatsız olduğunu düşüneceksin, ama bu adamlar vurulduklarına sevinmişlerdir. Çünkü ölmeden önce onlara işkence yapılmış. Bedenlerinde yanıklar var. Derileri soyulmuş, tırnakları sökülmüş."</p>

  <p>Wallander'in ağzı bir karış açık kaldı.</p>

  <p>"Orda mısın?" diye sordu Mörth.</p>

  <p>"Evet," dedi Wallander. "Buradayım. Söylediklerini algılamaya çalışıyorum."</p>

  <p>"İşkence edildiğine eminim."</p>

  <p>"Emin olduğunun farkındayım. Ama bu alışılmışın dışında bir şey!"</p>

  <p>"İşte ben de zaten seni bu yüzden aradım."</p>

  <p>"En doğrusunu yaptın," dedi Wallander.</p>

  <p>"Ayrıntılı raporu yarın sana göndereceğim," dedi Mörth. "Laboratuvar testlerinin sonuçları biraz zaman alabilir."</p>

  <p>Telefonu kapattı. Wallander kafeteryaya gitti. İçerisi boştu. Kahve makinesindeki son kahveyi fincanına doldurdu ve masalardan birine geçip oturdu.</p>

  <p>Ruslar? Doğu Blok'undan iki adama işkence edilmiş? Rydberg bile bunun zor ve uzun zaman alabilecek bir soruşturma olduğunu düşünürdü. Arabasına binip evine doğru yola koyulduğunda saat 19.30 olmuştu. Rüzgâr durmuş ve hava iyice soğumuştu.</p>

  <p> </p>
</body>
</html>
