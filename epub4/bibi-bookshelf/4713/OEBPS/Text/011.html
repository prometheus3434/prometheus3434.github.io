<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>9. BÖLÜM</title>
</head>

<body>
  <h1 class="h11">9. BÖLÜM</h1>

  <p>Nemli ve keskin tahta kokusu.</p>

  <p>Kurt Wallander o gece Riga'da arabaya bindiği anı işte böyle anımsayacaktı. Açık kapıdan arka koltuğa oturmuş, tam gözleri zifir karanlığa alışacakken görünmeyen eller başına bir çuval geçirmişti. Terlemeye başladığında yüzünün kaşındığını hissetti. Bununla birlikte arabaya biner binmez de içindeki o az önceki korku birden yok olmuştu. Basma çuvalı geçiren kişinin sesi olduğunu varsaydığı biri onu yatıştırmaya çalıştı. Biz terörist değiliz. Yalnızca çok dikkatli davranmamız gerekiyor, o kadar. Bu sesi tanımıştı, bu odasına telefon ederek Bay Eckers'le görüşmek istediğini, sonra da yanlış numara çevirdiğini söyleyerek özür dileyen sesti. Bu son derece sakin, yatıştırıcı ses onu anında ikna etmiş ve bunun gerçek bir kaosun içinde yaşayanların öğrenmesi gereken bir davranış biçimi olduğunu düşünmüştü. Parçalanan Doğu Blok'unda yaşayanlar ortada tehdit unsuru yokken nasıl sakin bir sesle konuşmaları gerektiğini öğrenmiş olmalıydılar.</p>

  <p>Araba hiç de rahat değildi. Motorun sesi arabanın Rus malı olduğunu düşünmesine neden oldu, büyük olasılıkla bu Lada marka bir araçtı. Arabada kaç kişi olduğunu tahmin edemiyordu ama en azından iki kişinin olduğu kesindi. Önde oturan sürekli öksürüyordu, yanındaki de sakin ve yatıştırıcı bir tonla konuşan adamdı. Arabadakilerden biri sigarasının dumanını dışarıya üflemek istediğinden zaman zaman cam aralanıyor ve buz gibi hava Wallander'in yüzüne çarpıyordu. Bir an için arabanın içinde bir parfüm kokusu duyduğunu varsaydı, Baiba Liepa'nın parfümünün kokusunu ama hemen sonra da bunun gerçek olmasını istediği bir düş olduğuna karar verdi. Ne kadar hızlı gittiklerini kestiremiyordu ama yolun durumundan kenti arkalarında bıraktıklarını düşünmeye başlamıştı. Araba zaman zaman yavaşlayarak sağa ya da sola dönüyordu, bir keresinde de bir kavşakta durmuşlardı. Saatin kaç olduğunu tahmin etmeye çalıştı ama sonra vazgeçti. Araba son bir kez daha bir yola sapıp engebeli bir yolda ilerlemeye başladı. Bu da Wallander'in anayoldan çıktıklarını anlamasına neden oldu. Sonunda araba durdu. Şoför motoru kapattı. Kapılar açıldı ve inmesine yardım ettiler.</p>

  <p>Hava aşırı soğuktu ve Wallander bir an için kozalak kokusu duyduğunu sandı. Düşmemesi için biri koluna girmişti. Birkaç basamak çıktılar, bir kapı gıcırdayarak açıldı ve Wallander oldukça sıcak bir odaya girdi. Burnuna gaz kokusu geliyordu, başındaki çuvalı çıkardılar. Wallander şaşkınlıkla etrafına bakındı. Yeniden görebiliyordu. Şok çuvalın başına ilk kez geçirilmesinden de daha büyüktü. Dikdörtgen şeklindeki bu odanın duvarları tahta kaplıydı. Wallander bir avcı kulübesinde olduğunu düşündü. Şöminenin üstünde bir geyik kafası asılıydı, odanın içindeki tüm möbleler tahtaydı ve oda gaz lambalarıyla aydınlatılmıştı.</p>

  <p>Yumuşak sesli adam konuşmaya başladı. Yüzü hiç de Wallander'in tahmin ettiği gibi değildi. Kısa boylu ve sanki açlık grevinden çıkmışçasına zayıftı. Yüzü solgundu, gözlerindeki kalın çerçeveli gözlük yüzünden düşecekmiş gibi duruyordu. Wallander onun yirmi beş ile elli arasında bir yaşta olması gerektiğini düşündü. Gülümseyerek Wallander'e oturması için bir sandalye gösterdi, Wallander oturdu. Diğer adam hiç ses çıkarmadan yan odadan elinde bir termos ve bardaklarla içeri girdi. Bu herhalde şoför olmalı diye geçirdi içinden Wallander. Diğerinden daha yaşlı gösteriyordu ve asık yüzlü biri izlenimi veriyordu. Wallander'e bir fincan çay verdiler ve sonra da masanın başına geçerek oturdular. Şoför masanın üstünde duran beyaz porselen lambayı yaktı. Gaz lambasının ışığının arkasından belli belirsiz sesler duyuluyordu. Wallander kulübede başkalarının da olduğunu fark etti. Demek biri benim geleceğimi biliyordu ve bana çay pişirmiş.</p>

  <p>"Size yalnızca çay ikram edebiliyoruz. Bay Wallander," dedi adam. "Ama sizi almadan önce yemeğinizi yediğinizi ve aç olmadığınızı da biliyoruz. Zaten burada sizi fazla tutmayacağız."</p>

  <p>Adamın sözlerinde Wallander'i tedirgin eden bir şey vardı. Bay Eckers olduğu sürece ortada kişisel olarak kendisini tedirgin edebilecek bir şeyin olmadığına inanmıştı. Oysa şimdi kendisine adıyla hitap edilmişti ve bu insanların kendisini sürekli izlediklerini, yemek yediğini bildiklerini anlamıştı. Tek hataları biraz aceleci davranarak odasına girmeden telefon etmeleri olmuştu.</p>

  <p>"Sizlere güvenmemem için birçok nedenim var," dedi. "Daha sizin kim olduğunuzu bile bilmiyorum. Binbaşı Liepa'nın dul eşi Baiba Liepa nerde?"</p>

  <p>"Saygısızlığımı lütfen bağışlayın. Benim adım Upitis. Paniğe kapılmanıza neden yok. Konuşmamız biter bitmez otelinize geri döneceğinize söz veriyorum."</p>

  <p>Upitis, diye geçirdi içinden Wallander. Bay Eckers gibi. Adamın gerçek adı her neyse Upitis olmadığı kesindi.</p>

  <p>"Tanımadığım birinin verdiği sözün benim için hiçbir değeri yoktur," dedi Wallander. "Arabada başıma bir çuval geçirdiniz. Kocasını tanıdığım için Baiba Liepa'nın ileri sürdüğü koşullarda onunla buluşmayı kabul etmiştim. Binbaşı Liepa'nın neden öldürüldüğüne ilişkin bana bir şeyler anlatabileceğini ve bunun da polisin işini kolaylaştıracağını düşünmüştüm. Sizleri tanımıyorum, kim olduğunuzu bilmiyorum. Başka bir deyişle de sizlere güvenmem için ortada herhangi bir neden yok."</p>

  <p>Upitis bir an düşündükten sonra ona hak verdi. "Haklısınız," dedi. "Geçerli nedenlerimiz olmadan bu denli dikkatli davrandığımızı sanmayın lütfen. Bunun gerekli olduğundan eminim. Bayan Liepa bu akşam bizimle birlikte olamıyor ama ben burada onun adına konuşuyorum."</p>

  <p>"Bundan nasıl emin olabilirim? Benden ne istiyorsunuz?" "Bize yardım etmenizi istiyoruz."</p>

  <p>"Bana neden sahte bir isim verdiniz? Bu görüşme neden burada oluyor?"</p>

  <p>"Daha önce de söylediğim gibi, bu şekilde davranmamız gerekiyor. Letonya'ya daha yeni geldiniz. Bay Wallander, zaman içerisinde ne demek istediğimizi çok daha iyi anlayacaksınız."</p>

  <p>"Size nasıl yardım edebilirim?"</p>

  <p>Bir kez daha gaz lambasının arkasından gelen sesleri duydu: Baiba Liepa olmalı, diye geçirdi içinden. Buraya gelmiyor ama orada, bana çok yakın bir yerde.</p>

  <p>"Birkaç dakika daha sabırlı olmalısınız," dedi Upitis. "Şimdi konuşmama Letonya'nın ne mene bir yer olduğunu anlatmakla başlayacağım."</p>

  <p>"Buna ne gerek var? Letonya da diğer ülkeler gibi bir ülke ama doğrusunu söylemem gerekirse bayrağınızın nasıl olduğunu bilmiyorum."</p>

  <p>"Bence açıklamamda yarar var. Ülkemizin diğer ülkeler gibi olduğunu söylediğinize göre bazı şeyleri gerçekten anlamanızda yarar var."</p>

  <p>Wallander çayından bir yudum aldı. Bakışlarıyla lambanın arkasındaki loş yeri taradı: göz ucuyla bir ışık görmeyi ümit ediyordu.</p>

  <p>Şoför çay fincanında ellerini ısıtmaya çalışıyordu. Gözlerini kapamıştı, Wallander bu konuşmanın kendisiyle Upitis arasında geçeceğini anlamıştı.</p>

  <p>"Siz kimsiniz?" dedi. "Hiç olmazsa bana bunu söyleyin."</p>

  <p>"Bizler Letonyalıyız," diye karşılık verdi Upitis. "Bizler felakete uğramış bu ülkede çok kötü bir dönemde doğduk, yollarımız kesişti ve hem bizim, hem de sizin mutlaka yerine getirilmesi gereken bir misyona karıştığımızı fark ettik."</p>

  <p>"Binbaşı Liepa'yla ilgili mi?" diye sordu Wallander, ama Upitis, onun sözünü kesti.</p>

  <p>"Her şeyi en başından anlatmama izin verin," dedi Upitis. "Ülkemizin bir uçurumun kenarında olduğunu anlamalısınız. Diğer iki Baltık ülkesinde de olduğu gibi Sovyetler Birliği bizleri sömürgesi gibi değerlendiriyor ve bu ülke halkları da İkinci Dünya Savaşı'ndan sonra yitirdikleri özgürlüklerini yeniden kazanmak için ellerinden geleni yapıyorlar. Ama özgürlükler kaostan doğar. Bay Wallander ve canavarlar da hedeflerine ulaşmak için her şeyi yapıyorlar. Özgürlüğe karşı olmak ya da onun yanında olmak çok ciddi bir hatadır. Özgürlüğün birçok yüzü vardır. Letonya'da denetimi ele geçirmek için ülkemize gelen Ruslar yalnızca varlıklarının sorgulanabileceğinden değil, aynı zamanda ayrıcalıklarını yitirebileceklerinden de çok korkuyorlar. Halkların kendi doğal ayrıcalıklarını gönüllü olarak terk etmeleri diye bir şey söz konusu olamayacağından onlar da konumlarını korumak amacıyla silahlanıyorlar ve bunu da büyük bir gizlilik içinde yapıyorlar. İşte geçen sonbaharda ülkemizde bunlar oluyordu: Sovyet ordusu denetimi ele geçirmiş ve acil durum ilan etmişti. Bunu da bizlere demokrasi getirmek amacıyla yaptıklarını ileri sürmüşlerdi. Bizlerin algıladığı kadarıyla özgürlük çok çekici bir kadın gibidir, onu görünce insan kendisini tutamaz. Ama diğerleri özgürlüğü bir tehdit unsuru olarak gördüklerinden bunun ne pahasına olursa olsun yerleşmesine izin verilmemesi gerektiğini düşünüyorlar."</p>

  <p>Sanki söyledikleri tanrısal bir eşinmiş gibi Upitis sustu. Söylediklerinden kendisinin de etkilendiği görülüyordu. "Tehdit unsuru mu?" dedi Wallander.</p>

  <p>"Çok yakında burada bir iç savaş çıkabilir," dedi Upitis. "Siyasi diyalog, cinnet geçirerek etrafa saldıran insanlarla yer değiştirebilir. Özgürlük özlemi hiç kimsenin öngöremeyeceği bir şekilde siyasi ortamı çalkalandırabilir. Canavarlar bıçaklarını bileyerek gerekli hazırlıkları yapıyorlar. Bu manzaranın ilerde nasıl olacağını varsaymak çok zor."</p>

  <p>Bu misyonun yerine getirilmesi gerek. Wallander, Upitis'in bu sözlerle tam olarak ne demek istediğini anlamaya çalışıyordu ama bir yandan da zamanını boşa harcadığının farkındaydı. Avrupa'da nelerin olduğunu tam olarak algılaması onun yeteneklerinin de ötesindeydi; siyasi çalkantılar onun polis dünyasında asla yer alan unsurlar değildi. Seçim zamanı geldiğinde fazla düşünmeden gider oyunu kullanırdı. Siyasi değişiklikler onun kendi yaşamını asla değiştirmezdi.</p>

  <p>"Canavarların peşine düşmek polisin işi değil," dedi sıradan bir sesle cahilliğini örtbas etmek istercesine. "Ben gerçek insanlar tarafından işlenen gerçek cinayetleri soruşturuyorum. Baiba Liepa'nın benden başka kimseyle görüşmek istemediğini varsayarak Bay Eckers olmayı kabul ettim. Letonya polisi Binbaşı Liepa'nın katilinin izini sürerken benden yardım istemişti, bunun tek nedeni de İsveç karasularına sürüklenen iki Letonya vatandaşının cesedinin bir tahlisiye botunda bulunması ve bu olayla Binbaşı Liepa cinayeti arasında bir bağlantı olup olmadığının saptanmasıydı. Ama şimdi, siz birdenbire karşıma çıkıp benden size yardım etmemi istiyorsunuz. Öyle değil mi? Eğer bu doğruysa, konuyu benim anlamamın olanaksız olduğu sosyal soranlara inmeden basite indirgeyerek anlatmalıydınız."</p>

  <p>"Haklısınız," dedi Upitis. "İsterseniz birbirimize yardım edeceğimizi söyleyeyim."</p>

  <p>Wallander "elemek" sözcüğünün İngilizcesini hatırlayamadığından bunu dolambaçlı bir şekilde anlatmak zorunda kaldı.</p>

  <p>"Ama ne anlatmaya çalışıyorsanız bu net değil," dedi. "Ne istediğinizi açık bir şekilde söyleyerek sadede gelemez misiniz?"</p>

  <p>Upitis gaz lambasının altındaki not defterini aldı ve ceketinin cebinden bir kalem çıkardı.</p>

  <p>"İki Letonya vatandaşının cesedi İsveç kıyılarına sürüklendi," dedi. Binbaşı Liepa, İsveç'e gitti, onunla birlikte çalıştınız, değil mi?"</p>

  <p>"Evet. Çok iyi bir polisti."</p>

  <p>"Ama İsveç'te yalnızca birkaç gün kalmıştı?" "Evet."</p>

  <p>"Bu kadar kısa sürede onun çok iyi bir polis olduğunu nasıl anladınız?"</p>

  <p>"Deneyim ve dikkatlilik hemen anlaşılır."</p>

  <p>Wallander bu soruların son derece masum olduklarını anlamıştı ama Upitis'in neyin peşinde olduğunu anlayamamıştı. Sorular görünmez bir ağın çevresinde dönüp duruyor gibiydi. Upitis de en az kendisi kadar yetenekli biriydi ve konuşmanın başından beri somut bir hedefe doğru gidiyordu. Soruların basitliği belki de bir aldatmacaydı. Belki o da bir polis, diye geçirdi içinden Wallander. Belki de arka tarafta saklanan kişi Baiba Liepa değil? Acaba Albay Putnis olabilir mi? Ya da Albay Murniers?</p>

  <p>"Demek Binbaşı Liepa'nın çalışmalarını beğendiniz?"</p>

  <p>"Elbette. Ben de böyle demek istemiştim."</p>

  <p>"Peki, eğer Binbaşı Liepa'nın deneyimiyle dikkatliliğini bir kenara bırakırsanız?"</p>

  <p>"Bunları nasıl bir kenara bırakabilirsiniz?"</p>

  <p>"İnsan olarak ne tür bir izlenim edinmiştiniz?"</p>

  <p>"Polis olarak ne tür bir izlenim edinmişsem aynısı. Sakin, yumuşak, dikkatli, son derece sabırlı, bilgili ve zeki."</p>

  <p>"Binbaşı Liepa da sizin için aynı şeyleri düşünüyordu. Bay Wallander. O da sizin çok iyi bir dedektif olduğunuzu düşünüyordu."</p>

  <p>Wallander'in kafasında tehlike canları çalmaya başladı. Tam olarak emin değildi ama Upitis'in en önemli sorusunu soracağını hissediyordu. Aynı zamanda da bir şeylerin yolunda gitmediğini hissediyordu. Binbaşı Liepa ülkesine döndükten birkaç saat sonra öldürülmüştü ama şu Upitis binbaşının İsveç yolculuğuna ilişkin her ayrıntıyı nasıl oluyor da biliyordu? Bu tür bir bilgiyi ya binbaşının kendisi söylemişti ya da karısı aracılığıyla iletilmişti.</p>

  <p>"Çok kibar biriymiş," dedi Wallander.</p>

  <p>"Binbaşı Liepa İsveç'teyken işleriniz yoğun muydu?"</p>

  <p>"Cinayet soruşturması sırasında işlerimiz her zaman yoğun olur."</p>

  <p>"O zaman onunla dost olma fırsatınız olmadı."</p>

  <p>"Affedersiniz? Ne demek istediğinizi anlayamadım."</p>

  <p>"Dost olmak, dedim. Sakin olun. Birlikte gülüp şarkı söyletmediniz mi? İsveçlilerin şarkı söylemekten fazlasıyla hoşlandıklarını duymuştum."</p>

  <p>"Binbaşı Liepa'yla ben şarkı söylemedik, eğer öğrenmek istediğiniz buysa. Bir akşam onu evime davet etmiştim, ama hepsi bu. Bir şişe viskiyi bitirdik ve müzik dinledik. O gece kar yağıyordu. Daha sonra da kalkıp oteline gitmişti."</p>

  <p>"Binbaşı Liepa müzik dinlemeyi çok severdi. Ara sıra konserlere gidecek zaman bulamadığından dert yanardı."</p>

  <p>Tehlike çanları var güçleriyle çalmaya başlamıştı. Bu adam ne öğrenmek istiyor, diye geçirdi içinden. Şu Upitis de kimin nesi? Baiba Liepa nerede?</p>

  <p>"Ne tür müzik dinlediğinizi sorabilir miyim?" dedi Upitis.</p>

  <p>"Maria Callas. Hangi opera olduğunu tam olarak hatırlamıyorum ama Turandot olabilir."</p>

  <p>"Bu operayı pek bilmem."</p>

  <p>"Puccini'nin güzel operalarından biri!"</p>

  <p>"Ve viski içtiniz?"</p>

  <p>"Evet."</p>

  <p>"Kar da yağıyordu?"</p>

  <p>"Evet."</p>

  <p>Sadede geliyor, diye geçirdi içinden Wallander. Ağzımdan neyi kaçırmamı bekliyor?</p>

  <p>"İçtiğiniz viskinin markası neydi?"</p>

  <p>"Yanlış hatırlamıyorsam JB."</p>

  <p>"Sert içkiler söz konusu olduğunda Binbaşı Liepa pek dayanıklı sayılmazdı. Ama yine de ara sıra içki içerek rahatlardı."</p>

  <p>"Öyle mi?" "Evet."</p>

  <p>"O gece viskiden ben ondan fazla etkilenmiştim. Eğer, tabi öğrenmek istediğiniz buysa."</p>

  <p>"Yine de o geceyi çok iyi hatırlıyorsunuz."</p>

  <p>"Müzik dinledik. Kadehler ellerimizde oturarak sohbet ettik. Bunları neden hatırlamayayım ki?"</p>

  <p>"Yine de sohbetinizin büyük bir bölümünü tahlisiye botundaki cesetler oluşturmuştur, değil mi?"</p>

  <p>"Hatırladığım kadarıyla pek değil. Genellikle Binbaşı Liepa konuştu ve Letonya'dan söz etti. Ancak o zaman onun evli olduğunu öğrendim."</p>

  <p>Wallander birden havanın değiştiğini fark etti. Upitis, onu dikkatle izliyordu ve şoför de dikkatini ona yöneltmişti. Wallander, Upitis'in can alıcı sorusuna yaklaştığını hissediyordu. Peki ama bu soru neydi? Kanepede oturan binbaşının, kadehini dizinin üstüne koyup müzik dinlediğini gözlerinin önünde canlandırdı. Ama burada başka bir şey daha olmalıydı, İsveçli bir dedektifin Bay Eckers gibi bir kimliğe bürünmesine neden olan başka ve çok önemli bir şey olmalıydı.</p>

  <p>"Binbaşı Liepa, İsveç'ten ayrılırken ona bir kitap armağan etmiştiniz, değil mi?" "Skane'in fotoğraflarını içeren bir kitap almıştım ona. Başka bir şey aklıma gelmediğinden o kitabı almıştım."</p>

  <p>"Binbaşı Liepa bu armağana çok sevinmişti."</p>

  <p>"Bunu nerden biliyorsunuz?" "Karısı söyledi."</p>

  <p>Tamam, işte işin püf noktasına geldik, diye geçirdi içinden Wallander. Bu sorular dikkati bu sohbetin ana konusundan uzaklaştırmak için sorulmuşlardı.</p>

  <p>"Daha önce Doğu Bloku ülkelerindeki polislerle işbirliği yaptınız mı?"</p>

  <p>"Bir keresinde bir Polonyalı dedektif bizi ziyaret etmişti. Hepsi bu."</p>

  <p>Upitis not defterini kenara itti. Tek bir not bile almamıştı ama Wallander, onun öğrenmek istediklerini öğrendiğinden emindi. Öğrenmek istediği neydi, diye geçirdi içinden. Farkına varmadan ona ne anlatmış olabilirim?</p>

  <p>Wallander artık buz gibi olmuş çayından bir yudum içti. Şimdi sıra bana geldi. Bu konuşmayı istediğim yöne çekmeliyim.</p>

  <p>"Binbaşı neden öldürüldü?"</p>

  <p>"Binbaşı Liepa bu ülkede olup bitenlerden çok kaygılanıyordu," diye karşılık verdi Upitis duraksayarak. "Sürekli olarak ne yapabileceğimizi tartışır dururduk."</p>

  <p>"Neden öldürüldü?"</p>

  <p>"Onu neden öldürmek istediler?"</p>

  <p>"Bu bir yanıt değil. Bu, farklı bir soru. Soruma soruyla yanıt veriyorsunuz."</p>

  <p>"Ne yazık ki, gerçek!"</p>

  <p>"Onu neden öldürmek istediler?"</p>

  <p>"Az önce anlattıklarımı hatırlayın. Özgürlükten korkan insanlar hakkında söylediklerimi."</p>

  <p>"Karanlık çökünce bıçaklarını bileyen canavarlar hakkında söylediklerinizi mi?"</p>

  <p>Upitis yavaşça evet dercesine başını salladı. Wallander duyduklarını iyice algılamaya çalışarak düşünmeye koyuldu.</p>

  <p>"Doğru anlamışsam, sizler bir örgüt üyesisiniz."</p>

  <p>"Daha doğrusu birbirlerine bağlı bir grup insan! Örgütlerin izleri çok kolay saptanır."</p>

  <p>"Ne başarmaya çalışıyorsunuz?"</p>

  <p>Upitis'in kararsız bir hali vardı. Wallander bekledi.</p>

  <p>"Bay Wallander, bu özgürlükten yoksun toplumda bizler özgür düşünen bir avuç insanız. Letonya'da nelerin olup bittiğini inceleyip algılayabilecek bağlamda özgür insanlarız. Çoğumuzun entelektüellerden oluştuğunu söyleyebilirim. Gazeteciler, bilim adamları ve şairlerden. Bizler belki de ülkemizi çökmekten kurtarabilecek siyasi hareketin çekirdeğini oluşturuyoruz. Kaos yaşanırsa. Sovyetler Birliği ülkemizi ele geçirirse. İç savaş kaçınılmaz olursa diye elimizden geleni ardımıza koymamaya çalışıyoruz."</p>

  <p>"Binbaşı Liepa da sizlerden biri miydi?"</p>

  <p>"Evet."</p>

  <p>"Lideriniz miydi?"</p>

  <p>"Bizim liderimiz yok. Bay Wallander, ama Binbaşı Liepa bizim önemli üyelerimizden biriydi, ona ihanet edildiğini düşünüyoruz." "İhanet mi?"</p>

  <p>"Bu ülkedeki polis teşkilatı işgal gücünün denetimindedir. Binbaşı Liepa bu denetime girmeyen tek kişiydi. Meslektaşlarıyla ikili oynuyordu. Çok büyük tehlikeleri göze almıştı."</p>

  <p>Wallander bir an için düşündü. Binbaşının söylediği bir şeyi hatırlamıştı. Birbirimizi izleme konusunda çok başarılıyız.</p>

  <p>"Polis teşkilatındaki birinin bu cinayetin arkasında olduğunu mu söylemeye çalışıyorsunuz?"</p>

  <p>"Bundan elbette emin olamayız ama öyle olduğunu sanıyoruz. Bundan başka bir açıklama bulamıyoruz."</p>

  <p>"Bu kişi, kim olabilir?"</p>

  <p>"İşte bu noktada sizin bize yardımcı olabileceğinizi umuyoruz."</p>

  <p>Wallander o anda bulmacanın bir parçasının ortaya çıktığını fark etti. Binbaşının cesedinin bulunduğu yere ilişkin yetersiz incelemelerden kuşkulandığını bir kez daha hatırladı. Riga'ya ayak basar basmaz izlenildiğine ilişkin duygusunu anımsadı. Birden karşısındakinin ne demek istediğini anladı.</p>

  <p>"Albaylardan biri mi?" diye sordu. "Putnis ya da Murniers mi?"</p>

  <p>Upitis hiç duraksamadan soruyu yanıtladı. Daha sonra Wallander, onun sesindeki zafer dolu ifadeyi hatırlayacaktı.</p>

  <p>"Albay Murniers'ten kuşkulanıyoruz."</p>

  <p>"Neden?"</p>

  <p>"Bazı nedenlerimiz var." "Ne gibi nedenler?"</p>

  <p>"Albay Murniers kendisinin birçok açıdan sadık bir Sovyet vatandaşı olduğunu her fırsatta belirtmekten kaçınmayan biridir."</p>

  <p>"Aslen Rus mu?" diye sordu Wallander şaşkınlıkla.</p>

  <p>"Murniers, Letonya'ya savaş sırasında gelmiş. Babası Kızıl Ordu mensubuydu. Çok gençken, 1957 yılında polis teşkilatına katıldı. Hem çok genç, hem de çok yetenekliydi."</p>

  <p>"Yani şimdi siz onun yanında çalışan bir polis memurunu öldürdüğünü mü söylüyorsunuz?"</p>

  <p>"Başka bir açıklaması yok ama cinayeti Murniers'in kendisinin işleyip işlemediğini bilmiyoruz."</p>

  <p>"Binbaşı Liepa neden İsveç'ten döndüğü akşam öldürüldü?"</p>

  <p>"Binbaşı Liepa pek konuşkan biri değildi," dedi Upitis. "Boş yere konuşmazdı. Bu ülkedeki yaygın olan bu alışkanlığı herhalde siz de fark ettiniz. Onun yakın arkadaşı olmama karşın söylemek istediği şeylerin dışında bana başka hiçbir şey anlatmazdı. Arkadaşlarınıza güvenerek onları zor durumda bırakmamayı öğreniyorsunuz zamanla. Ama yine de, zaman zaman bir şeyin peşinde olduğunu ima etmişti."</p>

  <p>"Neyin?"</p>

  <p>"Bilmiyoruz."</p>

  <p>"Ama bir fikriniz olmalı, değil mi?"</p>

  <p>Upitis başını iki yana salladı. Birden yüzünde çok yorgun bir ifade oluşmuştu. Şoför sandalyesinde kıpırdamadan oturuyordu.</p>

  <p>"Bana güvenebileceğinizden nasıl bu kadar emin olabiliyorsunuz?" diye sordu Wallander.</p>

  <p>"Emin değiliz ama bu tehlikeyi de göze almamız gerek. Ülkemizi tehdit eden bu korkunç kaosla İsveçli bir polisin ilgileneceğini sanmıyoruz."</p>

  <p>Çok haklısın, diye geçirdi içinden Wallander. İzlenilmek istemiyorum, gece yarıları bir av kulübesinde yapılan gizli toplantılara katılmak istemiyorum. Tek istediğim, bir an önce evime dönebilmek.</p>

  <p>"Baiba Liepa'yi görmek istiyorum," dedi Wallander.</p>

  <p>Upitis evet demesine başını salladı.</p>

  <p>"Biz size telefon edip Bay Eckers'le görüşmek istediğimizi söyleriz," dedi. "Belki yarın ararız."</p>

  <p>"Sorguya çekilmesi için onun karakola getirilmesini isteyebilirim."</p>

  <p>Upitis hayır dercesine başını salladı. "Gereğinden fazla insan o konuşmayı dinleyebilir," dedi. "Bir toplantı ayarlarız."</p>

  <p>Bu, tartışmanın sona ermesi anlamındaydı. Upitis derin düşüncelere dalmış gibiydi. Wallander kulübenin arka tarafına baktı, loş ışık sönmüş gibiydi.</p>

  <p>"Öğrenmek istediğinizi öğrendiniz mi?" diye sordu.</p>

  <p>Upitis karşılık vermeden gülümsedi.</p>

  <p>"Binbaşı Liepa'nın evime geldiği, viski içtiği ve Turandot dinlediği akşam bir cinayete kurban gitme tehlikesinden söz etmemişti. Bu kadar ayrıntıya girmeden bunu doğrudan sorabilirdiniz."</p>

  <p>"Bizim ülkemizde kestirme yol diye bir şey yoktur," dedi Upitis. "Dolambaçlı yollar genellikle her zaman en güvenli yollardır."</p>

  <p>Not defterini kaldırarak ayağa kalktı. Şoför de anında ayağa fırladı.</p>

  <p>"Geri dönerken başıma çuvalı geçirmezseniz sevinirim," dedi Wallander. "Yüzümü kaşındırıyor."</p>

  <p>"Elbette," diye karşılık verdi Upitis. "Dikkatli olmanızın sizin kendi güvenliğiniz için de çok önemli olduğunu unutmamalısınız."</p>

  <p>Riga'ya geri dönerlerken hava iyice soğumuştu. Arabanın camından dışarı bakan Wallander karanlığın içindeki küçük köylerden geçtiklerini fark etti. Birçok siteden ve karanlık yollardan geçtiler.</p>

  <p>Wallander arabaya bindiği yerde indi. Upitis, ona otelin arka kapısından içeri girmesini söylemişti. Kapıyı açmaya çalıştığında kilitli olduğunu fark etti. Ne yapacağını kara kara düşünürken kapı içeriden yavaşça açıldı. Kapıyı açan kişinin birkaç gün önce gittiği otelin gece kulübündeki adam olduğunu şaşkınlıkla fark etti. Wallander, onu izleyerek yangın çıkışından çıktı ve 1506 numaralı odanın önüne geldiler. Saat 02.00 olmuştu.</p>

  <p>Oda buz gibiydi. Wallander kendisine bir bardak viski doldurdu, battaniyeye sarılarak masanın başına geçip oturdu. Çok yorgun olmasına karşın olanları bir kenara yazmadan önce uyuyamayacağını biliyordu. Kalem bile buz gibiydi. Daha önce yazdığı notları önüne çekti, viskisinden bir yudum içti ve düşünmeye başladı.</p>

  <p>En başa dön, derdi Rydberg yanında olsaydı. Tüm boşlukları ve bulmacaları unut. Emin olduğun noktalardan başla.</p>

  <p>Peki ama neden emindi ki? Letonyalı iki kişinin cesedi Yugoslav malı bir tahlisiye botunda sürüklenerek Ystad yakınlarında kıyıya vurmuştu. Bu başlama noktalarından biriydi. Soruşturmaya yardımcı olabilmek amacıyla Riga polis teşkilatından bir binbaşı Ystad'da birkaç gün kalmıştı. Wallander tahlisiye botunu enine boyuna incelemediği için kendine kızıp duruyordu. Daha sonra da bot çalınmıştı. Kim çalmıştı? Binbaşı Liepa, Riga'ya geri dönmüştü. Raporunu Putnis ve Murniers adındaki iki albaya teslim etmişti. Daha sonra da evine giderek karısına Wallander adındaki İsveçli bir dedektifin armağan ettiği kitabı göstermişti. Karısıyla ne konuşmuştu? Karısı otelin kat görevlisi gibi davrandıktan sonra neden gidip Upitis'le görüşmüştü? Bay Eckers adına neden gereksinme duymuştu?</p>

  <p>Wallander viskisini bitirdikten sonra kadehini biraz daha doldurdu. Parmaklarının ucu soğuktan bembeyaz olmuştu, ellerini ısıtmak için battaniyenin içine soktu.</p>

  <p>Ortada herhangi bir bağ olmadığını düşünmene karşın sen yine de ara, derdi Rydberg sıklıkla. Tek ortak nokta Binbaşı Liepa'ydı. Binbaşı kaçakçılıktan ve uyuşturucudan söz etmişti. Albay Murniers de. Ama ortada kanıt yoktu, bunlar spekülasyondan başka bir şey değildi.</p>

  <p>Wallander yazdıklarını okurken bir yandan da Upitis'in anlattıklarını düşünüyordu. Binbaşı Liepa bir şeyin peşindeydi. Peki ama neyin? Upitis'in sözünü ettiği o canavarlardan birinin mi? Düşüncelere dalmış bir şekilde etrafına bakarken çerçeveleri kırık dökük olan camlardan gelen rüzgârın perdeleri salladığını fark etti. Biri ona ihanet etti. Albay Murniers'ten kuşkulanıyoruz.</p>

  <p>Böyle bir şey gerçekten de olabilir miydi? Bir tımarhane kaçkınının bir yıl önce Malmö'de soğukkanlılıkla bir polis memurunu öldürmesi geldi aklına. Bu dünyada olanaksız diye bir şey gerçekten de var mıydı?</p>

  <p>Yazmayı sürdürdü. Tahlisiye botunda cesetler-uyuşturucu-Binbaşı Liepa-Albay Murniers. Bu zincir neyi gösteriyordu? Upitis ne öğrenmek istemişti? O akşam Binbaşı Liepa evimde oturup Maria Dallas'ı dinlerken acaba ağzından bir şey kaçırıp kaçınmadığını mı? Ya da Binbaşı Liepa'nın bana herhangi bir şeyi anlatıp anlatmadığını mı?</p>

  <p>Saat 03.15 olmuştu ve Wallander yazdıklarından daha fazlasını bilmediğini fark etti. Banyoya giderek dişlerini fırçaladı. Yün çuvaldan ötürü yüzünde oluşan kızarıklıkların henüz geçmediğini fark etti.</p>

  <p>Baiba Liepa ne biliyor? Göremediğim ne var? Soyunarak yatağına girdi ve çalar saatini 07.00'e kurdu ama uyuyamadı. Saat 03.45'de saatine baktı. Oysa çalar saati 03.35'i gösteriyordu. Yastığını düzelterek gözlerini kapadı. Birden irkilerek yeniden saatine baktı, bu kez kendi saati 03.51 'i gösteriyordu. Elini uzatarak komodinin üstündeki gece lambasını yaktı. Çalar saati O3.41'i gösteriyordu. Yatağında doğruldu. Çalar saati neden geri kalmıştı? Yoksa kol saati mi ileri gitmişti? Neden ikisi de birbirinden farklıydı? Daha önce hiç böyle olmamıştı. Çalar saatini alarak kol saatine uygun olarak ayarladı. Daha sonra da ışığı söndürerek gözlerim kapadı. Tam uykuya dalacakken birden irkildi. Karanlıkta kıpırdamadan yatarak tüm bunların bir rastlantı olduğunu söyledi kendine. Sonunda yeniden lambayı yakarak yatağında oturdu ve çalar saati söktü.</p>

  <p>Çalar saatin içine yerleştirilen mikrofon üç ya da dört milimetre kalınlığında bir madeni para büyüklüğündeydi. Pillerin arasına yerleştirilmişti. Wallander önce bunun bir kâğıt parçacığı ya da gri renkli küçük bir bant olabileceğini düşünmüştü ama daha sonra saatin mekânizmasını yakından incelediğinde pillerin arasına yerleştirilen şeyin telsiz bir mikrofon olduğunu anladı. Elinde tuttuğu saate uzun bir süre bakarak oturdu. Sonra da saati kapatarak huzursuz bir şekilde yattı. Işığı açık bırakmıştı.</p>

  <p> </p>
</body>
</html>
