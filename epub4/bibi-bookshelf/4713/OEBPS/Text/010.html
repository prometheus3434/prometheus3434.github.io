<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>8. BÖLÜM</title>
</head>

<body>
  <h1 class="h11">8. BÖLÜM</h1>

  <p>Sabah saat 08.00 civarında Wallander, Albay Murniers'in de Binbaşı Liepa gibi aynı sert sigarayı içtiğini fark etti. Üstünde "PRIMA" yazan sigara paketini albay üniformasının cebinden çıkararak masanın üstüne koymuştu. Çavuş Zids polis merkezinin labirent gibi koridorlarından geçip birkaç merdiven inip çıktıktan sonra Wallander'i Murniers'in odasına götürmüştü. Wallander kendini bir labirentin içinde hapsolmuş gibi hissediyordu. Bir yandan da Murniers'in odasına daha kestirme bir yol olması gerektiğini ama bunu onun öğrenmesine nedense izin verilmediğini düşünüyordu.</p>

  <p>Murniers'in büyük olmayan ofisi dağınıktı. Masanın üzerinde duran üç telefon Wallander'in dikkatini çekti. Duvarlardan birinin kenarında kilitli bir dosya dolabı vardı. Telefonların hemen yanında da büyük bir küllük duruyordu. Küllüğün bir kenarında da Wallander'e önce bir çift kuğu gibi gelen ama sonra da bayrak olduğunu fark ettiği bir figür vardı.</p>

  <p>Küllük, telefonlar vardı ama tek bir kâğıt parçası bile yoktu. Murniers'in masasının arkasındaki büyük pencerelerde panjurlar vardı ama bunlar ya kırık ya da çalışmıyordu. Panjurlara bakarken bir yandan da Murniers'in vereceği önemli haberin ne olduğunu anlamaya çalışıyordu.</p>

  <p>"Birini tutukladık," dedi albay. "Gece yarısı boyunca süren çalışmalarımızın sonunda istediğimiz sonucu elde ettik."</p>

  <p>Wallander bu sözleri duyunca önce binbaşının katilini yakaladıklarını sanmıştı, ama daha sonra albayın tahlisiye botunda öldürülen adamlardan söz ettiğini fark etmişti.</p>

  <p>"Bunlar bir çete," dedi Murniers. "Tallinn ve Varşova'da şubeleri olan bir çete. Yaşamlarını kaçakçılık, soygun ve hırsızlıkla kazanan çeşitli suçlar işlemiş suçlulardan oluşan bir çete. Bu çetenin son zamanlarda ne yazık ki, Letonya'ya sızan uyuşturucu ticareti yapan kişilerden oluştuğundan kuşkulanıyoruz. Albay Putnis, adamı şu anda sorguluyor. Kısa bir süre sonra da her şeyi öğreneceğiz."</p>

  <p>Son birkaç cümleyi mesafeli ve soğuk bir şekilde söylemişti. Wallander, Putnis'in işkence yaptıkları tutukludan gerçeği yavaş yavaş acı çektirerek öğrenmeye çalışmasını gözlerinin önünde canlandırdı. Letonya polisi hakkında ne biliyordu? Diktatörlükle yönetilen bir ülkede sınır diye bir şey var mıydı? Diktatörlük diye geçirdi aklından ama Letonya diktatörlükle mi yönetiliyordu işte bundan emin değildi. Birden Baiba Liepa'nın yüzü gözlerinin önünde canlandı. Yüzünde dehşet dolu bir ifade vardı ama aynı zamanda inatçı ve kararlı bir ifade de söz konusuydu. Biri size telefon edip Bay Eckers'le görülmek istediğini söylediğinde hemen gelin.</p>

  <p>Murniers, İsveçli dedektifin aklından geçenleri okumuşçasına ona gülümsedi. Wallander sırrını açığa vurmamaya çalışarak son derece saçma bir şey söyledi.</p>

  <p>"Binbaşı Liepa, bana kişisel güvenliğinden kaygı duyduğunu söylemişti," dedi. "Ama neden böylesi bir kaygı içerisinde olduğundan söz etmemişti. Albay Putnis'in bu sorunun yanıtını öğrenmesi gerek; yani tahlisiye botundaki cesetlerle Binbaşı Liepa'nın öldürülmesi arasında geçen süre içinde nelerin olduğunu."</p>

  <p>Wallander bir an için Murniers'in yüz ifadesinde belli belirsiz bir değişiklik olduğunu sandı. Demek, hiç beklenmeyen bir şey söylemişti. Aslında beklenmeyen onun içgüdülerine kulak vermesiydi ya da Binbaşı Liepa belki gerçekten kaygılanıyordu ve Murniers'in de bundan haberi vardı.</p>

  <p>"Can alıcı soruları sormalısınız," dedi Wallander. "Gece yarısı Binbaşı Liepa'nın dışarı çıkmasına kim neden oldu? Neden öldürüldü? Bir politikacı öldürüldüğünde insan yine de bunun arkasındaki itici gücü öğrenmek ister. Kennedy öldürüldüğünde ve birkaç yıl önce sokakta yürürken öldürülen İsveç başbakanı için de aynı şey söz konusuydu. Tüm bunları gözden geçirdiğinizden eminim, öyle değil mi? Binbaşının öldürülmesinde özel bir neden olmadığını düşündüğünüze inanıyorum, aksi halde beni buraya çağırmazdınız."</p>

  <p>"Çok haklısınız," dedi Murniers. "Siz çok deneyimli bir polissiniz ve analizleriniz de her zaman çok sağlıklıdır. Binbaşı Liepa'nın mutlu bir evliliği vardı. Parasal sıkıntısı yoktu. Kumar oynamazdı, metresi yoktu. Kendini işine adamış ve ülkemizin gelişmesi için canla başla çalışan bir elemanımızdı. Bizler onun öldürülmesinin mesleğiyle ilgisi olduğuna inanıyoruz. Öldürüldüğünde tahlisiye botunda bulunan cesetler üzerinde çalıştığından İsveç'ten yardım istedik. Belki bize verdiği raporda yazmayan bir şeylerden size söz etmişti, ne dersiniz?"</p>

  <p>"Binbaşı Liepa uyuşturucu ticaretinden söz etmişti," dedi Wallander. "Doğu Avrupa'nın dört bir yanına kol salmış amfetamin fabrikalarından söz ediyordu, ö iki adamın uyuşturucu ticaretine karışmış sendikaların bir sonucu olarak öldürüldüklerine inanıyordu. Bu adamların intikam için mi yoksa açıklamaktan kaçındıkları bir şeyden ötürü mü öldürüldüklerini ortaya çıkarmak için canla başla çalıştı. Dahası tahlisiye botunun karakolumuzdan çalındığı için uyuşturucu ticaretinde kullanıldığına inanmamızı sağlayan somut nedenler de var ortada. Bizim ortaya çıkaramadığımız şeyse bu farklı olayların birbirleriyle olan ilişkileri."</p>

  <p>"Albay Putnis'in bu soruların yanıtlarını öğrenmesini ümit edelim," dedi Murniers. "Putnis son derece yetenekli bir sorgulamacıdır. Bu arada ben de size Binbaşı Liepa'nın öldürüldüğü yeri göstermek istiyorum. Albay Putnis sorgulamayı sürdürecek." "Cesedinin bulunduğu yerde mi öldürülmüş?" "Aksini düşünmemiz için herhangi bir neden yok. Gözden ırak bir yer orası. Gece yarısı rıhtımda hemen hemen hiç kimse olmaz."</p>

  <p>Bu doğru değil, diye geçirdi içinden Wallander. Binbaşı direnmiş olmalı. Gece yarısı cesedi sürüklemek hiç de kolay olmamalı. Rıhtımın tenha olduğunu söylemekle konu kapanamaz. Bu hiç de iyi bir açıklama değil.</p>

  <p>"Binbaşının eşiyle tanışmak istiyorum," dedi Wallander. "Onunla konuşmanın çok yararlı olacağına inanıyorum. Onunla ayrıntılı bir şekilde konuştuğunuzdan eminim."</p>

  <p>"Baiba Liepa'yla uzun uzun konuştuk," dedi Murniers. "Tanışmanızı elbette sağlarız."</p>

  <p>Kasvetli kış sabahında arabayla nehir boyunca gittiler. Wallander'le Murniers, cesedin bulunduğu yere, Murniers'in deyimiyle cinayet yerine giderlerken Çavuş Zids de Baiba Liepa'yı bulmakla görevlendirilmişti.</p>

  <p>"Sizin teoriniz ne?" diye sordu Wallander, Murniers'in büyük ve konforlu arabasında onunla birlikte arka koltukta otururken. "Sizin ve Albay Putnis'in bir teorisi olmalı."</p>

  <p>"Uyuşturucu," dedi Murniers hiç duraksamadan. "Uyuşturucu işindeki büyük patronların çevresinin korumalarla çevrili olduğunu biliyoruz. Bu korumalar da uyuşturucu kullanıyor ve günlük maaşlarını hak edebilmek için her şeyi göze alabilecek tıynetteler. Belki de o patronlardan biri ya da birkaçı Binbaşı Liepa'nın rahatlarını bozmaya çalıştığını düşünmüştür."</p>

  <p>"Bozmaya çalışmış mıydı?"</p>

  <p>"Hayır. Eğer bu teori doğru olsaydı Riga emniyet güçlerindeki birçok üst düzey polis onların ölüm listesinde Binbaşı Liepa'dan önce yer alırdı. İşin en garip yanı da Binbaşı Liepa'nın daha önce hiçbir şekilde uyuşturucu soruşturmalarına karışmamış olması. En iyi elemanlarımızdan birinin İsveç'e gönderilmesinin yalnızca bir rastlantı olduğunu düşünüyorum."</p>

  <p>"Binbaşı Liepa ne tür olaylarla ilgileniyordu?"</p>

  <p>Murniers boş gözlerle camdan dışarı baktı. "Liepa çok yetenekli bir polisti. Riga'da son zamanlarda cinayetle sonuçlanan birçok hırsızlık olayı olmuştu ve Binbaşı Liepa da bu olayları çok becerikli bir şekilde çözümleyerek faillerini yakalamıştı. Bu olaylar kadar deneyimli olduğu başka olaylarla da ilgilenmişti. Binbaşı Liepa bizim her zaman güvendiğimiz ve gurur duyduğumuz bir elemanımızdı."</p>

  <p>Polis aracı trafik ışıklarında durduğunda bir süre konuşmadılar. Wallander otobüs durağında titreyerek bekleşen bir grup insana bakarak otobüsün asla gelmeyeceğini ve kapılarını açmayacağını düşündü.</p>

  <p>"Uyuşturucu," dedi. "Bu kavram biz Batıdakiler için çok eski ama sizin için yeni olduğunu sanıyorum."</p>

  <p>"Pek de yeni sayılmaz," dedi Murniers. "Ama bugünkü kadar da sıradan ve olağan bir kavram değildi doğrusu. Sınırlarımızın açılmasıyla birlikte yeni yeni fırsatlar ortaya çıktı ve pazar da tümüyle farklı bir görünüm kazandı. Zaman zaman kendimizi çaresiz hissettiğimizi kabul ediyorum. Birçok uyuşturucu Letonya yoluyla İsveç'e gönderildiğinden Batı'daki emniyet güçleriyle işbirliği yapmamız gerekiyor. Kara paranın cazibesine kapılmak çok kolay. Bizler İsveç'in Letonya'daki kaçakçılar için son derece ilginç ve karlı bir pazar olduğunu düşündüklerini biliyoruz. Bunun nedenleri de çok açık. Ventspils, İsveç'ten hiç uzak olmadığı gibi kıyı şeridi çok uzun olduğundan sahil güvenliğin denetlenmesi de kolay değil. Kolilerle votka kaçırdıklarını hatırlayarak klasik kaçakçılık yolunu kullandıklarını düşünebilirsiniz."</p>

  <p>"Ayrıntılara da girin," dedi Wallander. "Uyuşturucular nerde imal ediliyor? Bunun arkasında kim var?"</p>

  <p>"Yoksul bir ülkede yaşadığımızı anlamalısınız," dedi Murniers. "Komşularımız kadar yoksul ve yoz bir ülkede yaşıyoruz. Uzun yıllar boyunca kapana kısılmış gibi yaşamaya zorlandık. Batı'daki zenginliklere uzaktan imrenerek bakıp durduk. Oysa şimdi, birdenbire her şey değişti. Artık burada da birçok şey var ama bunları satın alabilmek için insanın parasının olması gerekiyor. Sınırlarını zorlamak isteyen kişilerin kısa ve kolay yoldan para kazanmalarının tek yolu uyuşturucu. Duvarlarımızın yıkılmasına, uzun zamandan beri kapalı olan kapılanınızın diğer ülkelere açılmasına yardım ederken bir yandan da maddi manevi açlığımızın giderilmesi için tüm yasadışı yolları bize siz Batılılar açtınız. Sizlerin sahip olduğu tüm o nimetlere biz kedinin ciğere bakması gibi özlemle bakıyor ve yutkunup duru yorduk. İşlerin nasıl yola konulacağını hala bilmediğimizi söylememe de bu yüzden gerek yok."</p>

  <p>Murniers birden öne doğru uzanarak şoföre bir şeyler söyledi. Şoför frene basarak arabayı bir kaldırımın hemen yanında durdurdu.</p>

  <p>Murniers tam karşılarında duran bir binayı gösterdi.</p>

  <p>"Kurşun delikleri," dedi. "Yaklaşık bir yıllık."</p>

  <p>Wallander bakmak için başını uzattı. Binanın ön cephesinde gerçekten de kurşun delikleri vardı.</p>

  <p>"Burası neresi?"</p>

  <p>"Bakanlıklardan birine ait," diye karşılık verdi Murniers. "Bunu yaşadıklarımızı anlamanıza yardımcı olması için size gösterdim. Nelerin olup bittiğini neden anlayamadığımızı göstermek için. Daha fazla özgür olabilecek miyiz? Yoksa bu söz konusu özgürlük kısıtlı mı olacak? Ya da tümüyle ortadan mı kalkacak? Bunu hala bilmiyoruz. Henüz hiçbir şeye karar verilmemiş bir ülkede olduğunuzu anlamalısınız, Dedektif Wallander."</p>

  <p>Rıhtımın en tenha yerine gelinceye dek gittiler. Wallander, Murniers'in sözlerini hazmetmeye çalışıyordu. Bu solgun yüzlü, şişman adama acımaya başlamıştı.</p>

  <p>"Amfetamin ve morfinle efedrin gibi uyuşturucu imal eden laboratuvarlar var burada," dedi Murniers. "Asya ve Güney Amerika kökenli kokain kartellerinin de eski Doğu Avrupa ülkelerinde yeni ağlar kurmaya çalıştıklarından kuşkulanıyoruz. Yapmak istedikleri daha önceki doğrudan Batı Avrupa'ya giden uyuşturucu yolunu değiştirmek! Bu yollardan çoğu Avrupa polisi tarafında, kapatıldı ama sözünü ettiğim karteller bakir Doğu Avrupa topraklarında zeki ve yetenekli polislerin gözünden kaçabileceklerine inanıyorlar. İsterseniz şöyle diyeyim, onlar bizlere çok kolay rüşvet verebileceklerine ve bizleri içten çökertebileceklerine inanıyorlar."</p>

  <p>"Binbaşı Liepa gibi polislerden mi?"</p>

  <p>"Binbaşı yaşamında bir kez bile rüşvet almadı."</p>

  <p>"Bunu demek istememiştim, ben Binbaşı Liepa gibi zeki ve yetenekli polislerin de gözünden kaçabileceklerine mi inanıyorlar, demek istemiştim."</p>

  <p>"Eğer binbaşıyı onlar öldürmüşse Albay Putnis bunu çok kısa bir süre sonra ortaya çıkaracaktır."</p>

  <p>"Tutukladığınız o adam da kimin nesi?"</p>

  <p>"Botta bulunan o iki cesetle ilgisi olduğuna inandığımız biri. Riga'lı eski bir kasap ve bir zamanlar da bizim sürekli savaş verdiğimiz bir organize suç örgütünün lideri. Paçasını her zaman kurtardı ama bu kez kurtaramayacak."</p>

  <p>Araba yavaşlayarak demir parçalarıyla terk edilmiş birkaç vincin yanında durdu. Arabadan inerek suyun kenarına yaklaştılar.</p>

  <p>"Binbaşı Liepa'nın cesedi burada bulundu."</p>

  <p>Wallander etrafına bakınarak verileri toparlamaya çalıştı.</p>

  <p>Katillerle binbaşı buraya nasıl gelmişti? Neden buraya gelmişlerdi? Rıhtımın bu bölümünün tenha olduğunu söylemek yeterli değildi. Wallander vinçlere baktı. Lütfen, diye yazmıştı Baiba Liepa. Murniers bir sigara yakmak ısınmak için yerinde hareket etmeye başladı.</p>

  <p>Bana neden cinayetin gerçekten nerede işlendiğini söylemiyor, diye geçirdi içinden Wallander. Baiba Liepa neden gizlice benimle konuşmak istedi? Biri telefon edip Bay Eckers'i istediğinde... Riga'da ne anyonum?</p>

  <p>Sabah içinde hissettiği kaygı geri dönmüştü. Bunun hiç bilmediği bir ülkede bir yabancı olmasından kaynaklanmış olabileceğini geçirdi içinden. Polisin görevi kendisinin de bir parçası olduğu olayları soruşturmaktı. Oysa burada bir yabancıydı. Belki de kendisine son derece yabancı olan bu ortamda Bay Eckers'in kimliğine bürünerek topluma sızabilirdi. Kurt Wallander, İsveçli bir dedektifti ve hakkında hiçbir şey bilmediği bu ortamda da kendini çok çaresiz hissediyordu. Arabaya geri döndü.</p>

  <p>"Belgeleri incelemek istiyorum," dedi. "Otopsi raporunu, adli tıp raporunu ve fotoğrafları!"</p>

  <p>"Tüm belgeleri İngilizceye çevirteceğiz," dedi Murniers.</p>

  <p>"Bana bir çevirmen verirseniz işleri daha hızlı çözümleyebiliriz," dedi Wallander. "Çavuş Zids'in İngilizcesi çok iyi."</p>

  <p>Murniers alaycı bir tavırla gülümseyerek bir sigara daha yaktı.</p>

  <p>"Çok sabırsızsınız," dedi. "Çavuş Zids raporları elbette size çevirebilir."</p>

  <p>Polis merkezine geri döndüklerinde perdeyle ayrılmış bir bölümün arkasına geçtiler; iki taraflı aynadan Albay Putnis'i ve sorguladığı adamı izlemeye başladılar. Sorgu odası soğuktu ve içinde yalnızca tahta bir masayla iki sandalye vardı. Albay Putnis ceketini çıkarmıştı.</p>

  <p>Karşısında oturan tıraşsız adamın çok yorgun bir hali vardı. Putnis'in sorularına güçlükle yanıt veriyordu.</p>

  <p>"Bu uzun sürecek," dedi Murniers düşünceli bir tavırla. "Ama er ya da geç gerçeği öğreneceğiz."</p>

  <p>"Hangi gerçeği?"</p>

  <p>"Haklı olup olmadığımızı," diye karşılık verdi Murniers.</p>

  <p>Labirent benzeri koridora geri döndüler ve Murniers, Wallander'e kendisiyle aynı koridorda olan bir odayı gösterdi. Kısa bir süre sonra da Çavuş Zids elinde binbaşının ölümüyle ilgili dosyalarla içeri girdi. Murniers onları yalnız bırakmadan önce çavuşa kendi dilinde bir şeyler söyledi.</p>

  <p>"Baiba Liepa bugün öğleden sonra saat 14.00'de sorguya çekilmek için buraya getirilecek," dedi Murniers.</p>

  <p>Wallander dehşete kapılmıştı. Bana ihanet ettiniz. Bay Eckers. Neden böyle yaptınız?</p>

  <p>"Ben onunla konuşacağımı sanıyordum," dedi Wallander. "Sorguya çekeceğimi değil."</p>

  <p>"Haklısınız, 'sorgulama' sözcüğünü kullanmamalıydım," dedi Murniers. "Sizi göreceğine çok sevindiğini söylememe izin verin."</p>

  <p>Murniers gittikten sonra iki saat boyunca Zids tüm raporları İngilizceye çevirdi. Wallander, Liepa'nın cesedinin flu fotoğraflarını inceledi ama içinden bir ses orada eksik bir şeylerin olduğunu söylüyordu. Başka bir işle uğraşırken daha iyi düşüneceğini bildiğinden çavuşa kendisini uzun ve yün külot satın alabileceği bir dükkâna götürmesini söyledi. Çavuş, onun bu isteğine hiç şaşırmamıştı. Wallander içinde bulunduğu durumun saçmalığının farkındaydı; polis eşliğinde külot almaya gidiyordu. Dükkânda tüm konuşmaları Zids yapmış ve Wallander'e parayı ödemeden külotları denemesi için ısrar etmişti. İki adet külot satın almıştı ve satıcı külotları kahverengi bir kese kâğıdına koyarak kâğıdın ağzını iple bağlamıştı. Dükkândan çıktıklarında Wallander bir yerde yemek yemelerini önerdi.</p>

  <p>"Letonya Oteli'nde yemeyelim," dedi Wallander. "Onun dışında her yer olur."</p>

  <p>Çavuş Zids ana caddeden saparak kentin eski bölümüne doğru sürdü arabayı. Wallander buraya tek başına gelse asla geri dönemeyeceğini hissediyordu. Kentin tarihi bölümleri de karakol gibi labirente benziyordu.</p>

  <p>Sigulda Lokantası'nın önünde durdular. Wallander omlet yedi, çavuş da çorba içti. Sigara dumanından göz gözü görmüyordu. İçeriye girdiklerinde lokanta doluydu. Çavuş şef garsona kendilerine bir masa vermesini söylemişti.</p>

  <p>"Böyle bir şeyi İsveç'te asla yapamazsın," dedi Wallander yemeklerini yerken. "Yani, polisin kalabalık bir lokantaya girip masa verilmesini emretmesini demek istiyorum."</p>

  <p>"Burada her şey farklı," diye karşılık verdi Çavuş Zids sıradan bir sesle. "Halk polisle iyi geçinmek ister."</p>

  <p>Wallander sinirlendiğini hissediyordu. Çavuş Zids'in bu şekilde kibirli davranması sinirine dokunuyordu.</p>

  <p>"Bir dahaki sefere herkes gibi davranmak istiyorum, başkalarının sırasını almak istemiyorum," dedi.</p>

  <p>Çavuş, ona hayretle baktı.</p>

  <p>"O zaman hiçbir şekilde yemek yiyemeyiz."</p>

  <p>"Letonya Oteli'nin lokantası her zaman boş," dedi Wallander öfke dolu bir sesle.</p>

  <p>Saat 14.00'de karakola geri döndüler. Yemek boyunca Wallander bir daha hiç konuşmamış ve Zids'in çevirdiği raporda nelerin eksik olduğunu bulmaya çalışıp durmuştu. Sonunda her şeyin kusursuz bir şekilde sunulmasından kaygılanıp şaşırdığını fark etmişti. Raporlar sanki sorulara hiç yer bırakmayacak bir şekilde hazırlanmıştı. Şimdilik bununla yetinmek zorundaydı ve ayrıca düşüncelerinin doğru olup olmadığından da emin değildi. Belki de ortada hiçbir sorun yokken sorun yaratmaya çalışıyordu.</p>

  <p>Murniers odasında yoktu ve Albay Putnis de hala sorgulamaya devam ediyordu. Çavuş, Wallander'i odasında yalnız bırakarak Baiba Liepa'yı almaya gitti. Odasının dinlenip dinlenmediğinden ya da kendisini sorgulama odasındaki gibi çift aynalı bir yöntemle izleyen olup olmadığından emin değildi. Bunu anlamak istercesine pantolonunu çıkararak satın aldığı uzun külotlardan birini giydi. Kapısı vurulduğunda yün külotun bacaklarını kaşındırdığını fark etmişti. "Girin," diye bağırdı ve çavuşla Baiba Liepa içeri girdiler. Ben Bay Eckers değilim. Bay Eckers adında biri yok. Zaten sizinle bu konuyu konuşmak istiyordum.</p>

  <p>"Binbaşı Liepa'nın dul eşi İngilizce biliyor mu?"</p>

  <p>Zids evet demesine başını salladı.</p>

  <p>"O zaman bizi yalnız bırak."</p>

  <p>Kendini hazırlamaya çalışmıştı. Söyleyeceklerimin ve davranışlarımın gözetleneceğini aklımdan hiç çıkarmamalıyım. Bırak birbirimize not yazmayı parmağımızı dudaklarımıza bile götürmemeliyiz. Ama öte yandan da Baiba Liepa, Bay Eckers'in hala var olduğunu bir şekilde anlamalı.</p>

  <p>Genç kadının üstünde koyu renk bir paltoyla kürk şapka vardı. Sabahkinin tersine şimdi gözlük takmıştı. Şapkasını çıkararak koyu renkli saçlarını salladı.</p>

  <p>"Lütfen oturun. Bayan Liepa," dedi Wallander. Genç kadın bir işaret vermek istercesine çabucacık gülümsedi. Wallander, onun durumu hiç şaşırmadan kabullendiğini, sanki bundan daha doğal bir şey olamayacağını düşündüğünü fark etti. Yanıtlarını bildiği soruları sorması gerektiğinin farkındaydı. Belki de genç kadın vereceği yanıtlar aracılığıyla ona bir mesaj iletebilirdi.</p>

  <p>Genç kadına içtenlikle baş sağlığı diledi. Birilerinin tüm konuşmaları dinleyebileceğini aklından hiç çıkarmayarak içinde bulundukları koşullara uygun olarak ona bazı sorular sordu.</p>

  <p>"Binbaşı Liepa'yla ne kadar zamandan beri evliydiniz?"</p>

  <p>"Sekiz yıldan beri."</p>

  <p>"Doğru anlamışsam, çocuğunuz yok, değil mi?"</p>

  <p>"Bir süre beklemek istemiştik. Benim bir mesleğim var."</p>

  <p>"Mesleğiniz ne?"</p>

  <p>"Mühendisim. Ama son birkaç yıldan beri yalnızca çeviri yapıyorum, bilimsel içerikli çeviriler. Ara sıra da teknik üniversitenin çevirilerini yapıyorum."</p>

  <p>Odama kahvaltı getirmeyi nasıl becerdin, diye geçirdi içinden Wallander. Letonya Oteli'ndeki bağlantı kim? Bu düşüncelerinden tedirgin olup bir sonraki sorusunu sordu.</p>

  <p>"Ve çocuk sahibi olmanın mesleğinizi engelleyeceğini düşündünüz, öyle mi?"</p>

  <p>Bu soruyu sorar sormaz da pişman oldu. Bu özel bir konuydu ve geçerli değildi. Yanıtı beklemeden özür dileyerek bir sonraki sorusuna geçti.</p>

  <p>"Bayan Liepa," dedi. "Çok kaygılı olmalısınız. Kocanızın başına neler geldiğini merak ediyor olmalısınız. Polisin sizinle yaptığı görüşmenin çevirisini okudum. Hiçbir şey bilmediğiniz, olanları anlayamadığınızı ve kocanızı neden öldürdüklerini bilmediğinizi söylemişsiniz. Hiç kimse sizin kadar kocanızın katillerinin yakalanmasını isteyemez. Buna karşın, ben bir kez daha, kocanızın İsveç'ten döndüğü gün neler olduğunu düşünmenizi istiyorum sizden. Kocanızın öldürüldüğünü duyduğunuzda yaşadığınız şoktan ötürü anlatmayı unuttuğunuz bazı şeyler olabilir."</p>

  <p>Genç kadının yanıtı Wallander'e ilk şifreli mesajı verdi.</p>

  <p>"Hayır," dedi. "Hiçbir şeyi unutmadım. Hiçbir şeyi." Bay Eckers, bu beklenmeyen bir şey olmadığından şokta değildim. Korktuğumuz başımıza gelmişti.</p>

  <p>"Peki, belki daha önceki günlerde?" diye sordu Wallander. Sorularını artık daha dikkatli sorması ve genç kadını zora sokmaması gerekiyordu.</p>

  <p>"Kocam işinden pek söz etmezdi," dedi Baiba Liepa. "Polis akademisinden mezun olurken sessizliğini hiçbir şekilde bozmayacağına ilişkin ettiği yemini hiçbir zaman bozmadı. Ben ahlaki değerleri çok yüksek olan bir adamla evliydim."</p>

  <p>Elbette, diye geçirdi içinden Wallander. Zaten onu öldüren de bu değerleriydi. "Ben de Binbaşı Liepa'da aynı izlenimi edinmiştim," dedi. "İsveç'te yalnızca birkaç gün beraber olmamıza karşın."</p>

  <p>Genç kadın acaba Wallander'in yanında olduğunu anlamış mıydı? Bu nedenden ötürü de kendisini bir kez daha görmek istediğini anlamış mıydı? Bu yüzden de hiçbir anlamı olmayan sorular soracağını?</p>

  <p>Bir kez daha genç kadına olayları yeniden düşünmesini rica etti. Wallander artık görüşmeyi bitirme zamanı geldiğine karar verinceye dek birçok soru sorup yanıtlarını aldı. Çavuş Zids'in büyük olasılıkla kapının önünde durduğunu düşünerek zili çaldı ve sonra da ayağa kalkarak genç kadının elini sıktı.</p>

  <p>Benim Riga'ya geleceğimi nasıl öğrendin, dedi içinden. Mutlaka biri haber vermiş olmalı. Karşılaşmamızı isteyen biri. Küçük bir İsveç kasabasında yaşayan bir dedektifin sana yardımcı olabileceğini sen mi düşündün yoksa?</p>

  <p>Çavuş, Baiba'ya dışarıya kadar eşlik etti. Wallander camları kirli pencerenin önünde durarak avluya baktı. Sulu kar yağıyordu, kiliselerin kuleleriyle bir iki yüksek bina görünüyordu. Ortada somut bir neden yokken kendini düşlere kaptırmış gibi bir duygu hissetti. Önyargılı davranarak diktatörlükle yönetilen Doğu Bloku ülkelerin de yöneticilerin vatandaşlarını ezdiklerine, birbirlerine karşı kışkırttıklarına ve sürekli komplo teorileri ürettiklerine inanmıştı. Murniers'le Putnis'e neden güvenmiyordu? Güvenini sarsacak ne yapmışlardı? Öte yandan Baiba Liepa'nın otel odasına kat görevlisi gibi gelmesi kuşkularında haklı olduğunu da kanıtlamıyor muydu?</p>

  <p>Kapının vurulmasıyla birlikte düşüncelerinden sıyrıldı. Albay Putnis gelmişti. Yorgun görünüyordu. Kendini zorlayarak Wallander'e gülümsedi.</p>

  <p>"Kuşkulunun sorgulamasına bir süre ara verdik," dedi. "Ne yazık ki, kuşkulu kişi beklediğimiz açıklamaları yapmadı. Şimdi onun bize verdiği bölük pörçük bilgileri kontrol edecek sonra da çapraz sorgulama yapacağız."</p>

  <p>"Kuşkularınızın temelinde ne var?" diye sordu Wallander.</p>

  <p>"Geçmişte Hagelman, Leja'yla Kalns'ı hem kurye, hem de çıkartan doğrultusunda kullanmıştı," dedi Putnis. "Uyuşturucu tacirliği yaptıklarını kanıtlamayı umuyorduk. Hagelman gerektiğinde iş arkadaşlarına işkence yapmaktan ve öldürmekten kaçınmayan türde biridir. Tek başına çalışmadığı için şimdi çetenin diğer üyelerini arıyoruz. Üyelerin çoğu Rus vatandaşı olduğundan şu anda belki de ülkelerine dönmüşlerdir bile. Ama asla pes etmeyeceğiz. Hagelman'a ait birçok silah bulduk ve şimdi de Leja'yla Kalns'ı öldüren kurşunların bu silahlardan çıkıp çıkmadığını araştırıyoruz."</p>

  <p>"Binbaşı Liepa cinayetiyle bir ilgisi var mı?" diye sordu Wallander.</p>

  <p>"Henüz bilmiyoruz," diye karşılık verdi Putnis. "Ama Liepa'nın öldürülmesi önceden planlanmış bir cinayetti ya da daha doğrusu infazdı. Parasını ya da üstündeki herhangi bir şeyi çalmadılar. Bu yüzden de bu cinayetin işiyle ilgili olduğuna karar verdik."</p>

  <p>"Binbaşı Liepa'nın başka bir yaşamı daha olamaz mıydı?" diye sordu Wallander.</p>

  <p>Putnis yorgunlukla gülümsedi.</p>

  <p>"Biz vatandaşlarımızın aldığı her soluğun denetlendiği bir ülkede yaşıyoruz," diye karşılık verdi. "Bu polis için de geçerli. Binbaşı Liepa'nın başka bir yaşamı olsaydı bundan mutlaka haberimiz olurdu."</p>

  <p>"Tabi onu biri ya da birileri korumadığı sürece!" Putnis, ona hayretle baktı. "Onu kim korumuş olabilir ki?"</p>

  <p>"Bilmiyorum," diye karşılık verdi Wallander. "Ben yalnızca yüksek sesle düşünüyorum. Ne yazık ki, dayanağı olmayan bir düşünce bu!"</p>

  <p>Putnis gitmek için ayağa kalktı.</p>

  <p>"Aslında bu akşam sizi bizim eve yemeğe davet edecektim," dedi. "Ama ne yazık ki, sorgulama tamamlanmadığından bu olası değil. Kimbilir, belki Albay Murniers'in bir planı vardır. Sizi yabancı bir ülkede yalnız bırakmak bizlere hiç yakışmaz."</p>

  <p>"Letonya Oteli çok güzel," dedi Wallander. "Ayrıca otele dönünce Binbaşı Liepa'nın ölümüyle ilgili düşüncelerimin bir özetini çıkarmak istiyorum. Bu da bütün gece sürebilir."</p>

  <p>Putnis evet demesine başını salladı.</p>

  <p>"O zaman, yarın akşam," dedi. "Ailemle tanışmanızı istiyorum. Karım Ausma müthiş bir aşçıdır."</p>

  <p>"Çok teşekkür ederim," dedi Wallander. "Ben de ailenizle tanışmak isterim."</p>

  <p>Putnis odadan çıktıktan sonra Wallander zili çaldı. Murniers, onu evine ya da dışarıya yemeğe davet etmeden önce polis merkezinden ayrılmak istiyordu.</p>

  <p>"Otelime gitmek istiyorum," dedi Wallander, Zids içeri girdiğinde. "Bu akşam odamda oturup çalışacağım. Yarın sabah 08.00'de gelip beni al."</p>

  <p>Çavuş, Wallander'i oteline bıraktığında, dedektif danışmadan birkaç tane kartpostalla pul satın aldı. Ayrıca kentin haritasını da istemişti. Ancak görevli otelde ayrıntılı harita bulamayacağını, yakındaki bir kitapçıda istediği gibi bulabileceğini söyledi.</p>

  <p>Wallander lobide etrafına bakındı ama ne gazete okuyan ne de çay içen birini gördü. Bu da, onların hala burada olduğu anlamına geliyor, diye geçirdi içinden. Bir gün ortaya çıkıyorlar, ertesi gün görünmez oluyorlar. Gözcülerin var olup olmadığından kuşkulanmam gerekiyor, anlaşılan.</p>

  <p>Kitapçıya gitmek için otelden çıktı. Hava kararmıştı ve kaldırımlar sulu kardan ıslanmıştı. Cadde kalabalık sayılırdı, Wallander ara sıra durarak vitrinlere bakıyordu. Vitrinlerde sergilenen mallar kısıtlıydı ve hemen hemen her vitrinde de aynı şeyler vardı. Kitapçıdan içeri girerken göz ucuyla arkaya baktı ama kendisini izleyen biri yoktu.</p>

  <p>Tek kelime İngilizce bilmeyen yaşlı bir adam ona Riga'nın haritasını sattı. Sanki uzun uzun konuşursa sonunda ne demek istediğini Wallander'in anlayacağına inanarak Letonya dilinde uzun uzun bir şeyler söyleyip durdu. Wallander oteline geri döndü. Önünde bir yerlerde göremediği bir gözcünün varlığını hissediyordu. Ertesi gün albaylardan birine neden kendisinin izlendiğini sormaya karar verdi. Konuyu alaycı ya da saldırgan bir tavırla değil, tersine dostça bir tavırla açmanın iyi olacağına karar verdi.</p>

  <p>Otele dönünce doğruca danışmaya giderek kendisini arayan olup olmadığını sordu. "Kimse aramadı, Bay Wallander," yanıtını aldı.</p>

  <p>Odasına çıkarak satın aldığı kartpostalları yazmaya karar vererek pencerenin önündeki masayı kenara çekti. Björk'e Riga Katedrali'nin olduğu kartı göndermeye karar verdi. Katedral gece yarısı gelen telefonla evinden çıkan ve bir daha geri dönmeyen binbaşının evine çok yakın bir yerdeydi. Kocanı kim aradı, Baiba? Bay Eckers odasında ve bu sorunun yanıtını bekliyor.</p>

  <p>Björk'e, Linda'ya ve babasına kart yazdı. Sıra son karta geldiğinde bir an için duraksadıktan sonra onu da kız kardeşi Kristina'ya yollamaya karar verdi.</p>

  <p>Bu arada saat 19.00 olmuştu. Küveti ılık suyla doldurdu ve küvetin yanına bir kadeh viski koydu. Sonra da gözlerini kapatarak olayları en başından itibaren yeniden düşünmeye koyuldu. Tahlisiye botu, birbirine sarılmış iki ceset. Daha önce gözünden kaçırdığı bir noktayı yakalamaya çalıştı. Rydberg soyut konuları görebilme yeteneğinden söz eder dururdu. Garip görünen herhangi bir şeyin aslında son derece doğal ve gerçek olduğunu ileri sürerdi. Tüm olayı sistemli bir şekilde yeniden gözden geçirdi. Göremediği ipuçları neredeydi?</p>

  <p>Küvetten çıktıktan sonra masaya oturarak not almaya başladı. Letonyalı iki albayın doğru yolda olduklarından emindi. Tahlisiye botundaki adamların bildiklerini anlatmadıkları için cezalandırıldıkları açıkça ortadaydı. Onların kalplerine sıkılan kurşunlardan sonra tahlisiye botuna atılıp denize bırakılmalarının artık pek bir önemi yoktu. Bu cinayeti işleyen kişinin cesetlerin bulunmasını istediğine ilişkin eski inancı artık yok olmuştu.</p>

  <p>Tahlisiye botu neden çalındı, diye yazdı. Sandalı kim çaldı? Letonyalı suçluların İsveç'e ellerini kollarını sallayarak girmeleri gerçekten de bu denli kolay mı? Binbaşı Liepa, İsveç'ten döndüğü gece öldürülmüştü. Onun susturulmasının arkasında birçok neden olmalıydı. Binbaşı Liepa ne biliyordu, diye yazdı. Cinayetin işlendiği yerin benden gizlendiği bir olayda benden ne bekleyebilirler? Baiba Liepa, diye yazdı. Bildiklerini neden polisten gizliyor?</p>

  <p>Notlarını bir kenara iterek kendisine bir kadeh viski daha hazırladı. Saat 21.00'e geliyordu ve karnı acıkmıştı. Telefonun çalışıp çalışmadığını denetlemek için ahizeyi kulağına götürdü, sonra da aşağıya inerek danışma görevlisine kendisini arayan olursa yemek salonunda olacağını söyledi. Yemek salonuna girdiğinde şef garson ona her zamanki masayı gösterdi. Kimbilir belki de küllüğün kenarına iliştirilmiş küçük bir mikrofon vardır, diye geçirdi içinden. Ya da masanın altına gizlenmiş biri? Kızarmış tavuk budu ve patatesle birlikte Ermeni şarabı içti. Lokantanın kapısının her açılışında danışma görevlisinin içeri gelip telefonu olduğunu söyleyebileceğini düşünüyordu. Kahvesiyle birlikte konyak ısmarladı ve yemek salonunu incelemeye koyuldu. Bu akşam bir iki masa doluydu. Bir köşede bir grup Rus, diğer bir köşede de bir grup Letonyalının ağırladığı Alman turistler oturuyordu. Çok ucuz olan hesabı ödediğinde saat 22.30 olmuştu. Bir an için bara gitmeyi geçirdi içinden. Sonra vazgeçerek on beşinci kattaki odasına çıktı.</p>

  <p>Tam anahtarıyla kapıyı açarken telefonun çaldığını duydu. Yüksek sesle küfrederek hızla kapıyı açıp ahizeyi kaldırdı. Bay Eckers'le konuşabilir miyim, dedi kötü bir İngilizceyle konuşan bir erkek. Wallander söylemesi gereken şeyi, yani yanlış numara olduğu nu söyledi. Ah, çok özür dilerim, yanlış odayı aramışım, diyerek adam telefonu kapattı. Arka kapıyı kullan, lütfen, lütfen.</p>

  <p>Aceleyle paltosunu ve el örgüsü şapkasını giydi, hemen sonra vazgeçerek şapkayı çıkarıp cebine attı. Lobiye indiğinde danışma görevlisine görünmeden hızla uzaklaştı. Wallander döner kapıya yaklaştığında Alman grup yemek salonundan çıkıyordu. Otelin saunasına inen merdivenlerden hızla indi ve servis kapısına giden koridorda ilerledi. Gri, çelik kapı Baiba Liepa'nın tam da tarif ettiği gibiydi. Kapıyı dikkatle açtı, soğuk rüzgâr yüzünü yaladı, hemen sonra da yüklemenin yapıldığı rampadan geçerek kendini otelin arka tarafında buldu.</p>

  <p>Sokak loştu. Sokakta köpeğini gezdiren yaşlı bir adamın dışında kimse yoktu. Karanlıkta kıpırdamadan durarak bekledi. Kimse gelmedi. Köpeği işini yaparken yaşlı adam sabırla bekliyordu. Köpeğin işi bittikten sonra yaşlı adam, Wallander'in yanına yaklaşarak kendisini izlemesini söyledi. Bir köşeye saptılar. Wallander uzaklardan gelen tramvayın sesini duydu. El örgüsü şapkasını başına geçirdi; kar durmuştu ve ayaz vardı. Yaşlı adam köşeyi döndükten sonra ağır adımlarla yürüdü. Wallander, onu izledi. Köşeyi dönünce de ne adamı ne köpeğini gördü. Yanı başında bir araba durmuş ve binmesi için kapı açılmıştı. Bay Eckers, dedi bir ses arabanın içinden, bir an önce buradan uzaklaşmalıyız. Wallander arabaya binerken bu yaptığının çok yanlış olduğunu düşündü. Daha o sabah, Zids'in kullandığı arabada hissettiklerini anımsadı. Hissettiği o yoğun korkuyu anımsadı. Korku geri dönmüştü.</p>

  <p> </p>
</body>
</html>
