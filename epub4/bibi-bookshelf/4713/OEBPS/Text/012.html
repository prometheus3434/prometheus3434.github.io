<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>10. BÖLÜM</title>
</head>

<body>
  <h1 class="h11">10. BÖLÜM</h1>

  <p>Wallander yoğun bir öfkeyle uyandı. Birinin çalar saatinin içine mikrofon koyması onu hem öfkelendirmiş, hem de gururunu kırmıştı. Yorgunluğunu atmak için duş yaptı, sonra da neden odasına mikrofon koyulduğunu ve izlendiğini anlamaya karar verdi. Bunlardan albayların sorumlu olabileceğini düşünüyordu ama eğer bu doğruysa o zaman neden buraya onlara yardım etmeye çağırmışlardı? Öte yandan onu gözetim altında tutarak kendisine ne denli az güvendiklerini de göstermiş oluyorlardı. Gri takım elbiseli adamı anlayabiliyordu. İzlemenin hala demirperde gerisinde olan bir ülke için son derece anlaşılabilir bir şey olduğunu kabul edebiliyordu. Ama otel odasına girerek çalar saate mikrofon yerleştirmek!</p>

  <p>Saat 07.30'da otelin lokantasına giderek kahve ısmarladı. Kendisini izleyen olup olmadığını anlamak için etrafına bakındı ama köşedeki bir masada oturan ve heyecanlı heyecanlı konuşan birkaç Tapondan başka kimse yoktu. Saat 08.00 civarında sokağa çıktı. Hava çok soğuk değildi, ne de olsa bahar yaklaşıyordu. Arabanın yanında duran Çavuş Zids, onu görünce el salladı. Wallander'in can sıkıntısı geri dönmüştü, karakola giderlerken yolda hiç konuşmadı. Çavuş Zids, ona Murniers'le aynı katta olan çalışma odasına dek eşlik etmek istedi ama Wallander artık yolu öğrendiğini düşünerek elini sallayarak onu gönderdi. Ne var ki, karakolun labirent benzeri koridorlarında yolunu yitirerek bir polis memurundan yardım istedi. Bir an için Murniers'in kapısı önünde durarak içeri girip girmemeyi düşündü ama hemen sonra da vazgeçerek odasına gitti. Kendini hala çok yorgun hissediyordu ve Murniers'e öfkesini kusmadan önce de kendini toparlaması gerekiyordu. Telefon çaldığında daha ceketini çıkarmamıştı.</p>

  <p>"Günaydın," dedi Albay Putnis. "Umarım iyi bir gece geçirmişsinizdir. Bay Wallander."</p>

  <p>Hemen hemen hiç uyuyamadığımı bal gibi biliyorsun, diye geçirdi içinden Wallander. Saatin içine yerleştirdiğiniz mikrofondan dün gece hiç horlamadığımı fark etmiş olmalısınız. Bu konuyla ilgili raporun şu anda masanın üstünde olduğundan eminim.</p>

  <p>"Hiç de fena değildi," diye karşılık verdi Wallander. "Sorgulama nasıl gidiyor?"</p>

  <p>"Ne yazık ki, beklediğim kadar iyi değil ama bu sabah yeniden sorgulamaya başlayacağım. Zanlıya içinde bulunduğu durumu yeniden gözden geçirmesine neden olabilecek bazı yeni bulgular göstereceğiz."</p>

  <p>"Hiçbir işe yaramadığımı düşünüyorum," dedi Wallander. "Size nasıl yardımcı olabileceğimi bilemiyorum."</p>

  <p>"İyi polisler her zaman sabırsız olurlar," diye karşılık verdi Putnis. "Sizi görmeye gelebilir miyim?"</p>

  <p>"Odamdayım," dedi Wallander.</p>

  <p>Albay Putnis on beş dakika sonra Wallander'in odasına geldi. Yanında içinde iki fincan kahve olan bir tepsiyi taşıyan genç bir polis vardı. Putnis'in gözlerinin altında torbalar oluşmuştu.</p>

  <p>"Yorgun görünüyorsunuz, Albay Putnis."</p>

  <p>"Sorgulama odası çok havasızdı."</p>

  <p>"Bence siz çok sigara içiyorsunuz."</p>

  <p>Putnis omuzlarını silkti. "Evet, farkındayım," dedi. "İsveç polisinin çok ender sigara içtiğini duyduk. Bana sorarsanız sigara içmeyen birinin polis olmasına olanak yok. İşler o denli stresli ki, içmemek olası değil."</p>

  <p>Binbaşı Liepa, diye geçirdi içinden Wallander. Acaba onlara İsveç karakollarında yalnızca sigara içilmesine izin verilen yerlerde sigara içildiğinden söz etmiş miydi?</p>

  <p>Putnis cebinden sigara paketini çıkardı.</p>

  <p>"İçebilir miyim?" diye sordu.</p>

  <p>"Elbette, ben içmiyorum ama içenlere de karışmıyorum." Wallander kahvesinden bir yudum aldı. Acı ve oldukça sertti. Putnis dalgın bir şekilde tavana yükselen dumanlara bakıyordu. "Neden peşime birini taktınız?" diye sordu Wallander.</p>

  <p>Putnis, ona hayretle baktı. "Efendim?"</p>

  <p>Nasıl rol yapacağını çok iyi biliyor, diye geçirdi içinden Wallander ve yeniden öfkelenmeye başladığını hissetti.</p>

  <p>"Birileri beni neden sürekli izliyor? Peşime birini taktığınızı biliyordum ama çalar saatimin içine bir mikrofon gizlemenin neden gerekli olduğunu düşündünüz?"</p>

  <p>Putnis düşünceli bir tavırla onu izledi.</p>

  <p>"Çalar saatinizin içindeki mikrofonun yanlış anlaşılacağını biliyorum," dedi. "Buradaki polisler bazen abartılı davranmaktan kendilerini alamazlar. Sizi gözetleyen sivil polisler sizin güvenliğinizden sorumlu."</p>

  <p>"Neden? Güvenlikte değil miyim?"</p>

  <p>"Başınıza herhangi bir şey gelmesini istemeyiz. Binbaşı Liepa'nın neden öldürüldüğünü öğreninceye dek aşırı dikkatli davranmak zorundayız."</p>

  <p>"Ben kendi başımın çaresine bakabilirim," dedi Wallander sert bir sesle. "Odama daha başka mikrofon yerleştiremezseniz çok sevinirim. Bir mikrofon daha bulursam anında İsveç'e geri dönerim."</p>

  <p>"Özür dilerim," dedi Putnis. "Bundan sorumlu olan memura bir uyarı mektubu göndereceğim."</p>

  <p>"Peki, ama burada emirleri siz vermiyor musunuz?"</p>

  <p>"Mikrofon yerleştirilmesini ben emretmedim," dedi Putnis inatçı bir sesle. "İnisiyatifi ele almak isteyen yüzbaşılardan birinin işi olduğuna eminim."</p>

  <p>"Mikrofon çok küçük," dedi Wallander. "Teknoloji harikası. Yan odada oturan birinin her şeyi dinlemesini sağlayabilecek türde."</p>

  <p>Putnis başını onaylamasına salladı. "Elbette," dedi.</p>

  <p>"Oysa ben soğuk savaşın sona erdiğini sanıyordum," dedi Wallander.</p>

  <p>"Tarih kendini yinelediği sürece her zaman eski dönemlerden kalan bir grup insan olur," dedi Putnis filozof bir tavırla. "Bunun polisler arasında da geçerli olduğu ne yazık ki ortada."</p>

  <p>"Soruşturmayla doğrudan ilgisi olmayan bir soru sorabilir miyim?" dedi Wallander.</p>

  <p>Putnis'in alaycı gülümsemesi geri dönmüştü. "Elbette," dedi. "Ama size tatmin edici bir yanıt verip veremeyeceğimi bilmiyorum."</p>

  <p>Wallander, Putnis'in bu abartılı kibarlığının Doğu Bloku ülkelerindeki polislerin Batı'ya vermek istedikleri izlenimden kaynaklandığını düşündü. Putnis'i görür görmez onu avının üstüne atlamaya hazırlanan bir atmacaya benzetmişti. Avına gülümseyen ama onu yakaladığında da bir anda yok edecek olan vahşi bir hayvana.</p>

  <p>"Letonya'da nelerin olup bittiğinden pek haberim yok," diye söze başladı. "Ama geçen sonbaharda burada nelerin olduğunu biliyorum. Tanklar caddelerde dolaşıyordu, masum insanlar öldürülüyordu. Rusların 'Kara Bereliler'i denetimi ele geçirmişti. Bazı caddelerde ve sokaklarda duran barikatları gördüm. Binaların duvarlarındaki kurşun deliklerini de gördüm. Ülkede Sovyetler Birliği'nden kopmak isteyen bir grup insan var. Sovyet işgaline son vermek istiyorlar. Bu kararlılık da muhalefetten kaynaklanıyor."</p>

  <p>"Muhalefete farklı açıdan bakanlar da var," dedi Putnis duraksayarak.</p>

  <p>"Bu tabloda polis nerde duruyor?"</p>

  <p>Putnis, ona hayretle baktı. "Bizler elbette verilen emirleri uyguluyor, düzeni koruyoruz."</p>

  <p>"Tanklarla nasıl bir düzen sağlanabilir?"</p>

  <p>"Ben, halkın paniğe kapılmasını engelliyoruz, demek istemiştim. İnsanların kimvurduya gitmemeleri için çalışıyoruz."</p>

  <p>"Ama tankları bu düzensizliğin bir sonucu olarak değerlendiriyorsunuz, değil mi?"</p>

  <p>Putnis bu soruyu yanıtlamadan önce sigarasını söndürdü. "Siz de, ben de polisiz," dedi. "İkimizin de hedefi aynı: suçla savaşmak ve halkın güvenliğini sağlamak. Ama ikimiz de farklı koşullarda çalışıyoruz ve bu da görevimizi nasıl yapacağımızı etkiliyor."</p>

  <p>"Farklı bakış açılarından söz ettiniz. Emniyet güçlerinde de farklı görüşlere sahip olan polisler var mı?" "Batı'da polislerin apolitik sosyal görevliler olarak değerlendirildiklerini biliyorum. Hükümet hangi görüşte olursa olsun emniyet güçlerinin hükümete karşı tarafsız bir kimlik sergilediklerinden de haberim var. Aynı ilke bizim ülkemiz için de geçerli."</p>

  <p>"Ama burada yalnızca tek bir parti var, değil mi?"</p>

  <p>"Şu anda öyle! Son yıllarda bazı siyasi örgütlenmeler de başladı."</p>

  <p>Wallander, Putnis'in sorularını başarılı bir şekilde yanıtlamadığının farkındaydı. Boğayı boynuzlarından yakalamaya karar verdi.</p>

  <p>"Siz ne düşünüyorsunuz?"</p>

  <p>"Ne hakkında?"</p>

  <p>"Bağımsızlık hakkında. Özgürlük."</p>

  <p>"Letonya polis teşkilatında görevli bir albayın bu tür sorularla işi olmaz. Özellikle de bu tür konuları bir yabancıyla asla tartışmaz."</p>

  <p>"Bu odada gizli mikrofonlar olduğunu sanmıyorum," dedi Wallander ısrarla. "Vereceğiniz yanıt bu odada kalacaktır. Ayrıca kısa bir süre sonra da zaten İsveç'e döneceğim. Sokak sokak dolaşıp bana güvenerek söylediklerinizi anlatacak değilim."</p>

  <p>Putnis yanıt vermeden önce bir süre onu tepeden tırnağa süzdü.</p>

  <p>"Elbette size güveniyorum. Dedektif Wallander. Size hem bu ülkede, hem de komşu ülkelerle Sovyetler Birliği'nde olanlara gerçekten üzüldüğümü ama iş arkadaşlarımdan çoğunun benimle aynı fikirde olmadıklarını söylememe izin verin."</p>

  <p>Örneğin Albay Murniers, diye geçirdi içinden Wallander. Ama bu düşüncesini elbette sözcüklere dökmedi.</p>

  <p>Albay Putnis ayağa kalktı. "Bu çok ilginç bir görüşmeydi," dedi. "Ama artık ne yazık ki, sorgulama odasına, işimin başına dönmeliyim. Sizi görmek istememin nedeni karım Asuman'ın yarın akşam bir işiniz yoksa sizi yemeğe davet ettiğini söylemekti. Bu akşam ne yazık ki, çok önceden verilmiş bir sözümüz olduğu için, sizi yarın akşam bekliyoruz."</p>

  <p>"Çok teşekkür ederim, geleceğim," dedi Wallander.</p>

  <p>"Albay Murniers bu sabah sizi görmek istiyor. Soruşturmayla ilgili bazı şeyleri sizinle görüşmek istiyormuş. İşim erken biterse ben de size katılırım."</p>

  <p>Putnis odadan çıktı, ormandaki av kulübesinden otele döndüğünde aldığı notları bir kez daha gözden geçirdi. Albay Murniers'ten kuşkulanıyoruz, demişti Upitis. Binbaşı Liepa'ya ihanet edildiğini düşünüyoruz. Başka bir açıklaması yok.</p>

  <p>Cama yaklaşarak binaların çatılarına baktı. Daha önce hiç bu tür bir soruşturmaya katılmamıştı. Birdenbire kendini bulduğu bu işgal edilmiş topraklarda haklarında hiçbir şey bilmediği insanlar yaşamlarını sürdürüyorlardı. Ne yapacaktı? Belki de bir an önce ülkesine dönse çok daha iyi olurdu. Miyop ve kısa boylu binbaşının neden öldürüldüğünü öğrenmek istiyordu. Bağlantılar neredeydi? Masasının başına geçerek bir kez daha notlarına baktı. Telefon çalınca, Murniers'in kendisini aradığını sandı. Önce kulakları sağır edecek bir cızıltı duyuldu, sonra da Björk'ün kırık dökük İngilizcesiyle bir şeyler söyleyen sesi duyuldu.</p>

  <p>"Benim," diye haykırdı ahizeye. "Ben Wallander. Ben seni çok iyi duyuyorum."</p>

  <p>"Kurt!" diye haykırdı Björk. "Sen misin? Seni çok zor duyuyorum. Baltık Denizi'nin karşı kıyısındayım, elini uzatsan neredeyse beni tutacaksın, ama hatlar ne kadar da kötü! Beni duyabiliyor musun?"</p>

  <p>"Duyuyorum. Bağırmana gerek yok."</p>

  <p>"Ne dedin?"</p>

  <p>"Bağırma! Ve bu kadar da hızlı konuşma!"</p>

  <p>"Nasıl gidiyor?"</p>

  <p>"Çok ağır. Aslında bir yere gittiği yok."</p>

  <p>"Alo?"</p>

  <p>"Çok ağır yol alıyoruz, dedim. Beni duyabiliyor musun?"</p>

  <p>"Çok zor. Hızlı konuşma. Bağırma. İyi misin?"</p>

  <p>Birden hat düzeldi. Björk'ün sesi sanki yan odadan geliyormuşçasına net ve pırıl pırıl gelmeye başladı.</p>

  <p>"Şimdi çok iyi oldu. Son söylediğini duyamamıştım."</p>

  <p>"Çok ağır yol alıyoruz ve bu yolun bizi bir yere götüreceğini de sanmıyorum. Putnis adında bir albay dünden beri bir zanlıyı sorguya çekiyor ama bunun bizi nereye götüreceğini kestiremiyorum."</p>

  <p>"Orda sana gerçekten de gerek var mı?"</p>

  <p>Wallander bir an için duraksadı ama hemen sonra güven dolu bir sesle yanıt verdi. "Evet," dedi. "Eğer sence de bir sakıncası yoksa burada bir süre daha kalmamda yarar var."</p>

  <p>"Burada işler yoğun değil. Oldukça sessiz ve sakin günler geçiriyoruz. Sen bizi düşünme, işine odaklan."</p>

  <p>"Tahlisiye botuyla ilgili bir gelişme var mı?"</p>

  <p>"Hayır, yok."</p>

  <p>"Bana söylemek istediğin başka bir şey var mı? Martinsson orada mı?"</p>

  <p>"Martinsson grip oldu, Letonya olaya el koyduğundan beri burada işler hiç de yoğun değil. Yeni bir olay da yok."</p>

  <p>"Kar yağıyor mu?"</p>

  <p>Wallander, Björk'ün yanıtını duyamadı. Biri eline bir makas almış ve hattı kesmişçesine hat birdenbire kesildi. Wallander ahizeyi yerine koyarken babasını araması gerektiği aklına geldi. Yazdığı kartpostalları henüz göndermemişti. Belki Riga'dan bir iki hediyelik eşya satın alırdı. İnsan Letonya'dan ne almalıydı? İçinde yeni yeni yeşermeye başlayan sıla özlemini bir kenara iterek, iyice soğumuş kahvesinden bir yudum aldı ve notlarına geri döndü. Yarım saat sonra da gıcırdayan sandalyesinde esneyerek gerindi. Artık kendini biraz daha yorgun hissediyordu. Öncelikle Baiba Liepa'yla konuşmalıyım, diye geçirdi içinden. Bu gerçekleşinceye dek de her şey yalnızca bir varsayım olarak kalacak. Baiba Liepa yaşamsal önemi olan bir şeyler biliyor. Dün geceki toplantıyı Upitis'in neden düzenlediğini, benden ne öğrenmek istediğini ya da bildiğimi varsaydığı bir şeyden neden ürktüğünü öğrenmeliyim.</p>

  <p>Genç kadının adını bir kâğıt parçasına yazarak daire içine aldı. İsmin sonuna da bir soru işareti koydu. Daha sonra da Murniers'in adını yazdı ve onun da sonuna soru işareti koydu. Kâğıtlarını toplayarak ayağa kalkıp koridora çıktı. Murniers'in odasının kapısını vurduğunda içeriden bir homurdanma geldi, Wallander içeriye girince onun telefonda konuştuğunu gördü. Albay, ona son derece rahatsız olan koltuklardan birini göstererek oturmasını işaret etti. Telefondaki her kimse onunla tartıştığı sesinin bir yükselip bir alçalmasından belli oluyordu. Wallander karşısında oturan bu şişman albayın çok güçlü biri olduğunu düşündü. Konuşulanların tek bir sözcüğünü bile anlamıyordu ama birden bunun Letonya dilinde olmadığını, tonlamaların daha farklı olduğunu fark etti. Murniers'in Rusça konuştuğunu anlaması birkaç dakikasını aldı. Konuşma Murniers'in sert bir sesle bağırarak bir tür emirler vermesinden hemen sonra bitti. Murniers telefonu karşısındakinin yüzüne kapatmıştı.</p>

  <p>"Sersemler," diye mırıldandı Murniers yüzünü mendiliyle silerken. Ama hemen sonra da kendini toparladı ve gülümseyerek Wallander'e döndü. "İnsanın yanında çalışanlar işlerini yapmadıklarında hemen hemen her zaman birçok sorun çıkar ortaya. İsveç'te siz de aynı sorunlarla karşılaşır mısınız?"</p>

  <p>"Sıklıkla hem de," diye karşılık verdi Wallander. Karşısında oturan adamı inceledi. Binbaşı Liepa'yı öldürmüş olabilir miydi? Elbette olabilirdi! Polis teşkilatında geçirdiği onca yıldan sonra şunu çok iyi öğrenmişti: Katil diye bir şey yoktur. Yalnızca cinayet işleyen sıradan insanlar vardır.</p>

  <p>"Tüm belgeleri bir kez daha gözden geçiririz, diye düşünmüştüm," dedi Murniers. "Albay Putnis'in sorguladığı kişinin bir şekilde bu cinayete karıştığını düşünüyorum ama sorgulama daha bitmediğine göre belki yeni görüş açıları bulabiliriz, ne dersiniz?"</p>

  <p>Wallander bir kez daha boğayı boynuzlarından yakalamaya karar verdi.</p>

  <p>"Cinayet yerine ilişkin bulguların doğru olmadığını sanıyorum," dedi.</p>

  <p>Murniers kaşlarını kaldırdı. "Ne demek istiyorsunuz?"</p>

  <p>"Çavuş Zids raporları bana İngilizceye çevirdi ve birçok ayrıntı doğru değildi. Öncelikle rıhtım incelemek kimsenin aklına gelmemiş."</p>

  <p>"İncelenecek ne vardı ki?"</p>

  <p>"Lastik izleri. Binbaşı Liepa'nın gece yarısı rıhtıma yürüyerek gittiğini hiç sanmıyorum."</p>

  <p>Wallander, Murniers'in bir şeyler söylemesini bekledi ama söylemeyince de konuşmasını sürdürdü.</p>

  <p>"Ayrıca hiç kimse cinayet aletini araştırmamış. Ben cinayetin cesedin bulunduğu yerde işlenmediğine inanıyorum. Çavuş Zids'in çevirdiği raporlarda cinayetin işlendiği yerle cesedin bulunduğu yerin aynı olduğu belirtiliyor ama bu görüşü destekleyecek herhangi bir kanıt da yok. Beni en çok şaşırtan unsur da hiçbir tanığın sorguya çekilmemesi oldu."</p>

  <p>"Çünkü tanık yoktu," diye karşılık verdi Murniers.</p>

  <p>"Nerden biliyorsunuz?"</p>

  <p>"Rıhtımdaki güvenlik görevlileriyle konuştuk. Hiçbir şey görmemişler. Ayrıca Riga sakinleri akşamları genellikle evlerinden pek çıkmazlar."</p>

  <p>"Ben, Binbaşı Liepa'nın oturduğu yerden söz ediyordum. Evinden çıktığında vakit çok geçti. Biri ya da birileri kapının kapandığını duymuş olmalı ve o saatte kimin dışarı çıktığını merak ederek arkasından bakmış olmalı. Bir araba durmuş olabilir. Eğer yeterince derini kazarsanız mutlaka birinin bir şeyi gördüğü ya da duyduğu ortaya çıkar."</p>

  <p>Murniers evet dercesine başını salladı. "Biz de şu anda bunu yapıyoruz zaten," dedi. "Bir dizi polis memuru ellerinde Binbaşı Liepa'nın fotoğrafıyla kapıları çalıp onu tanıyan ya da gören birilerini bulmaya çalışıyorlar."</p>

  <p>"Bunun için biraz geç kalınmadı mı? İnsanlar çabuk unutur. Ya da günleri ve tarihleri karıştırabilirler. Binbaşı Liepa her sabah evinden çıkıp işine giderdi."</p>

  <p>"Bazen beklemenin de yaran olur," diye karşılık verdi Murniers. "Binbaşı Liepa'nın öldürüldüğüne ilişkin haber etrafa yayılınca insanlar bir şeyleri gördüklerini söylemeye başlayacaklar. Ya da düş güçlerini kullanarak bir şeyler gördüklerini varsayacaklar. Oysa birkaç gün daha beklersek, insanlar neyin gerçek neyin düş ürünü olduğunu anlayabilir ve polise yardımcı olabilirler."</p>

  <p>Wallander, Murniers'in söylediklerinde gerçek payı olduğunun farkındaydı ama deneyimleri bu tür olaylarda ellerin çabuk tutulması gerektiğini öğretmişti ona.</p>

  <p>"Sizi düşündüren başka bir şey var mı?" diye sordu Murniers.</p>

  <p>"Binbaşı Liepa'nın üstünde ne vardı?"</p>

  <p>"Anlayamadım?"</p>

  <p>"Üniformalı mıydı yoksa sivil mi giyinmişti?"</p>

  <p>"Üniformalıydı. Karısına işe çağrıldığını söylemiş."</p>

  <p>"Ceplerinde ne bulundu?"</p>

  <p>"Sigara ve kibrit. Biraz da bozuk para. Bir kalem. Cebinde olmaması gereken herhangi bir şey yoktu. Hiçbir şey de çalınmamış. Kimliği ceketinin iç cebindeydi, cüzdanını da yanına almamış, evde bırakmış."</p>

  <p>"Silahlı mıydı?"</p>

  <p>"Binbaşı Liepa gerçek bir tehlike olmadan silah taşımaktan hiç hoşlanmazdı."</p>

  <p>"Karakola nasıl gidip gelirdi?"</p>

  <p>"Ona da şoförlü bir araba verilmişti ama o genellikle yürürdü."</p>

  <p>"Bana çevrilen raporda Baiba Liepa'nın o gece bir araba sesi duymadığı belirtilmiş."</p>

  <p>"Duymaması son derece normal! Çünkü göreve çağrılmamıştı ki, tuzağa düşürüldü."</p>

  <p>"Ama o telefon geldiğinde Binbaşı Liepa bunu bilmiyordu. Eve geri dönmediğinden arabaya bir şey olduğunu düşünmüş olmalı. Peki o zaman ne yaptı?"</p>

  <p>"Yürümüş olmalı. Tabi bundan emin olamayız."</p>

  <p>Wallander'in başka sorusu yoktu ama soruşturmanın çok kötü bir şekilde yapıldığından artık emindi kadar kötü yapılıyordu ki, bunun da başlı başına bir oyun olduğunu düşünmeye başlamıştı. Peki, ama neden böyle davranılıyordu?</p>

  <p>"Evine ve oturduğu mahalleye gitmek istiyorum," dedi Wallander. "Çavuş Zids bu konuda herhalde bana yardımcı olur."</p>

  <p>"Hiçbir şey bulamayacaksınız," dedi Murniers. "Ama istiyorsanız elbette gidebilirsiniz. Soruşturmadan bir şey elde edebilirsek size haber veririm."</p>

  <p>Zile bastı; Çavuş Zids anında kapıda belirdi. Wallander ondan öncelikle kenti gezdirmesini istedi. Binbaşı Liepa'nın başına gelenleri öğrenmeden önce biraz dolaşıp hava almaya gereksinimi vardı.</p>

  <p>Çavuş Zids konuğa kenti dolaştırma fikrinden hoşlanmışa benziyordu. Önlerinden geçerken Wallander'e sokaklar ve parklarla ilgili bilgi vermeye başladı. Wallander, onun kentiyle ne denli gurur duyduğunu fark etti. Öncelikle Aspasias Bulvarı'ndan, sonra da nehrin kenarından geçtiler, daha sonra da çavuş arabayı bir kaldırımın kenarında durdurarak özgürlük heykelini gösterdi. Wallander bu görkemli heykelin neyi simgelediğini anlamaya çalıştı ama hemen sonra Upitis'in insanların özgürlük istemelerine rağmen bu kavramdan çok korktuklarını söylediğini hatırladı. Perişan görünümlü birkaç adam heykelin ayağında oturmuş, soğuktan titreşiyorlardı. Wallander adamlardan birinin yerdeki sigara izmaritini aldığını gördü. Riga çelişkilerle dolu bir kent, diye geçirdi içinden. Tam bir şeyi anladığımı sandığımda tersi karşıma çıkıyor. Sıvaları dökülmüş gökdelenlerin yanı başında savaştan önce inşa edildikleri anlaşılan kırık dökük binalar vardı. Büyük ve geniş caddeler ya dar sokaklarla ya da görkemli alanlarla birleşiyordu. Alanların çoğunda soğuk savaş döneminden kalmış granit ve beton heykeller vardı.</p>

  <p>Çavuş kırmızı ışıkta durduğunda Wallander insan selinin karşıdan karşıya geçtiğini gördü. Bu insanlar mutlu mu? Onların İsveçlilerden ne farkı var? Bilemiyordu.</p>

  <p>"Verman Parkı," dedi Çavuş Zids. "Parkın dersinde Spartak ve Riga adında iki sinema salonu var. Deniz kıyısında halkın piyasa yaptığı yer de solda. Şimdi Valdemar Caddesi'ne sapacağız. Kanalın üstündeki köprüden geçerken sağ tarafınızda büyük kültür merkezini göreceksiniz. Şimdi de yeniden sola 11 Kasım Rıhtımı'na sapıyoruz. Devam edeyim mi Albay Wallander?"</p>

  <p>"Hayır, bu kadar yeter," dedi Wallander kendisini hiç de albay gibi hissetmeyerek. "Daha sonra bir iki hediyelik eşya almam için bana yardım edersin ama şimdi Binbaşı Liepa'nın evinin yakınlarında bir yerde durmanı istiyorum."</p>

  <p>"Skarnu Sokağı," dedi Çavuş Zids. "Eski Riga'nın kalbi sayılır." Egzoz dumanları çıkaran bir kamyonun hemen arkasına arabayı park etti. Kamyon şoförü çuvallar dolusu patatesleri kaldırıma boşaltıyordu.</p>

  <p>Wallander bir an için çavuşu yanına alıp almamayı düşündü. O olmadan sokaktan geçenlere herhangi bir soru soramayacaktı ama yine de gözlemleri ve düşünceleriyle baş başa kalmak istiyordu.</p>

  <p>"Burasıda Binbaşı Liepa'nın evi," dedi Çavuş Zidsiki binanın arasına sıkışmış başka bir binayı göstererek.</p>

  <p>"Evinden sokak görünüyor mu?" diye sordu Wallander.</p>

  <p>"Evet, ikinci katta ve soldaki şu dört pencere onun." "Sen burada bekle," dedi Wallander.</p>

  <p>Gün ortası olmasına karşın sokak tenhaydı. Binbaşı Liepa'nın son kez çıktığı binaya doğru ağır adımlarla ilerledi. Rydberg'in polisin bilinmeyene doğru yaklaşırken bir aktör gibi davranması gerektiğine ve kurbanın ya da suçun içine girmeye çalışarak düşüncelerini, tepkilerini saptaması gerektiğine ilişkin sözlerini anımsadı. Wallander kapıya yaklaşarak açtı. Merdivenler karanlıktı ve içeriden yoğun bir sidik kokusu geliyordu. İçeri girerek kapıyı arkasından kapattı.</p>

  <p>İçgüdüsünün nereden kaynaklandığını kestiremiyordu ama orada öylece durup karanlık merdivenlere bakarken birden bir şey kafasında netlik kazandı. Sanki kafasının içinde bir ışık yanmış ve her şey gözlerinin önünde canlanıvermişti. Daha önce bir şey olmuş olmalı, diye geçirdi içinden. Binbaşı Liepa, İsveç'e gelmeden önce birçok şey olmuş olmalı. Bayan Forsell'in kıyıda gördüğü tahlisiye botu Binbaşı Liepa'nın incelemeye başladığı olaylar zincirinin yalnızca küçük bir halkasıydı. Upitis'in öğrenmek istediği de buydu. Binbaşı Liepa acaba kuşkularını dile getirmiş ve ülkesinde işlenen bu cinayetten kuşkulanmış ya da kuşkularından söz etmiş miydi? Wallander daha önce fark etmesi gereken bu unsuru gözden kaçırdığını fark etti. Upitis eğer haklıysa ve Binbaşı Liepa iş arkadaşlarından biri, büyük olasılıkla Murniers tarafından ihanete uğradıysa Upitis'in dışındakilerin de aynı soruyu sormaları gerekmiyor muydu? Bu İsveçli dedektif acaba neler biliyordu? Binbaşı Liepa'nın bildiklerinden ya da kuşkulandıklarından Wallander'e söz etmiş olması olası mıydı?</p>

  <p>Riga'ya geldiğinden beri içindeki korku duygusunun bir uyan işareti olduğunu düşündü. Şimdiye dek davrandığından çok daha dikkatli davranması gerektiğini düşünmeye başladı. Tahlisiye botundaki adamlarla Binbaşı Liepa'yı öldüren katillerin gözlerini kırpmadan kendisini de öldürebileceklerinden kuşku yoktu.</p>

  <p>Karşı kaldırıma geçerek pencerelere baktı. Baiba Liepa her şeyden haberdar olmalı, diye geçirdi içinden. Peki ama acaba neden o av kulübesine gelmemişti? Yoksa o da mı izleniyordu? Bu yüzden mi bana Bay Eckers adını taktılar? Upitis'le görüşmeyi neden kabul ettim? Upitis kim? O gaz lambasının loş ışığının arkasında bizi kim dinliyordu?</p>

  <p>Olayların içine gir, diye geçirdi içinden, Rydberg olsaydı artık ipleri eline alır ve oyununu oynardı.</p>

  <p>Binbaşı Liepa, İsveç'ten döner. Raporunu Albay Putnis'le Albay Murniers'e teslim eder ve evine gider, İsveç'te yaşadıklarına ilişkin söylediği bir şey ölüm fermanının imzalanmasına neden olur. Evine gider, karısıyla yemeğini yer, sonra da İsveçli dedektif Wallander'in kendisine armağan ettiği kitabı karısına gösterir. Evine döndüğü için memnundur ama o akşamın son akşamı olduğuna ilişkin bir fikri yoktur. Öldürüldükten sonra da karısı İsveçli dedektifle bağlantı kurmaya çalışır: Bay Eckers diye birini yaratır ve adının Upitis olduğunu söyleyen bir adam Wallander'in ne bildiğini ya da ne bilmediğini öğrenmeye çalışır, İsveçli dedektiften yardım istenir ama o nasıl yardımcı olacağını bilemez. Her şeye karşın cinayetin Letonya'daki siyasi karmaşayla ve Liepa adındaki bir polisle ilgisi olduğu ortadadır. Bir başka deyişle, zincire yeni bir halka eklemek gerekmektedir ve bu halka da siyasettir. Binbaşı ölmeden önce karısıyla bu konuları mı konuştu? Telefon saat 23.00 civarında çaldı.</p>

  <p>Kimse kimin aradığını bilmiyor ama Binbaşı Liepa da bunun ölüm fermanıyla bir ilgisi olduğunu bilmiyordu. Karısına bir görev için çağrıldığını söyleyerek evden çıkar. Bir daha da geri dönmez...</p>

  <p>Onu almaya araba da gelmemişti, diye geçirdi içinden Wallander. Arabanın gelmesi için birkaç dakika beklemiştir mutlaka. Bir süre sonra da arabanın bozulduğunu düşünerek yürümeye karar verir. Wallander cebinden Riga haritasını çıkararak yürümeye başladı. Çavuş Zids arabada oturmuş ona bakıyordu. Kime rapor veriyor, diye geçirdi içinden Wallander. Albay Murniers'e mi?</p>

  <p>Gece yarısına doğru telefon eden kişinin sesi Liepa'ya güven vermiş olmalı. Binbaşı Liepa bu yüzden hiçbir şekilde kuşkulanmadı. 0te yandan herkesten kuşkulanması gerekirdi. Kime güveniyordu? Bunun yanıtı açıkça ortadaydı. Karısı, Baiba Liepa'ya.</p>

  <p>Elindeki haritayla sokakları dolaşırken herhangi bir şey bulamayacağının farkındaydı. Binbaşıyı tuzağa düşüren kişiler -bunların birden fazla kişi olduğundan emindi- planlarını çok dikkatle yapmışlardı. Eğer gerçeğe ulaşacaksa başka yolları denemeliydi.</p>

  <p>Wallander arabaya geri döndüğünde birden binbaşının İsveç yolculuğuna ilişkin yazılı bir rapor bulunmadığını fark etti. Wallander, binbaşının Ystad'da her şeyi nasıl not ettiğini kendi gözleriyle görmüştü. Ayrıca her fırsatta da ayrıntılı rapor yazmanın ne denli önemli olduğunu vurgulayıp durmuştu.</p>

  <p>Ne var ki. Çavuş Zids, ona böylesi bir raporu çevirmemişti. Binbaşıyla yaptıkları son toplantıda ne Putnis ne de Murniers böyle bir rapor olduğuna ilişkin bir şey söylememişlerdi.</p>

  <p>Binbaşı Liepa'yı gözlerinin önünde canlandırdı. Uçağı Sturup'tan kalkar kalmaz binbaşı koltuğunun önündeki masayı açıp raporunu yazmaya koyulmuş olmalıydı. Arlanda'da uçak değiştirirken bile yine raporunu yazmayı sürdürmüş ve Riga'ya giderken de raporun geri kalanını uçakta yazmış olmalıydı.</p>

  <p>"Binbaşı Liepa, İsveç'teki çalışmalarına ilişkin bir rapor yazmadı mı?" diye sordu arabaya bindikten sonra.</p>

  <p>Çavuş Zids, ona şaşkınlıkla baktı. "Rapor yazacak zamanı nerden bulacaktı ki?"</p>

  <p>Bulurdu ve buldu da, diye geçirdi içinden Wallander. Bu rapor yazıldı ama belki de biri ya da birileri benim bu raporu görmemi istemiyor.</p>

  <p>"Hediyelik eşyalar için," dedi Wallander. "Bir dükkâna gidelim alışverişten sonra da yemek yeriz. Ama bir daha sakın kuyruktakileri atlamaya kalkma."</p>

  <p>Alışveriş merkezindeki büyük binanın önüne arabayı park ettiler. Wallander çavuşla birlikte dükkânda yarım saat harcadı. İçerisi çok kalabalıktı ama fazla bir mal da yoktu. Kitaplarla CD'lerin bulunduğu bölüme gelince eski bir dostunu görmüşçesine heyecanlandı. Rus sanatçılarla Rus orkestralarının bazı opera kayıtlarını buldu. Çok da ucuzdular. Yine oldukça ucuz bir fiyata bazı sanat kitapları satın aldı. Bunları kime armağan edeceğini bilmiyordu ama yine de hediye paketi yaptırdı ve çavuşla birlikte kasaya gidip aldıklarının ücretini ödedi. Wallander bir kasadan diğerine koşturmaktan ter içinde kalmıştı.</p>

  <p>Dükkândan çıktıklarında artık yapacak başka bir işleri kalmadığından Wallander, yemeklerini Letonya Oteli'nde yemelerini önerdi. Çavuş bu gezintinin sona ermesinden hoşnut, evet demesine başını salladı.</p>

  <p>Wallander aldıklarını odasına götürdü, ceketini çıkardı ve ellerini yıkamak için banyoya gitti. İçinden de telefonun çalmasını ve birinin Bay Eckers'le görüşmek istediğini söylemesini diliyordu ama telefon çalmadı. Odasını kilitleyerek aşağıya inmek için asansöre bindi. Anahtarını danışmadan alırken gün boyunca Çavuş Zids yanında olmasına karşın yine de kendisini arayan olup olmadığını sormuş ama görevli hayır diyerek başını sallamıştı. Bu kez başka bir masada oturmayı umarak Çavuş Zids'i önceden yemek salonunu göndermişti.</p>

  <p>Bir kadın, ona el salladı. Gazete ve kartpostal satan dükkândaki kadındı bu. Kadının kendisine el salladığından emin olmak istercesine etrafına bakındı. Lobide kendisinden başka kimse olmadığını görünce de kadının yanına gitti.</p>

  <p>"Kartpostal almak ister misiniz? Bay Wallander?" dedi kadın.</p>

  <p>"Hayır, teşekkür ederim," diye karşılık veren Wallander, kadının adını nereden bildiğini merak etti. Kadının üstünde gri bir giysi vardı ve elli yaşlarında gösteriyordu. Dudaklarına ateş kırmızısı bir ruj sürme hatası yapmıştı. Wallander, bir kadın arkadaşının ona bu ruju bir daha sürmemesini söylemesi gerektiğini geçirdi içinden.</p>

  <p>Kadın, Wallander'e göstermek için birkaç tane kart uzattı. "Çok güzel, değil mi?" diye sordu. "Ülkemizin diğer taraflarını da görmek istemez misiniz?"</p>

  <p>"Ne yazık ki, buna zamanım yok," diye karşılık verdi. "Olsaydı Letonya'nın her tarafını görmek isterdim."</p>

  <p>"Org konseri için zaman bulabileceğinden eminim," dedi kadın. "Klasik müzikten çok hoşlanıyorsunuz, değil mi Bay Wallander."</p>

  <p>Wallander, ona hayretle baktı. Kadın tüm bunları nereden biliyordu?</p>

  <p>"St. Gertrude Kilisesi'nde bu akşam bir org konseri var," dedi kadın, ona. "Saat 19.00'da başlıyor. Gitmek istersiniz diye düşünerek size adresi yazmıştım."</p>

  <p>Kadın, ona bir kâğıt parçası uzattı, Wallander kâğıdın arkasında kurşunkalemle Bay Eckers yazılı olduğunu gördü.</p>

  <p>"Konser bedava," dedi kadın, Wallander'in kâğıdı titreyen eliyle cebine attığını görünce.</p>

  <p>Wallander başını evet dercesine sallayarak kadına baktı. Birkaç tane kartpostal aldıktan sonra yemek salonuna gitti. Yemek salonu alışılmışın dışında kalabalıktı. Wallander, Zids'in yanına geçip oturduktan sonra ona az önce satın aldığı kartları gösterdi. "Çok güzel bir ülkede yaşıyoruz," dedi çavuş. Ama çok da mutsuz bir ülkede, diye geçirdi içinden Wallander. Yaralı bir hayvan gibi mutsuz bir ülke... Bu akşam kanatları yaralı bir kuşla buluşacağım. Baiba Liepa'yla.</p>

  <p> </p>
</body>
</html>
