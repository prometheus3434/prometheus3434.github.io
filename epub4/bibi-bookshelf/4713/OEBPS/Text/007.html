<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>5. BÖLÜM</title>
</head>

<body>
  <h1 class="h11">5. BÖLÜM</h1>

  <p>Brantevik'deki limanda kimseler yoktu. Yalnızca suya yansıyan tek tük bir iki ışık vardı. Wallander elektriklerin mi kesildiğini yoksa yerel yönetimin enerji tasarrufu mu yaptığını kestiremedi. Toplumumuzun geleceği her gün daha da kararıyor. Bu gerçek her geçen gün kendini daha fazla belli eder oldu.</p>

  <p>Önündeki arabanın farları söndü. Wallander de kendi farlarını söndürdü. Kontrol panelinin üstündeki saat 01.25'i gösteriyordu. Birden bir el fenerinin ışığı ortalığı aydınlattı. Işık karanlıkta dans ediyor gibiydi. Wallander arabasının kapısını açarak dışarı çıktı. Soğuk hava yüzüne bir tokat gibi çarpmıştı. El fenerli adam birkaç metre ilerisinde duruyordu. Wallander, onu hala tam olarak göremiyordu.</p>

  <p>"Rıhtıma gidelim," dedi adam.</p>

  <p>Belirgin bir İskandinav aksanıyla konuşuyordu. Wallander bu aksanla insanın tehdit edercesine konuşmasının olanaksız olduğunu geçirdi aklından.</p>

  <p>"Neden?" diye sordu. "Neden rıhtıma gitmemiz gerekiyor?"</p>

  <p>"Korkuyor musun?" dedi adam. "Rıhtımda bir tekne olduğu için oraya gideceğiz."</p>

  <p>Arkasına dönerek rıhtıma doğru gitti, Wallander de onu izledi. Buz gibi bir rüzgâr esiyordu. Bir balıkçı teknesinin yanında durdular. Denizin ve benzinin kokusu yoğundu. Adam, Wallander'e feneri uzattı.</p>

  <p>"Halata doğru tut feneri."</p>

  <p>Wallander, onu ancak o zaman doğru dürüst görebildi. Kırk yaşlarındaydı. Yaşamını açık havada geçiren birinin kaba yüz hatlarına sahipti. Üstünde lacivert bir tulumla gri bir ceket vardı. Adam halatı çözerek tekneye atladı. Gecenin karanlığında dümen bölümüne doğru gitti. Wallander bekledi. Gaz lambası yandı ve adam güvertede belirdi.</p>

  <p>"Tekneye hoş geldin," dedi.</p>

  <p>Wallander güvertenin buz gibi soğuk parmaklığına tutunarak tekneye atladı. Dümen bölümüne geri dönen adamın arkasından gitti.</p>

  <p>"Sakın düşeyim deme," dedi adam. "Su çok soğuk!"</p>

  <p>Dümen bölümünden makine dairesine giden adamı izledi. İçeride yoğun bir benzin kokusu vardı. Adam gaz lambasını duvardaki bir çengele astı.</p>

  <p>Wallander adamın çok korktuğunu fark etmişti. Telaşlı bir hali vardı. Wallander son derece rahatsız ve üstünde kirli bir battaniye olan ranzaya oturdu.</p>

  <p>"Sözünde duracağını umuyorum," dedi adam.</p>

  <p>"Ben her zaman sözümde dururum," diye karşılık verdi Wallander.</p>

  <p>"Kimse her zaman verdiği sözleri tutmaz," dedi adam. "Başıma gelebileceklerden kaygılanıyorum."</p>

  <p>"Adın ne?"</p>

  <p>"Bunun bir önemi yok."</p>

  <p>"Ama tahlisiye botundaki iki cesedi gördün, değil mi?"</p>

  <p>"Görmüş olabilirim."</p>

  <p>"Görmeseydin bizi aramazdın."</p>

  <p>Adam ranzanın üstündeki haritayı aldı.</p>

  <p>"İşte burada," dedi parmağıyla göstererek. "İşte tam burada botu gördüm. Onu fark ettiğimde saat 14.00 civarındaydı ve ayın on ikisiydi. Yani, geçen salı. Botun nereden geldiğini anlamaya çalıştım ama beceremedim."</p>

  <p>Wallander kâğıt ve kalem bulabilmek için ceplerini karıştırdı ama bulamadı.</p>

  <p>"Acele etme," dedi. "Her şeye başından başlayalım. Botu fark ettiğinde tam olarak neredeydin?"</p>

  <p>"Nerde olduğumu yazmıştım," dedi adam. "Ystad'dan altı deniz mili uzaktaydım, güneye doğru gidiyordum. Bot ise kuzeybatı yönünden geliyordu. Onun tam konumunu yazmıştım."</p>

  <p>Wallander'e buruşuk bir kâğıt parçası uzattı. Rakamlar ona hiçbir şey ifade etmemesine karşın Wallander adamın doğru söylediğini fark etmişti.</p>

  <p>"Tahlisiye botu suda sürükleniyordu," dedi adam. "Kar yağmasaydı onu fark etmezdim."</p>

  <p>Biz fark etmezdik, diye geçirdi içinden Wallander. Adamın her birinci tekil şahıs kullanışında Wallander içgüdüsel olarak onun gerçeğin yalnızca bir bölümünü anlattığını düşünüyordu.</p>

  <p>"Bot teknenin iskele tarafına doğru sürükleniyordu," diye sürdürdü konuşmasını adam.</p>

  <p>"Onu çekme halatıyla İsveç kıyılarına doğru çektim sonra da kıyıyı görünce bıraktım."</p>

  <p>Bu da bottaki halat parçasının nereden geldiğini açıklıyor, diye geçirdi içinden Wallander. Aceleleri vardı ve tedirgin olmuşlardı. Halatı koparmayı bile göze almışlar.</p>

  <p>"Balıkçı mısın?"</p>

  <p>"Evet."</p>

  <p>Hayır, diye geçirdi içinden Wallander. Yine yalan söylüyorsun ve çok kötü bir yalancısın. Neden korktuğunu doğrusu çok merak ediyorum.</p>

  <p>"Dönüyordum," dedi adam.</p>

  <p>"Teknende mutlaka bir telsiz olmalı," dedi Wallander. "Neden sahil güvenliği uyarmadın?"</p>

  <p>"Geçerli bazı nedenlerim vardı."</p>

  <p>Wallander adamın korkularını gidermek zorunda olduğunu fark etti, aksi halde hiçbir şey öğrenemeyecekti. Güven duymalı, diye geçirdi içinden. Bana gerçekten güven duyabileceğini hissetmeli.</p>

  <p>"Her şeyi öğrenmem gerekiyor," dedi Wallander. "Burada söylenenlerin soruşturmada yararlı olması gerek, ama bu sözleri kimin söylediğini hiçimse bilmeyecek."</p>

  <p>"Kimse bir şey söylemedi. Kimse telefon etmedi."</p>

  <p>Wallander birden adamın kimliğini açıklamak istememesinin son derece basit bir açıklaması olduğunu fark etti. Martinsson'la konuşurken adamın teknede yalnız olmadığını fark etmişti ama şimdi teknede kaç kişi olduklarını öğrenmek zorundaydı. Belki iki kişiydiler. Üç olamazdı, ikiden fazla olamazdı. Ve bu adam da o ikinci adamdan korkuyordu.</p>

  <p>"Kimse telefon etmedi," dedi Wallander. "Bu tekne senin mi?"</p>

  <p>"Bunun ne önemi var?"</p>

  <p>Wallander olanları yeniden düşünmeye başladı. Bu adamın bottaki cesetlerle uzaktan yakından bir ilgisi olmadığından artık emindi. Bu adam o sırada yalnızca bir rastlantı sonucu teknedeydi ve botu görmüş ve onu kıyıya çekmişti. Bu da işleri kolaylaştırıyordu ama adamın neden bu kadar korktuğunu da bir türlü anlayamıyordu. Diğer adam kimdi?</p>

  <p>Tam o sırada jetonu düştü. Kaçakçılar. Teknede yakacak göçmen ya da içki taşıyorlardı. Bu tekne kaçakçılık işleri için kullanılıyordu. İşte bu yüzden de teknede balık kokusu yoktu.</p>

  <p>"Botu gördüğünde denizde başka bir gemi var mıydı?"</p>

  <p>"Hayır."</p>

  <p>"Bundan emin misin?"</p>

  <p>"Ben sana yalnızca gördüklerimi anlatıyorum."</p>

  <p>"Ama daha önce tahmin ettiğini söylemiştin." Bu sözlere aldığı yanıt kesindi.</p>

  <p>"Bot uzun zamandır denizdeydi. Denize yeni atılmış olamazdı."</p>

  <p>"Neden?"</p>

  <p>"Çünkü çevresinde yosunlar oluşmaya başlamıştı."</p>

  <p>Wallander botu ilk kez inceldiğinde yosun gördüğünü hatırlamıyordu.</p>

  <p>"Botu bulduğumuzda yosun falan yoktu." Adam kısa bir an düşündü.</p>

  <p>"Botu kıyıya doğru çekerken yosunlar temizlenmiş olmalı. Çünkü suya batıp çıkıyordu."</p>

  <p>"Sence bot ne zamandan beri denizdeydi?"</p>

  <p>"Bir haftadan beri olabilir. Ama kesin bir şey söylemek zor." Wallander adamı incelemeye koyuldu. Son derece huzursuz bir hali vardı ve en küçük bir ses karşısında da hemen tedirgin oluyordu.</p>

  <p>"Bana söylemek istediğin başka bir şey var mı?" diye sordu Wallander. "En küçük bir ayrıntı bile çok önemli olabilir."</p>

  <p>"Bot bence Baltık ülkelerinden birinden buraya gelmiş olabilir."</p>

  <p>"Neden böyle düşünüyorsun? Almanya'dan gelmiş olamaz mı?"</p>

  <p>"Ben bu suları iyi tanırım. Botun Batık ülkelerinin birinden geldiğine eminim."</p>

  <p>Wallander o bölgenin haritasını gözlerinin önünde canlandırmaya çalıştı.</p>

  <p>"Çok uzun bir yol," dedi. "Polonya sahillerini baştanbaşa geçtikten sonra, dosdoğru Alman karasularına girmesi gerekiyor. Buna inanamıyorum."</p>

  <p>"İkinci Dünya Savaşı sırasında mayınlar kısa zamanda uzun yollar alabiliyordu. Son günlerde esen sert rüzgârlar botun yolculuğunu da hızlandırmış olabilir."</p>

  <p>Birden gaz lambasının ışığı azaldı.</p>

  <p>"Bildiklerim bu kadar. Daha fazla anlatacak bir şeyim yok," dedi adam haritayı katlarken. "Verdiğin sözü hatırlıyorsun, değil mi?"</p>

  <p>"Verdiğim sözleri asla unutmam. Ama bir sorum daha var. Neden korkuyorsun? Neden gece yarısı buluşmak zorunda kaldık?"</p>

  <p>"Korkmuyorum," diye karşılık verdi adam haritayı kaldırırken. "Ayrıca korkuyor da olsam bu yalnızca beni ilgilendirir."</p>

  <p>Wallander çok geç olmadan sorması gereken başka sorusu olup olmadığını düşündü.</p>

  <p>İkisi de teknenin hafifçe sallanmaya başladığını fark etmemişti. Bu son derece hafif bir sallantı olduğu için fark edilmemesi olağandı.</p>

  <p>Wallander ranzadan kalkarak el feneriyle dümenin bulunduğu yerin duvarlarını aydınlattı. Tekneyi daha sonra kendisine hatırlatabilecek hiçbir şey bulamadı.</p>

  <p>"Sana gerek duyarsam seni nerde bulabilirim?" diye sordu rıhtıma çıktıklarında.</p>

  <p>"Bulamazsın," diye karşılık verdi adam. "Aslında buna gerek de olmayacak. Çünkü sana bildiğim her şeyi anlattım."</p>

  <p>Wallander rıhtımda yürürken adımlarını sayıyordu. Yetmiş üçüncü adımda limanın çakıl taşlı zeminine bastığını fark etti. Adam karanlığın içinde kaybolmuştu. El fenerini almış ve tek bir sözcük bile söylemeden çekip gitmişti. Wallander motoru çalıştırmadan arabasında bir süre oturdu. Bir an için karanlıkta bir gölge gördüğünü varsaydı ama sonra da hayal gördüğüne karar verdi. Yine de bunun, bir an önce oradan uzaklaşması anlamına geldiğini hissetti. Anayola çıkınca hızını kesti ama dikiz aynasından bakınca arkasından gelen başka bir araç olmadığını fark etti.</p>

  <p>Eve geldiğinde saat 02.45 olmuştu. Mutfak masasına oturup balıkçı teknesindeki konuşmaların ayrıntılarını yazmaya başladı. Baltık ülkeleri, diye geçirdi içinden. Tahlisiye botu onca yol boyunca sürüklenmiş olabilir miydi? Oturma odasına giderek, opera programlarıyla eski dergilerin arasında sıkışmış okul döneminden kalmış bir atlası bulup çıkardı. Güney İsveç ve Baltık Denizi. Baltık ülkeleri atlasta İsveç'e çok yakın duruyorlardı ama aynı zamanda da çok uzaktaydılar. Deniz, akıntı ve rüzgârla ilgili hiçbir şey bilmiyorum, diye geçirdi içinden. Adam haklı olabilir mi? Hem bana neden yalan söylesin ki? Bir kez daha adamın korkusunu ve diğer kişiyi düşündü. Adamın korktuğu diğer kişiyi.</p>

  <p>Yattığında saat 04.00 olmuştu. Uzun bir süre uyuyamadı.</p>

  <p>Birden irkilerek uyandı. Komodinin üstündeki saat 07.46'yı gösteriyordu. Küfrederek yataktan fırladı. Diş fırçasıyla macununu ceketinin cebine atarak evden fırladı, saat sekizde arabasını karakolun önüne park etti. Danışma görevlisi Ebba, ona seslendi.</p>

  <p>"Björk seni hemen görmek istiyor," dedi. "Ne oldu? Uyanamadın mı?"</p>

  <p>"Sorma," diye karşılık veren Wallander dişlerini fırçalamak için koşarak tuvalete gitti. Aynı zamanda da toplantı için kafasını toplamaya çalışıyordu. Brantevik limanında gece gittiği balıkçı teknesinde yaşadıklarıyla nasıl başa çıkacaktı?</p>

  <p>Björk'ün odasına gittiğinde kimse yoktu. Odadan çıkarak karakolun en büyük toplantı odasına gitti, kendini derse geç kalan bir öğrenci gibi hissederek kapıyı hafifçe vurdu.</p>

  <p>Oval masanın etrafında altı kişi oturuyordu. Başlarını kaldırıp ona baktılar.</p>

  <p>"Galiba birkaç dakika geciktim," dedi kendisine en yakın olan boş sandalyelerden birine oturarak. Björk, ona dik dik bakıyordu ama Martinsson'la Svedberg geceyi nerede geçirdiğini merak edercesine bakarak hafifçe gülümsediler. Svedberg'in kendisine alaycı bir tavırla baktığını düşündü. Björk'ün solunda oturan Birgitta Törn'ün yine gizemli bir hali vardı. Onun yanında da Wallander'in tanımadığı iki kişi oturuyordu. Wallander yerinde hafifçe doğrularak onları selamladı. Bu iki adam ellili yaşlarındaydılar. Şaşırtıcı bir şekilde birbirlerine benziyorlardı. Yüzlerinde dostça bir ifade vardı. Birincisi adının Sture Rönnlund, ikincisi de Bertil Loven olduğunu söyledi.</p>

  <p>"Ben cinayet masasındanım," dedi Loven. "Sture de narkotikten."</p>

  <p>"Kurt en deneyimli elemanlarımızdan biridir," dedi Björk. "Buyrun, kahve alın."</p>

  <p>Herkes kahvesini aldıktan sonra Björk toplantıyı başlattı.</p>

  <p>"Alabileceğimiz her türlü yardıma gereksinimimiz olduğunu söylememe gerek yok," dedi. "Cesetlerin bulunmasıyla birlikte medyanın olaya atmaca gibi saldırmasını hepinizin fark ettiğinden eminim. Bu yüzden bu soruşturmada sizlerin yardımına gereksinimimiz var. BirgittaTörn bize gözlemci olarak katıldı. İnterpol'ün etkisi dışında kalan ülkeler söz konusu olursa bize yardım edecek."</p>

  <p>Bu konuşmadan sonra sıra Wallander'e gelmişti. Herkese ayrıntılı bir rapor verildiğinden ayrıntılara girmedi ama olanları kısaca özetledi. Adli tıp raporu üstünde kısa bir süre konuştu. Konuşmasını bitirince de Loven bir iki konuya ilişkin sorular sordu. Hepsi bu kadardı. Björk masanın etrafında oturanlara baktı.</p>

  <p>"Evet," dedi. Başka bir şey var mı?"</p>

  <p>Wallander, Björk'ün kararı dışişleri görevlisiyle Stockholm'lu iki dedektife bırakmasına sinirlenmişti. Bir tepki göstermek amacıyla konuşmak istediğini belirtti.</p>

  <p>"Burada tam olarak açıklanmayan birçok şey var," dedi. "Yalnızca bu olaydan söz etmiyorum. Dışişleri Bakanlığı'nın Birgitta Törn'ü neden Ystad'a gönderdiğini anlamış değilim. Bakanlığın bunu bizim Rus polisiyle sağlam ilişkiler kurmamıza yardım ettiği için yaptığına inanmıyorum. Bana kalırsa Dışişleri Bakanlığı bizim soruşturmamızı yakından izlemek istiyor ve eğer bu doğruysa neyin izleneceğini öğrenmek istiyorum. Ve hepsinin ötesinde de bakanlığın bu kararı neden verdiğini bilmek istiyorum. Bu nedenlerden ötürü de Stockholm'ün bizim bilmediğimiz birçok şeyi bildiğini düşünmeden edemiyorum. Ya da bu kararı belki de dışişleri değil ama bizim bilmediğimiz başka biri verdi."</p>

  <p>Wallander sözlerini tamamladığında odada ölümcül bir sessizlik oluşmuştu. Björk, ona dehşetle bakıyordu.</p>

  <p>Sonunda bu sessizliği Birgitta Törn bozdu.</p>

  <p>"Ystad'a gelme kararımızdan herhangi bir şekilde kuşkulanmanıza gerek yok," dedi. "Doğu Avrupa'daki çalkantılı durum oradaki gelişmeleri yakından izlememizi gerektiriyor."</p>

  <p>"O adamların Doğu Blok'undan olduklarını bile tam olarak bilmiyoruz ki," dedi Wallander, Törn'ün sözünü keserek. "Yoksa siz bizim bilmediğimiz bir şeyi mi biliyorsunuz? O zaman bunu ben de öğrenmek isterim."</p>

  <p>"Galiba biraz sakinleşsek iyi olacak," dedi Björk.</p>

  <p>"Sorumun yanıtlanmasını bekliyorum," diye karşılık verdi Wallander. "Dengesi bozuk bir siyasi ortama ilişkin karanlıkta kalmak istemiyorum."</p>

  <p>Birgitta Törn'ün yüzündeki gizemli ifade birden kayboldu. Wallander'e ters bir şekilde baktı. Hımm, diye geçirdi içinden, beni sevmiyor.</p>

  <p>"İçinde bulunulan durumu az önce de belirtmiştim," dedi Törn. "Eğer ne denli hassas bir durumla karşı karşıya olduğumuzu algılayabiliyorsanız bu şekilde bir tavır takınmanın hiç gereği olmadığını anlarsınız."</p>

  <p>Wallander başını iki yana sallayarak Loven'le Rönnlund'a döndü.</p>

  <p>"Size ne tür talimat verildi?" diye sordu. "Yasal bir başvuru yapılmadan Stockholm buraya yardım göndermez ve bizim de böylesi bir başvuru yapmadığımızı biliyorum. Yoksa yaptık mı?"</p>

  <p>Björk hayır dercesine başını salladı.</p>

  <p>"Pekâlâ, demek Stockholm kendi yetkilerini kullandı. Eğer birlikte çalışacaksak bunun nedenini öğrenmek isterim."</p>

  <p>Loven yerinde huzursuzca kıpırdandı, soruya Rönnlund karşılık verdi. Wallander, onun sesindeki anlayışlı ifadeyi fark etmişti.</p>

  <p>"Şube müdürlüğü yardıma gereksiniminiz olabileceğini düşündü," dedi. "Bizim amacımız size elimizden geldiğince yardım etmek. Hepsi bu. Soruşturmadan sizler sorumlusunuz ve eğer size yardımcı olabilirsek, ne mutlu bize. Ne ben ne de Bertil bu olayı kendi başınıza çözümleyebileceğiniz konusunda kuşku duymuyoruz, ayrıca ben son birkaç yıldan beri sizin son derece kararlı ve hızlı davrandığınızı da biliyorum."</p>

  <p>Wallander teşekkür edercesine başını salladı. Martinsson gülümsüyor, Svedberg de masanın üstünde bulduğu bir ataçla düşünceli bir şekilde dişlerini karıştırıyordu.</p>

  <p>"Peki, şimdi bulunduğumuz noktadan nereye gidebileceğimizi tartışalım," dedi Björk.</p>

  <p>"Haklısın," dedi Wallander. "Size açıklamak istediğim birkaç teorim var ama öncelikle dün gece yaşadığım bir serüvenden söz etmek istiyorum."</p>

  <p>Sakinleştiğini fark etti. Törn'ün hakkından istediği gibi gelemediği için de kendisine kızıyordu. Çok yakında nasıl olsa onun buraya neden geldiğini öğrenecekti. Rönnlund'un verdiği destek kendini iyi hissetmesini sağlamıştı. Onlara kendisine gelen telefondan ve Brantevik'deki balıkçı teknesinden söz etti. Adamın tahlisiye botunun Baltık devletlerinden buraya sürüklenmiş olduğundan emin olduğunu vurguladı. Björk kendinden hiç beklenmeyen bir tavırla harekete geçerek danışmaya telefon edip deniz haritalarının bir an önce yukarıya, toplantı odasına gönderilmesini istedi. Wallander, Ebba'nın danışmanın önünden geçen ilk polis memurunu yakalayarak eline haritaları tutuşturup odaya göndermesini emredişini gözünün önünde canlandırınca kendi kendine gülümsedi. Bir fincan kahve alarak teorilerini açıklamaya başladı.</p>

  <p>"Elimizdeki deliller bu adamların bir gemide öldürüldüklerini gösteriyor," dedi. "Böyle düşününce de insanın aklına katillerin neden cesetleri denize atıp kurtulmadıkları geliyor ama bence onlar cesetlerin bir şekilde bulunmasını istediler. Neden bu şekilde davrandıklarını bilmiyorum ama botun bir şekilde kıyıya vuracağından emindiler. Her neyse, adamlara işkence yapıldıktan sonra öldürüldüler. İnsanları cezalandırmak ya da bilgi almak için işkence yapılır. Onlara uyuşturucu verildiğini de aklınızdan çıkarmayın. Bu da olaya bir şekilde uyuşturucunun da karıştığını gösteriyor. Giysilerinden bu adamların para sıkıntısı çekmediklerini düşünüyorum. Bu tür ayakkabılar ve giysiler satın aldıklarına göre Doğu Avrupa standartlarında çok varlıklı kişiler olmaları gerek. Doğrusunu isterseniz ben bu tür şeyleri satın alabilecek güçte değilim."</p>

  <p>Loven, onun bu sözlerine kahkahalarla güldü ama Birgitta Törn yüzünü asmayı sürdürüyordu.</p>

  <p>"Birçok şey biliyoruz ama yine de olayların akışına ve bu adamların neden öldürüldüklerine ilişkin hala bilmediğimiz birçok şey var. Hiç zaman yitirmeden öğrenmemiz gereken bir şey var. O da bu adamların kim oldukları. Bunun üstünde yoğunlaşmalıyız. Ve bir an önce de onları öldüren kurşunların balistik raporlarını ele geçirmeliyiz. İsveç ve Danimarka'da kayıp oldukları bildirilen kişilerin listesini istiyorum. Adamların parmak izleriyle fotoğraflarının bir an önce Interpol'e iletilmesi gerekiyor. Belki de suç kayıtlarında bu adamlara rastlarız. Bu cinayetin Sovyetler Birliği'nde ya da Baltık ülkelerinden birinde işlendiğini varsayarak bu ülkelerdeki polisle de bağlantı kurmamız gerek. Birgitta Törn belki bu konuda bize bilgi verir."</p>

  <p>"Bunun için biraz daha beklememiz gerekecek," dedi Törn. "Moskova polisinin uluslararası bölümüyle bağlantı kuracağız."</p>

  <p>"Estonya, Letonya ve Litvanya polisleriyle de bağlantı kurulmalı."</p>

  <p>"Bu, Moskova aracılığıyla olacak."</p>

  <p>Wallander, ona soru sorarcasına baktıktan sonra bakışlarını Björk'e çevirdi. "Geçen sonbaharda buraya Letonya'lı bir polis gelmemiş miydi?"</p>

  <p>"Birgitta Törn'ün söylediği çok doğru," dedi Björk. "Baltık ülkelerinin kendi polis teşkilatları var ama yasal kararı yine de Sovyet polisi veriyor."</p>

  <p>"Emin değilim," dedi Wallander. "Ben yine hala Dışişleri Bakanlığı'nın bizden daha fazla şey bildiğine inanıyorum."</p>

  <p>Björk toplantıyı bitirdikten sonra yanına Birgitta Törn'ü alarak hızla odadan dışarı çıktı. Basın toplantısı öğleden sonra saat on dörtte yapılacaktı. Wallander toplantı odasında kalarak diğerleriyle birlikte çalışmayı sürdürdü. Svedberg içinde kurşunlar olan plastik torbayı getirdi, Loven balistik incelemenin en kısa zamanda yapılacağına ilişkin söz verdi. Diğerleri de kayıp ve aranan kişiler listelerini incelemek için dağıldılar. Martinsson'un Kopenhag polis teşkilatında çalışan bazı dostları olduğundan bağlantı kurma görevi ona verildi.</p>

  <p>"Basın toplantısı için herhangi bir hazırlık yapmanıza gerek yok," dedi Wallander. "Bu Björk'le benim işim."</p>

  <p>"Buradaki medya Stockholm'deki gibi baş belası mı?" diye sordu Rönnlund.</p>

  <p>"Stockholm'deki basın toplantılarını bilmiyorum ama" diye karşılık verdi Wallander. "Buradakiler hiç de eğlenceli olmuyor."</p>

  <p>Günün geri kalan bölümü İsveç ve diğer İskandinav ülkelerindeki tüm karakollara bottaki cesetlere ilişkin ayrıntılı bilgi vermekle ve birçok dosyayı incelemekle geçmişti. Kısa bir süre sonra da ne İsveç ne de Danimarka kayıtlarında öldürülen kişilere ilişkin herhangi bir parmak izinin olmadığı anlaşılmıştı ama İnterpol'ün yanıt vermesi daha uzun sürmüştü. Wallander'le Loven, İnterpol'de Doğu Alman polis kayıtların olup olmadığından emin değildi. Acaba Birleşik Almanya'ya ilişkin tüm suç kayıtları ana veri tabanına geçirilmiş miydi?</p>

  <p>Söz iki Almanya'dan açılmışken, Birleşik Almanya'da suç kayıtları güncelleştirilmiş miydi? Ayrıca güvenlik hizmetleriyle suç dosyaları ayrı ayrı mıydı? Loven bu soruların yanıtlarını bulmaya söz verirken Wallander de basın toplantısı için hazırlık yapmaya başlamıştı.</p>

  <p>Toplantı başlamadan kısa bir süre önce Björk'ün yanına giden Wallander patronunun son derece sessiz olduğunu fark etti. Acaba neden konuşmuyor, diye geçirdi içinden. Dışişleri Bakanlığı'ndan gelen havalı hanımefendiye kabalık ettiğimi mi düşünüyor?</p>

  <p>Basın toplantısının yapılacağı salonu basın mensuplarıyla televizyondan gelen gazeteciler doldurmuştu. Wallander, Express gazetesinin muhabirini aradı ama gelmediğini gördü.</p>

  <p>Björk toplantıyı her zamanki gibi açtıktan sonra basında çıkan "anlaşılması olanaksız sorumsuz davranışlarından" ötürü gazetecilere hiç beklenmeyen bir şekilde saldırdı. Bu sırada Wallander bir gece önce Brantevik limanında buluştuğu o ürkütücü adamı ve aralarında geçen konuşmayı düşünüyordu. Sıra kendisine geldiğinde olayla ilgili bir bilgiye sahip olanların en kısa zamanda polisle bağlantı kurmalarının ne denli önemli olduğunu bir kez daha yineledi. Gazetecilerden biri herhangi bir bağlantı kurulup kurulmadığını sorunca Wallander hayır diye karşılık verdi. Basın toplantısı alışılmışın dışında sakin geçmişti ve salondan çıkarlarken Björk buna ne denli memnun olduğunu söyledi.</p>

  <p>"Dışişlerinden gelen hanım ne yapıyor?" diye sordu Wallander koridorda yan yana yürürlerken.</p>

  <p>"Telefonda konuşuyor," diye karşılık verdi Björk. "Telefon konuşmalarını dinlememiz gerektiğini düşündüğünden eminim."</p>

  <p>"Bu hiç de fena olmaz," diye mırıldandı Wallander.</p>

  <p>Gün herhangi önemli bir olay olmadan sona erdi. Sabırlı olup attıkları ağa balığın takılıp takılmayacağını beklemekten başka yapacak bir şeyleri yoktu.</p>

  <p>Saat on sekize yaklaşırken Martinsson başını Wallander'in odasından içeri sokarak onu evine yemeğe davet etti. Sıla özlemi çektikleri anlaşılan Loven'le Rönnlund'u da çağırmıştı.</p>

  <p>"Svedberg'in işi varmış," dedi. "Birgitta Törn de Malmö'ye gidecekmiş. Sen gelebilir misin?"</p>

  <p>"Ne yazık ki, gelemem," dedi Wallander. "Benim de bir sözüm var."</p>

  <p>Bu kısmen doğru sayılırdı. Yeniden Brantevik'e gidip balıkçı teknesine bakma konusunda kararsızdı.</p>

  <p>Saat 18.30'da her zamanki gibi yine babasını aradı. Babası ona bir paket oyun kâğıdı satın almasını ve bir dahaki gelişinde getirmesini söyledi. Telefonu kapatır kapatmaz da karakoldan çıktı. Rüzgâr durmuştu ve gökyüzü berraktı. Eve giderken yolda durup alışveriş yaptı. Saat 20.30'da yemeğini bitirip kahvesinin pişmesini beklerken hala limana gitme konusunda bir karar verememişti. Limana ertesi gün de gidebilirdi. Ayrıca bir gece önceki olaydan ötürü de kendini yorgun ve uykusuz hissediyordu.</p>

  <p>Mutfak masasının başında uzun bir süre oturarak Rydberg'in karşısında oturduğunu ve onunla günlük olayları tartıştığını varsaydı. Görünmez konuğuna olayları tüm ayrıntısıyla anlatmaya başladı. Tahlisiye botunun Mossby Strand sahiline vurmasından bu yana üç gün geçmişti. Botun içinde iki cesedin olduğunu saptamalarından başka yol alamamışlardı ama almış olsalardı bile bu cinayetler henüz çözümlenemeyecekti.</p>

  <p>Kahve fincanını eviyeye koydu. Pencerenin kenarında duran bitkiye su verdi ve sonra da oturma odasına giderek teybe Maria Callas'ın seslendirdiği La Traviata'yı koydu. Balıkçı teknesine gitmeyi ertelemeye karar vermişti.</p>

  <p>Bir süre sonra da Stockholm'e yakın bir kampusta kalan kızına telefon etti, ama telefon açılmadı. Saat 22.30'da yattı ve başını yastığa koyar koymaz da derin bir uykuya daldı.</p>

  <p>Ertesi gün, soruşturmanın dördüncü günü saat 14.00 civarında Birgitta Töm elinde bir teleks mesajıyla Wallander'in odasına gitti. Riga polisi Moskova'daki üstleri aracılığıyla İsveç Dışişleri Bakanlığı'na öldürülen adamların Letonya vatandaşları olabileceğini bildirmişti. Moskova polisinden Binbaşı Litvinov, İsveçli meslektaşlarından Riga'daki cinayet masası birimiyle doğrudan bağlantı kurmalarını öneriyordu.</p>

  <p>"Demek böyle bir şey varmış," dedi Wallander. "Yani Letonya polisi demek istiyorum."</p>

  <p>"Olmadığını kim söyledi?" diye karşılık verdi Töm. "Ama Riga'yla doğrudan bağlantı kuracak olsaydık diplomatik sorunlar yaşanabilirdi. İstediğimiz yanıtı aldığımızdan emin değilim. Letonya'daki siyasi durumun şu anda son derece gergin ve karışık olduğunu düşünüyorum."</p>

  <p>Bundan Wallander'in de haberi vardı. Yaklaşık bir ay önce Sovyet askerleri Riga'nın merkezinde bulunan İçişleri Bakanlığı'na bir saldırı düzenlemiş ve birçok masum insanın ölümüne neden olmuştu. Wallander gazetelerde yayınlanan taş ve demir barikatlarının fotoğraflarını görmüştü. Ama yine de orada nelerin olup bittiğini tam olarak bilmiyordu. Her zamanki gibi yine çevresinde olup bitenlerden habersiz olduğunu fark etti.</p>

  <p>"Peki, şimdi ne yapacağız?" diye sordu.</p>

  <p>"Riga polisiyle bağlantı kuracağız. Ama buradaki en önemli nokta, telekste belirtilen kişilerle bağlantı kurmak!"</p>

  <p>Wallander teleksi bir kez daha okudu. Balıkçı teknesindeki adam haklı çıkmıştı: tahlisiye botu gerçekten de Baltık kıyılarından İsveç'e sürüklenmişti.</p>

  <p>"Adamların kim olduklarını hala bilmiyoruz," dedi Wallander.</p>

  <p>Ama üç saat sonra adamların kim olduklarını öğrendi. Riga'dan telefon geleceğinin haberi verilince tüm soruşturma ekibi toplantı odasına gitti. Björk o denli gergindi ki, kahvesini üstüne dökmüştü.</p>

  <p>"Letonya dilini bilen var mı?" diye sordu Wallander. "Ben bilmiyorum."</p>

  <p>"Görüşme İngilizce olacak," dedi Birgitta Törn. "Bunu özellikle belirttik.."</p>

  <p>"Sen konuş," dedi Björk, Wallander'e.</p>

  <p>"Benim İngilizcem o kadar iyi değil." "Onun da İngilizcesinin o kadar iyi olduğunu sanmıyorum," dedi Rönnlund. "Adı neydi? Binbaşı Litvinov mu? Bu ad bile onun İngilizcesinin iyi olmadığını gösteriyor."</p>

  <p>"Binbaşı Litvinov, Moskova'da," dedi Birgitta Törn. "Biz Riga'daki, yani Letonya'daki polisle konuşacağız."</p>

  <p>Telefon saat 17.19'da geldi. Hat alışılmış dışında netti. Arayan kişi adının Riga polisinden Binbaşı Liepa olduğunu söyledi. Wallander, onu dinlerken bir yandan da not alıyor ve ara sıra bir şeyler soruyordu. Binbaşı Liepa'nın İngilizcesi berbattı. Wallander, onun söylediklerini tam olarak anladığından emin olamıyordu. Yine de telefonu kapattığında en önemli bilgiyi not defterine kaydettiğini hissediyordu.</p>

  <p>İki isim, iki kimlik: Janis Leja ve Juris Kalns.</p>

  <p>"Riga polisinde onların parmak izleri varmış," dedi Wallander. "Binbaşı Liepa bulduğumuz cesetlerin bu adamlara ait olduğundan emin."</p>

  <p>"Harika," dedi Björk. "Kimmiş bu adamlar?" Wallander notlarına baktı. "Kaçakçıymışlar."</p>

  <p>"Neden öldürüldüklerine ilişkin herhangi bir bilgi var mı?" diye sordu Björk.</p>

  <p>"Hayır, ama binbaşı onların öldürülmesine pek de şaşırmış gibi değildi. Bazı bilgiler yollayacağını söyledi. Ayrıca soruşturmaya yardımcı olabilecek Letonyalı polislerden birkaçını göndermesini isteyip istemediğimizi de sordu."</p>

  <p>"Bu çok iyi olur," dedi Björk. "Bu cinayeti ne kadar çabuk çözersek o kadar iyi olur."</p>

  <p>"Dışişleri de elbette elinden geleni yapacak," dedi Törn.</p>

  <p>Karar verilmişti. Ertesi sabah Binbaşı Liepa bir teleks göndererek o gün öğleden sonraki uçakla Arlanda'ya uçacağını ve ilk uçakla da oradan Sturup'a geleceğini belirtmişti.</p>

  <p>"Binbaşı," dedi Wallander. "Bu ne demek oluyor?"</p>

  <p>"Hiçbir fikrim yok," diye karşılık verdi Martinsson. "Ben kendimi bu meslekte onbaşı gibi hissediyorum, doğrusunu istersen."</p>

  <p>Birgitta Törn, Stockholm'e geri döndü. O gittikten sonra Wallander, onun ses tonuyla görüntüsünü hatırlamakta zorlandığını fark etti. Onu herhalde bir daha hiç görmeyeceğim ama buraya neden geldiğini de galiba hiçbir zaman öğrenemeyeceğim, diye düşündü.</p>

  <p>Björk, Letonyalı binbaşıyı havaalanında kendi karşılamaya karar verdiğinde Wallander de o akşamı babasıyla kanasta oynayarak geçirmişti. Babasının evine giderken yolda bu cinayetlerin kısa sürede çözülebileceğini düşünüyordu. Letonya polisi büyük olasılıkla akılcı davranacak ve cinayet dosyası Riga'ya gönderilecekti. Katilin bulunmaması olası değildi. Tahlisiye botu İsveç kıyılarında bulunmuş olabilirdi ama katil ya da katiller karşı kıyıdaydı. Cesetler Letonya'ya gönderilecek ve dosya da kapanacaktı.</p>

  <p>Ne var ki, Wallander çok yanılıyordu. Dosya daha açılmadığı gibi soruşturma bile başlamamıştı. Skane'de başlayan tek şey kıştı.</p>

  <p> </p>
</body>
</html>
