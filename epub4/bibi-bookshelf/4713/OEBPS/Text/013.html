<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>11 BÖLÜM</title>
</head>

<body>
  <h1 class="h11">11 BÖLÜM</h1>

  <p>Wallander otelden 17.3ü'da çıktı. Bir saat boyunca üstündeki tedirginliği atmazsa bundan hiçbir zaman kurtulamayacağının farkındaydı. Çavuş Zids'le yemeklerini yedikten sonra odasında bazı işleri olduğunu söyleyerek onun yanından ayrılmış ve odasına çıkmıştı. Öğleden sonranın geri kalan bölümünü peşindeki adamlardan nasıl kurtulacağını düşünerek geçirmişti. O güne dek izleyen kişi hep kendisi olduğundan izlenmenin ne mene bir şey olduğunu bilmiyordu. Rydberg'in böylesi bir olay karşısında ne yapacağını düşünmeye koyuldu ama daha sonra da aralarında bu konuyla ilgili herhangi bir konuşma geçmediğini anımsadı. Ayrıca Riga'nın sokaklarına yabancı olduğundan gizlenme sanatıyla ilgili herhangi bir yöntemi de planlayamayacağını fark etmişti. Ama yine de gizlenme konusunda karşısına çıkan her durumu değerlendirmeye çalışmaya karar vermişti. Başarılı olacağından emin değildi. Baiba Liepa'nın kendince geçerli nedenleri olmasaydı onunla gizli gizli buluşmaya kalkışmayacaktı. Wallander binbaşıyla evli bir kadının böylesine dramatik davranışlara kalkışabileceğini anlamakta zorlanıyordu.</p>

  <p>Otelden çıktığında hava kararmıştı ve sert bir rüzgâr esiyordu. Danışmaya nereye gittiğini ya da ne zaman döneceğini söylemeden anahtarını bıraktı. Org konserinin yapılacağı St. Gertrude Kilisesi, Letonya Oteli'ne çok yakındı. İşlerinden evlerine dönen kalabalığın arasında dikkatleri üstüne çekmemeyi umuyordu.</p>

  <p>Sokakta paltosunun düğmelerini ilikleyerek kendisini izleyen birilerinin olup olmadığına baktı. Belki de birkaç kişi izliyordu kendisini. Deneyimli takipçilerin hedeflerini önlerine değil arkalarına aldıklarını biliyordu. Ağır adımlarla yürüyerek bir iki vitrinin önünde durdu. Ülkesine dönerken sevdiklerine bir iki armağan almayı tasarlayan bir turist rolünü oynamaktan daha iyi bir şey gelmiyordu aklına. Geniş kıyı şeridinden geçerek hükümet binalarının bulunduğu caddeye geldi. Taksi çevirerek bir süre gittikten sonra inip başka bir taksiye binmeyi düşündü ama bunun kuşkuları daha da arttıracağını düşünerek vazgeçti. Kendisini izleyen kişinin kentin caddelerini çok iyi bildiğinden nereye gidebileceğini hemen saptayacağını düşündü.</p>

  <p>Erkek giyim eşyaları satan bir dükkânın önünde durdu. Vitrine yansıyan görüntülerinden yanından geçenlerin hiçbirini tanımadığını fark etti. Ben ne yapıyorum, diye geçirdi içinden. Baiba, Bay Eckers'e izini kaybettirerek kiliseye nasıl gideceğini de söylemeliydin.</p>

  <p>Bir anlık bir kararla bir kafeden içeri girdi. İçeride yoğun bir sigara dumanı vardı. Ter, bira ve tütün kokuları arasından küçük ve yuvarlak bir masa gördü. Masa doluydu ama sandalyelerden biri boştu. Masada oturan iki yaşlı adam derin bir sohbete dalmışlardı. Wallander, oturabilir miyim, dercesine boş sandalyeyi gösterdi. Bunun üzerine adamlar boş gözlerle bakarak başlarını salladılar. Koltukaltları ter içinde kalmış bir garson kız, ona yüksek sesle bir şeyler söyleyerek bira bardaklarından birini işaret etti. Tüm bu zaman içerisinde, Wallander gözlerini kapıdan ayırmamıştı. Takipçisi acaba peşinden gelmiş miydi? Garson kız ağzına kadar dolu bir bira bardağını önüne koydu, Wallander, ona parayı uzattı. Garson kız cebinden paranın üstüne çıkararak kir içindeki masanın üstüne bıraktı. O sırada siyah deri ceketli bir adam içeri girdi. Wallander birasından bir yudum içerek saatine baktı: 17.55'di. Artık nasıl davranacağına ilişkin bir karar vermesi gerekiyordu. Tuvaletler tam arkasındaydı, kapı her açıldığında burnuna yoğun bir sidik kokusu geliyordu. Birasını yarıladığında kalkarak tuvalete gitti. Tuvalet dar bir koridora benziyordu. Her iki tarafında da pisuarlar vardı ve içerisi tek bir ampulle aydınlatılmıştı. Tuvaletlerin bulunduğu yerde kafenin belki arka kapısı vardır, diye geçirmişti içinden ama koridor tuğla bir duvarla sona eriyordu. Bir yaran yok, diye geçirdi içinden, boşuna uğraşıyorum. İnsan görmediği bir şeyden nasıl paçasını kurtarabilir? Bay Eckers konsere ne yazık ki, davetsiz bir konukla birlikte gitmek zorunda kalacak. Çare bulamamasına çok kızıyordu. Pisuarların önünde dururken kapı açıldı ve içeri giren adam tuvaletlerden birine girerek kapıyı kapadı.</p>

  <p>Wallander'in çok güçlü bir belleği olduğundan bunun kafeye kendisinden sonra gelen deri ceketli adam olduğunu hemen anladı. Bir hata yapmak üzere olduğunun bilincinde bir an bile duraksamadı. Hızla tuvaletten çıkarak dumandan göz gözü görmeyen kafeden dışarı çıktı. Sokağa çıkar çıkmaz da hızla arkasını dönerek baktı, ama kimse yoktu. Adımlarını hızlandırdı, dar bir sokağa girdi ve kıyı şeridine ulaşıncaya dek de hızla koştu. Durakta bir otobüs durmuş yolcularını indiriyordu, kapılar kapanırken otobüse atladı. Ücreti ödemeden bir sonraki durakta kendini dışarı attı, anayoldan uzaklaşarak ara sokaklara saptı. Bir sokak lambasının önünde durarak cebindeki haritayı çıkarıp inceledi. Daha zamanı vardı. Karanlık bir köşeye çekilerek beklemeye koyuldu. On dakika boyunca çevreyi inceledi ama kimsenin kendisini izlediği yoktu. Belki hala izleniyordu ama elinden daha fazlası da gelmiyordu.</p>

  <p>Saat on dokuza yaklaşırken kiliseye gitti. Oldukça kalabalıktı ama kenarda bir yer buldu kendine. İçeriye girenlere baktı, kimin kendisini izleyebileceğine bir türlü karar veremiyordu. Baiba Liepa da görünürde yoktu.</p>

  <p>Orgun sesiyle irkildi. Sanki tüm kilise müziğin gücüyle sarsılıyor gibiydi. Küçük bir çocukken babası onu kiliseye götürmüştü. Orgun sesinden o denli korkmuştu ki, hemen ağlamaya başlamıştı. Oysa şimdi müziğin insanın ruhunu sakinleştirici bir özelliği olduğunu düşünüyordu. Bach dünya vatandaşı olmalı, diye geçirdi içinden. Onun besteleri tüm dünyaya mal olmuştu. Wallander bu etkileyici müziğin tüm benliğini ele geçirmesine karşı çıkmadı.</p>

  <p>Binbaşı Liepa'ya telefon eden kişi Murniers olmalı. Onun söylediği bir şey yol yorgunu olmasına karşın Liepa'nın dışarı çıkmasına neden olmuş olmalı. Belki de Binbaşı Liepa'dan raporla ilgili bir şey istedi. Kimbilir belki de, karakolda öldürüldü.</p>

  <p>Birden izlenildiği duygusuna kapılarak düşüncelerinden sıyrıldı. Başını çevirerek her iki yanına baktı ama görkemli müziğin melodisine kendilerini kaptırmış insanlardan başka bir şey göremedi. Kalabalıkta insanların yalnızca arkalarını görebiliyordu. Ama yine de bakmayı sürdürdü ve sonunda tam karşısındaki bölümde oturan kişiyi gördü.</p>

  <p>Bu, bir grup yaşlı insanın yanında oturan Baiba Liepa'ydı. Başında kürk bir şapka vardı ve Wallander'in kendisini gördüğünden emin olduktan sonra da bakışlarını ondan uzaklaştırdı. Bir saat boyunca Wallander, ona bakmamaya çalıştı ama elinde olmadan zaman zaman bakışlarını ona çevirdi. Genç kadın gözlerini kapamış müzik dinliyordu. Wallander birden her şeyin gerçekdışı olduğu duygusuna kapıldı. Yalnızca birkaç hafta önce genç kadının kocası Wallander'in evinde oturmuş Maria Callas'ın seslendirdiği Turandot'u dinliyordu. Dışarıda da fırtına vardı. Oysa şimdi Riga'da bir kilisedeydi, binbaşı öldürülmüştü ve karısı da gözlerini kapatmış Bach dinliyordu.</p>

  <p>Buradan nasıl çıkacağımızı önceden planlamış olmalı, diye geçirdi içinden. Kiliseyi o seçti, ben değil.</p>

  <p>Konser biter bitmez herkes ayağa kalkarak çıkışa doğru gitti. İnsanların bu telaşı Wallander'i çok şaşırtmıştı. Sanki orgun o büyülü sesini dinleyen onlar değildi ve bir bomba ihbarı gelmişçesine kendilerini dışarı atmaya çalışıyorlardı. Baiba Liepa'yı gözden kaybetti ve kalabalığın kendisini sürüklemesine karşı çıkmadı. Kilisenin önündeki sundurmaya ulaştığında Baiba'yı gördü, kilisenin kuzey kanadındaydı. Genç kadının kendisine bakarak başını salladığını görünce kalabalığı dirseğiyle yararak ilerledi.</p>

  <p>"Beni izleyin," dedi Baiba. Eski bir mezarın arkasında dar bir kapı vardı, Baiba eline güçlükle sığan büyük bir anahtarla kapıyı açtı. Wallander kendini kilisenin avlusunda buldu, genç kadın telaşla etrafa bir göz attı, sonra da eğri büğrü mezar taşlarının arasından ilerledi. Kilisenin avlusundan çıkarak arka sokağa girdiler, burada kendilerini farları sönük bir araba bekliyordu. Hızla arabaya bindiler. Bu kez Wallander arabanın Lada olduğundan emindi. Direksiyonun başındaki adam oldukça gençti ve en sert sigaralardan birini içiyordu. Baiba Liepa kararsız ve utangaç bir tavırla Wallander'e bakıp gülümsedi, sonra da Valdemar yönüne doğru hareket ettiler. Kuzeye doğru gittiler, daha sonra Çavuş Zids'in Wallander'e gösterdiği parktan geçerek sola döndüler. Baiba Liepa şoföre bir şeyler söyledi ama o yanıt vermek yerine başını iki yana sallamakla yetindi. Wallander şoförün sürekli olarak dikiz aynasından baktığını fark etmişti. Yeniden sola döndüler ve şoför birdenbire gaza basarak bir "U" dönüşü yaptı. Bir kez daha aynı parktan geçtiler, Wallander bunun Verman Parkı olduğunu gördü; hemen sonra da yeniden kent merkezine doğru gittiler. Baiba Liepa, şoföre sessizce talimat veriyormuşçasına öne doğru uzanmıştı. Aspasias Bulvarı'ndan, tenha alanlardan ve Wallander'in adını bilmediği bir köprüden geçtiler.</p>

  <p>Yıkık dökük fabrikalar ve kooperatif binalarıyla dolu bir yere geldiler. Şimdi daha yavaş gidiyorlardı; Baiba Liepa arkasına yaslandı, Wallander artık kimsenin kendilerini izlemediğini düşündü.</p>

  <p>Birkaç dakika sonra da iki katlı binaların bulunduğu bir yere geldiler. Şoför arabayı durdurdu, Baiba Liepa, Wallander'e bakarak başını salladı. İndiler. Baiba çakıl taşlı bir yolda ilerledi, demir parmaklıklı bahçe kapısını açtı. Wallander oradan uzaklaşan arabanın sesini duydu. Belli belirsiz bir dezenfektan kokan bir koridora yaklaştılar, kırmızı perdenin arkasında tek bir ampul yanıyordu, Wallander adı kötüye çıkmış bir gece kulübüne girmiş gibi hissetti kendini. Kalın paltosunu astı, ceketini çıkardı ve genç kadının arkasından oturma odasına gitti. Odada gözüne ilk çarpan şey duvara asılı haç oldu. Baiba Liepa odanın ışığını yaktı, şimdi çok sakin görünüyordu. Oturmasını işaret etti.</p>

  <p>Dalla sonra, çok sonra Wallander, Baiba Liepa'yla birlikte oturduğu bu odaya ilişkin hiçbir şey hatırlamamasına çok şaşırmıştı. Odaya ilişkin hatırladıkları iki pencerenin arasındaki kocaman siyah haçla koridordaki dezenfektan kokuşuydu. Ama Baiba Liepa'nın tüyler ürperten öyküsünü dinlerken oturduğu eski püskü koltuğun rengini hatırlamıyordu. Sanki mobilyaları görünmeyen bir odada oturmuşlar gibiydi. Siyah haç kutsal bir güç tarafından duvarda asılı durabiliyor da olabilirdi.</p>

  <p>Genç kadının üstünde, kocasının kendisine Ystad'daki bir dükkândan aldığını öğrendiği renkli bir giysi vardı. Bu giysiyi kocasının anısına giydiğini söylemişti genç kadın ama aynı zamanda kocasının hunharca öldürülmesini simgelediğini de sözlerine eklemişti. Konuşmanın büyük bir bölümünü Wallander yapıyor, genç kadınsa ona kısa yanıtlar vermekle yetiniyordu.</p>

  <p>İlk olarak Bay Eckers adından söz ettiler.</p>

  <p>"Bunun somut bir anlamı var mı?" diye sordu Wallander.</p>

  <p>"Hayır, sıradan bir isim," diye karşılık verdi genç kadın. "Belki de Bay Eckers adında biri yoktur. Ben uydurdum. Hatırlaması kolay olduğu için."</p>

  <p>Genç kadının konuşma tarzı ona Upitis'i hatırlatmıştı. Sanki açmaktan çok korktuğu bir konuya nasıl yaklaşacağını kestiremiyor gibiydi. Wallander önemli bir noktayı kaçırmaktan korkarak onu can kulağıyla dinliyordu. Genç kadın, Upitis'in Letonya hakkında söylediklerini bir kez daha yineledi. Wallander, onun komünizm ve Sovyetler Birliği karşıtı. Batı yandaşı olduğunu sezinledi. Genç kadın karşısında küçük bir çocuk varmışçasına tane tane konuşuyordu. Wallander bunu her şeyi daha iyi anlamasını sağlamak için yaptığını fark etti. Baiba onun öğretmeniydi, içinde bulundukları durumun arkasında yatan nedenler hakkında ona her şeyi anlatmak istiyor ve onu karanlıkta bırakmak istemiyordu. Wallander, Doğu Avrupa hakkında ne denli cahil olduğunu fark etti.</p>

  <p>"Bana Kurt diyebilirsin," dedi ama genç kadın başını iki yana sallayarak aralarındaki mesafeyi korumayı ve ona Bay Wallander diye hitap etmeyi sürdürdü.</p>

  <p>Wallander, ona nerede olduklarını sordu.</p>

  <p>"Bir arkadaşımın evinde," diye karşılık verdi Baiba.</p>

  <p>"Olanlara katlanabilmek ve hayatta kalabilmek için her şeyi paylaşmak zorundayız, çünkü bu ülkede insanların büyük bir bölümü yalnızca kendilerini düşünür."</p>

  <p>"Bildiğim kadarıyla komünizm bunun tam tersi değil midir?" dedi Wallander. "Ben komünizmde her şeyin kolektif olarak düşünülüp gerçekleştirildiğini sanırdım."</p>

  <p>"Eskiden öyleydi," dedi. "Ama günümüzde her şey çok farklı. O düş belki ilerde yeniden yaratılabilir ama belki de yok edilen düşler yeniden yaratılamaz, değil mi?"</p>

  <p>"Tam olarak ne oldu?"</p>

  <p>Baiba önce onun bu soruyla ne demek istediğini anlayamamıştı ama sonra kocasının başına nelerin geldiğini sorduğunu fark etti.</p>

  <p>"Karlis'e ihanet edildi ve öldürüldü," dedi Baiba. "Birçok önemli kişiyi ilgilendiren karmaşık bir olaydan ötürü cezalandırıldı. Yaşamının tehlikede olduğunu biliyordu ama o günlerde vatan haini damgasını henüz yememişti."</p>

  <p>"İsveç'ten dönmüştü," dedi Wallander. "Havaalanından doğruca karakola giderek raporunu üstlerine verdi. Onu karşılamaya gittiniz mi?"</p>

  <p>"Geleceğini bilmiyordum ki," diye yanıtladı Baiba. "Kimbilir belki de bana haber vermek istemiştir. Karakola bir telgraf çekerek döneceğini bana bildirmelerini istemiş de olabilir. Bunu da bilmiyorum. Riga'ya gelince beni aradı. Dönüşünü kutlamak için yemek pişirecek zamanım bile olmamıştı. Arkadaşlarımdan biri bana pişirmem için bir tavuk vermişti. Yemeği pişirmeyi bitirdiğimdeyse elinde o güzel kitapla kapıdan içeri girmişti."</p>

  <p>Wallander kendini biraz suçlu hissetti. Onlar için bu denli önemli olan o kitabı baştan savma bir şekilde istemeye istemeye almıştı. Oysa şimdi, genç kadının kitaptan bu şekilde söz etmesi karşısında kendini ona ihanet etmiş gibi hissediyordu.</p>

  <p>"Eve geldiğinde bir şeyler anlatmış olmalı." Wallander bir yandan kısıtlı İngilizcesine kızıp duruyordu.</p>

  <p>"Mutluydu," dedi Baiba. "Doğal olarak kaygılı ve öfkeliydi ama onun ne denli mutlu olduğunu hiç unutmayacağım."</p>

  <p>"Neler oldu?"</p>

  <p>"Neden sonra somut bir şeyler söyledi. '<span class="t5">Sonunda do</span><span class="t5">ğ</span><span class="t5">ru izin üstündeyim,</span>' demişti birkaç kez. Salonda dinleme cihazı olduğundan kuşkulandığından beni mutfağa çekti, musluğu açtı ve kulağıma fısıldadı. Batılıların sonunda Baltık ülkelerinde nelerin olup bittiğini anlayabilecekleri bir komployu ortaya çıkardığını söyledi."</p>

  <p>"Tam olarak bunları mı söylemişti? Baltık ülkelerinde olan bir komplo mu? Yalnızca Letonya'da değil, yani."</p>

  <p>"Böyle söylediğinden eminim. Aralarındaki büyük farklılıklara karşın üç Baltık ülkesinin tek bir ülke gibi değerlendirilmesine çok kızardı ama bu kez yalnızca Letonya'dan söz etmiyordu."</p>

  <p>"'Komplo' sözcüğünü kullandığından emin misiniz?"</p>

  <p>"Evet."</p>

  <p>"Bununla ne demek istemişti?"</p>

  <p>"Herkes gibi o da bazı suçlularla politikacılar ve hatta polisler arasında doğrudan bir bağlantı olduğunu biliyordu. Suç eylemlerini kolaylaştırmak için birbirlerini korurlar ve sonra da pastayı aralarında paylaşırlar. Karlis'e bile defalarca rüşvet önerilmişti ama o özsaygısı güçlü biri olduğundan her defasında öneriyi geri çevirmişti. Uzun bir süre bu söz konusu komploya kimin ya da kimlerin karıştığını ve nelerin olup bittiğini kimliğini gizleyerek araştırmıştı. Tüm bunları biliyorum. Fesatın kol gezdiği bir toplumda yaşıyoruz. Yaşama ilişkin kolektif felsefe bir canavara dönüştü ve sonunda da fesatçılık tek geçerli ideoloji olup çıktı."</p>

  <p>"Bu sözünü ettiğiniz olayı ne zamandan beri araştırıyordu?"</p>

  <p>"Biz sekiz yıl önce evlenmiştik ama o bu araştırmalara biz daha tanışmadan çok önce başlamıştı."</p>

  <p>"Ne başaracağını umuyordu?"</p>

  <p>"Önceleri gerçeği, yalnızca gerçeği ortaya çıkarmayı amaçlamıştı."</p>

  <p>"Gerçeği mi?"</p>

  <p>"Bizden sonraki kuşaklar için. Bir süre bunun gerçekleşebileceğine yürekten inanmıştı. İşgal sırasında gerçekte nelerin olduğunu ortaya çıkarmak olasıydı."</p>

  <p>"Demek o da komünizm karşıtıydı? Peki ama nasıl oldu da rütbeli bir polis memuru olabildi?"</p>

  <p>Baiba Liepa kocasının ölümünden sanki Wallander sorumluymuşçasına çok öfkelenmişti.</p>

  <p>"Anlamıyorsunuz. Kocam gerçek bir komünistti, onu düş kırıklığına uğratan kitlelerin ihanetiydi. Yozlaşma ve kayıtsızlık. Yeni tür bir toplum oluşturma projesi büyük bir yalana dönüşüvermişti."</p>

  <p>"O da ikili bir yaşam sürdürdü, öyle mi?"</p>

  <p>"Yıllar boyunca insanın olmadığı biri gibi davranmaya zorlanmasının, inançlarını bastırmaya çalışmasının ve nefret ettiği rejimi savunmak zorunda kalmasının ne mene bir şey olabileceğini tahmin dahi edemezsiniz. Bu olumsuzluklar yalnızca Karlis'i etkilemiyordu. Beni ve yenidünya duşundan vazgeçmeyi reddeden herkesi etkiliyordu."</p>

  <p>"Onu o denli mutlu edebilecek ne öğrenmiş olabilirdi?"</p>

  <p>"Bilmiyorum. Bunu konuşmaya zamanımız olmadı. Gizli konuşmalarımızı bizi kimselerin duymayacağına inandığımız yatak odamızda, örtülerin altında yapardık."</p>

  <p>"Hiçbir şey söylemedi mi?" "Çok acıkmıştı. Bir an önce yemek yemek ve şarap içmek istiyordu. Bir süre hiçbir şey düşünmeden oturmak istiyordu. Mutluluk duygusunun tadım çıkarmak istiyordu. Telefon çalmasaydı elinde şarap kadehiyle şarkı söyleyeceğinden eminim."</p>

  <p>Genç kadın sustu, Wallander bekledi. Birden Binbaşı Liepa'nın cenazesinin kaldırılıp kaldırılmadığını bile bilmediğini fark etti.</p>

  <p>"O akşama geri dönelim," dedi Wallander. "Bir şeyler ima etmiş olmalı. Çok önemli bir şey söylemeye hazırlanan insanlar genellikle ağızlarından bir şeyler kaçırırlar."</p>

  <p>Genç kadın başını iki yana salladı. "Çok düşündüm," dedi. "Hiçbir şey kaçırmadığından eminim. İsveç'te öğrendiği bir şey olabilir mi? Belki de kafasında bu çok önemli soruna bir çözüm bulmuştu."</p>

  <p>"Notları evde mi?"</p>

  <p>"Her tarafa baktım. Çok dikkatli biriydi. Yazılı sözcükler her zaman çok tehlikeli olur."</p>

  <p>"Yazdığı raporu arkadaşlarına vermiş olabilir mi? Upitis'e?"</p>

  <p>"Hayır vermemiş. Verseydi haberim olurdu."</p>

  <p>"Sırlarını size açar mıydı?"</p>

  <p>"Birbirimize güvenirdik."</p>

  <p>"Sırlarını başkalarıyla paylaşır mıydı?"</p>

  <p>"Arkadaşlarına güvendiğini biliyorum ama sırlarımızı başkalarına söylememizin onları zor durumda bırakacağını da bilirdik. Hiç kimsenin benim kadar çok şey bildiğini sanmıyorum."</p>

  <p>"Her şeyi öğrenmem gerekiyor," dedi Wallander. "Bu komployla ilgili bildiğiniz her küçük ayrıntıyı mutlaka bana söylemelisiniz."</p>

  <p>Genç kadın bir süre sessiz kaldı. Wallander kendini bu konuşmaya çok kaptırdığından ter içinde kaldığını fark etti.</p>

  <p>"1970 yılının sonlarında, tanıştığımızdan çok daha önce bu ülkede nelerin olup bittiğine ilişkin kocamın gözlerini açacak bir şey olmuştu. Bu konudan sıklıkla söz eder ve herkesin gözlerini açmasının gerekli olduğunu söylerdi. Önceleri anlamakta güçlük çektiğim bir özdeyişe başvururdu sıklıkla. 'Söz gümüşse sükût altındır.' Şimdi onun ne demek istediğini çok iyi anlıyorum, ön yıldan daha uzun bir süre önce suçlunun tutuklanmasıyla sonuçlanan uzun ve yorucu bir soruşturma yapmıştı. Bir sanık kiliselerimizden paha biçilmez ikonları çalıp büyük paralar karşılığında başka ülkelere satıyordu. Karlis adamın suçlu bulunacağından kuşku duymuyordu. Ama bulunmadı."</p>

  <p>"Neden?"</p>

  <p>"Adamı mahkemeye bile çıkarmadılar. Dava kapandı. Karlis elbette nelerin olup bittiğini anlayamamıştı. Adamın mahkemeye çıkarılmasını istedi ama hiçbir uyarı yapılmadan adam serbest bırakıldı ve davayla ilgili dosyalar birden ortadan kayboldu. Karlis'e de bu olayı unutması emredildi. Bu emri veren kişi onun amiriydi. Adamın adını hala hatırlıyorum, Amtmanis'di. Karlis, Amtmanis'in bu suçluyu koruduğundan ve paraları aralarında paylaştıklarından emindi. Bu olay onu derinden yaralamıştı."</p>

  <p>Wallander birden miyop binbaşının evinde oturup müzik dinlediği geceyi anımsadı. "Ben dindar bir adamım," demişti binbaşı. "Özel bir Tanrı'ya inanmıyorum ama yine de inançlı bir insanım."</p>

  <p>"Sonra ne oldu?"</p>

  <p>"O günlerde Karlis'le henüz tanışmamıştım ama onun çok ciddi bir bunalıma girdiğinden eminim. Kimbilir, belki de görevinden istifa etmeyi bile düşünmüştür. Doğrusunu söylemem gerekirse, işine devam etmesi konusunda onu ben ikna ettim."</p>

  <p>"Nasıl tanıştınız?"</p>

  <p>Genç kadın, ona hayretle baktı. "Bunun ne önemi var?"</p>

  <p>"Önemli olabilir. Bilemiyorum. Tek bildiğim eğer size yardım edeceksem sürekli olarak soru sormam gerektiği."</p>

  <p>"İnsanlar birbirleriyle nasıl tanışırlar?" dedi genç kadın buruk bir gülümsemeyle. "Elbette arkadaşları aracılığıyla! Diğerlerine hiç benzemeyen bu genç polis memuru hakkında birçok şey duymuştum. Müthiş yakışıklı biri değildi ama onu görür görmez âşık olmuştum."</p>

  <p>"Sonra da evlendiniz? O da işini bırakmadı?"</p>

  <p>"Tanıştığımızda yüzbaşıydı ama alışılmışın dışında çok kısa bir süre içinde terfi etti. Başarı merdiveninin basamaklarını her tırmanışında eve gelip omuzlarına küçük bir çelengin daha konduğunu söylerdi. Ülkenin ileri gelen politikacılarıyla polis ve çetelerin arasındaki ilişkiyi ortaya çıkarmaya çalışıyordu. Tüm ilişkileri gün ışığına çıkarmaya kararlıydı. Bir keresinde Letonya'da da bulunan amacı yeraltı dünyasıyla politikacılar ve polisler arasındaki ilişkiyi kuran hükümetin gizli bir kuruluşuyla bile görüşmüştü. Yaklâşık bir yıl önce onun ilk kez "komplo" sözcüğünü kullandığını duymuştum. O günlerde Moskova'da dalgalanan prestroykacı rüzgârının Letonya'yı da etkilediğini ve dolayısıyla bizlerin de ülkemizde nelerin gerçekleştirilmesi gerektiğini artık yüksek sesle konuşmaya başladığımızı göz önünde bulundurmalısınız." "Amtmanis hala amiri miydi?"</p>

  <p>"Hayır, Amtmanis ölmüştü. Muniiers'le Putnis amiri olmuştu. Onlara kesinlikle güvenmezdi ve hatta ikisinden birinin sözünü ettiği bu komplonun lideri olduğuna yürekten inanıyordu. Poliste 'akbaba'yla 'yağmurkuşu' olduğunu söylerdi ama kimin hangisi olduğunu bilmiyordu."</p>

  <p>"Akbabayla yağmurkuşu mu?"</p>

  <p>"Akbaba açgözlüdür, yağmurkuşuysa çok daha masum ve kendi halinde bir kuştur. Karlis çocukluğunda kuşlarla yakından ilgileniyormuş ve büyünce kuş uzmanı olmak istermiş."</p>

  <p>"Ama hangisinin hangi kuş olduğunu bilmiyordu, değil mi? Ben onun Albay Murniers'in akbaba olduğuna inandığını sanıyordum."</p>

  <p>"Bu daha sonra, yaklâşık on ay sonra olmuştu. Karlis büyük bir uyuşturucu kaçakçılığının izini sürüyordu. Bizleri iki kez öldürebilecek güçte çok şeytanca bir plan olduğunu söylemişti."</p>

  <p>"Bununla ne demek istedi?"</p>

  <p>"Bilmiyorum." Genç kadın sanki daha fazla konuşmaktan ürkmüşçesine birden ayağa kalktı. "Size çay ikram edebilirim," dedi. "Ne yazık ki, evde kahve yok."</p>

  <p>"Çay içerim, teşekkür ederim," dedi Wallander.</p>

  <p>Baiba Liepa mutfağa gidince Wallander de az sonra soracağı en önemli soruları kafasında şekillendirmeye çalıştı. Genç kadının kendisine karşı son derece dürüst davrandığından emindi ama öte yandan da Upitis'le Baiba Liepa'nın kendisinden nasıl bir yardım beklediklerini de hala anlamış değildi. Onların bu beklentilerini yerine getirebileceğinden emin değildi. Ben Ystad'lı, basit bir dedektifim, diye geçirdi içinden. Sizin Rydberg gibi birine gereksiniminiz var, ama ne yazık ki o da binbaşı gibi öldü. Size yardım edemez.</p>

  <p>Genç kadın elinde içinde demlik ve fincanlar olan bir tepsiyle geri döndü. Evde biri daha var, diye geçirdi içinden Wallander, aksi halde su bu kadar çabuk kaynamazdı. Nereye gidersem gideyim beni izleyen biri var ve olan bitenleri anlamakta zorlanıyorum.</p>

  <p>Genç kadının yorgun olduğunu fark etti.</p>

  <p>"Daha ne kadar burada kalabiliriz?" diye sordu.</p>

  <p>"Fazla değil. Evimi gözetlediklerinden evden uzun süre uzak kalamamama yarın akşam yine burada buluşuruz."</p>

  <p>"Yarın akşam Albay Putnis, beni evine davet etti."</p>

  <p>"Anlıyorum. Peki, öbür akşam?"</p>

  <p>Wallander başını evet demesine sallayarak çayından bir yudum içti, sonra da sorularını sormayı sürdürdü. "Karlis'in uyuşturucu kaçakçılığının tüm insanların ölümüne neden olabilecek nitelikte bir plan olduğunu söylediğinde ne demek istediğini merak etmediniz mi?" dedi Wallander. "Bu konuyu Upitis'le mutlaka tartışmış olmalısınız."</p>

  <p>"Karlis bir keresinde şantaj amaçlı olarak insanın her şeyi kullanabileceğini söylemişti," diye karşılık verdi. "Ne demek istediğini sorduğumda, bunun albaylardan birinin söylediği bir şey olduğunu söylemişti. Bu küçük ayrıntıyı neden hatırladığımı da doğrusu bilmiyorum. Belki de Karlis o günlerde oldukça sessiz ve içine kapandığı içindir."</p>

  <p>"Şantaj mı?"</p>

  <p>"Evet, bu sözcüğü kullanmıştı."</p>

  <p>"Kime şantaj yapılacaktı?"</p>

  <p>"Letonya'ya."</p>

  <p>"Gerçekten de böyle mi söyledi? Tüm ülkenin şantajla karşı karşıya kaldığını mı?"</p>

  <p>"Evet. Emin olmasaydım söylemezdim."</p>

  <p>"Albaylardan hangisi 'şantaj' sözcüğünü kullanmış?"</p>

  <p>"Galiba Murniers, ama emin değilim."</p>

  <p>"Karlis, Albay Putnis hakkında ne düşünüyordu?"</p>

  <p>"Putnis'in en kötülerin arasında olmadığını söylemişti."</p>

  <p>"Bununla ne demek istemişti?"</p>

  <p>"Yasalara uygun davrandığını. Kendisine rüşvet teklif eden herkesten rüşvet almadığını."</p>

  <p>"Ama yine de rüşvet alıyordu, değil mi?"</p>

  <p>"Herkes alıyor."</p>

  <p>"Karlis almıyordu, değil mi?"</p>

  <p>"Asla. O çok farklı biriydi."</p>

  <p>Wallander, genç kadının huzursuzlanmaya başladığını fark edince diğer soruları sormayı daha sonraya bırakmaya karar verdi.</p>

  <p>"Baiba," dedi genç kadına adıyla ilk kez hitap ederek. "Bu akşam bana anlattıklarını yeniden düşünmeni rica ediyorum. Öbür gün sana aynı soruları yeniden sorabilirim."</p>

  <p>"Evet," diye karşılık verdi genç kadın. "Zaten şimdilerde yalnızca düşünüyorum."</p>

  <p>Wallander bir an için onun ağlayacağını sandı ama genç kadın kendine hâkim olarak ayağa kalktı. Kapının önündeki perdeyi kenara çekerek kapıyı açtı. Genç bir kadın içeri girerek fincanları toplamaya başladı.</p>

  <p>"Bu, Inese," dedi Baiba Liepa, ona. "Bu akşam onu görmeye geldiniz. Size soru sorulacak olursa bu yanıtı vereceksiniz. Onunla Letonya Oteli'nin gece kulübünde tanıştınız ve birlikte olmaya başladınız. Onun nerde oturduğunu tam olarak bilmiyorsunuz, yalnızca köprünün diğer tarafında oturduğunu biliyorsunuz. Riga'ya geleli henüz birkaç gün olduğundan soyadını da bilmiyorsunuz. Ama onun bir devlet memuru olduğunu sanıyorsunuz."</p>

  <p>Wallander şaşkınlıktan ağzı bir karış açık genç kadını dinliyordu. Baiba Liepa, genç kadına kendi dillerinde bir şeyler söyledi.</p>

  <p>"Onun yüzünü iyice belleğinize kazıyın," dedi Baiba Liepa. "Öbür gün gelip sizi alacak. Akşam saat 20.00'den sonra otelin gece kulübüne gidin, Inese sizi orada bekliyor olacak."</p>

  <p>"Senin açıklaman ne?"</p>

  <p>"Org konserine, sonra da kardeşimi görmeye gittim."</p>

  <p>"Kardeşin mi?"</p>

  <p>"Arabayı kullanan kardeşimdi."</p>

  <p>"Upitis'le görüşmeye giderken neden başıma bir çuval geçirdiniz?"</p>

  <p>"Onun yargıları benimkilerden çok daha iyidir, size güvenip güvenemeyeceğimizi bilmiyorduk."</p>

  <p>"Size yardımcı olacağımı nerden çıkardınız?"</p>

  <p>"Öbür gün görüşmek üzere," dedi genç kadın. "Yitirecek zamanımız yok."</p>

  <p>Araba bahçe kapısının önünde bekliyordu. Kent merkezine giderlerken genç kadın hiç konuşmadı. Wallander, onun için için ağladığını düşündü. Otele yaklaştıklarında araba durdu, Baiba Liepa uzanıp elini sıktı. Kendi dilinde bir şeyler mırıldandı ve Wallander arabadan indi. Araba hiç zaman yitirmeden uzaklaştı. Acıkmış olmasına karşın yine de odasına çıktı. Kadehine viski koyarak yatağa uzandı.</p>

  <p>Baiba Liepa'dan başka bir şey düşünemiyordu.</p>

  <p>Soyunup yatağa yattığında saat 02.00 olmuştu. Düşünde yanında yatan birini gördü. Bu, "sevgilisi" Inese değildi, bu kişi düşlerini yöneten albayların görmesini istemedikleri biriydi.</p>

  <p>Ertesi sabah saat tam 08.00'de Çavuş Zids, onu almaya geldi. Albay Murniers, onu odasına çağırdı.</p>

  <p>"Galiba Binbaşı Liepa'nın katilini bulduk," diye haber verdi.</p>

  <p>Wallander, ona şaşkınlıkla baktı.</p>

  <p>"Albay Putnis'in iki günden beri sorguladığı kişi miymiş?"</p>

  <p>"Hayır, o değil. Onun da bu olaya bir şekilde karıştığını sanıyoruz ama gerçek katil başkası. Gelin ve görün!"</p>

  <p>Birlikte bodrum katına indiler. Murniers çift taraflı aynası olan bir odanın kapısını açarak Wallander'i içeriye davet etti.</p>

  <p>Aynanın arkasındaki odada bir masa ve iki sandalyeden başka bir şey yoktu. Sandalyelerden birinde Upitis oturuyordu. Alnında kirli bir sargı bezi vardı. Kime ait olduğu bilinmeyen av kulübesinde giydiği aynı kazak vardı üstünde.</p>

  <p>"Bu da kim?" diye sordu Wallander gözlerini Upitis'ten ayırmayarak. Yaşadığı şokun kendisini ele vermesinden korkuyordu. Öte yandan Albay Murniers her şeyi biliyor da olabilirdi.</p>

  <p>"Yakın takibe aldığımız adam bu işte," dedi Murniers. "Başarısız bir akademisyen, şair, kelebek koleksiyoncusu ve gazeteci. Çok içiyor ve çok konuşuyor. Birçok suçtan ötürü defalarca içeri girmiş. Bir süreden beri onun bir işler çevirdiğinin farkındaydık ama kanıtlayamıyorduk. Kimliğini açıklamayan biri bize onun Binbaşı Liepa'nın öldürülmesiyle ilgili olabileceğini bildirdi."</p>

  <p>"Elinizde somut bir kanıt var mı?"</p>

  <p>"Onun hiçbir şey itiraf etmeye yanaşmadığını söylememe gerek yok ama bizim de kendimize göre kanıtlarımız var."</p>

  <p>"Ne gibi?"</p>

  <p>"Cinayette kullanılan silah!"</p>

  <p>Wallander başını çevirerek Murniers'e baktı.</p>

  <p>"Silah," diye yineledi Murniers bir kez daha. "Odama gidelim de size bu tutuklamayla ilgili ayrıntıları anlatayım. Albay Putnis de bizi bekliyor."</p>

  <p>Wallander basamakları çıkan Murniers'in arkasından gitti. Albayın alçak sesle bir şarkı mırıldandığını duydu. Biri bana bir tuzak hazırlıyor, diye geçirdi içinden korkuyla. Biri bana bir tuzak hazırlıyor, ama kim olduğunu bilemiyorum. Hem kim olduğunu, hem de neden tuzak hazırladığını bilemiyorum.</p>

  <p> </p>
</body>
</html>
