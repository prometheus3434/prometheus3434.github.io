<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/style.css" rel="stylesheet" type="text/css" />

  <title>SONUÇ</title>
</head>

<body>
  <h1 class="h11">SONUÇ</h1>

  <p>Mayıs ayının başında Wallander odasında oturmuş spor toto kuponunu doldururken, Martinsson kapıyı vurarak içeri girdi. Hava hala soğuktu -bahar henüz Skane'e gelmemişti- ama Wallander temiz hava almak için penceresini açmıştı. Bir ağacın dallarına tünemiş ispinozların cıvıltılarını dinlerken bir yandan da hangi takımın kazanabilme olasılığının olduğunu düşünmeye çalışıyordu. Martinsson kapıda belirince Wallander kuponu bir kenara koyarak yerinden kalkıp camı kapattı. Martinsson'un nezle olmaktan çok korktuğunu biliyordu.</p>

  <p>"Seni rahatsız etmiyorum ya?" diye sordu Martinsson. Riga'dan döndüğünden bu yana Wallander arkadaşlarına mesafeli davranıyordu. Bazıları Alpler'de kayak yaparken nasıl düşüp de elini kırdığını kendi aralarında sorup duruyorlardı. Buna bir anlam verememişlerdi. Kimse ona bu soruyu doğrudan soramıyor ve moral bozukluğunun zaman içinde geçeceğini düşünüyorlardı.</p>

  <p>Wallander de arkadaşlarına ters davrandığının farkındaydı. Onların işlerini zorlaştırmak elbette istemiyordu ama nasıl eski Wallander olacağını da kestiremiyordu. Sanki eski Wallander artık yaşamıyor gibiydi. Ama öte yandan eski Wallander'i özleyip özlemediğinden de emin değildi. Kendi hakkında fazla bir şey bilmiyordu. Alpler'e yaptığı sözüm ona yolculuk yaşamında ne denli az gerçeklerin olduğunu ona göstermişti. Yalan dolanla yaşayabilecek türde biri olmadığını biliyordu ama bir yandan da dünyanın gerçekte ne mene bir yer olduğuna ilişkin cehaletinin bunda etkisi olup olmadığını kendisine soruyordu. Aslında bu cehaletten çok naiflikten kaynaklanıyordu.</p>

  <p>Odasına birileri geldiğinde içinde yoğun bir suçluluk duygusu duyuyor ama ortada ters bir şeylerin olmadığını varsaymaktan başka bir şey de aklına gelmiyordu. Nasıl davranacağını bilmiyordu.</p>

  <p>"Hayır, beni hiç de rahatsız etmiyorsun," dedi dostça bir tavırla konuşmaya aşırı özen göstererek. "Otursana."</p>

  <p>Martinsson son derece rahatsız olan koltuklardan birine geçip oturdu. "Sana garip bir öykü anlatacağım," dedi. "Daha doğrusu iki öykü! Sanki bir sürü hayaletin beni ziyaret ettiklerini düşünüyorum."</p>

  <p>Wallander, Martinsson'un olayları ifade ediş biçiminden hiç hoşlanmazdı. Polis oldukları için acı gerçekleri bir yana itip olayları şiirsel, ılımlı bir ifade ile anlatmalarına gerek yoktu. Ama bir şey söylemeden sözünü tamamlamasını bekledi.</p>

  <p>"Tahlisiye botunun İsveç kıyılarına doğru sürüklenmekte olduğunu haber veren adamı hatırlıyor musun?" diye sürdürdü konuşmasını Martinsson. "Kimliğini açıklamamıştı ve bizler de onun kim olduğunu bir türlü öğrenememiştik."</p>

  <p>"İki adam vardı," dedi Wallander.</p>

  <p>Martinsson evet demesine başını salladı. "Önce birincisinden başlayalım," dedi. "Birkaç hafta önce Anette Brolin, arkadaşına saldıran adamın sicili temiz olduğundan onu tutuklamaktan vazgeçmişti."</p>

  <p>Wallander kulaklarını dikmiş dinliyordu.</p>

  <p>"Adamın adı Holmgren'miş," diye sürdürdü konuşmasını Martinsson. "Svedberg'in masasının üstünde duran bir gazeteden bu saldırı olayını okudum. Byron adındaki balıkçı teknesinin sahibi olduğunu öğrenince jetonum düştü. Holmgren adındaki adamın tayfalarından biri olan ve aynı zamanda yakın arkadaşı Jakobson'u fena halde dövdüğünü öğrendiğimde de bu haber daha çok ilgimi çekti."</p>

  <p>Wallander, Brantevik limanındaki olayı hatırladı. Martinsson haklıydı. Evet, hayaletler onları ziyaret ediyordu. Martinsson'un neler anlatacağını merak etmeye başladı.</p>

  <p>"İşin ilginç yanı bu olayı Jakobson'un polise haber vermemesi. Üstelik çok acımasız bir şekilde dövülmüş olmasına karşın," dedi Martinsson.</p>

  <p>"Peki, kim haber vermiş?"</p>

  <p>"Brantevik limanında Holmgren arkadaşına krank koluyla saldırmış ve oradan geçen biri olayı görünce polisi aramış. Jakobson hastanede üç hafta yatmış. Çok kötü bir şekilde saldırıya uğramasına karşın Holmgren'i polise şikâyet etmek istememiş. Svedberg bu şiddet olayının arkasında ne olduğunu hiçbir zaman öğrenemedi ama ben daha sonra bu olayın tahlisiye botuyla ilgisi olup olmadığını düşünmeye başladım. Bizimle bağlantı kurduklarını birbirlerinin öğrenmesini istemediklerini hatırlıyor musun? Ya da biz böyle düşünmüştük."</p>

  <p>"Hatırlıyorum," dedi Wallander.</p>

  <p>"Bay Holmgren'le konuşmaya karar verdim," diye sürdürdü konuşmasını Martinsson. "O da bir zamanlar Mariagatan'da oturuyormuş."</p>

  <p>"Şimdi oturmuyor mu?"</p>

  <p>"Oturmuyor. Onu görmeye gittiğimde taşındığını öğrendim. Hem de çok uzaklara taşınmış. Portekiz'e. Kendisinin göçmen olarak kabul edilmesine ilişkin belgeleri doldurmuş ve yeni adresinin de Azor Adaları civarlarında bir yerde olduğunu belirtmiş. Byron adlı teknesini de Danimarkalı bir balıkçıya satmış."</p>

  <p>Martinsson durdu, Wallander, ona düşünceli bir tavırla baktı.</p>

  <p>"Bunun son derece garip bir öykü olduğunu kabul etmelisin," dedi Martinsson. "Bu bilgiyi Riga polisine geçelim mi, ne dersin?"</p>

  <p>"Hayır," dedi Wallander. "Buna gerek yok. Ama bana anlattığı niçin teşekkür ederim."</p>

  <p>"Dahası var," dedi Martinsson. "Şimdi öykünün ikinci bölümüne geliyor sıra. Dün gazete okudun mu?"</p>

  <p>Wallander basının ilgi gösterdiği polisiye olaylar olmadıkça gazete almıyordu. Başını iki yana sallayınca Martinsson konuşmasını sürdürdü.</p>

  <p>"Keşke okusaydın. Daha sonra Göteborg gümrük polisi tarafından kanıtlanan Rus bandıralı bir balıkçı teknesinden geldiği anlaşılan tahlisiye botuyla ilgili bir yazı vardı. Onu "Vinga açıklarında bulmuşlar. Rüzgâr olmadığından bu oldukça garip! Teknenin kaptanı pervaneleri arızalı olduğundan doka çektiklerini açıklamış. Dogger Bank'ta balık avlamak için ağlarını denize atmışlar ve ancak o zaman tahlisiye botunun kaybolduğunu fark etmişler. Bir rastlantı sonucu orada bulunan polis köpeklerinden biri botu koklamaya başlamış. Birkaç kilo kaliteli uyuşturucunun botun içinde saklandığı ortaya çıkmış ve polis Polonya'daki bir laboratuvara uyuşturucuyu göndermiş. Bu da bir türlü yanıtını bulamadığımız, karakoldan çalınan tahlisiye botu konusuna açıklık getiriyor. Bence o botla uyuşturucu olduğu için karakoldan çalındı."</p>

  <p>Wallander ölümcül hatasının bir kez daha yüzüne vurulduğunu hissetti. Martinsson, elbette haklıydı. Asla bağışlanamayacak bir hata yapmıştı. Aynı anda Martinsson'a her şeyi açıklamak, Alpler'de tatil yapmaya gitmenin yalnızca bir bahane olduğunu, gerçekte nelerin olduğunu açıklamak istediğini fark etti.</p>

  <p>"Haklısın," dedi. "Ama o adamların neden öldürüldüklerini öğrenebileceğimizi hiç sanmıyorum." "Böyle konuşma," dedi Martinsson ayağa kalkarken. "Yarın ne olacağını hiçbirimiz bilemeyiz. Her şeye karşın bu öykünün bize bazı ipuçları verdiğini düşünüyorum."</p>

  <p>Wallander başını salladı. Ama hiçbir şey söylemedi.</p>

  <p>Martinsson kapının önünde bir an duraksayarak Wallander'e döndü.</p>

  <p>"Ne düşünüyorum, biliyor musun?" diye sordu. "Bu elbette yalnızca benim kişisel düşüncem ama ben yine de Holmgren'le Jakobson'un bir şekilde kaçakçılık işinde olduklarını ve tahlisiye botunu bir rastlantı sonucu gördüklerini. Dolayısıyla polisle doğrudan bağlantı kurmak istemediler."</p>

  <p>"Ama bu saldırı olayını açıklamıyor," dedi Wallander.</p>

  <p>"Belki bizimle bağlantı kurmamak konusunda anlaştılar?"</p>

  <p>"Haklı olabilirsin. Ama yine de emin olamayız."</p>

  <p>Martinsson odadan çıkınca Wallander yeniden pencereyi açtı. Sonra da spor toto kuponuna geri döndü. Riga'dan döndüğünde Trelleborg Lastik Firması'ndan gelen ve kendisini görüşmeye çağıran mektubu bulmuştu. Onlara şu anda işleri gereği bunu düşünemeyeceğini söylemiş ama mektubu da atmayarak çekmecesine koymuştu.</p>

  <p>O gün akşama doğru rıhtımda yeni açılan kafeye gitti. Bir kahve ısmarlayarak Baiba Liepa'ya mektup yazmaya koyuldu. Yarım saat sonra yazdıklarını okuyunca mektubu yırtıp attı. Kafeden çıkarak rıhtıma gitti. Kâğıt parçacıklarını ekmek kırımdan gibi suya attı. Ona ne yazacağına hala karar verememişti. Ama onu çok özlemişti.</p>

  <p class="p1"><a id="a0"></a><span class="t8">B</span><span class="t8">İ</span><span class="t8">TT</span><span class="t8">İ</span></p>

  <p> </p>
</body>
</html>
