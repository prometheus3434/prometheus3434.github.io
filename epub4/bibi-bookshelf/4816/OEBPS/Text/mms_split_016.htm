<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml" xmlns:w="urn:schemas-microsoft-com:office:word">
<head>
  

  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<link href="../../fonts.css" rel="stylesheet" type="text/css"/>
</head>

<body class="calibre">
  <div class="wordsection">
    <p class="msonormal"><span class="calibre11"><span class="calibre15"><br class="calibre7" id="calibre_pb_15"/></span></span></p>

    <p class="msonormal"><span class="calibre1"><span class="calibre2"> </span></span></p>

    <p class="msonormal1"><span class="font3"><span class="calibre11">BÖLÜM</span></span></p>

    <p class="msonormal1"><a class="pcalibre pcalibre1" id="_Toc414713476"></a><a class="pcalibre pcalibre1" id="bookmark21"></a><span><span class="font7"><b class="calibre3"><span class="calibre20">On Dört</span></b></span></span></p>

    <p class="msonormal1"><span class="calibre1"><span class="calibre2"> </span></span></p>

    <p class="msonormal"><span class="calibre11"><span class="calibre13">“MAJESTELERİ.”</span></span></p>

    <p class="msonormal"><span class="calibre11"><span class="calibre15">Kai, yüzünü Doğu Ulusları Topluluğunun en fazla aranılan suçlusu ilan edilen kaçaklara dair ordu görevlilerinin raporlarını ve haber spikerlerinin yorumlarını dinlerken, sabahın yarısı boyunca bakıp durduğu pencereden geriye döndü. Bakan Huy, yanında Torin’le kapı eşiğindeydi. Her iki adam da son derece mutsuz görünüyordu.</span></span></p>

    <p class="msonormal"><span class="calibre11"><span class="calibre15">Kai yutkundu. “Evet?”</span></span></p>

    <p class="msonormal"><span class="calibre11"><span class="calibre15">Huy bir adım öne çıktı. “Elimizden kaçtılar.”</span></span></p>

    <p class="msonormal"><span class="calibre11"><span class="calibre15">Kai’nin kalbi tekledi. Babasının çalışma masasına doğru tedirgin bir adım attı ve koltuğun arkasını kavradı.</span></span></p>

    <p class="msonormal"><span class="calibre11"><span class="calibre15">“Beklemedeki birliklerimizi sahaya indirme emri verdim. Kaçakların gün batınımdan önce yakalanarak gözaltına alınacaklarına eminim.”</span></span></p>

    <p class="msonormal"><span class="calibre11"><span class="calibre15">“Tüm saygımla Bakan Bey, <i class="calibre5">sesiniz</i> kulağa hiç de kendinizden eminmişsiniz gibi gelmiyor.”</span></span></p>

    <p class="msonormal"><span class="calibre11"><span class="calibre15">Huy göğsünü kabarttı ama yüzü hafifçe pembeleşti.</span></span></p>

    <p class="msonormal"><span class="calibre11"><span class="calibre15">“Öyleyim majesteleri. Onları bulabiliriz. Sadece... Çalıntı bir gemiyle kaçmaları işleri zorlaştırıyor. Gemideki tüm izleme aygıtları önceden sökülmüş durumda.”</span></span></p>

    <p class="msonormal"><span class="calibre11"><span class="calibre15">Torin sinirli bir şekilde iç geçirdi. “O kız, benim tahmin edebileceğimden çok daha akıllı olduğunu ispatladı.”</span></span></p>

    <p class="msonormal"><span class="calibre11"><span class="calibre15">Kai elini saçlarında gezdirdi ve içinde parlayan, hiç de beklemediği bir gurur kıvılcımını anında söndürdü.</span></span></p>

    <p class="msonormal"><span class="calibre11"><span class="calibre15">“Kızın Aycı olması da ayrı bir sorun,” diye ekledi Huy.</span></span></p>

    <p class="msonormal"><span class="calibre11"><span class="calibre15">“Onu yakalamaya çalışanların son derece tetikte olmaları gerekli,” dedi Kai. “Zihinlerinin, kendilerine karşı bir silah olarak kullanılabileceğinin farkında olmalılar.”</span></span></p>

    <p class="msonormal"><span class="calibre11"><span class="calibre15">“O da var ama ben söylemeye çalıştığım şey başka. Geçmişte Aycı gemilerinin izini sürmekte zorluk çektiğimiz durumlar yaşandı. Aycılar bizim radarlarımızı etkisiz kılmanın bir yolunu bulmuşlar gibi görünüyor ve korkarım ki bunu nasıl yaptıkları hakkında kesin bir fikrimiz yok.”</span></span></p>

    <p class="msonormal"><span class="calibre11"><span class="calibre15">“Radarlarımızı etkisiz mi kıldılar?” Kai, gözlerini Torin’e çevirdi. “Bundan haberin var mıydı?”</span></span></p>

    <p class="msonormal"><span class="calibre11"><span class="calibre15">“Bu konudaki söylentiler kulağıma çalınmıştı,” dedi Torin. “Açıkçası babanız ve ben... Bu söylentilere kulak asmamaya karar verdik.”</span></span></p>

    <p class="msonormal"><span class="calibre11"><span class="calibre15">“Diğer meslektaşlarımın da benimle bu konuda hemfikir olduğu söylenemez,” dedi Huy. “Ama ben, aletlerimizi çalışmaz hâle getirenlerin Aycılar olduğuna oldukça eminim. Bunu zihinsel kabiliyetleri yoluyla mı yoksa başka bir şekilde mi yaptıkları konusunda bir şey söyleyemem. Ne olursa olsun, Linh Cinder fazla uzağa kaçamayacaktır. Elimizdeki tüm kaynakları onu arama çalışmalarına yönlendirdik.”</span></span></p>

    <p class="msonormal"><span class="calibre11"><span class="calibre15">İçindeki çalkantıyı bastırmaya çalışan Kai, yüzüne taştan bir ifade takındı.</span></span></p>

    <p class="msonormal"><span class="calibre11"><span class="calibre15">“Beni bilgilendirmeye devam edin.”</span></span></p>

    <p class="msonormal"><span class="calibre11"><span class="calibre15">“Elbette majesteleri. Görmek isteyebileceğiniz bir şey daha var. Hapishaneden alınan güvenlik kayıtlarını inceleme işini bitirdik.” Daha sonra Huy, Kai’nin masasındaki ekrana doğru işaret etti.</span></span></p>

    <p class="msonormal"><span class="calibre11"><span class="calibre15">Koltuğunu çeviren Kai, birden sıcak bastığı için gömleğinin kollarını sıyırdı ve oturdu. Ekranın bir köşesinde Ulusal Güvenlik Konseyi’nden gelen bir ileti uyarısı yanıp sönüyordu. “İletiyi kabul et.”</span></span></p>

    <p class="msonormal"><span class="calibre11"><span class="calibre15">Ekranda, beyaz duvarlarıyla göz kamaştıran bir hapishane görüntüsü belirdi. Uzun bir koridor boyunca sıra sıra dizili olan kapılar ve her kapının yanında kimlik çipi tarayıcıları olduğu görülebiliyordu. Bir gardiyan görüntüye girdi ve bir kapıya işaret etti. Gardiyanı, başına gri bir kep takmış, kısa boylu, yaşlı bir adam takip etti.</span></span></p>

    <p class="msonormal"><span class="calibre11"><span class="calibre15">Kai koltuğunda doğruldu. Adam, Dr. Erland’dı. “Ses yükselsin,” dedi.</span></span></p>

    <p class="msonormal"><span class="calibre11"><span class="calibre15">Ekrandan Dr. Erland’ın tanıdık sesi yükseldi. “Ben, sarayın letumosis araştırma ekibinin başındaki bilim adamıyım ve bu kız da benim en önemli deneğim. Dünya’dan ayrılmadan önce ondan kan örneği almam gerekiyor.” Sinirlenmiş gibi görünen Dr. Erland elindeki torbadan bir şırınga çıkardı. Ama torba hâlâ şişkindi, içindeki tek şey şırınga olamazdı.</span></span></p>

    <p class="msonormal"><span class="calibre11"><span class="calibre15">“Bize bu şekilde emredildi efendim. İçeri girmenize izin verilmesi için imparatordan resmi bir izin kâğıdı getirmeniz gerekiyor.”</span></span></p>

    <p class="msonormal"><span class="calibre11"><span class="calibre15">Dr. Erland’ın, kendisinden böyle bir talepte bulunmadığını iyi bilen Kai, adamın şırıngayı torbasına geri sokmasını izlerken kaşlarını çattı.</span></span></p>

    <p class="msonormal"><span class="calibre11"><span class="calibre15">“Peki. Protokol bu şekildeyse, sizi anlıyorum,” dedi Dr. Erland. Ve sonra sakince, sabırla bekledi. Birkaç kalp atımı sonrasında, Kai doktorun yüzüne bir gülümseme yayıldığını gördü. “İşte, gördünüz mü? Gerekli izin kâğıdını imparatordan aldım. Artık kapıyı açabilirsiniz.”</span></span></p>

    <p class="msonormal"><span class="calibre11"><span class="calibre15">İnanılmaz bir şekilde, gardiyanın hücresine yönelerek bileğini tarayıcıya okuttuğunu, ardından giriş kodunu girdiğini gören Kai’nin ağzı açık kaldı. Yeşil bir ışık yanıp söndü ve kapı açıldı.</span></span></p>

    <p class="msonormal"><span class="calibre11"><span class="calibre15">“Çok teşekkürler,” dedi doktor, sırtını muhafıza dönmeden hücreye adım atarak. “Bize biraz izin vermenizi rica ediyorum. Sadece birkaç dakika yeterli.”</span></span></p>

    <p class="msonormal"><span class="calibre11"><span class="calibre15">Muhafız herhangi bir şey söylemeden kapıyı kapattı, koridorda geldikleri yöne doğru uzaklaştı ve ekrandan çıktı.</span></span></p>

    <p class="msonormal"><span class="calibre11"><span class="calibre15">Kai yüzünü Huy’a çevirdi. “Bu gardiyan sorgulandı mı?”</span></span></p>

    <p class="msonormal"><span class="calibre11"><span class="calibre15">“Evet efendim. Ve ifadesine göre, hatırladığı tek şey, bu ziyaret talebini reddettiği ve ardından doktorun oradan ayrıldığı. Ona bu görüntüleri gösterdiğimizde resmen afalladı. Bunların hiçbirini hatırlamadığını iddia ediyor.”</span></span></p>

    <p class="msonormal"><span class="calibre11"><span class="calibre15">“Bu nasıl mümkün olabilir?”</span></span></p>

    <p class="msonormal"><span class="calibre11"><span class="calibre15">Huy, ceketinin düğmelerini ilikleyerek ellerini meşgul etti. “Görünen o ki majesteleri, Dr. Dmitri Erland, tutuklunun hücresine girebilmek için gardiyanın gözünü boyamış.”</span></span></p>

    <p class="msonormal"><span class="calibre11"><span class="calibre15">Ensesindeki tüyler diken diken olan Kai, koltuğunda geriye doğru yaslandı. “Gözünü mü boyamış? Dr. Erland’ın bir Avcı olduğunu mu düşünüyorsunuz?”</span></span></p>

    <p class="msonormal"><span class="calibre11"><span class="calibre15">“Teorimiz bu.”</span></span></p>

    <p class="msonormal"><span class="calibre11"><span class="calibre15">Kai gözlerini tavana dikti. Cinder, bir Aycı. Dr. Erland, bir Aycı.</span></span></p>

    <p class="msonormal"><span class="calibre11"><span class="calibre15">“Bu bir <i class="calibre5">komplo mu?”</i></span></span></p>

    <p class="msonormal"><span class="calibre11"><span class="calibre15">Kai’nin uzak ihtimal bir teoriden bahsettiği her seferinde yaptığı gibi, Torin boğazını temizledi -gerçi Kai’ye göre, sorusu son derece mantıklıydı. “Her türlü olasılığı değerlendiriyoruz,” dedi Torin. “En azından mahkûmun nasıl kaçtığından artık haberimiz var.”</span></span></p>

    <p class="msonormal"><span class="calibre11"><span class="calibre15">“Bir sonraki mesaide, mahkumun bir başka gardiyanın gözünü boyadığını gösteren bir güvenlik kaydımız daha var,” dedi Huy. “Gardiyan mahkûmu bir başka hücreye naklediyor. Bu kayıtta, kızın iki ayağı da yerinde ve sol eli, hücreye atıldığı zaman takılı olandan farklı görünüyor.”</span></span></p>

    <p class="msonormal"><span class="calibre11"><span class="calibre15">Kai koltuğundan kalktı. “O torba,” dedi, pencereye doğru yürüyerek.</span></span></p>

    <p class="msonormal"><span class="calibre11"><span class="calibre15">“Evet. Dr. Erland ona yeni aletleri vermiş olmalı. Mahkumun kaçmasına yardımcı olduğunu varsaymak durumundayız.”</span></span></p>

    <p class="msonormal"><span class="calibre11"><span class="calibre15">“Görevinden de bu yüzden ayrıldı.” Kai başını salladı. Cinder’ın Dr. Erland’la nasıl tanıştığını ve onu hastanede her ziyarete gelişinde aslında ne yaptıklarını merak etti. İş birliği içinde plan yapmak ve komplo kurmak mı? “Onun sadece bir sağlık-droidini tamir etmeye geldiğini sanıyordum,” diye mırıldandı kendi kendine. “Bunu sorgulamadım bile. Yıldızlar aşkına, ben büyük bir aptalım.”</span></span></p>

    <p class="msonormal"><span class="calibre11"><span class="calibre15">“Majesteleri,” dedi Huy, “Linh Cinder’ı arama çalışmalarına yönlendirilmemiş az sayıda kaynağımızı Dmitri Erland’ı bulmaya adadık. Kendisi taca ihanet suçundan tutuklanacak.”</span></span></p>

    <p class="msonormal"><span class="calibre11"><span class="calibre15">“Böldüğüm için lütfen kusura bakmayın,” dedi Nainsi. Bir çocukken Kai’ye bakıcılık yapmış ve bugünlerde biraz daha önemli bir görev olan kişisel asistanlık rolünü üstlenmiş bir androiddi. Kai’nin Linh Cinder’la tanışması da bozulan Nainsi sayesinde olmuştu -hatta dört hafta önce değil miydi? Cinder o sırada Kai için, tanınmış bir mekanik ustasından başka biri değildi. “Ay Kraliçesi Majesteleri Levana derhâl bir görüşme talebi...”</span></span></p>

    <p class="msonormal"><span class="calibre11"><span class="calibre15">“Bir android tarafından takdim edilmeyi reddediyorum!” Huy ve Torin hızla kapıya doğru dönerlerken, gözlerinden alevler saçılan Kraliçe Levana içeri girdi ve Nainsi’nin mavi sen-sörüne elinin tersiyle bir tokat savurdu. Dengeleyici hidrolik mekanizması tam zamanında devreye girmese, android hiç şüphesiz yere devrilmiş olacaktı.</span></span></p>

    <p class="msonormal"><span class="calibre11"><span class="calibre15">Her zamanki maiyeti de kraliçenin ardından odaya doluştu. Ay Ülkesi Sarayı’ndaki rolünün, Levana’nın zalimane taleplerinin yerine getirilmesini sağlamak ile dalkavukluk arasında bir yerlerdeymiş gibi görünen Baş Sihirbaz Sybil Mira. Kai bir defasında Sybil’in, kraliçenin emriyle, bir an bile tereddüt etmeden masum bir hizmetkâra saldırarak kadını neredeyse kör ettiğine şahit olmuştu.</span></span></p>

    <p class="msonormal"><span class="calibre11"><span class="calibre15">Baş Sihirbazı, bir başka sihirbaz izledi. Sarışın bir adamdı. Geleneksel balo sırasında Kraliçe Levana, Cinder’ın hayatını ilk defa tehdit ederken, kızı kol hapsinde tutmuştu. Bir aydır kendi sarayında konuk olmasına rağmen, Kai adamın adını hâlâ bilmiyordu. Balo sırasında atılan bir kurşun ile Kraliçe Levana’nın önüne atlayan ve kurşunu omzuna yiyen kırmızı saçlı bir başka koruma daha içeri girdi. Kurşun yarası, adamın kraliçeyi korumaya devam etmesine bir engel değilmiş gibi görünüyordu.</span></span></p>

    <p class="msonormal"><span class="calibre11"><span class="calibre15">Adamın yaralı olduğuna işaret eden tek şey, sargıların üniformasında yaptığı şişkinlikti.</span></span></p>

    <p class="msonormal"><span class="calibre11"><span class="calibre15">“Majesteleri,” dedi Kai, kraliçeye olabildiğince tiksintiden yoksun bir şekilde hitap ettiğini düşünerek. “Bu ne güzel bir sürpriz.” “Küstahça bir yorum daha yaparsanız, kendi dilinizi kesip saray kapısına çivilemenizi sağlarım.”</span></span></p>

    <p class="msonormal"><span class="calibre11"><span class="calibre15">Kai'nin rengi attı. Levana’nın genelde ahenkli ve tatlı olan sesi, şimdi bir çelik kadar sertti. Daha önce Kai defalarca kadını öfkeliyken görse de kraliçe takındığı diplomat maskesini asla düşürmemişti. “Majesteleri...”</span></span></p>

    <p class="msonormal"><span class="calibre11"><span class="calibre15">“ <i class="calibre5">Bana ait</i> olan tutuldun un kaçmasına müsaade ettiniz!”</span></span></p>

    <p class="msonormal"><span class="calibre11"><span class="calibre15">“Sizi temin ederim ki onu bulabilmek için elimizden gelen her şeyi...”</span></span></p>

    <p class="msonormal"><span class="calibre11"><span class="calibre15">“Sustur onu Aimery.”</span></span></p>

    <p class="msonormal"><span class="calibre11"><span class="calibre15">Kai’nin dili gevşedi. Gözleri şaşkınlıkla açıldı, elini dudaklarına götürdü ve çalışmayanın sadece dili değil, aynı zamanda boğazı ve çenesi olduğunu fark etti. Kasları tamamen işlevsiz hâle gelmişti. Belki de bu, dilinin saray kapısına çivilenmesinden daha iyiydi ama yine de...</span></span></p>

    <p class="msonormal"><span class="calibre11"><span class="calibre15">İmparatorun gözleri, kırmızı ceketli erkek sihirbaza gitti. Adam ona bakarak sırıtıyordu.</span></span></p>

    <p class="msonormal"><span class="calibre11"><span class="calibre15">“Demek elinizden gelen her şeyi yapıyorsunuz?” Levana avucunu Kai’nin masasına indirdi. Her iki hükümdarın da bakışları, masadaki ekrana, zamanda donup kalmış bir kare gibi görünen boş hapishane koridoru görüntüsüne gitti. “Bana onun kaçmasına yardım etmediğinizi mi söylüyorsunuz genç imparator? En başından beri, tek amacınızın beni kendi ülkenizde aşağılamak olmadığını mı söylüyorsunuz?”</span></span></p>

    <p class="msonormal"><span class="calibre11"><span class="calibre15">Kai, kraliçenin ondan dizleri üstüne çöküp af dilemesini beklediğini, onu tatmin etmek için dünyaları vaadetmesini istediğini sezdi. Ama öfkesi, korkusundan daha baskındı. Konuşma yetisinden yoksun kaldığı için, kollarını koltuğunun arkasına dayadı ve öylece bekledi.</span></span></p>

    <p class="msonormal"><span class="calibre11"><span class="calibre15">Kai gözünün ucuyla baktığında, Torin ve Huy’un birer heykel gibi hareketsiz durduklarını ama yüzlerinde karanlık bir ifadeyle kaşlarını çattıklarını gördü. Ellerini masumca kollarının yenine sokan Sybil Mira, onları Aycı zihin büyüsüyle hareketsiz bırakmış olmalıydı.</span></span></p>

    <p class="msonormal"><span class="calibre11"><span class="calibre15">Oda içinde, Ayaların zihin becerileri ile kontrol edemediği tek varlık olan Nainsi ise sarışın koruma tarafından fiziksel olarak alıkonulmuş, sensörü -ve dâhili kamerası- içerdeki olayları kaydedemesin diye duvara doğru çevrilmişti.</span></span></p>

    <p class="msonormal"><span class="calibre11"><span class="calibre15">Kraliçenin masadaki parmakları beyaza çaldı. “Bu firarla hiçbir ilginiz olmadığına inanmamı mı bekliyorsunuz?” Yüzü iyice gerildi. “Ne var ki pek de <i class="calibre5">canınız sıkılmış</i> gibi görünmüyor majesteleri.”</span></span></p>

    <p class="msonormal"><span class="calibre11"><span class="calibre15">Kai’nin içi şaşkınlıkla doldu ama yüzünü ifadesiz tutmayı başardı. Yıllardır dolaşan söylenti ve batıl inançlar aklına geldi -Levana’nın ister Ay Ülkesi’nde ister Dünya’da, nerede olursa olsun, hakkında konuşulduğunu anında hissettiği söylentisi. Ama kraliçenin normalde haberi olmaması gereken konulardaki bilgisinin arkasında çok daha mantıklı bir sebep olduğundan şüpheleniyordu.</span></span></p>

    <p class="msonormal"><span class="calibre11"><span class="calibre15">Levana önce babası, şimdi de Kai üstünde casusluk yapıyor olmalıydı. Kai bundan emindi, sadece kraliçenin bu casusluğu nasıl icra ettiğini bilmiyordu.</span></span></p>

    <p class="msonormal"><span class="calibre11"><span class="calibre15">Kraliçenin kendisinden bir cevap beklediğini fark eden Kai, bir kaşını kaldırdı ve eliyle ağzını işaret etti.</span></span></p>

    <p class="msonormal"><span class="calibre11"><span class="calibre15">Levana burnundan soluyarak masadaki elini geri çekti. Başını iyice geriye yatırdı ve bir an sonra Kai’ye, tamamen burnunun üstünden bakıyordu.</span></span></p>

    <p class="msonormal"><span class="calibre11"><span class="calibre15">“Konuşabilirsiniz.”</span></span></p>

    <p class="msonormal"><span class="calibre11"><span class="calibre15">Kai dilini tekrar hissedebilmeye başladı ve Aimery’ye bakarak tatsızca gülümsedi. Sonra aklına gelen en saygısızca hareketi yaptı ve koltuğunu masadan geriye çekti, oturdu. Hafifçe arkaya yaslanarak ellerini karnının üstünde kavuşturdu.</span></span></p>

    <p class="msonormal"><span class="calibre11"><span class="calibre15">Levana’nın kömürden gözleri öfkeyle alevlendi ve bir an için, neredeyse çirkin bir kadın gibi göründü.</span></span></p>

    <p class="msonormal"><span class="calibre11"><span class="calibre15">“Hayır,” dedi Kai. “Tutsağı kaçmaya cesaretlendirmedim ve ona herhangi bir yardımda bulunmadım.”</span></span></p>

    <p class="msonormal"><span class="calibre11"><span class="calibre15">“Baloda o kızın <i class="calibre5">gözlerinin içine</i> baktığınızı göz önüne alırsak, size neden inanayım?”</span></span></p>

    <p class="msonormal"><span class="calibre11"><span class="calibre15">Kai’nin kaşları çatıldı. “Sözüme inanmayı reddedecekseniz, neden zorla itirafta bulunmamı sağlayıp bu işe bir son vermiyorsunuz acaba?”</span></span></p>

    <p class="msonormal"><span class="calibre11"><span class="calibre15">“Ah, bunu yapabilirim majesteleri. Sizden duymak istediğim sözleri ağzınıza bizzat kendim yerleştirebilirim. Ama ne yazık ki bizler, <i class="calibre5">zihin okuyabilen</i> insanlar değiliz ve ben sizden sadece doğruları duymak istiyorum.”</span></span></p>

    <p class="msonormal"><span class="calibre11"><span class="calibre15">“O zaman size doğrulardan bahsetmeme izin verin.” Kai sinirlenmiş olmaktan ziyade hoşgörülü göründüğünü umut etti. “Yaptığımız ilk araştırmalar bize, Cinder’ın hücresinden kaçmak için hem sayborg hem de Aycı yeteneklerinden yararlandığını gösterdi ve saray içinden birinin yardımını almış olsa bile, bu benim bilgim dışında gerçekleşti. Korkarım ki güvenlik sistemlerimiz hem sayborg hem de Aycı olan biri için yetersiz kaldı. Elbette gelecekte benzer durumlar yaşanmaması için hapishanelerimizi güçlendirmeyi amaçlıyoruz. Bu sırada, elimizdeki tüm gücü kaçağın bulunması ve gözaltına alınmasına yönlendirdik. Sizinle bir anlaşma yaptık majesteleri. Ve en azından ben, kendi payıma düşeni yerine getirmeye niyetliyim.”</span></span></p>

    <p class="msonormal"><span class="calibre11"><span class="calibre15">“Kendi payınıza düşeni yerine getirme işinde çoktan çuvalladınız,” dedi Levana. Ama sonra yüzündeki ifade yumuşadı. “Bu kızla bir aşk yaşama türünden hayallere kapılmadığınızı umuyorum, genç imparator.”</span></span></p>

    <p class="msonormal"><span class="calibre11"><span class="calibre15">Kai parmakları acıyla sızlayana kadar yumruğunu sıktı. “Linh Cinder’a yönelik hissettiğimi sandığım herhangi bir duygu, belli ki tamamen bir Aycı hilesinden ibaretti.”</span></span></p>

    <p class="msonormal"><span class="calibre11"><span class="calibre15">“Kesinlikle. Bunun farkına varmanıza sevindim.” Levana ellerini mütevazı bir şekilde önünde kavuşturdu. “Bu maskaralıktan sıkıldım ve derhâl Ay Ülkesi’ne dönmeye karar verdim. Kızı bulup bana teslim etmek için üç gününüz var. Başarısız olursanız, onu bulması için kendi ordumu gönderir ve bulunana kadar, gerekirse bu acınası gezegendeki her uzay gemisi, her iniş platformu ve her evi yerle bir ederim.”</span></span></p>

    <p class="msonormal"><span class="calibre11"><span class="calibre15">Kai’nin gözünün önünde beyaz noktacıklar belirdi ve hızla ayağa kalktı. “Asıl niyetinizi neden doğrudan belirtmiyorsunuz? Yıllardır Dünyayı işgal etmek için bir bahane arıyorsunuz ve şimdi de hedeflerinize ulaşmak için bu kaçak Aycıyı, <i class="calibre5">önemsiz bir kişiyi</i> kullanıyorsunuz.”</span></span></p>

    <p class="msonormal"><span class="calibre11"><span class="calibre15">Levana’nın dudaklarının kenarı kıvrıldı. “Beni yanlış anlamış gibi görünüyorsunuz. O yüzden size az önce ne demek istediğimi tam olarak açıklamama izin verin. Bir gün Doğu Ulusları Topluluğunu ben yöneteceğim. Bunun savaş yoluyla mı yoksa barış ve diplomatik bir evlilik anlaşmasıyla mı olacağı tamamen size bağlı. Ama kaçakla ilgili <i class="calibre5">bu talebimin,</i> savaşla veya politikayla hiçbir alakası yok. O kızı ölü veya diri istiyorum. Onu elime geçirmek için, gerekirse tüm ülkenizi yerle bir etmekten çekinmem.”</span></span></p>

    <p class="msonormal"><span class="calibre11"><span class="calibre15">Levana masanın yanından ayrıldı ve ofisten çıktı. Eşlikçileri de tek bir yorumda bulunmadan onu takip ettiler.</span></span></p>

    <p class="msonormal"><span class="calibre11"><span class="calibre15">Aycılar ofisten ayrıldıktan sonra, sanki kraliçenin içeri girdiği andan beri tek bir nefes bile almamış gibi görünen Huy ve Torin, neredeyse oldukları yere yığılıyorlardı. Belki gerçekten de nefes almamışlardı -Kai, Sybil’in onlara ne yaptığını bilmiyordu ama her ne yaptıysa, hiç de hoş bir şey olamazdı.</span></span></p>

    <p class="msonormal"><span class="calibre11"><span class="calibre15">Nainsi lastik paletleri üstünde sallandı. “Özür dilerim majesteleri. Ona giriş izni vermem bir hataydı ama kapınız zaten açıktı.”</span></span></p>

    <p class="msonormal"><span class="calibre11"><span class="calibre15">Kai elini sallayarak onu susturdu. “Evet, içeri dalmak için kapının açık ve güvenliğin zayıf olduğu bir anı tercih etmesi ne kadar da büyük bir tesadüf değil mi?”</span></span></p>

    <p class="msonormal"><span class="calibre11"><span class="calibre15">Nainsi’nin işlemcisinden bir uğultu sesi yükseldi. Şüphesiz ki olasılık hesapları yapıyordu.</span></span></p>

    <p class="msonormal"><span class="calibre11"><span class="calibre15">Kai eliyle yüzünü ovuşturdu. “Sorun değil. Beni yalnız bırakın lütfen. Hepiniz.”</span></span></p>

    <p class="msonormal"><span class="calibre11"><span class="calibre15">Nainsi kapıdan çıktı ama Huy ve Torin geride kaldı.</span></span></p>

    <p class="msonormal"><span class="calibre11"><span class="calibre15">“Majesteleri,” dedi Huy. “Tüm saygımla, işlemler için onayınızı almam gerekiyor.”</span></span></p>

    <p class="msonormal"><span class="calibre11"><span class="calibre15">“Evet. Gereken neyse yapılsın. Ama şimdi, birkaç dakika yalnız kalmak istiyorum. Lütfen.”</span></span></p>

    <p class="msonormal"><span class="calibre11"><span class="calibre15">Huy topuklarım birbirine vurdu. “Elbette majesteleri.” Torin bir an için tartışmaya hazırmış gibi göründü, ama ağzını açmadı ve bir an sonra, kapı her iki adamın arkasından kapandı.</span></span></p>

    <p class="msonormal"><span class="calibre11"><span class="calibre15">Kilidin yerine oturduğunu gösteren klik sesinin yükselmesiyle birlikte, Kai kendini arkasındaki koltuğa yığılmış buldu. Tüm bedeni sarsılıyordu.</span></span></p>

    <p class="msonormal"><span class="calibre11"><span class="calibre15">Bütün bunlara hazır olmadığı o kadar açıktı ki... Babasının yerini doldurabilecek kadar güçlü veya akıllı değildi. Levana’yı kendi ofisinden uzak tutmayı bile başaramamışken, tüm bir ülkeyi -hatta dünyayı- ondan nasıl koruyabilirdi ki?</span></span></p>

    <p class="msonormal"><span class="calibre11"><span class="calibre15">Koltuğunu döndürerek ellerini saçlarında gezdirdi. Bakışları aşağıdaki şehrin üstüne düştü ama hemen sonra başını kaldırdı ve bulutsuz, masmavi gökyüzüne baktı. Gökyüzünün ötesinde bir yerlerde Ay, yıldızlar ve ozon tabakası dışına çıkarak her yöne dağılmış on binlerce kargo, yolcu, ordu ya da nakliyat gemisi vardı. Ve Cinder bu gemilerden birindeydi.</span></span></p>

    <p class="msonormal"><span class="calibre11"><span class="calibre15">Bir yanı -belki de büyük bir yanı- elinde olmadan, sadece kraliçeye inat olsun diye, kadının böylesine büyük bir hırsla arzuladığı bir şeyin gerçekleşmemesi için, Cinder’ın kuyruklu bir yıldızın silinip giden izi gibi ortadan kaybolmasını umut etmişti. Sonuçta bütün bu olayların arkasında yatan sebep, aslında kraliçenin işgüzarlığından başka bir şey değildi. Çünkü Cinder, balo sırasında kraliçenin aslında güzel bir kadın olmadığını söyleme hatasına düşmüştü.</span></span></p>

    <p class="msonormal"><span class="calibre11"><span class="calibre15">Kai şakaklarını ovuşturdu. Bütün bu düşünceleri kafasından uzaklaştırması gerektiğini biliyordu. Cinder bulunmalı, Levana yatıştırılmalıydı ve Kai aldatılmış, dargın bir ergen gibi değil, bir imparator gibi davranmaya başlamalıydı.</span></span></p>

    <p class="msonormal"><span class="calibre11"><span class="calibre15">Cinder için bir zamanlar her ne hissettiyse -veya hissettiğini düşündüyse- artık hissetmiyordu.</span></span></p>
  </div>
</body>
</html>