<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml" xmlns:w="urn:schemas-microsoft-com:office:word">
<head>
  

  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<link href="../../fonts.css" rel="stylesheet" type="text/css"/>
</head>

<body class="calibre">
  <div class="wordsection">
    <p class="msonormal"><span class="calibre11"><span class="calibre15"><br class="calibre7" id="calibre_pb_2"/></span></span></p>

    <p class="msonormal"><span class="calibre1"><span class="calibre2"> </span></span></p>

    <p class="msonormal1"><a class="pcalibre pcalibre1" id="bookmark4"></a><span class="font4"><span class="calibre18">BÖLÜM<a class="pcalibre1 pcalibre calibre2" id="caption2"></a><a class="pcalibre1 pcalibre calibre2" id="bookmark5"></a></span></span></p>

    <p class="msonormal1"><a class="pcalibre pcalibre1" id="_Toc414713464"><span class="calibre11"><b class="calibre3"><span class="calibre12">İki</span></b></span></a></p>

    <p class="msonormal"><span class="calibre11"><span class="calibre13">SCARLET, GILLES’İ OCAĞIN ARKASINDA, ETLİ BİR</span></span> <span class="calibre11"><span class="calibre15">sandviçin üstüne beşamel sosu dökerken buldu. Tezgâhın etrafından dolaşarak yanına yöneldi ve dikkatini çekmek için ona seslendiğinde sinirli bir yüz ifadesiyle karşılaştı. “İşim bitti,” dedi Scarlet, Gilles’in çatılan kaşlarına aynı şekilde cevap vererek. “Sipariş alındı kâğıdını imzala.”</span></span></p>

    <p class="msonormal"><span class="calibre11"><span class="calibre15">Gilles sandviçin yanına bir miktar patates kızartması koydu ve tabağı çelik tezgâh üstünden Scarlet’a doğru ittirdi. “Bunu dışarıdaki ilk masaya götür, ben de bu arada imzanı atayım.” Scarlet burnundan soludu. “Ben senin elemanın değilim Gilles.” “Elinde bir fırçayla seni arka sokağa göndermediğime şükret bence.” Gilles ona sırtını döndü. Beyaz gömleği, yılların teriyle sararmıştı.</span></span></p>

    <p class="msonormal"><span class="calibre11"><span class="calibre15">Scarlet’ın parmakları sandviçi onun kafasına fırlatıp, domates mi yoksa sandviçin mi daha iyi patladığını görmek için kaşındı ama bu fantezisi, gözünün önüne gelen babaannesinin ciddi bakışları ile derhâl sona erdi. Babaannesi eve döndüğünde, Scarlet’in öfkeyle hareket etmesi sonucu, sahip oldukları en eski müşteriyi kaybettiklerini öğrenirse ne de büyük bir hayal kırıklığı yaşardı.</span></span></p>

    <p class="msonormal"><span class="calibre11"><span class="calibre15">Scarlet tabağı aldı ve bir hışımla mutfaktan dışarı yöneldi. Mutfak kapısı henüz arkasından yeni kapanmışken, neredeyse başka bir garsona tosluyordu. Rieux barı pek hoş bir yer sayılmazdı —yerler yapış yapıştı, masa ve sandalyeler birbiriyle uyumsuz ve ucuz eşyalardı, havaya da bir yağ kokusu hâkimdi. Ama insanların boş zamanlarında en sevdikleri şeyin içmek ve dedikodu yapmak olduğu bir kasabada, burası, özellikle tarla işçilerinin yirmi dört saatliğine ekip biçmeye son verdiği pazar günleri olmak üzere, her zaman dolu olurdu.</span></span></p>

    <p class="msonormal"><span class="calibre11"><span class="calibre15">Kalabalığın, içinden geçebileceği kadar ayrılmasını beklerken, Scarlet’ın gözü barın arkasındaki ekranlara takıldı. Uç ekranın her birinde, iki gece öncesinde internete bir bomba gibi düşen görüntüler yayınlanıyordu. Doğu Ulusları Topluluğunun geleneksel balosunda yaşananlar, herkesin dilindeydi. Ay Kraliçesi’nin onur konuğu olarak katıldığı baloya bir sayborg kız gizlice giriş yapmış, birkaç avizeyi parçalara ayırmış ve konuk kraliçeyi öldürmeye teşebbüs etmişti... Veya belki de asıl hedefi, henüz tacını yeni giymiş genç imparatordu. Olay hakkında herkes farklı şeyler söylüyordu. Ekranlardaki donuk karede, yüzü çamurlu ve atkuyruğundan kurtulmuş saçları terli yüzüne yapışmış bir kızın görüntüsü vardı. Kızın Kraliyet Balosuna nasıl olup da giriş yapabildiği bile büyük bir gizemdi.</span></span></p>

    <p class="msonormal"><span class="calibre11"><span class="calibre15">“O merdivenlerden düştüğü sırada, onun o acınası hayatına bir son vermelilerdi,” dedi Roland. Öğle vakitlerinden beri içmekle meşgulmüş gibi görünen daimi bir müşteriydi. Roland işaret parmağını uzatarak elini bir tabancaya çevirdi ve ekrana doğru nişan aldı. “Ben olsam beynini patlatırdım. Dünya daha iyi bir yer hâline gelirdi.”</span></span></p>

    <p class="msonormal"><span class="calibre11"><span class="calibre15">Civardaki diğer müşterilerden de onaylayan homurtular yükseldiğinde Scarlet gözlerini devirdi ve önündekileri ittirerek ilk masaya doğru ilerledi.</span></span></p>

    <p class="msonormal"><span class="calibre11"><span class="calibre15">Zeytin esmerliğindeki tenini süsleyen yara ve morluklar sayesinde ama daha çok bardaki tek yabancı müşteri olduğu için, masada oturan adamın Emilie’nin bahsettiği yakışıklı sokak savaşçısı olduğunu hemen anladı. Adam Emilie’nin ayılıp bayılarak anlattığından çok daha bakımsız görüyordu. Saçları her bir yana dağılmış hâldeydi ve bir gözü, yeni bir morlukla şişmeye başlamış durumdaydı. Ayakları masanın altında kurmalı bir oyuncağınkiler gibi sürekli sallanıyordu.</span></span></p>

    <p class="msonormal"><span class="calibre11"><span class="calibre15">Adamın önünde şimdiden üç tabak birikmiş, hepsi de yağ kalıntıları, yumurta salatası artıkları ve hiç dokunulmamış domates ve yeşillikler dışında, temizlenmişti.</span></span></p>

    <p class="msonormal"><span class="calibre11"><span class="calibre15">Scarlet bunca zamandır gözlerini dikip onu seyrettiğini, ancak adam da başını çevirerek gözlerini üstüne dikince fark etti. Adamın gözleri, sarmaşıklardan henüz toplanmamış ekşi üzümler gibi yemyeşildi. Scarlet’ın tabağı tutan parmakları gerildi ve birden Emilie’nin neden öyle ayılıp bayıldığını anlayıverdi. O gözlerine bir baksan...</span></span></p>

    <p class="msonormal"><span class="calibre11"><span class="calibre15">Scarlet kalabalığın arasından sıyrılarak masaya yanaştı ve elindeki tabağı bıraktı. “Etli sandviçi siz mi istemiştiniz beyefendi?”</span></span></p>

    <p class="msonormal"><span class="calibre11"><span class="calibre15">“Teşekkürler.” Adamın sesi Scarlet’i şaşırtmıştı. Ondan beklediği şekilde yüksek sesle, homurdanarak değil, tereddütlü ve alçak bir sesle konuşuyordu.</span></span></p>

    <p class="msonormal"><span class="calibre11"><span class="calibre15">Belki de Emilie haklıydı. Belki adam gerçekten de utangaç biriydi.</span></span></p>

    <p class="msonormal"><span class="calibre11"><span class="calibre15">“Sana ineğin tamamını getirmemizi istemediğinden emin misin?” dedi Scarlet, boş tabakları üst üste koyarken. “Biz de böylece mutfağa gidip gelme derdinden kurtulmuş oluruz.”</span></span></p>

    <p class="msonormal"><span class="calibre11"><span class="calibre15">Adamın gözleri şaşkınlıkla açıldı. Bir an için Scarlet, adamın, gerçekten de böyle bir seçeneğe sahip olup olmadığını soracağını düşündü. Ama adam, gözlerini önündeki sandviçe indirdi. “Burada yemekler çok güzel.”</span></span></p>

    <p class="msonormal"><span class="calibre11"><span class="calibre15">Scarlet kendini burnundan soluyarak çemkirmekten zor alıkoydu. “Güzel yemek” ve “Rieux Barı”, kızın normalde birbiriyle asla ilişkilendirmediği tanımlardı.</span></span></p>

    <p class="msonormal"><span class="calibre11"><span class="calibre15">“Dövüşmek, oldukça iştah açıcı bir eylem olmalı.”</span></span></p>

    <p class="msonormal"><span class="calibre11"><span class="calibre15">Adam bir yanıt vermedi, içeceğinin kamışıyla oynamakla yetindi. Scarlet sallanan ayakları yüzünden masanın da sarsılmaya başladığını görebiliyordu.</span></span></p>

    <p class="msonormal"><span class="calibre11"><span class="calibre15">“Neyse, afiyet olsun,” dedi, tabakları alarak. Ama sonra duraksadı ve tabakları adama doğru eğdi. “Domatesleri istemediğine emin misin? Kendi bahçemde yetiştiriyorum ve tabağındaki en iyi yiyecek, bu domatesler. Hatta yeşillikler de öyledir ama ben onları topladığım zaman bu kadar solmuş değillerdi elbette. Her neyse, yeşillikleri boş ver ama domatesleri istemediğine emin misin?”</span></span></p>

    <p class="msonormal"><span class="calibre11"><span class="calibre15">Dövüşçünün yüzündeki gerginlik biraz olsun azaldı. “Hiç yemedim.”</span></span></p>

    <p class="msonormal"><span class="calibre11"><span class="calibre15">Scarlet bir kaşını kaldırdı. “Hiç mi?”</span></span></p>

    <p class="msonormal"><span class="calibre11"><span class="calibre15">Bir anlık tereddütten sonra, adam bardağını bıraktı ve tabaktaki iki domates parçasını kaparak ağzına attı.</span></span></p>

    <p class="msonormal"><span class="calibre11"><span class="calibre15">Daha ikinci çiğneyişinin ortasında, yüzündeki ifade birden dondu. Aldığı tadı değerlendirirmiş gibi, bir an için gözleri dalgınlaştı, sonra yutkundu. “Tahmin ettiğim gibi değilmiş,” dedi, bakışlarını tekrar Scarlet’a kaldırarak. “Ama kötü de değil. Mümkünse biraz daha alabilir miyim?”</span></span></p>

    <p class="msonormal"><span class="calibre11"><span class="calibre15">Scarlet elindeki tabakların üstünde duran bir bıçağın kayarak düşmesini önlemek için, elindekileri yeniden dengeledi. “Aslına bakarsan, ben burada çalışını...”</span></span></p>

    <p class="msonormal"><span class="calibre11"><span class="calibre15">“İşte geliyor!” diye haykırdı bardan biri ve her yerden heyecanlı mırıltılar yükseldi. Scarlet yüzünü duvardaki ekranlara çevirdi. Ekranlarda, içi bambu ağaçları ve zambaklarla dolu, kısa süre önceki yağmurun ardından ışıl ışıl parlayan, yemyeşil bir bahçe görünüyordu. İçerideki balonun kırmızı ışıkları, bahçeye uzanan kocaman basamakların üstüne süzülmüştü. Görüntüleri kaydeden güvenlik kamerası, tam olarak kapının üstüne, bahçe içindeki patikanın gölgelerine bakacak şekilde konuşlandırılmıştı. Çok güzel ve huzurlu bir görüntüydü.</span></span></p>

    <p class="msonormal"><span class="calibre11"><span class="calibre15">“Kızın tekinin o basamaklarda ayakkabısını düşüreceğine, on univ’e bahse girerim!” diye bağırdı biri ve etrafından bir kahkaha gürültüsü yükseldi. “Kabul eden var mı? Haydi ama... İyi bir oran veririm!”</span></span></p>

    <p class="msonormal"><span class="calibre11"><span class="calibre15">Bir an sonra, ekranda bir sayborg kız belirdi. Hızla kapıdan çıkarak merdivenlerde koşturmaya başladı. Gümüşten elbisesini savurarak koşarken, bahçenin dinginliğini paramparça edivermişti. Scarlet nefesini tuttu. Sonrasında olacakları zaten biliyordu ama buna rağmen, sayborg kız sendeleyerek düştüğünde irkildi. Kız basamaklarda yuvarlandı ve garip bir açıyla bahçenin taşlı yoluna serildi. Bir ses kaydı olmamasına rağmen, Scarlet kızın sırtüstü yatıp arkasındaki kapı eşiğine bakarken nefes nefese aldığı solukları sanki işitebiliyordu. Basamakların üstüne gölgeler düştü ve kızın hemen üstünde karaltı şeklinde figürler belirdi.</span></span></p>

    <p class="msonormal"><span class="calibre11"><span class="calibre15">Hikâyeyi daha önce defalarca dinleyen Scarlet’ın gözleri, kızın basamaklarda düşürdüğü metalden ayağı aradı, içerideki balonun ışıkları metalden bir nesneyi aydınlattığında, aradığını buldu. Kızın sayborg ayağı.</span></span></p>

    <p class="msonormal"><span class="calibre11"><span class="calibre15">“Soldakinin Ay Kraliçesi olduğunu söylüyorlar,” dedi Emilie. Garson kızın yaklaştığını duymayan Scarlet yerinden sıçradı.</span></span></p>

    <p class="msonormal"><span class="calibre11"><span class="calibre15">Prens -hayır, o artık imparatordu- basamaklardan indi ve eğilerek yerdeki ayağı eline aldı. Kız eteğinin ucunu çekiştirerek ayak bileklerine doğru çekiştirdi. Ama bileğinden sarkan kabloları gizleyemedi.</span></span></p>

    <p class="msonormal"><span class="calibre11"><span class="calibre15">Scarlet kız hakkında söylenenleri iyi biliyordu. O bir Aycıydı ve sadece Dünya toplumunu tehdit eden yasa dışı bir mülteci değildi, aynı zamanda İmparator Kai’nin beynini yıkamayı başarmıştı. Bazıları onun güç ve zenginlik peşinde olduğunu söylüyordu. Diğerleri ise, asıl amacının, uzun zamandır patlaması beklenen savaşı başlatmaya çalıştığından bahsediyordu. Ne var ki kızın asıl amacı ne olursa olsun, Scarlet kendini ona acımaktan alıkoyamıyordu. Sonuçta Scarlet’tan bile daha küçük yaşta bir genç kızdı ve o basamakların dibinde yatarken son derece acınası bir görüntü sergiliyordu.</span></span></p>

    <p class="msonormal"><span class="calibre11"><span class="calibre15">“Biri onun acınası hayatına son vermekten mi bahsetmişti?” dedi bardaki adamlardan biri.</span></span></p>

    <p class="msonormal"><span class="calibre11"><span class="calibre15">Roland parmağını ekrana doğru uzattı. “Ben demiştim. Hayatım boyunca bundan daha iğrenç bir şey görmedim.”</span></span></p>

    <p class="msonormal"><span class="calibre11"><span class="calibre15">Barın diğer ucunda oturan biri Roland’a ve onun etrafındakilere daha iyi bakabilmek için öne doğru eğildi. “Sana katılmıyorum. Bence oldukça tatlı bir kız. Çaresizlik içinde bir masum rolünü de çok iyi oynuyor. Belki de onu Ay’a geri göndermek yerine, benim evime göndermeliler.”</span></span></p>

    <p class="msonormal"><span class="calibre11"><span class="calibre15">Adamın bu yorumu bir kahkaha dalgası yarattı. Roland avucunu hızla bar tezgâhının üstüne indirdi, bir hardal tabağının yerinden zıplamasına sebep oldu. “Kızın o metalden bacağının, yatağını oldukça iyi ısıtacağına hiç şüphem yok!”</span></span></p>

    <p class="msonormal"><span class="calibre11"><span class="calibre15">“Domuz,” diye homurdandı Scarlet ama bu yorumu, kahkahalar arasında işitilmedi.</span></span></p>

    <p class="msonormal"><span class="calibre11"><span class="calibre15">“Ben olsam onu ısıtma fırsatını hayatta kaçırmazdım!” diye ekledi yeni biri ve masalardan bir dizi kahkaha dalgası yükseldi.</span></span></p>

    <p class="msonormal"><span class="calibre11"><span class="calibre15">Scarlet’ın boğazı öfkeyle sıkıştı ve elindeki tabakları masaya çarparak geri bıraktı. Etrafındakilerin şaşkın bakışlarına aldırmadan, kalabalığı ittirerek barın arkasına doğru ilerledi.</span></span></p>

    <p class="msonormal"><span class="calibre11"><span class="calibre15">Barmenin şaşkın bakışları altında Scarlet önündeki birkaç içki şişesini kenara ittirdi ve duvar boyunca uzanan bar tezgâhının üstüne çıktı. Elini uzatarak kanyak bardaklarının dizildiği bir rafın arkasındaki duvar panelini açtı ve ekranların internet bağlantı kablosunu çekerek yuvasından çıkardı. Bahçeyle sayborg kız görüntüleri kayboldu ve ekranların üçü de karardı.</span></span></p>

    <p class="msonormal"><span class="calibre11"><span class="calibre15">Etraftan itiraz dolu haykırış sesleri yükseldi.</span></span></p>

    <p class="msonormal"><span class="calibre11"><span class="calibre15">Scarlet hızla kalabalığa doğru döndü ve o sırada, yanlışlıkla barın üstündeki bir şarap şişesini tekmeledi. Şişe yere düşerek parçalandı ama elindeki kabloyu kalabalığa doğru sallayan Scarlet, bunun neredeyse farkına bile varmadı. “Ona karşı daha saygılı olmalısınız! Bu kız idam edilecek!”</span></span></p>

    <p class="msonormal"><span class="calibre11"><span class="calibre15">“O kız bir Aycı!” diye bağırdı biri. “İdam <i class="calibre5">edilmeli</i> zaten!” Adamın yorumunu onaylamasına sallanan başlar ve Scarlet’ın omzuna konan bir ekmek parçası izledi. Scarlet ellerini beline attı. “O sadece on altı yaşında.”</span></span></p>

    <p class="msonormal"><span class="calibre11"><span class="calibre15">Kalabalıktan itiraz dolu sesler yükseldi, kadınlar ve erkekler ayağa fırlayarak Aycılar, kötülük ve bir Birlik Lideri’ni öldürmeye teşebbüs eden o kız hakkında atıp tutmaya başladı.</span></span></p>

    <p class="msonormal"><span class="calibre11"><span class="calibre15">“Tamam, tamam. Sakin olun. Scarlet’a karşı anlayışlı olun biraz!” diye bağırdı Roland, kokusu nefesinden alınabilen viskiden bulduğu cesaretle. Ellerini ayaklanmış kalabalığa doğru uzattı. “Deliliğinin ailevi olduğunu hepimiz biliyoruz. O yaşlı cadının kaçıp gittiği yetmemiş gibi şimdi de Scarlet, Aycı haklarım savunmaya başladı!”</span></span></p>

    <p class="msonormal"><span class="calibre11"><span class="calibre15">Scarlet’ın kulaklarına bir dizi neşe dolu kahkaha ve tezahürat çalındı ama bu sesler, beynine hücum eden kanın şakaklarını zonklatmasıyla silinip gitti. Daha kendisi bile farkına varmadan, birden şişe ve bardakları etrafa saçarak barın yarısını aşmış ve yumruğunu Roland’ın kulağına indirmişti.</span></span></p>

    <p class="msonormal"><span class="calibre11"><span class="calibre15">Roland haykırdı ve yüzünü Scarlet’a çevirdi. “Neler...” “Babaannem deli falan değil!” Scarlet, Roland’ın yakasını kavradı. “Seni sorguladıklarında polise de böyle mi söyledin? Babaannemin deli olduğunu mu söyledin?”</span></span></p>

    <p class="msonormal"><span class="calibre11"><span class="calibre15">“Elbette öyle dedim!” diye bağırdı Roland, Scarlet’ı alkol kokusuna bulayarak. Scarlet, parmakları acıyana kadar adamın yakasını sıkmaya etti. “Ve bahse girerim, bunu söyleyen yalnızca ben değilimdir. Babaannen kendini o eski eve kapatmış, hayvan ve androidlerle sanki birer insanmış gibi konuşur ve sıradan insanları elinde bir tüfekle evinden kovarken...”</span></span></p>

    <p class="msonormal"><span class="calibre11"><span class="calibre15">“Sadece tek bir insanı ve o da bir eskort satıcısıydı!”</span></span></p>

    <p class="msonormal"><span class="calibre11"><span class="calibre15">“Babaanne Benoit’nın son çivisinin de çıkmış olmasına şaşırmadım. Zaten böyle olacağı uzun zamandır belliydi.”</span></span></p>

    <p class="msonormal"><span class="calibre11"><span class="calibre15">Scarlet iki eliyle Roland’ı sertçe arkaya ittirdi. Sendeleyen Roland, ikisinin arasına girmeye çalışan Emilie’ye çarptı. Emilie haykırdı ve Roland’ın altında kalmama çabasıyla, arkadaki bir masanın üstüne kapaklandı.</span></span></p>

    <p class="msonormal"><span class="calibre11"><span class="calibre15">Roland dengesini tekrar sağladı ve alaycı bir şekilde gülse mi yoksa kaşlarını çatıp hırlasa mı, karar verememiş gibi göründü. “Dikkatli olsan iyi edersin Scarlet, yoksa senin sonunda o yaşlı cadınınki...”</span></span></p>

    <p class="msonormal"><span class="calibre11"><span class="calibre15">Bir masa ayaklarının yere sürtünme sesi duyuldu ve bir an sonra sokak dövüşçüsü, bir eliyle Roland’ı yakasından kavramış, havaya kaldırmıştı.</span></span></p>

    <p class="msonormal"><span class="calibre11"><span class="calibre15">Ortama sessizlik hâkim oldu. Dövüşçü, yüzünde tasasız bir ifadeyle Roland’ı bezden bir bebekmiş gibi havada tuttu ve adamdan yükselen öksürüp aksırma seslerine hiç aldırmadı.</span></span></p>

    <p class="msonormal"><span class="calibre11"><span class="calibre15">Tezgâhın kenarı midesine gömülmüş bir şekilde duran Scarlet’ın ağzı açık kalmıştı. “Ona bir özür borçlu olduğuna inanıyorum,” dedi dövüşçü, o düz ve sakin sesiyle.</span></span></p>

    <p class="msonormal"><span class="calibre11"><span class="calibre15">Roland’ın ağzından bir ses yükseldi. Ayakları, beyhude bir şekilde, yere temas etmek için çırpınıyordu.</span></span></p>

    <p class="msonormal"><span class="calibre11"><span class="calibre15">“Yeter, bırak onu gitsin!” diye bağırdı bir adam, oturduğu bar taburesinden fırlayarak. “Onu öldüreceksin!” Adam, dövüşçünün bileğini kavradı ama elini bir parça bile kıpırdatamamasına bakılırsa, bunun metalden bir heykeli kavramasından pek bir farkı yoktu. Yüzü kızaran adam dövüşçünün bileğini bıraktı ve bir yumruk savurmak için hafifçe geriledi. Ama yumruğunu attığı anda, dövüşçünün boştaki eli kalktı ve adamın elini havada yakaladı.</span></span></p>

    <p class="msonormal"><span class="calibre11"><span class="calibre15">Scarlet bardan uzaklaşarak geriledi. O sırada dövüşçünün kolunda, harf ve rakamlardan oluşan bir dövme olduğunu fark etti. SBA962.</span></span></p>

    <p class="msonormal"><span class="calibre11"><span class="calibre15">Dövüşçü hâlâ öfkeli görünüyordu ama sanki bir oyunun kurallarını hatırlamış gibi, artık yüzüne, sanki hafifçe eğlendiğini gösteren bir ifade de yerleşmişti. Roland’ı kendi ayakları üstünde duracak şekilde indirdi ve aynı anda hem onu hem de diğer adamın yumruk hâlindeki elini serbest bıraktı.</span></span></p>

    <p class="msonormal"><span class="calibre11"><span class="calibre15">Roland yandaki yüksek bir tabureden destek alarak doğruldu. “Senin derdin ne?” dedi, boynunu ovuşturarak. “Başka şehirden gelen çılgının teki falan mısın?”</span></span></p>

    <p class="msonormal"><span class="calibre11"><span class="calibre15">“Saygısızlık ediyordun.”</span></span></p>

    <p class="msonormal"><span class="calibre11"><i class="calibre5"><span class="calibre15">“Saygısızlık mı?”</span></i></span> <span class="calibre11"><span class="calibre15">diye bağırdı Roland. “Az önce beni öldürmeye çalıştın!”</span></span></p>

    <p class="msonormal"><span class="calibre11"><span class="calibre15">Mutfağa açılan sallanan kapıların arkasından Gilles belirdi. “Neler oluyor burada?”</span></span></p>

    <p class="msonormal"><span class="calibre11"><span class="calibre15">“Bu herif bir kavga başlatmaya çalışıyor,” dedi kalabalıktan biri.</span></span></p>

    <p class="msonormal"><span class="calibre11"><span class="calibre15">“Ve Scarlet da ekranları bozdu!”</span></span></p>

    <p class="msonormal"><span class="calibre11"><span class="calibre15">“Onları bozmadım aptal şey!” diye bağırdı Scarlet, bunu kimin söylediğinden emin olmamasına karşın.</span></span></p>

    <p class="msonormal"><span class="calibre11"><span class="calibre15">Gilles karamış ekranlara, hâlâ boynunu ovuşturan Roland’a, ıslanmış yerdeki kırık şişe ve bardak parçalarına baktı. Sonra gözlerini sokak dövüşçüsüne dikerek parladı. “Sen,” dedi, parmağıyla işaret ederek. “Barımdan defol.”</span></span></p>

    <p class="msonormal"><span class="calibre11"><span class="calibre15">Scarlet’ın midesi kasıldı. “O yanlış bir şey yapmadı.”</span></span></p>

    <p class="msonormal"><span class="calibre11"><span class="calibre15">“Sana da başlatma Scarlet. Bugün daha ne kadar zarar ziyan vermeyi düşünüyorsun? Niyetin beni işimden etmek mi?”</span></span></p>

    <p class="msonormal"><span class="calibre11"><span class="calibre15">Yüzü hâlâ kıpkırmızı olan Scarlet’ın gözleri öfkeyle parladı. “Belki de sana getirdiklerimi geri alsam iyi olur. Bakalım müşterilerin, senin çürük sebzelerini yemekten hoşlanacaklar mı?”</span></span></p>

    <p class="msonormal"><span class="calibre11"><span class="calibre15">Barın çevresinden dolaşan Gilles, ekran kablosunu Scarlet’ın elinden kaptı. “Fransa’daki tek çiftliğin sana ait olduğunu mu sanıyorsun? Şunu bil ki Scarlet, sana sipariş vermemin tek sebebi, öyle yapmazsam babaannenin çenesinden asla kurtulamayacak olmam!”</span></span></p>

    <p class="msonormal"><span class="calibre11"><span class="calibre15">Scarlet dudaklarını sıktı ve Gilles’e, babaannesi artık buralarda olmadığına göre, eğer istediği şey buysa, sebzelerini <i class="calibre5">pekâlâ</i> başkasından alabileceğini hatırlatmaktan kendini alıkoydu.</span></span></p>

    <p class="msonormal"><span class="calibre11"><span class="calibre15">Gilles yüzünü tekrar dövüşçüye çevirdi. “Sana buradan gitmeni söyledim!”</span></span></p>

    <p class="msonormal"><span class="calibre11"><span class="calibre15">Ona aldırmayan dövüşçü, elini hâlâ masanın üstünde yarım yamalak oturan Emilie’ye uzattı. Emilie’nin yüzü kıpkırmızıydı ve eteği birayla ıslanmıştı ama dövüşçünün yardımını kabul ederken gözleri aşkla parladı.</span></span></p>

    <p class="msonormal"><span class="calibre11"><span class="calibre15">“Teşekkürler,” dedi Emilie, tekinsiz sessizlik içinde kolayca duyulabilen bir fısıltıyla.</span></span></p>

    <p class="msonormal"><span class="calibre11"><span class="calibre15">Dövüşçü sonunda yüzünü Gilles’e çevirdi. “Gideceğim ama henüz, yediklerimin parasını ödemedim.” Bir an tereddüt etti. “Kırılan şeylerin parasını da ödeyebilirim.”</span></span></p>

    <p class="msonormal"><span class="calibre11"><span class="calibre15">Scarlet gözlerini kırpıştırdı. “Ne?”</span></span></p>

    <p class="msonormal"><span class="calibre11"><span class="calibre15">“Senin paranı istemiyorum!” diye bağırdı Gilles. Sanki hakarete uğramış gibi bir sesle haykırmıştı ki genelde ağzından çıkan her lafın, para ve müşterilerin onu nasıl da kazıklayıp durduğu konusundaki şikâyetler olduğunu bilen Scarlet için, bu oldukça şok ediciydi. “Sadece barımdan çıkıp gitmeni istiyorum.”</span></span></p>

    <p class="msonormal"><span class="calibre11"><span class="calibre15">Dövüşçünün solgun gözleri Scarlet’a döndü. Bir an için Scarlet, aralarında bir tür benzerlik olduğunu hissetti. İkisi de toplum dışı bireylerdi. Hoş görülmeyen. <i class="calibre5">Deli</i> olarak nitelendirilen.</span></span></p>

    <p class="msonormal"><span class="calibre11"><span class="calibre15">Nabzı hızlanmışken, Scarlet bu düşünceyi aklından uzaklaştırdı. Karşısındaki adam belalı bir tipti. Hayatını insanlarla <i class="calibre5">dövüşerek</i> kazanıyordu... Belki de bunu sadece keyif için yapıyordu. Scarlet hangisinin daha kötü olduğundan emin değildi.</span></span></p>

    <p class="msonormal"><span class="calibre11"><span class="calibre15">Dövüşçü sırtını dönerken, başını neredeyse özür dilermiş gibi hafifçe eğdi ve çıkışa doğru ilerledi. Scarlet onun az önce sergilediği tüm o kaba güç gösterilerine rağmen, şu anda sanki azarlanmış bir köpek gibi göründüğünü düşünmekten kendini alıkoyamadı.</span></span></p>
  </div>
</body>
</html>