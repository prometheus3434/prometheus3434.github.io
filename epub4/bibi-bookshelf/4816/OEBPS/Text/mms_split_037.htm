<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:o="urn:schemas-microsoft-com:office:office" xmlns:v="urn:schemas-microsoft-com:vml" xmlns:w="urn:schemas-microsoft-com:office:word">
<head>
  

  <title>Bilinmeyen</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
<link href="../../fonts.css" rel="stylesheet" type="text/css"/>
</head>

<body class="calibre">
  <div class="wordsection">
    <div class="calibre36">
      <h2 class="calibre34" id="calibre_pb_36"><a class="pcalibre1 pcalibre calibre2" id="_Toc414713490"></a><a class="pcalibre1 pcalibre calibre2" id="bookmark37"></a><span class="calibre2"><span class="calibre35">Yirmi Sekiz</span></span></h2>
    </div>

    <p class="msonormal"><span class="calibre11"><span class="calibre13">KAI MASASINDAN KAPIYA, KAPIDAN MASAYA OFİS</span></span> <span class="calibre11"><span class="calibre15">içinde volta atıp duruyordu. Levana’nın ültimatomunu vermesinin üstünden iki gün geçmişti: Sayborgu bul, yoksa savaş başlar.</span></span></p>

    <p class="msonormal"><span class="calibre11"><span class="calibre15">Zaman tükeniyor ve geçen her saat, Kai’nin içindeki korku daha da büyüyordu. Kırk sekiz saattir uyumamıştı. Sunacak yeni bir bilgisi olmadığı hâlde, düzenlediği beş basın toplantısı dışında, bu süre boyunca ofisinden de bir an olsun ayrılmamıştı.</span></span></p>

    <p class="msonormal"><span class="calibre11"><span class="calibre15">Linh Cinder’dan hâlâ bir iz yoktu. Dr. Erland’dan da öyle. Sanki ortadan kaybolmuşlardı.</span></span></p>

    <p class="msonormal"><span class="calibre11"><span class="calibre15">“Ah!” Saçlarını yumruğu arasına aldı ve kafa derisi acıyıncaya kadar geriye doğru çekiştirdi. <i class="calibre5">“Aycılar. ”</i></span></span></p>

    <p class="msonormal"><span class="calibre11"><span class="calibre15">Masasındaki hoparlör cızırdadı. “Kraliyet androidi Nainsi giriş izni istiyor.”</span></span></p>

    <p class="msonormal"><span class="calibre11"><span class="calibre15">Kai sönen bir balon gibi inildeyerek, saçlarını bıraktı. Son birkaç gündür Nainsi onu oldukça rahat ettirmeye çalışmış, çay getirmiş ve saatler sonra bardağı almaya geldiğinde hâlâ dolu olduğunu görünce tek bir yorumda bile bulunmamıştı. Kai’yi yemek yemeye teşvik etmiş, basın toplantılarını ve Avustralya Genel Valisi’nin iletilerine cevap vermediğini hatırlatmıştı. Nainsi anons edildiğinde, “Kraliyet androidi” sıfatı kullanılmasa, Kai nerdeyse her seferinde kapıdan içeri bir insanın girmesini bekleyecekti.</span></span></p>

    <p class="msonormal"><span class="calibre11"><span class="calibre15">Babasının da kendi android asistanları için aynı şeyleri düşünüp düşünmediğini merak etti. Veya belki de Kai, sadece saçmalıyordu.</span></span></p>

    <p class="msonormal"><span class="calibre11"><span class="calibre15">Amaçsız düşünceleri bir yana bırakarak, masasının başına geçti. “Evet, girsin.”</span></span></p>

    <p class="msonormal"><span class="calibre11"><span class="calibre15">Kapı açıldı ve Nainsi’nin döner paletleri, halı üstünde ilerledi. Nainsi, Kai’nin tahmin ettiğinin aksine, elinde bir tepsi atıştırmalık taşımıyordu.</span></span></p>

    <p class="msonormal"><span class="calibre11"><span class="calibre15">“Linh Adri adında bir kadın ve kızı Linh Pearl sizinle acil bir görüşme talebinde bulundular Yüce Majesteleri. Linh-ji, Aycı kaçağı hakkında önemli bir bilgisi olduğunu belirtti. Kendisine Bakan Huy ile irtibat kurmasını tavsiye ettim fakat doğrudan sizinle konuşmakta ısrar etti. Kimlik çipini taradım ve iddia ettiği kişi olduğunu onayladım. Onu buradan göndermek konusunda emin olamadım.”</span></span></p>

    <p class="msonormal"><span class="calibre11"><span class="calibre15">“Sorun yok. Teşekkürler Nainsi. Onu içeri yolla lütfen.”</span></span></p>

    <p class="msonormal"><span class="calibre11"><span class="calibre15">Nainsi kapıdan çıktı. Kai başını eğip gömleğini süzdü ve yakasını ilikledi ama kırışıklıklar konusunda yapabileceği hiçbir şey olmadığına kanaat getirdi.</span></span></p>

    <p class="msonormal"><span class="calibre11"><span class="calibre15">Bir an sonra ofisine iki yabancı girdi. İlki, saçları henüz yeni ağarmaya başlamış orta yaşlı bir kadın, diğeri ise gür saçları sırtından aşağı sarkan genç bir kızdı. İki kadın, karşısında yerlere kadar eğilirken, Kai kaşlarını çattı ve bitkinlikten sulanmış beyni, ancak genç kız ona utangaç bir şekilde gülümsediğinde Nainsi’nin duyurmuş olduğu isimleri kavrayabildi. Linh Adri. Linh Pearl.</span></span></p>

    <p class="msonormal"><span class="calibre11"><span class="calibre15">Karşısındaki bu iki kadın, tamamen yabancı sayılmazdı. Kızı daha önce iki defa görmüştü. İlk seferinde Cinder’ın pazardaki tezgâhında, diğerinde ise baloda. Linh Pearl, Cinder’ın kız kardeşiydi.</span></span></p>

    <p class="msonormal"><span class="calibre11"><span class="calibre15">Ve kadına gelince...</span></span></p>

    <p class="msonormal"><span class="calibre11"><span class="calibre15">Onu hatırlamakla bile Kai’nin kanı dondu ve kadının sunduğu, genç kızlara yakışacak türden mahcup gülümsemeyle kendini daha da kötü hissetti. Kai balodayken onunla da karşılaşmıştı. Adri o sırada, baloya geldiği için Cinder’ı sağlam bir tokatla cezalandırmaya yeltenmişti.</span></span></p>

    <p class="msonormal"><span class="calibre11"><span class="calibre15">“Yüce Majesteleri,” dedi Nainsi, iki kadının arkasından belirerek. “Size Linh Adri-ji ve kızı Linh Pearl-mei’yi takdim etmeme izin verin.”</span></span></p>

    <p class="msonormal"><span class="calibre11"><span class="calibre15">İkisi de tekrar yerlere kadar eğildi.</span></span></p>

    <p class="msonormal"><span class="calibre11"><span class="calibre15">“Evet. Hoş geldiniz,” dedi Kai. “Siz...”</span></span></p>

    <p class="msonormal"><span class="calibre11"><i class="calibre5"><span class="calibre15">“Eskiden</span></i></span> <span class="calibre11"><span class="calibre15">Linh Cinder’ın yasal vasisiydim,” dedi Adri. “Rahatsızlık verdiğimiz için kusura bakmayın Yüce İmparator Majesteleri. Oldukça meşgul olduğunuzu biliyorum.”</span></span></p>

    <p class="msonormal"><span class="calibre11"><span class="calibre15">Kai boğazını temizledi ve yakasını iliklememiş olmayı diledi. Daha şimdiden kendini boğulacak gibi hissetmeye başlamıştı. “Lütfen oturun,” dedi, holografik şömine önündeki oturma grubuna işaret ederek. “Hepsi bu kadar Nainsi. Teşekkürler.”</span></span></p>

    <p class="msonormal"><span class="calibre11"><span class="calibre15">Kai iki kadının da yanına oturmamaya kararlı bir şekilde, sandalyeyi sahiplenmek için atıldı. İki kadın ise kimono tarzındaki elbiselerinin kocaman bel fiyonklarım kırıştırmaktan kaçınırcasına, dik sırtlarla iki koltuğun ucuna tünedi ve ellerini mütevazı bir şekilde kucaklarında kavuşturdu. İki kadın arasında şaşırtıcı bir benzerlik vardı -ve elbette, güneş yanığı teni, daha ince ve düz saçları, utangaç bir şekilde gevelediği zamanlarda bile alttan alta abartısız bir kendinden eminlik hissi yayan Cinder’dan oldukça farklıydılar.</span></span></p>

    <p class="msonormal"><span class="calibre11"><span class="calibre15">Kai, Cinder’ın utangaç bir şekilde kekelediği anlardan birini hatırlayarak, gülümsemeden önce kendine son anda hâkim oldu.</span></span></p>

    <p class="msonormal"><span class="calibre11"><span class="calibre15">“Geçen hafta baloda karşılaştığımızda düzgün bir şekilde tanışma fırsatı bulamadık Linh-ji-”</span></span></p>

    <p class="msonormal"><span class="calibre11"><span class="calibre15">“Ah, Yüce Majesteleri çok ince. Adri, lütfen. Dürüst olmam gerekirse, bugünlerde kocamın soyadını taşıyan eski evlatlığımı hatırlatan o isimden uzak durmaya çalışıyorum. Bu arada, sevgili kızımı da hatırlıyorsunuzdur eminim ki.”</span></span></p>

    <p class="msonormal"><span class="calibre11"><span class="calibre15">Kai gözlerini Pearl’e çevirdi. “Evet, pazarda tanışmıştık. Elinizde Cinder’dan saklamasını istediğiniz paketleriniz vardı.”</span></span></p>

    <p class="msonormal"><span class="calibre11"><span class="calibre15">Kai kızın yanaklarının kızardığını görünce memnun oldu, o gün Pearl’ün Cinder’a ne kadar da kaba davrandığını hatırladığını umdu.</span></span></p>

    <p class="msonormal"><span class="calibre11"><span class="calibre15">“Baloda da karşılaşmıştık Yüce Majesteleri,” dedi Pearl. “Kısa süre önce hastalanan ve şanlı babanızı da pençeleri arasında yenik düşüren aynı vebadan mustarip zavallı kız kardeşim -gerçek kız kardeşim- hakkında konuşmuştuk.”</span></span></p>

    <p class="msonormal"><span class="calibre11"><span class="calibre15">“Evet, hatırlıyorum. Başınız sağ olsun.”</span></span></p>

    <p class="msonormal"><span class="calibre11"><span class="calibre15">Kai aynı şekilde karşılık verilmesini bekledi ama beklediği taziye hiç gelmedi. Adri, ofisin cilalı mobilyalarını incelemekle ve Pearl de kaba bir ürkeklikle Kai’yi incelemekle meşguldü.</span></span></p>

    <p class="msonormal"><span class="calibre11"><span class="calibre15">Kai parmaklarıyla sandalyenin yanında ritim tutturdu. “Androidim bana sunmak istediğiniz bilgiler olduğunu söyledi. Linh Cinder hakkında.”</span></span></p>

    <p class="msonormal"><span class="calibre11"><span class="calibre15">“Evet Yüce Majesteleri.” Adri gözlerini Kai’ye geri çevirdi. “Habersiz gelmemize rağmen bizi kabul ettiğiniz için teşekkürler. Evlatlığımı bulmak üzere devam eden arama çalışmalarında faydası dokunabileceğini düşündüğüm bir şey var. İlgili bir vatandaş olarak, daha fazla zarara yol açmadan, Cinder’ın bulunması ve gözaltına alınması için arama çalışmalarına katkıda bulunmayı görevim kabul ediliyorum.”</span></span></p>

    <p class="msonormal"><span class="calibre11"><span class="calibre15">“Elbette. Ama kusura bakmazsanız Linh-ji, soruşturmayla ilgilenen yetkililerin sizinle zaten görüştüğünü ve gerekli soruların sorulduğunu sanıyordum.”</span></span></p>

    <p class="msonormal"><span class="calibre11"><span class="calibre15">“Ah, evet. Her ikimiz de görevlilerle uzun bir konuşma yaptık,” dedi Adri, “o ama o günden bu yana, dikkatimi çeken yeni bir şey oldu.”</span></span></p>

    <p class="msonormal"><span class="calibre11"><span class="calibre15">Kai dirseklerini dizlerine dayadı.</span></span></p>

    <p class="msonormal"><span class="calibre11"><span class="calibre15">“İki hafta kadar önce karantina binasında kaydedilen, bir kız iki sağlık-droidine saldırırken gösteren kayıtlara aşina olduğunuzu sanıyorum Yüce Majesteleri?</span></span></p>

    <p class="msonormal"><span class="calibre11"><span class="calibre15">Kai başıyla onayladı. “Elbette. Vebadan iyileşen şu küçük çocukla, Chang Sunto ile konuşan kız.”</span></span></p>

    <p class="msonormal"><span class="calibre11"><span class="calibre15">“Eh, o sırada küçük kızımı yeni kaybetmiştim ve aklım başımda değildi. Ama sonra o kayıtlara tekrar bir göz attım ve o kızın Cinder olduğunu fark ettim.”</span></span></p>

    <p class="msonormal"><span class="calibre11"><span class="calibre15">Video kaydım aklından oynatmaya çoktan başlayan Kai’nin kaşları çatıldı. Kayıtlarda kızın yüzü açıkça görünmüyordu. Görüntü tozlu ve titrekti, kızın sırtı da kameraya dönüktü.</span></span></p>

    <p class="msonormal"><span class="calibre11"><span class="calibre15">“Gerçekten mi?” dedi Kai, bundan kuşkulu olduğunu yansıtmamaya çalışarak. “Bunu düşünmenize sebep olan nedir?” “Sadece videoya bakarak bu iddiada bulunmak zor ve ben de böyle emin konuşmazdım. Ama ne var ki son günlerde şüpheli davranışlar sergilediğini düşündüğüm için, Cinder’ın kimlik çipini takibe aldırmıştım. Cinder’ın o gün içinde karantina binasını ziyaret ettiğini biliyorum. Önceden bunun, sadece ev işlerinden kaçmak için bir bahane olduğunu düşünmüştüm ama şimdi o küçük sapkının, çok daha şeytani bir amaçla hareket ettiğini düşünüyorum.”</span></span></p>

    <p class="msonormal"><span class="calibre11"><span class="calibre15">Kai’nin kaşları alnında yükseldi. “Sapkın?”</span></span></p>

    <p class="msonormal"><span class="calibre11"><span class="calibre15">Adri’nin yanakları pembeleşti. “Bu kelime bile onun için hafif kalır Yüce Majesteleri. Cinder’ın <i class="calibre5">ağlamaktan</i> bile aciz olduğunu biliyor muydunuz?”</span></span></p>

    <p class="msonormal"><span class="calibre11"><span class="calibre15">Kai geriye yaslandı. Bir an sonra, Adri’nin açıkça beklediği gibi tiksinmekten ziyade, merakının cezbedildiğini fark etti. “Gerçekten mi? Bu... Sayborglar arasında normal bir şey midir?” “Bilemem Yüce Majesteleri. Kendisi benim tanıma hatasında bulunduğum ilk ve umarım ki son sayborg. İnsanların neden sayborga dönüştürüldüğünü bile anlayamıyorum. Tehlikeler, kibirliler ve herkesten üstün olduklarını düşünüyorlar. Sanki... Şu tuhaf özellikleri yüzünden özel bir ilgiyi hak ediyorlarmış gibi. Gerçekte, alın teriyle çalışan insanların parasını sömüren yaratıklardan başka bir şey değiller.”</span></span></p>

    <p class="msonormal"><span class="calibre11"><span class="calibre15">Gömleğinin yakası boynunu kaşındırmaya başlayan Kai boğazını temizledi. “Anlıyorum. Az önce Cinder’ın karantina binasında bulunduğuna dair kanıtınız olduğunu söylemiştiniz. Ve bir de... Şeytani bir eylemde bulunduğunu?”</span></span></p>

    <p class="msonormal"><span class="calibre11"><span class="calibre15">“Evet Yüce Majesteleri. Kimlik sayfama göz atma lütfunda bulunursanız, Cinder’ın suçluluğuna işaret eden bir video yüklemiş olduğumu görebilirsiniz.”</span></span></p>

    <p class="msonormal"><span class="calibre11"><span class="calibre15">Kai kemerindeki el ekranım çıkardı, aklından karantina binasında alınan görüntüleri geçirirken bir yandan da Adri’nin sayfasını aradı. Adri’nin bahsettiği video, sayfanın en üstündeydi —Doğu Ulusları Polis androidlerinin sembolü ile işaretlenmiş, düşük çözünürlüklü bir imge.</span></span></p>

    <p class="msonormal"><span class="calibre11"><span class="calibre15">“Bu da nedir?”</span></span></p>

    <p class="msonormal"><span class="calibre11"><span class="calibre15">“O gün Cinder mesajlarıma cevap vermeyince, ben de onun ülkeden kaçmaya yeltendiğinden şüphelenerek, yasal hakkım olan, gerekirse zor kullanarak eve geri getirilmesi için kanuna başvurdum. Bu kayıt, androidler Cinder’ı bulduğu anda alınmış.”</span></span></p>

    <p class="msonormal"><span class="calibre11"><span class="calibre15">Kai nefesini tutarak oynatma tuşuna bastı. Görüntüler bir hava aracından çekilmişti ve terk edilmiş ambarlarla dolu, tozlu bir sokağı gösteriyordu. Sonra ekrana, nefes nefese kalmış, öfkeli Cinder girdi, yumruk yaptığı elini, karşısındaki androide doğru salladı. “Onu çalmadım! Bu size veya bir başkasına değil, ailesine ait!”</span></span></p>

    <p class="msonormal"><span class="calibre11"><span class="calibre15">Hava aracı yere inerken kamera sallandı ve o sırada android, Cinder’a yaklaştı.</span></span></p>

    <p class="msonormal"><span class="calibre11"><span class="calibre15">Cinder kaşlarını çatarak bir adım geriledi. “Ben yanlış bir şey yapmadım. O sağlık-droidi bana saldırdı. Ben sadece kendimi savundum.”</span></span></p>

    <p class="msonormal"><span class="calibre11"><span class="calibre15">Kai omuzları gerilmiş bir hâlde, androidin monoton bir sesle Cinder’a, yasal vasisinin üstündeki haklarım ve Sayborg Korunma Yasasını okumasını izledi. Cinder sonunda pes ederek androidlerle birlikte gitmeyi kabul etti ve video sona erdi.</span></span></p>

    <p class="msonormal"><span class="calibre11"><span class="calibre15">Kai’nin karantina binasındaki sağlık görevlisine saldıran kızın görüntülerini indirip oynatması en fazla dört saniye aldı ve bu yapbozun parçaları yavaş yavaş yerine otururken, el ekranını tutan parmakları iyice gerildi. O hafta içinde belki yüzüncü defa, kendini tekrar aptal yerine konmuş hissetti.</span></span></p>

    <p class="msonormal"><span class="calibre11"><span class="calibre15">O kızın Cinder olduğunu düşünmek mantıklıydı. Tabii ki Cinder’dı. Kai o gün veba antidotunu saatler önce Dr. Erland’a, tam da Cinder’ın gözleri önündeyken vermişti. Erland antidotu Cinder’a vermiş ve Cinder da Chang Sunto’ya zerk etmiş olmalıydı. Ve kameralar kızı net bir şekilde kaydedemese bile, atkuyruğu ve kargo pantolonları, Cinder’ın kimliğini açıkça işaret ediyordu.</span></span></p>

    <p class="msonormal"><span class="calibre11"><span class="calibre15">Kai yutkundu, videoyu kapattı ve el ekranını kemerindeki yerine geri taktı. “Çalmadığını söylerken neden bahsediyordu? Ailesine ait olan o şey nedir?”</span></span></p>

    <p class="msonormal"><span class="calibre11"><span class="calibre15">Adri dudaklarını düz bir çizgi hâlinde birleştirdi. Dudağının üstünde derin kırışıklıklar belirdi. “Gerçekten de ailesine, sevilen birinin ölümüne gereken saygıyı gösteren kişilere ait bir şey. Ve Cinder o şeyi almak için, bir zamanlar benim için en değerli olanı kesip biçti.”</span></span></p>

    <p class="msonormal"><span class="calibre11"><span class="calibre15">“Ne yaptı?”</span></span></p>

    <p class="msonormal"><span class="calibre11"><span class="calibre15">“Ölümünün üstünde daha birkaç dakika geçmeden önce, Cinder’ın kızımın kimlik çipini çaldığına inanıyorum.” Adri bir elini ipek eşarp sarılı karnına bastırdı. “Düşüncesiyle bile mideme kramplar giriyor ama bunu ondan beklemeliydim. Cinder her zaman iki kızımı kıskanmış, onlara kin gütmüştür. Bu kadar düşeceğini tahmin etmezdim ama artık onun gerçek kimliğini bildiğim için, buna pek de şaşırmıyorum. Bulunmayı ve yaptıklarının cezasını çekmeyi hak ediyor.”</span></span></p>

    <p class="msonormal"><span class="calibre11"><span class="calibre15">Adri’nin sesindeki zehir karşısında Kai geriye doğru yaslandı ve kadının suçlamaları ile kendi tanıdığı Cinder arasında bir bağlantı kurmayı başaramadı. Asansörde karşılaştıkları anı, ölüm döşeğindeki kardeşinden bahsederken Cinder’ın gözlerinin nasıl bir kederle dolu olduğunu hatırladı. Mucizevî bir şekilde vebadan kurtulursa, Kaiden baloda kız kardeşiyle dans etme sözü vermesini istemişti.</span></span></p>

    <p class="msonormal"><span class="calibre11"><span class="calibre15">Yoksa Cinder’a dair tüm anıları, bir Aycı numarasından başka bir şey değil miydi? Kai onu gerçekte ne kadar tanıyordu?</span></span></p>

    <p class="msonormal"><span class="calibre11"><span class="calibre15">“Emin misiniz?”</span></span></p>

    <p class="msonormal"><span class="calibre11"><span class="calibre15">“Haberlere göre, androidlere karşı kullanılan silah bir neştermiş ve o olay, tam olarak ben kızımın... Kızımın ölüm haberini aldıktan sonra gerçekleşti.”</span></span></p>

    <p class="msonormal"><span class="calibre11"><span class="calibre15">Adri’nin dudakları titredi ve kucağındaki elinin parmak boğumları beyaza çaldı. “Ve Cinder’ın o <i class="calibre5">insanlık dip</i> zihninde, Peony’nin kimliğini sahiplenmeyi istediğini açıkça <i class="calibre5">görebiliyorum</i>.” Adri yüzünü buruşturdu. “Düşüncesiyle bile kanım donuyor ama bu tam olarak Cinder’dan beklenilebilecek bir davranış.”</span></span></p>

    <p class="msonormal"><span class="calibre11"><span class="calibre15">“Ve Cinder’ın o kimlik çipini hâlâ üstünde taşıdığını mı düşünüyorsunuz?”</span></span></p>

    <p class="msonormal"><span class="calibre11"><span class="calibre15">“O konuda Yüce Majesteleri, kesin bir şey söyleyemem. Ama bu pekâlâ mümkün.”</span></span></p>

    <p class="msonormal"><span class="calibre11"><span class="calibre15">Kai başını salladı ve ayağa kalktı. Adri ve Pearl bir an için, ağızları açık bir hâlde ona baktılar. Sonra ikisi de ayağa fırladı.</span></span></p>

    <p class="msonormal"><span class="calibre11"><span class="calibre15">“Bu bilgileri dikkatime sunduğunuz için teşekkürler Linh-ji. Söz konusu kimlik çipinin derhâl takibe alınmasını sağlayacağım. Eğer çip Cinder’ın üstündeyse, onu kısa sürede buluruz.’</span></span></p>

    <p class="msonormal"><span class="calibre11"><span class="calibre15">Kai bu sözleri sarf ederken bile, bir yandan Linh Adri’nin yanıldığını, Cinder’ın o kimlik çipini almamış olmasını diledi. Ama bu çocukça, aptalca bir dilekti. Kai’nin Cinder’ı bulması gerekiyordu ve bunun için sadece bir günü kalmıştı. Başarısız olduğu takdirde Levana’nın ne yapacağını keşfetmeye niyetli sayılmazdı.</span></span></p>

    <p class="msonormal"><span class="calibre11"><span class="calibre15">“Teşekkürler Yüce Majesteleri,” dedi Adri. “Tek isteğim, sırf ben bu korkunç kıza evimin kapılarını açma cömertliğinde bulunma hatasına düştüğüm için, kızımın adının lekelenmemesi.”</span></span></p>

    <p class="msonormal"><span class="calibre11"><span class="calibre15">“Teşekkürler,” dedi Kai, ona neden teşekkür ettiğinden emin olmadığı hâlde. Ama yine de bu, kadına söylenmesi uygun bir şey gibi görünmüştü. “Başka sorularımız olursa, sizinle temas kurulacaktır.”</span></span></p>

    <p class="msonormal"><span class="calibre11"><span class="calibre15">“Evet, elbette Yüce Majesteleri,” dedi Adri, eğilerek. “Sadece ve sadece ülkeme hizmet etmek ve bu kötü kızın cezalandırılmasını istiyorum.”</span></span></p>

    <p class="msonormal"><span class="calibre11"><span class="calibre15">Kai başını hafifçe öne eğdi. “Bulunmasının ardından, Levana’nın Cinder’ı idam ettirmeye niyetli olduğunu biliyorsunuz, değil mi?”</span></span></p>

    <p class="msonormal"><span class="calibre11"><span class="calibre15">Adri ellerini tatlı bir tavırla önünde kavuşturdu. “Kanunlar her zaman haklıdır Yüce Majesteleri.”</span></span></p>

    <p class="msonormal"><span class="calibre11"><span class="calibre15">Kai dudaklarını sıkarak oturma alanından ayrıldı ve onları kapıya doğru yönlendirdi.</span></span></p>

    <p class="msonormal"><span class="calibre11"><span class="calibre15">Her ikisi de ikişer defa eğildikten sonra, Pearl boynunu daha fazla çeviremeyecek kadar uzaklaşana dek kirpiklerini titreştirerek Kai’yi süzdü ve odadan ayrıldı. Ama Adri kapı eşiğinde durakladı. Bir kez daha eğildi. “Büyük bir onurdu Yüce Majesteleri.”</span></span></p>

    <p class="msonormal"><span class="calibre11"><span class="calibre15">Kai gergince gülümsedi.</span></span></p>

    <p class="msonormal"><span class="calibre11"><span class="calibre15">“Aklıma geldi de... Bir önemi olduğundan değil ama sadece merak ediyorum. Bu bilgi Cinder’ın bulunmasında herhangi bir fayda <i class="calibre5">sağladığı</i> takdirde... Herhangi bir tür ödüle layık görülme ihtimalim var mı?”</span></span></p>
  </div>
</body>
</html>