<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <h2 style="text-align: center;"><a id="bookmark0"></a><span style="font-weight:bold;">Yabancının Ölümü</span></h2>

  <h3 class="sigil_not_in_toc" style="text-align: center;">I.</h3>

  <p>1980'lerin başlarında bir gazetenin baş sayfasında sinema oyuncusu ve şarkıcı Feri Cansel'in bir resmi yayımlanmıştı. Tüm sayfayı kaplayan, morgda çekilmiş bir fotoğraf. Altında da haber: Feri&nbsp;Cansel sevgilisi tarafından kurşunlanarak öldürüldü. Genellikle&nbsp;gazetelerin üçüncü sayfalarında, en fazla birinci sayfanın altlarında bir yerde verilen bu türden bir haberi başköşeye taşıyan kuşkusuz fotoğraftı. 1970'lerde bu ülkede yaşayan insanlar için "çıplaklık" demek olan Feri Cansel yine çıplak ama bu kez cansız morg&nbsp;çekmecesinde yatıyordu. Belli ki morgda rahatça çalışma fırsatını&nbsp;bulmuştu fotoğrafçı: Cansel'in cansız bedeni üzerindeki kurşun&nbsp;delikleri tek tek sayılabiliyordu.</p>

  <p>Basının ülkenin politik gündeminden uzak durduğu; infazların, gözaltında kayıpların, işkence iddialarının gazetelerin arka sayfalarında fark edilmeyecek kadar küçük haberlerle geçiştirildiği yıllar. O dönemi hatırlayanlar, o yıllarda gazetelerin baş sayfalarının aile faciası, aşk cinayeti, cinnet ve trafik kazası haberleriyle dolu olduğunu da hatırlayacaklardır. En berbat trafik kazası görüntülerini, araba enkazlarının içinde sıkışıp kalmış cesetleri, çaresizlik içinde donup kalmış gözleri; parçalanmış, yanmış, kömürleşmiş bedenleri, sanki hepsi tek bir resmin parçalarıymış gibi,&nbsp;birbiri ardına ilk kez o yıllarda gördüm. Böyle ani, gözle görülebilir bir patlama olmuştu ölüm sahnelerinde o yıllarda.</p>

  <p>Patlamanın bir nedeni, o yıllarda basına uygulanan sansürdü. Politika gündemden düşünce, gazeteler daha tehlikesiz bir bölgeye açılmışlardı. Okurlarını sarsacak haberleri o bölgeden toplamaya çalışıyor, şiddetin ve ölümün politik olmayan yüzleriyle uğraşıyorlardı. Aslında basının her zaman yedeğinde bulundurduğu&nbsp;konulardır bunlar. Ama bu kez bu yedek, karanlık puntolarla, kocaman kara harflerle verecekleri bir ilk haber bulmakta zorlanan gazetelerin her gün tükettiği temel bir kaynağa dönüşmüştü.</p>

  <p>Ama aynı zamanda gündemde bastırılan, sözü edilemeyen bir ölüm vardı. İnfazlar, eziyet ve iç savaş. Sanki bütün bunlardan söz&nbsp;edilemediği, orada bir taraf olan devlete duyulan öfke dile getirilemediği, öfkenin ve yasın kamusal kanalları tıkalı olduğu için, o&nbsp;yıllarda sanki başka biçimlerde geri dönmüş, dolaylı yollardan da&nbsp;olsa payını istemişti ölüm. Yalnızca insanların kendilerini ya da&nbsp;yakınlarını tehdit eden ölümden değil; yakınlık duyulan fikirlerin,&nbsp;ideallerin, ilişki biçimlerinin de ölümünden söz ediyorum. Cinnet,&nbsp;cinayet ve intihar sahneleri basının gündemine ilk kez o yıllarda&nbsp;bu kadar belirgin bir biçimde damgasını vurdu. Ya da ben o zaman&nbsp;fark ettim: Bütün "Vahşet" haberleriyle birlikte, müşterisi durumuna düştüğümüz ceset düşkünlüğüyle birlikte, ölüme bakışımız&nbsp;gözle görülebilecek bir biçimde değişmişti. Artık ölümden söz etmenin kamusal dili, onu tümüyle dışsal bir travma olarak ele alan,&nbsp;yabancı ama uyarıcı bir afete dönüştüren pornografik bir dildi.&nbsp;Hayatı boyunca pornografik bir bakışın nesnesi olmuş Feri Cansel'in bu kez bir film karesinden değil, bir morg çekmecesinden&nbsp;çalınmış çıplaklığı, bugün artık kanıksadığımız bu değişimin ilk&nbsp;örneklerinden biri olduğu için bu kadar çarpıcıydı bence. Bir de&nbsp;insanın içini acıtan bir ironi oluşturduğu için: 70'lerin pornografi&nbsp;yıldızı bu kez bastırılmış cinselliği değil, bastırılmış ölümü gündeme getirdiğinden, hayatımızın dışına itilen ölümü bütün çıplaklığıyla temsil ettiğinden av olmuştu basına. Ölüm pornografisi,&nbsp;cinsellik pornografisinin yerine geçmeye değilse de hemen yanıbaşında yer almaya adaydı artık.</p>

  <p>Aradan geçen yirmi yıla yakın sürede ölümün başka temsillerini de kanıksamayı öğrendik. Giysileri yukarıya sıyrılmış, yan çıplak bedeni sanki yasak bir dokümanmış gibi teşhir edilen gerillanın, polis kurşunlarıyla delik deşik edilmiş militanın, ay yıldızlı&nbsp;tabuttan ibaret kalmış askerin, çılgın âşığı tarafından bıçaklanan&nbsp;kadının, cinnet geçiren annenin boğduğu çocuğun; artık tek bir&nbsp;dehşet imgesiyle algıladığımız bütün bu ölümlerin her gün gazetelerde, haber bültenlerinde seyrettiğimiz görüntüleri bize ölüm&nbsp;hakkında ne söyler? Birkaç günde bir <span style="font-style:italic;">Hürriyet</span>'in ya da <span style="font-style:italic;">Sabah</span>'ın&nbsp;birinci sayfasında karşımıza çıkan, "ölümün kol kezdiği" uzak ülkelerle ilgili vahşi sahneler bizde nasıl duygular uyandırır? Somalili bir siyahın gövdesinden kesilip atılmış kafası, bu adamın nerede nasıl yaşadığını, kimlerce neden öldürüldüğünü bilmeyen insanlara ne anlatır? Suudi Arabistan'daki baltalı infaz, İran'daki&nbsp;vinçte idam sahneleri televizyon ekranında arka arkaya defalarca&nbsp;gösterildiğinde ne anlama gelir? Filistinli gençleri, İsrail bombalarıyla parçalanmış arkadaşlarından geriye kalan parçalar ellerinde gösteri yaparken görmek bizi nasıl etkiler? Ne kadar yakınımızda olursa olsun bize daima uzak görünecek ülkelerde yaşanmış, sonu ölümle biten hikâyelerden yapılmış bu alıntılar, Türkiye'nin kendi uzak varoşlarından, ıssız mezralarından derlenmiş&nbsp;görüntüler, bütün bu görüntüleri kocaman bir "Dehşet!" imgesiyle piyasaya sunan bu modem dil, parçalanmış beden görüntüleriyle kurulan bu dünya ölüme bakışımızı nasıl etkiler?</p>

  <h3 class="sigil_not_in_toc" style="text-align: center;"><a id="bookmark1"></a>II.</h3>

  <p>Fransız tarihçi Philippe Aries <span style="font-style:italic;">Batılının Ölüm Karşısındaki Tavırları</span> adlı kitabında, Batı uygarlığının ölüme bakışının Ortaçağ başlarından on dokuzuncu yüzyılın ortalarına değin fazla değişmediğinden söz eder. Bu bin yıla yakın süre içinde ölüm insanlar için tanıdık bir şeydir; insanın kişiliğini yok etmeyen, daha çok uykuya yatıran bir kaderin farkına varılması. Bu yüzden ölüm döşeğindeki kişinin de katıldığı kamusal bir tören, bir toplu ayin olarak&nbsp;yaşanır bu dönem boyunca ölüm. İnsanlar yakınlarının ölümüne&nbsp;olduğu kadar, kendi ölümlerine de yabancı değildirler. Evlerinde&nbsp;ölürler; odalarına çocuklar dahil bütün yakınlan girebilir.<a href="../Text/dipnot.xhtml#dipnot.2.1" id="d.2.1"><sup>1</sup></a></p>

  <p><span style="font-style:italic;">Batılının Ölüm Karşısındaki Tavırları</span> ölümün bu tanıdıklığının değişmesinin hikâyesidir. On sekizinci yüzyılın sonuna doğru şehirlerde ilginç bir değişim yaşanır. Kişinin kendisinin değil de&nbsp;başkasının ölümünün önem kazanmasıyla birlikte ölüm romantik&nbsp;bir dille ele alınmaya başlar. Ölen kişinin sözcük ve davranışları&nbsp;ı daha önce olmadığı kadar önem kazanır. Gösterişli bir dekorla kuşatılmıştır ölüm; kişisel bir kült haline getirilmiş, adeta aşırılaşmıştır. Aries'e göre on sekizinci yüzyılın sonunda başlayıp bugüne kadar süren bu tavır kaynağını Hıristiyanlıktan çok pozitivizmde bulur. Yurtseverlikle, milliyetçilikle birlikte gelişen bu ölüm&nbsp;kültü ölümün yüceltilmesini, duygusallaştırılmasını içerir. On dokuzuncu yüzyıla gelindiğinde her yerde görünen bir şeydir artık&nbsp;ölüm. Mezarlıkların kapladığı alan büyümüş, cenaze törenleri,&nbsp;mezar ziyaretleri, matem kıyafetleri ve kabirler daha gösterişli hale gelmiştir.</p>

  <p>Ölümün bu aşın görüntüsünün aslında bir körelmeyi gizlediğini söyler Aries. Sonunda bu etkileyici dekor yıkılınca, ölüm artık adlandırılamaz hale gelecektir. İnsanın tevekkülle karşıladığı tanıdık bir son ya da romantik dönemde olduğu gibi dramatik bir simge olmaktan çıkacak, adlandırılamayacak kadar korkunç, dahası&nbsp;utanç verici bir şeye dönüşecektir. Ölüm döşeğinin, ölenin yakınlan ve toplumun iyiliği için evden hastaneye taşınmasının bir nedeni de budur. Aries'e göre ilk kez yirminci yüzyılın başında ABD'&nbsp;de ortaya çıkan, oradan endüstrileşmiş Avrupa'ya yayılan bir yasaktır bu. Ölümün çirkin yüzünün mutlu bir hayatın ortasında belirmesinin doğuracağı rahatsızlığı, faniliğin hayatta kalanlarda&nbsp;uyandıracağı sıkıntıyı, ölüm sahnesinin hayata devam edenlerde&nbsp;yol açacağı duygusal patlamayı ortadan kaldırmak için ölüme yasak konması gerekir.</p>

  <p>Yirminci yüzyılın ikinci yarısından itibaren birçok Batılı araştırmacı gibi Aries de o güne kadar özgürleşmeyle bir tutulan modem uygarlığın inkâr ettiği şeyi, içerdiği yasağı ve bastırmayı ele aldı. Ama bugün bizler Aries'i okurken iki soruyu sormamız gerekir. Birincisi, Türkiye bu hikâyeyi ne ölçüde paylaşıyor; burada&nbsp;hangi öğelerle iç içe geçiyor bu hikâye? İkincisi, ölümün bugünkü heryerdeliği, bugünün modem kültüründe kazandığı seyirlik&nbsp;nitelik, bu hikâyenin neresine ekleniyor? Ölüm sahneleri karşısında önce büyülenen, sonra bağışıklık kazanan seyircileri sarsmak&nbsp;için görüntülerdeki şiddet dozunun her geçen gün biraz daha artırıldığı, gazete ve televizyon kanallarının birbiriyle rekabet edebilmek için hep daha "canlı" ölüm görüntüleri aradığı bir dünyada,&nbsp;ölüm üzerinde bir yasak olduğundan söz edilebilir mi? Yılda birkaç kez "özel haber" adı altında bir Asya ya da Afrika ülkesinden&nbsp;naklen infaza maruz kaldığımız bir ortamda, ölümün bastırılmış&nbsp;olduğu söylenebilir mi? Yalnızca ölümü de değil, onunla birlikte&nbsp;yeraltına tıkılmış birçok karanlık içeriği de kışkırtan; dehşeti, tekinsizliği ve kiri yağmalayan bir kültürel ortamda bir inkârdan söz&nbsp;edilebilir mi? Edilebilirse nasıl?</p>

  <p>Önce Türkiye'nin farkını vurgulamalıyız. Burada maruz kaldığımız ölüm görüntülerinin çoğunda politik bir mesaj var. Bir sindirme politikası, bir tehdit havası, devlete kafa tutanı bekleyen tehlikeyi önceden sezdirmeye yönelik alaturka bir ibret hikâyesi, "yoldan saparsanız sonunuz böyle olur" mesajı, bir "Türk polisi yakalar" havası var. Cezaevlerine düzenlenen "Hayata Dönüş" operasyonu sırasında tutuşmuş insanlar, kömürleşmiş bedenlerle ilgili&nbsp;görüntülerin devletin kameralarından birkaç saat içinde her yere&nbsp;nakledilmiş olması başka nasıl açıklanabilir? Türkiye'de büyüyen&nbsp;her çocuk küçük yaştan itibaren gazete ve televizyonlarda eşkiyanın, şakinin, anarşistin ya da teröristin, adı dönemden döneme değişen bu aynı lanetli yaratığın ölüsünü görerek, başlangıçta yadırgadığı o "Dehşet!" imgesini kanıksamayı öğrenerek büyür. İnandırıcı bir ideolojiyle bile değil, çoğu zaman düpedüz yalanla kurulmuş bir politik mesajı; "hayat" sözcüğünü düpedüz ölümle, "şefkat" sözcüğünü düpedüz kıyıcılıkla özdeşleştiren bir devlet politikasını erken yaşta içselleştirerek, bu kıyıcılığa karşı çıkmak için&nbsp;kendine ya da başkalarına aynı ölçüde kıyıcı olmayı göze alamıyorsa hiçbir şeye bulaşmamak gerektiğini öğrenerek yetişkinliğe&nbsp;geçer. Bu yüzden siyasi cinayetlerin, faili meçhul ölümlerin ülkesinde ölüm görüntülerine daima bir siyaset korkusu da eşlik eder.</p>

  <p>Yine de Türkiye'de daima ağırlığını hissettirmiş bu politik içeriğin, daha modem bir hikâyenin içine eklemlendiğini de biliyoruz. Aries modem toplumun ölüme koyduğu yasağın, dinde dünyanın anlamsızlığının ifadesine, aile içindeyse kabullenilemeyen bir ayrılığa dönüştüğünden söz ediyordu. Modem toplumda zamanla "ben"in ölümü "sen"in ölümüne; başkasının, sevilen kişinin&nbsp;ölümüne dönüşmüştü. Bu ölüm, her ne kadar adlandırılmak istenmeyen bir şey olsa da, hayatın bütün anlamını alıp götüren bir&nbsp;ölümdü. Tam da burada Aries'in pek girmediği bir alandan, <span style="font-style:italic;">Batılının Ölüm Karşısındaki Tavırlarından</span> bu yana geçen çeyrek yüzyıl içinde daha görünür hale gelmiş bir başka şeyden, bastırılan&nbsp;ölümün hangi biçimlerde geri döndüğünden söz etmek gerekiyor.&nbsp;Çünkü bugünün modem kültüründe "senin ölümü"ndeki "sen",&nbsp;yani bu başkası, sevilen kişi olmaktan çıktı artık. Her gün seyrettiğimiz aşırı temsillerinde ölüm, bize gerçekten başkasının, hayatımıza hiçbir biçimde değmeyen, bize ahlaki, toplumsal ya da politik olarak daima uzak olacak kişinin, bir yabancının ölümü olarak görünür. Ölümüyle bu dünyanın anlamını da beraberinde götürecek, benliğimizde iyileşmez yaralar açacak bir başkası değil,&nbsp;tersine benliğimizi pekiştirecek, ahlaki ve politik reflekslerimizi&nbsp;güçlendirecek bir yabancıdır o. Gazete sayfalarındaki ya da ekrandaki cesetlere baktığımızda hep onu görürüz: Ya bir sapık, bir&nbsp;terörist, bir çılgın, bir cani, bir canavardır o ya da bir cinnet anının, bir gaflet anının, doğal veya toplumsal bir afetin, bir kazanın&nbsp;veya kendine yönelmiş kıyıcılığın kurbanı. Sabahtan akşama kadar ölümün temsilleriyle karşı karşıya kalırız ama hiçbirinde&nbsp;ölüm, insanın nihayet karşı karşıya kalacağı kaçınılmaz son değildir. Görüntülerin hiçbiri doğal bir süreç olan ölümü, hiçbiri eceli,&nbsp;hiçbiri faniliği içermez. Tersine hepsinde ölüm olağandışı bir olay,&nbsp;bir aşırılık, bir sapma, bir facia, bir skandal olarak temsil edilmiştir. Henüz bu ülkede, kendilerini seyreden milyonlarca seyircinin&nbsp;önünde başlarına kurşun sıkan, kendi ölümünü bir skandala çeviren televizyon sunucuları yok belki. Ama insanlar ölürken yanlarına yakınlarını değil de televizyon programcılarını çağırıyorlarsa&nbsp;örneğin, ya da televizyon programlarında kurulan telefon bağlantılarında kaybettikleri yakınlarından tuhaf bir sükûnetle söz edebiliyorlarsa, ya da tersine sevdiklerinin ölümünden bir yolsuzluktan&nbsp;ya da bir skandaldan söz ediyormuşçasına konuşabiliyorlarsa, bunun başlıca nedeni yası ifade etmenin toplumsal kanallarının tıkalı olması kadar, uzaktaki yabancı ölümden söz etme biçiminin insanın yakınlarının ölümünden söz etmesinin de meşru biçimi haline gelmesi değil mi?</p>

  <p>Skandal iki şeye yarar. Birincisi, ölümü canavarca bir ruhun, bir sapkınlığın, bir aşırılığın ifadesi olarak ya da nedeni belirsiz, faili meçhul bir felaket, sıradışı bir ölüm olarak gösterip toplumsal, ruhsal ya da politik içeriğinden arındırır. Trafik kazasını infaz anına, işkencede ölümü trafik kazasına, politik katliamı cinnet&nbsp;anma, iç savaşı cinayete, açlık grevinde ölümü intihara, yani doğal olmayan bütün ölümleri bir dehşet ekseninde birbirine eşitler.&nbsp;İkincisi, ölümü hayatımızın merkezine taşırken, bizi her gün sıradışı ölüm görüntüleriyle karşı karşıya bırakırken, aslında onu hayatımızın tümüyle dışına atmış olur. Artık o bizim için doğal bir&nbsp;son değil, bir sapmadır. Mutlaka evin dışında bir yere; tehlikeli&nbsp;kavşaklara, kaygan yollara, izbe sokaklara, ıssız mezralara, hapishane hücrelerine, aklın kıyılarına doğru itelenmiştir. Şehrin varoşlarına, ülkenin taşrasına, bambaşka kuralların geçerli olduğu uzak&nbsp;ülkelere, Afrika'ya, Arabistan'a, Afganistan'a sürülmüştür. Ölüm&nbsp;bizim için artık o ülkelerin kaderi, taşranın kuralıdır. Kovulduğu&nbsp;yere, modem uygarlığa geri döndüğünde bile hep o karanlık taşranın işareti, oradan sızmış akıldışı bir içerik olarak; bizim için sıradışı, şok edici, travmatik, onlar içinse sıradan olan bir dehşetin&nbsp;simgesi olarak görülecektir.</p>

  <p>Ölümü hep uzak mekânlara sürme ısrarının ardında, aslında onu zamanın dışına sürme isteği var. Zaman duygusunun, gelip&nbsp;geçiyor olma duygusunun önemsiz olduğu bir dünyada herkes her&nbsp;zaman çocuktur, öyle de kalmalıdır. Bu yüzden önümüzde akıp giden bütün ölüm görüntülerini, bütün bu aşırı malzemeyi, bir çocuk çizgi filmlerde patlayan bombalan, yıkılan evleri, delik deşik,&nbsp;eğri büğrü, yassılmış figürleri nasıl seyretsin istiyorsak öyle seyrederiz. Büyülenmeyle kayıtsızlık arasında gidip gelen bir tepkiyle, tekdüze hayatımızı renklendiren suçlu bir hazla, yabancının&nbsp;ölümünün hayatımızdan hiçbir şeyi çekip alamayacağından emin&nbsp;olmanın verdiği kayıtsızlıkla algılarız. Daha da önemlisi, artık bir&nbsp;skandaldan ibaret kalan ölümü seyrederken, öyle aşın değil, böyle sıradan bir hayat sürmekten, öyle anormal değil, böyle normal&nbsp;bir vatandaş olmaktan huzur duyacağızdır. Yalnızca politik ölümlerden de söz etmiyorum. Bali koklamış gencin, boğazını bıçakla&nbsp;deşip kendini bir apartmanın çatısından boşluğa fırlattığını görmek, bizi bu tür acılara daha duyarlı kılmaz. Tersine, şehirde kol&nbsp;gezen tehlike karşısında kendi evimizin en emin, kendi hayatımızın en tehlikesiz yer olduğu duygusunu pekiştirir. Ama ölümün&nbsp;skandallaştırılmasına tersinden de bakmak gerekir. Bütün bu vahşi görüntüler kaçınılmaz son olan ölümü sıradışı bir dehşet olarak&nbsp;hayatımızın dışına atmakla kalmaz, aynı zamanda kaçırılabilir bir&nbsp;şey olan toplumsal dehşeti de sıradan, öyleyse kayıtsız kalabileceğimiz bir şeye dönüştürür.</p>

  <p>Aries'in yasağın öbür yüzüne pek girmediğinden söz etmiştim. Yine de kitabında, bastırılanın bir başka düzlemde nasıl geri döndüğüyle ilgili ipuçları da yok değil. Ölüme konan yasağın itaatsizliği de beraberinde getirdiğinden, Avrupa'da on altıncı yüzyıldan&nbsp;on sekizinci yüzyıla uzanan dönem boyunca ölümle erotizmin iç&nbsp;içe girdiğinden, on sekizinci yüzyılda başta Marquis de Sade'ınkiler olmak üzere bazı edebiyat yapıtlarında ölümün tıpkı cinsel birleşme gibi insanı gündelik hayatından, akılcı bir toplumdan, tekdüze bir yaşantıdan kopartıp akıldışına götüren bir ihlal olarak düşünülmeye başladığından söz eder örneğin. Tanıdıklığından sıyrılan ölüm hayal dünyasında bu kez erotizmle ittifak kurmuştur. <span style="font-style:italic;">Batılının Ölüm Karşısındaki Tavırları'nın</span> yayımlanmasından bu yana geçen çeyrek yüzyıl bizi bu ittifakın niteliği üzerine daha ayrıntılı olarak düşünmeye zorluyor. Çünkü ölüm karşısındaki tavrın artık yasak-itaatsizlik, yasa-ihlal, bastırma-inkâr ikilikleriyle&nbsp;açıklanamayacak bir yanı var. Bu itaatsizliğin sanat ya da edebiyattan çok, kitle iletişim araçlarının yöntemleriyle yapıldığı bir&nbsp;dönemde özellikle geçerli bu.</p>

  <h3 class="sigil_not_in_toc" style="text-align: center;"><a id="bookmark2"></a>III.</h3>

  <p>İngiliz antropolog Geoffrey Gorer, Aries'in kitabının yayımlanmasından yirmi yıl önce 1955'te "Ölümün Pornografisi" adlı bir yazı yazmıştı. Bundan on yıl soma da <span style="font-style:italic;">Death, Grief and Mourning&nbsp;</span>(Ölüm, Keder ve Yas) adlı kitabını yayımladı.<a href="../Text/dipnot.xhtml#dipnot.2.2" id="d.2.2"><sup>2</sup></a>&nbsp;Kitap, İngiltere'de&nbsp;insanların ölüme bakışlarının nasıl değiştiğini ortaya koymak&nbsp;amacıyla farklı toplumsal sınıflardan kişilerle yapılmış bir araştırmanın sonuçlarını içeriyordu. Aries'in de kaynakları arasında geçen, kitabının "Yasaklanmış Ölüm" adlı bölümüne esin kaynağı&nbsp;olan bu iki çalışmada şunu söyler Gorer: İçinde yaşadığımız yüzyılda yas hem toplumsal hem de bireysel olarak inkâr edilir. Çünkü eğlence ahlakının, bu hayatın her ne olursa olsun zevk alma&nbsp;üzerine kurulu etik görev anlayışının, başkalarının keyfini kaçıracak hiçbir şey yapmama yönündeki buyruğun, yükümlülüğe dönüşmüş mutluluk hakkının ihlalidir yas. Ölümü utanç ve tiksinti&nbsp;kaynağı olarak gören toplum, yası da ruhsal bir zorunluluk olarak&nbsp;değil, bir zaaf, dahası bir maraz olarak görür. Yastaki kişiye hoşgörüyle ama sanki sakatmış gibi davranılmasının nedeni de budur.</p>

  <p>Gorer'ın tespitleri arasında daha önemlisi şu sanırım: Yirminci yüzyılda ölümle cinsellik yer değiştirmiştir. Ölüm hayatımızdan&nbsp;kovulurken ondan boşalan yeri cinsellik almış, ya da cinsellik tabu olmaktan çıkınca onun yerine ölüm tabulaştırılmıştır. Nasıl önceki iki yüzyıl cinsel birleşme ve doğumu utanç verici, tiksinilecek şeyler olarak, gizlilik ve suçluluk duygusuyla algılamışsa, yirminci yüzyıl da ölümü öyle algılar. Artık suçlu bir hazla yüklü&nbsp;olan cinsellik değil, ölümdür. Gorer'ın "ölümün pornografisi" olarak adlandırdığı şey de budur. Suudi Arabistan'da yapılan baltalı&nbsp;infazların televizyon ekranlarından gösterilen görüntülerini hatırlayın burada. Cellat darbesini indirir, bunu görürüz, tekrar tekrar&nbsp;gösterilen görüntüyü defalarca seyrederiz, ama tam kurbanın başı&nbsp;gövdesinden ayrılacaktır ki ekranın o bölümü, yalnızca o bölümü,&nbsp;bir zamanlar çıplak kadın resimlerinde cinsel organları kapatan siyah bantları andırır bir gölgeyle karartılır. Ölüm, bu anlamıyla&nbsp;cinselliğin yerini almıştır.</p>

  <p>Günümüz insanının ölüm karşısındaki tavrına, bu tavrın içerdiği ikiliğe işaret ettiği için, pornografi doğru kavram. Çünkü hem yasağı hem de ihlali içerir pornografi. İhlalin (Aries’inkinden&nbsp;farklı bir vurguyla) aynı zamanda bir kışkırtma üzerine kurulu olduğuna işaret eder. Bir başka deyişle metaforunu cinsellikten almış bir ölüm söz konusudur burada. Ama bu cinselliği yalnızca&nbsp;bastırılmış, yasaklanmış, üzeri örtülmüş bir şey değil, aynı zamanda Foucault'nun sözünü ettiği türden gizli bir haz bölgesi, bir&nbsp;itiraf konusu olarak söze dökülmeye zorlanmış, kışkırtılmış bir&nbsp;cinsellik olarak da düşünmek gerekir. Ancak o zaman bugünün&nbsp;toplumunun ölüm görüntülerini neden sürekli çoğalttığını, ölüm&nbsp;karşısında yaşanan suskunluğu neden bir başka düzlemde bozduğunu, insanları ölümü daima bir aşırılık olarak, bir skandal olarak,&nbsp;sıradışı bir felaket olarak temsil etmeğe kışkırttığını anlayabiliriz.&nbsp;Birbiriyle çelişiyormuş gibi görünen, aslında birbirini besleyen iki&nbsp;tavır var burada. Modem deneyimin iki yüzü: Bir yanda yası mutluluk, görev ya da sağlık adına reddetmek, yakınlarımızın değil&nbsp;ölümüne hastalığına bile tahammül edememek, çocuklara ölümden söz etmenin dilini bir türlü bulamamak varsa, öbür yanda bizde hiçbir kederi harekete geçirmeyen, yasın kırıntısına bile izin&nbsp;vermeyecek sıradışı bir ölümü, vahşi bir cinayeti, akılalmaz bir&nbsp;cinnet anını tıpkı bir zamanlar cinsellikte olduğu gibi biraz tiksinip biraz gözlerimizi kaçırarak, ama büyük bir merak ve hazla&nbsp;seyretme isteği var.</p>

  <p>Ölüm karşısındaki bu ikili tavır, aslında bugünün kültürel ortamının çelişkili doğasını da açığa vuruyor. Seyirlik toplum önce ışıltılı nesneler yaratarak işe başladı; etrafına ışık saçan, göz kamaştıran, parıltılı nesneler. Ölümün, dehşetin, tekinsiz olanın bastırıldığı, her şeyin üzerinin yaldızla kaplandığı, piyasaya sunulan&nbsp;nesnelerin bunu başardıkları ölçüde çekici, ayartıcı, tüketilebilir&nbsp;olduğu bir an vardı başlangıçta. Ama bugün artık seyirlik dünya&nbsp;ışıltılı olan kadar, karşıtını da içinde taşıyor. Bilincimizin en alt&nbsp;katmanlarındaki karanlık içerikleri, bastırılmış enerjileri, yıkıcı&nbsp;dürtüleri; ucube, sakil ya da iğrenç olanı da yaldızla kaplayabiliyor. Evet, bastırılan bir başka düzlemde geri dönüyor bugün, ama&nbsp;şu da var: Bastırılan geri döndüğünde hiçbir zaman bastırıldığı&nbsp;şey olarak geri dönmez; o artık başka bir şeye dönüşmüştür. Günümüz insanının ölüm karşısındaki tavrını bu yüzden yalnızca&nbsp;"yasak" ya da yalnızca "bastırma" kavramıyla açıklamak mümkün&nbsp;değil. Ama yasakla kışkırtılmışlık arasındaki dengede sınıfsal bir&nbsp;yan olduğunu da görmek gerekir. Dehşetengiz ölüm görüntüleri&nbsp;neden hep uzaktaki fakir ülkelerden derlenir? Neden üçüncü sayfaların cinnet ve cinayet haberleri, sayısal olarak değilse de kültürel olarak azınlık muamelesi gören, kendi başına bir güçsüzlük ve&nbsp;akıldışılık olarak, bir tiksinti ya da utanç kaynağı olarak görülen&nbsp;yoksulluktan derlenir? Ölüm bizden uzak olmalıdır. Yoksullardan&nbsp;duyulan korkunun nedenini burada aramıştı Battaille. "Zenginlerin işçilerden korkması, küçük burjuvaların işçileşme tehlikesi&nbsp;karşısında içine düştükleri panik hali, onların gözünde yoksul insanların ölüme daha yakın olmalarındandır." Böyle diyordu <span style="font-style:italic;">Edebiyat ve Kötülük'te:</span> "Hatta kimi kez pisliğin, güçsüzlüğün, kargaşanın ölüme götüren izbe sokakları, bizleri ölümün kendisinden&nbsp;daha çok tiksindirir.”<a href="../Text/dipnot.xhtml#dipnot.2.3" id="d.2.3"><sup>3</sup></a></p>

  <p>Tiksindirir, bu yüzden de daha çok haz verir. Bu toplum savaşta ölen askerlerin ölümünden bir mit, ünlü yıldızların ölümünden bir kült çıkarmaya devam edecek. Hepsinde ölüm yabancı, hepsinde bir inkâr var. Ama bugünün pornografik ölümlerinin esas&nbsp;malzemesini kültleşen ölüler, muhteşem cenazeler ya da anıtsallaşmış kabirlerdense kamuoyunda teşhir edilen sahipsiz cesetlerden alması tesadüf değil. Barış Manço'nun cenazesiyle bir üçüncü&nbsp;sayfa kahramanının parçalanmış bedeni arasındaki, Vehbi Koç'un&nbsp;naaşıyla Feri Cansel'in morg çekmecesine tıkıştırılmış cesedi arasındaki farkın esas nedenini burada aramak gerekir.</p>
</body>
</html>
