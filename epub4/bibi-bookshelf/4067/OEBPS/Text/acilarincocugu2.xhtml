<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/stylesheetyeni.css" rel="stylesheet" type="text/css" />
</head>

<body>
  <p>Bense orada suçluluktan çok, mağduriyet duygusunun ağır bastığını, toplumun kendini suçlu bir yetişkinden çok, acılı bir çocuk olarak gördüğünü düşünmüştüm. İnsanlar kendilerini zalim&nbsp;(dolayısıyla da suçlu) bir yetişkin olarak çocuğun karşısına değil,&nbsp;mazlum (dolayısıyla da mağdur) bir çocuk olarak onun yerine&nbsp;koymuşlardı. Onun suretinde kendi acılarını seyrediyor, onun şahsında aslında kendilerine acıyorlardı. Merkezinde kederli bir çocuk yüzünün yer aldığı bütün savaş, felaket ya da acı görüntülerinde vardır bu. Hepsinde çocuk yüzü, büyüklerin kendi acılarının&nbsp;en kestirme ifadesi olarak dolaşıma girer. Ama hep bir anlam fazlası da vardır orada. Aslında bu yüz bize acıyı değil, hak etmediği halde acıya maruz kalmış olmayı anlatır. Masum olduğu halde&nbsp;mağdur olmuşluğun, suçsuz yere cezalandırılmışlığın, adil olmayan bir yasanın kurbanı olmanın simgesidir orada çocuk. Görüntüye bir de ikinci anlam eşlik eder. Onu seyredenler için aynı zamanda bir direnci temsil eder acılı çocuk. Erken yaşta yaşanmış&nbsp;onarılmaz bir dehşet duygusu, koyu bir çaresizlik ya da kendini er&nbsp;geç ifade edecek ürkütücü bir hınçtan çok, her şeye rağmen korunmuş bir onura işaret eder. Derinden yaralıdır, çocuk yaşta örselenmiştir, ama buna rağmen (sanki tam da bu yüzden) ona kötü&nbsp;davranan dünyaya inat yıkılmamış, ayakta kalmıştır. Her şey sanki bir anda tersine dönmüştür. Zalim bir dünyada erken yaşta yaşanan acı şimdi karşımıza onurun, erdemin, iyi yürekliliğin kaynağı olarak çıkıyordur.</p>

  <p>Kartpostaldaki çocuğun sarışınlığına gelince. En azından bu örnekte, Türk toplumu kederli çocuk kahramanını, ona kendi çocuk kalmışlığının gerçek nedenlerini, örneğin Doğululuğunu, geri ve yoksul bırakılmışlığını hatırlatan kendi kavruk çocuklarında&nbsp;değil, bilmediğimiz bir nedenden acı çeken bu Batılı oğlan çocuğunun yüzünde bulmuş gibidir. Tıpkı çocuk kitaplarındaki güleryüzlü sarışın çocuklar gibi, tıpkı bebek maması ya da çocuk bezi&nbsp;reklamlarına çıkan mavi gözlü tombul çocuklar gibi, tıpkı Yeşilçam'ın temiz yüzlü sokak çocukları gibi, tıpkı Ömercik, Sezercik&nbsp;ya da Yumurcak gibi bu yüz de bütün yetimliğine rağmen, çocuk&nbsp;yaşta acı çekmiş olmanın yol açabileceği her türlü ruhsal kirlenmeden, hınçtan ya da şiddetten arınmıştır. Acıya eşlik eden bütün&nbsp;olumsuz duygulardan arındırıldığı, kederli ama dirençli, çileli&nbsp;ama onurlu bir imgede dondurulduğu ölçüde de toplumsal acının&nbsp;metaforu olabilmiştir.</p>

  <h3 class="sigil_not_in_toc" style="text-align: center;">II.</h3>

  <p>Gözü yaşlı çocuk posteri, bu ülkede popüler olmuş acılı çocuk yüzlerinin ne ilki ne de sonuncusuydu. Türkiye'nin şehirli popüler&nbsp;edebiyatın ilk örneklerinde de rastlarız bu yüze. Kemalettin&nbsp;Tuğcu'nun romanlarının neredeyse tamamı, iyi geçirilmiş bir çocukluğun ardından büyük şehirde yapayalnız kalmış, boynu bükük oğlan çocuklarını; çileli kahveci ya da demirci çıraklarını,&nbsp;bahtsız küfeci ya da gazeteci çocukları anlatır. Bu çocukların hemen hepsi, başlarına sonradan gelmiş bir felaket yüzünden acı çekerler. Hemen hepsi bir biçimde yetim kalmıştır; babalan ya gerçekten ölmüş ya da fiilen güçten düşmüş, iflas etmiş ya da hapishaneye girmiştir. Anne daima iyi ama güçsüz, küçük kızkardeş daima hastadır. Israrla hep aynı kalıbı izleyen bu romanlar, oğlan çocuğunun acımasız şehir ortamında erken yaşta vesayet üstlenmesinin, parçalanmış ailesini yeniden bir araya getirmesinin, kendine bir baba ya da usta bulmasının ya da kendi ustalaşma sürecinin&nbsp;hikâyesidir. Bu değişmeyen hikâyeyi anlatırken iki şeyi yüceltir&nbsp;Tuğcu. Birincisi, acıya tahammül. İkincisi, çocukluk. Acıya tahammülün karşımıza bir milli değer olarak çıktığı, acıyla çocukluğun mutlak bir biçimde özdeşleştirildiği bu sahnede, ülkenin&nbsp;bütün erdemlerinin gerçek sahibi olarak belirir çocuk. Karşımızda&nbsp;daima kötü muamele görmüş ama onurlu, örselenmiş ama vicdanlı, mazlum ama hakikatli, mahzun ama iyi kalpli çocuklar vardır.&nbsp;Bu yüzden de bütün bu romanlar büyükleri doğru yola çağıran,&nbsp;kalbi buz tutmuş ihtiyarların kalbini kazanan, haylaz zengin çocuklarını ıslah eden, cin gibi akıllı, ince duygulu, iyi huylu yoksul&nbsp;çocuğun zaferiyle sonuçlanır. Büyük laflarla, manidar cümlelerle,&nbsp;hep dolu dolu konuşan bu büyümüş de küçülmüş çocuklar bize&nbsp;büyüklerin avutulmaya muhtaç, çocuklarınsa avutmaya kadir olduğu bir dünyanın kapılarını aralarlar. Bir şey daha yaparlar: Bize erken yaşta maruz kalınan yokluğun, çocuk yaşta çekilen çilenin, yaşamın başlarında göğüslenen kötülüğün iyileştirici bir yanı&nbsp;olduğunu; acıdan erdem, yokluktan onur, kötülükten iyilik doğacağım müjdelerler. Bu romanların değişmeyen yanı da budur. Koşullar ne kadar kötü olursa olsun, azmi sayesinde yokluğu aşacak,&nbsp;şerefli, haysiyetli, örnek bir insan olacaktır acılı çocuk.</p>

  <p>60'lar boyunca ve 70'lerin başında çevrilen Ayşecik filmleriyle (bunların ilki de bir Tuğcu uyarlamasıydı) onu izleyen Ömercik, Sezercik ve Yumurcak filmlerinin bu ülkede yalnızca çocuklar tarafından değil, büyükler tarafından da çok sevilmesinin nedeni bu olmalı. Bu filmlerin çoğunda, kötülüklerle dolu büyük şehrin ortasında öksüz veya yetim kalmış ya da her an öksüz veya yetim kalma tehdidi altında olan çocuk, erken yaşta hak etmediği bir acıyla savaşmak zorunda kalıyordu. Ama büyük şehrin henüz güçsüzler için tam bir çaresizlik anlamına gelmediği bir dönemin ürünü olduklarından, tıpkı Tuğcu'nun romanlarında olduğu&nbsp;gibi, dökülen onca gözyaşına rağmen çocuğun zaferiyle biterdi bu&nbsp;filmler. Büyümüş de küçülmüş yavru melek Ayşecik ya da aslan&nbsp;parçası Sezercik sonunda aklını kullanarak, yoksul mahallelinin&nbsp;de desteğiyle haksızlıklara göğüs gerer; babasını hapishaneden,&nbsp;annesini hastaneden, nihayet ailesini parçalanmaktan kurtarır, daha olmadı kendisine sıcak (çoğu zaman da varlıklı) bir yuva bulurdu.</p>

  <p>Ebeveynlerin kurtarılmaya muhtaç, çocuğunsa kurtarıcı olarak göründüğü bütün Yeşilçam filmlerinin değişmez kalıbıdır bu. Seyirci olarak bizler haksızlığa karşı mücadele eden, adalet dağıtan,&nbsp;küçük yaşta yuvanın bekçiliğini üstlenmiş kahraman çocukla özdeşleşirken aslında kendi çocuk kalmışlığımıza ağlar, ama aynı&nbsp;zamanda orada büyüklere hiçbir zaman nasip olmayacak bir kuvvet de buluruz. Çocuğuzdur, ama büyükleri kötülükten kurtarma,&nbsp;haksızlıklara karşı adaleti temsil etme, şu hoyrat dünyaya direnme&nbsp;görevi bize verilmiştir. Çocuk olmamıza rağmen, aslında tam da&nbsp;çocuk olduğumuz için. Çocukların bilgeliği, fedakârlığı ve direnci temsil ettiği bütün bu filmler aslında büyüklerin kendi kötü yazgılarını, ailevi olduğu kadar toplumsal da olan kendi iktidarsızlıklarını, kısacası kendi çocuk bırakılmışlıklarını sevme çabasının&nbsp;ifadesidir. Birçok masalda da rastlanan, romantik edebiyatın ise&nbsp;yepyeni bir hâle kazandırdığı kurtarıcı çocuk imgesinin Türkiye'nin şehirli popüler kültüründe bu kadar ısrarla yinelenmesinde;&nbsp;insanların bu çocuk kalmışlıkta yerli bir haysiyet, bir yavru meleklik, bir "çıtı pıtı" erdem görme ısrarında; kuşkusuz bu toplumun modem Batı karşısındaki kendi çocuk kalmışlığıyla başetme,&nbsp;kendini gülünç ve güdük bırakmış bu yazgıyı sevilebilir bir şeye&nbsp;dönüştürme, Batı'nın tuttuğu aynada beliren çocukluk imgesini&nbsp;tersyüz etme çabasının payı var. Ama her şeyden önce o aynada&nbsp;beliren "çocuk toplum" imgesini kabullenmesinin payı var. Bu&nbsp;yüzden de bu filmlerde ısrarla hep aynı sahne kurulur. Yetersizlik&nbsp;duygusunun masumiyetle, masumiyetin kurtarıcılıkla özdeşleştirildiği bu sahnede her türden yozlaşmışlığın; insanların ahlakını&nbsp;bozan paranın, şımarık zenginlerin, pavyonların ve batakhanelerin&nbsp;karşısına küçük düşürülmüş bir yerel erdemin, bir arınma imkânının simgesi olarak çıkar acılı çocuk. Sonunda zafere ulaşan çileli&nbsp;çocuğun hikâyesi aracılığıyla orada büyükler, maruz bırakıldıkları bu aşılmaz yoksunluktan milli ve Doğulu bir gurur türetmeyi&nbsp;başarırlar: Erken yaşta büyümek zorunda kalmak (yani çocukluğunu yaşamamak, bu yüzden de hep çocuk kalmak) bize yalnızca&nbsp;acı değil, aynı zamanda kuvvet de verecektir.</p>

  <h3 class="sigil_not_in_toc" style="text-align: center;">III.</h3>

  <div>
    <div>
      Ağlayan çocuk posteri, bu toplumun kötü yazgısını sevme çabasındaki yeni bir evrenin habercisiydi. 80'lerde yaşanan "acı" patlamasının ilk örneklerinden biri. Nitekim "acıların çocuğu" kavramı da adını, 80'lerin ortalarında bir çocuk şarkıcının, Küçük Emrah'ın aynı adla filme de çekilen şarkısından aldı. Küçük Emrah için yine o yıllarda çekilen Boynu Bükükler filmi de imgeyi pekiştirmiş olmalı. Türk toplumu, askeri bir darbenin ardından, adil olmayan bir siyasi iktidarın karşısında kendini bir kez daha çocuk konumunda bulduğu, bu yazgıyı bir kez daha sevmek zorunda bırakıldığı 80'lerde, yalnızca gözü yaşlı çocuk yüzlerini, yalnızca çığlık çığlığa acıdan söz eden çocuk şarkıcıları değil, büyük şehrin bir kez daha acıyla, acının da çocuklukla özdeşleşleştiği bütün bu sahneyi çok sevdi. Aslında yalnızca Küçük Emrah'tan ya da sayıları ve kazançları arttıkça kederleri hızla arsızlığa dönüşen çocuk şarkıcılardan da söz etmiyorum. Yalnızca dayatılan bir endüstriden&nbsp;değil, acılı çocukta bir kez daha kendi kudretsizliğinin izlerini bulan, bu güçsüzlüğü bir kez daha bir milli erdeme dönüştürmeye çalışan, maruz kaldığı acıyı bu kalıbın içine yerleştirmeye hazır bir&nbsp;toplumdan da söz ediyorum. Kendimizi de toplumdan öyle net&nbsp;çizgilerle ayırmayalım. Oğuz Atay'ın hayat bilgisinden yoksun,&nbsp;beceriksiz ve çocuk kalmış kahramanlarına, Ece Ayhan'ın "devlet&nbsp;dersinde öldürülmüş" çocuklarına, "orta ikiden ölerek ayrılan çocuklarına, "solgun bir halk çocukları ayaklanması"na o yıllarda&nbsp;gösterdiğimiz ani ilginin ardında da benzer bir şey yok mu?
    </div>
  </div>

  <p>Gözü yaşlı çocuk posteri, acıyı uzun bir dönem boyunca temiz yüzlü "iyi aile çocuklarının, acımasız şehrin bu Batılı kurbanlarının, Ayşecik'lerin, Ömercik'lerin, Sezercik'lerin yüzünde sevmiş&nbsp;bu toplumun belki de son kederli sarışın çocuk kahramanıydı.&nbsp;Tuğcu'nun kimsesiz çıraklarından Yeşilçam'ın yetimlerine, kederli çocuk kartpostallarından 80'lerin "acıların çocuğu" imgesine kadar aslında kalıbın ana hatları pek değişmedi. Yalnız 80'lerin ortalarında Türkiye'nin kendi Doğulu yüzünü, kendi taşrasını, şehirlerde biriken Kürtleri, ama aynı zamanda onların yazgısının alınıp&nbsp;satılabilir bir şey olduğunu keşfetmesiyle birlikte, kalıbın içine&nbsp;yeni bir içerik sızmaya başladı. Kederli çocuk daha kara, daha esmer, nihayet daha delikanlı bir çehreye kavuştu. Ömercik'in artık&nbsp;kimseye pek inandırıcı gelmeyen sarışın neşesi geride kalmıştı.&nbsp;Yine de şu hiç değişmedi: Acıların çocuğu, horlanmış çocuğun zafere ulaştığı andan geriye dönülerek kurulmuş bir hikâye oldu&nbsp;hep. Bize acıların çocuğu olarak sunulan, aslında bu çileli kavruk&nbsp;yüzün büyük şehirde başarıya ulaştığı, bir aileye değilse de paraya kavuştuğu, kendi Doğulu yazgısından "yırttığı" anda çekilmiş&nbsp;fotoğrafıydı. Biraz da bu yüzden bu acılı yüz, tıpkı Tuğcu'nun romanlarında ya da Yeşilçam filmlerinde olduğu gibi, acıya eşlik&nbsp;eden onca olumsuz içeriğe rağmen temiz, masum, onurlu bir imge olarak kalabildi. Acıların çocuğu acımasız büyük şehir ortamında babasız, evsiz ve yolsuz kalmıştı; ama tam da bu yüzden&nbsp;hem mağdur hem masum, hem kırılgan hem dirençli, hem çocuk&nbsp;hem delikanlıydı.</p>

  <p>İmgenin zamanla politik bir vurgu kazandığını, esas gücünü bu ülkede yaşanan haksız savaştan aldığını da unutmayalım. Çocuğun yetimliği gerçek bir babadan yoksun olmaktan çok, adil bir&nbsp;babadan yoksun olmaktan kaynaklanıyordu. Bu yoksunluk ise&nbsp;inanılırlığını, haksız yere çocuklarına kıyan baba imgesiyle suçsuz&nbsp;yere cezalandırılmış çocuk imgesinden, haksız yere halkına kıyan&nbsp;devlet imgesiyle suçsuz yere cezalandırılmış halk imgesinden aldı. Böylece, aşağı yukarı aynı yıllarda ortaya çıkan "acıların kadınının, ona adını veren şarkıcı Bergen gibi kısa ömürlü olmasına&nbsp;rağmen (kocası sonunda gerçekten öldürdü Bergen'i), acıların çocuğu Türk kültür hayatında uzunca bir ömür sürdü. Şarkısı söylendi, şiiri yazıldı, filmi yapıldı. Uzun bir dönem boyunca yalnızca&nbsp;çocuk şarkıcıların değil, neredeyse bütün taşralı erkek yıldızların&nbsp;yüzünde ondan bir iz vardı. Horlanan oğlanın şehrin şımarık kızlan için bir arınma fırsatı olduğu, onlara çoktan geride bıraktıkları masumiyetle birlikte mutluluk imkânını da armağan edeceği,&nbsp;90'ların birçok filminin tekrarlayan temalarından biriydi.<a href="../Text/dipnot.xhtml#dipnot.3.2" id="d.3.2."><sup>2</sup></a></p>

  <h3 class="sigil_not_in_toc" style="text-align: center;"><a id="bookmark1"></a>IV.</h3>

  <p>Aslında beni bu yazıda imgenin tarihinden çok, yalana dönüştüğü an ilgilendiriyor. Acıların çocuğu 80'lerde yaşadığı patlamanın ardından bir on yıl içinde kültürel dokunun içindeki ana ipliklerden&nbsp;biri olmaktan çıkıp piyasadaki yüzlerce farklı imgeden biri haline&nbsp;geliverdi. Eski popülerliğini, daha önemlisi eski inanılırlığını kaybetti. Ama bunda yadırgatıcı bir yan da var. Çünkü bu değişim tam&nbsp;da bu ülkede acının, çocukların yüzünde en görünür hale geldiği,&nbsp;büyük şehrin sokaklarının haksız yere mağdur olmuş, öksüz ve&nbsp;yetim kalmış çocuklarla dolduğu sırada gerçekleşti. Tuhaf bir biçimde imge, işaret ettiği şeyin kendisiyle karşı karşıya geldiğinde,&nbsp;belki biraz da bu yüzden inanılırlığını kaybediverdi. Daha da&nbsp;önemlisi, gazetelerde ve televizyonda her an karşımıza çıkan "çocuk şiddeti" haberleriyle birlikte çocuk yüzü acıyı simgeler olmaktan çıktı. Adil olmayan bir dünyada erken yaşta darbe yemiş,&nbsp;ama buna rağmen adalet dağıtan kırılgan çocuk imgesi, şehir hayatının önünde bir tehdit olarak dikilen, her an suç işlemeye hazır,&nbsp;tehlikeli ve yıkıcı bir imgeye bıraktı yerini. Uzun yıllar milli bir&nbsp;yetimlik duygusunun, yoksunluktan beslenen Doğulu bir gururun&nbsp;simgesi olan, bu toplumun pek sevdiği bu mağdur romantizminin&nbsp;merkezindeki çocuk bu kez bambaşka yönüyle, bir korku nesnesi&nbsp;olarak, bir dehşet figürü olarak çıktı karşımıza.</p>

  <p>Yadırgatıcı olan şu: Sokak çocukları kamuoyunun gündemine aslında acıların çocuğu imgesinin popülerleştiği yıllarda girmişti.&nbsp;Ama bu çocukların toplumca paylaşılan bir acının temsili, milli&nbsp;bir yokluk duygusunun timsali olamayacakları başından belliydi.&nbsp;Her ne kadar kendilerine başlangıçta bir acıma duygusuyla yaklaşıldıysa da, sokak çocukları aslında başından itibaren acı çektikleri için değil, suç işledikleri için, adaletsiz şehrin kurbanı oldukları için değil, tersine şehri tehdit ettikleri için, kısacası ilk başlarda&nbsp;haber dergilerinde anıldıkları adla "suçlu çocuklar" oldukları için&nbsp;gündeme geldiler. Yani bu çocuklar başından itibaren "acıların çocuğunu tanımlayan masumiyetten, büyük şehirde babasızlıklarına rağmen ayakta kalmış olmanın verdiği onurdan, gücünü acıya&nbsp;tahammül etmiş olmaktan alan bir haysiyetten yoksundular. Onlarda kötü kader Tuğcu'nun köprüaltı çocuklarında, Yumurcak'ta&nbsp;ya da Küçük Emrah'ta olduğu gibi delikanlılığa değil, nedense&nbsp;hep suça açılıyordu. Bu yüzden de onlar bir üçüncü sayfa dehşetinin muhtemel özneleri olarak daima kötülükle birlikte anıldılar.&nbsp;Sokak çocukluğundan şarkıcılığa yükselen Doğuş da buna dahil.&nbsp;Gözlerinde birkaç damla yaş kederli şarkılar söylerken, az kalsın&nbsp;Reha Muhtar bile çileyi başarıya dönüştürmüş bu çocuğu bağrına&nbsp;basacaktı. Ama kötü sicilin, hırsızlıkların, suçun ortaya çıkması&nbsp;fazla zaman almadı; hikâye tam açıldığı anda bitiverdi. Sokak çocukluğu sınıfsal bir korku kaynağı olmaktan çıkıp milli bir acıların çocuğu imgesine bir türlü terfi edemedi.</p>

  <p>Acıların çocuğu imgesinin masumiyetiyle sokak çocuklarının suçluluğu arasındaki örtüşmezlik, imgeyle gerçeği arasındaki bu&nbsp;karşıtlık, bize iki şeyi gösteriyor. Birincisi, "acıların çocuğu" aslında bir yalandı. Çünkü kendini ancak mazlumluğun gerçek nedenlerini, ardındaki gerçek çatışmayı, ona eşlik eden dehşeti, ama&nbsp;aynı zamanda orada biriken hıncı gizleyerek masum bir imgeye&nbsp;dönüştürebiliyor, acıyı ancak bu şekilde sevilebilir kılıyordu.<a href="../Text/dipnot.xhtml#dipnot.3.3." id="d.3.3"><sup>3</sup></a><sup>&nbsp;</sup>İkincisi, Türkiye'de bir dönem sona erdi. Bu ülkede acının yetim&nbsp;kalmış şehirli çocuklar tarafından, sonunda örnek bir insan olmayı başarmış hakikatli çıraklar tarafından, büyük şehirde yolunu&nbsp;bulmuş taşralı çocuklarca temsil edildiği dönem geride kaldı.&nbsp;Çünkü, her ne kadar yalanı içinde barındırsalar da bu imgeler inanılırlıklarını, taşranın henüz olanca gerçeğiyle, bütün şiddeti ve&nbsp;yoksulluğuyla büyük şehre boşaltılmamış olduğu, yoksulluğun&nbsp;henüz kitlesel bir tehdit olarak algılanmadığı bir dönemden alıyordu. Yoksul çocuğun iyi kalpli ustaların ya da yoksul mahallelinin yardımıyla, bilgece davranarak, aklını kullanarak, şiddete&nbsp;bulaşmadan zafere ulaşacağı yolundaki hikâye bugün yalnızca tutumluluk fikrinden çoktan vazgeçmiş orta sınıf için değil, yoksulların kendisi için bile pek inandırıcı değil. Sefaletin empatiyle&nbsp;yaklaşılacak bir şey olarak değil, korkulacak bir şey olarak algılandığı; yoksulluğun acımasız bir kaderin görünümü olarak değil,&nbsp;düpedüz kişisel bir beceriksizlik olarak görüldüğü günler bunlar.</p>

  <p>Bu yüzden bugünün popüler imgelemi esas malzemesini acılı hikâyelerden değil, büyük gazetelerin tamamına yön veren üçüncü sayfalardan, haber programlarının neredeyse tamamına hakim&nbsp;olan "reality show"lardan alıyor. Çünkü onlar bize çileli yoksulların tehlikeli bir kitleye, mağduriyetin hınca, acının suça dönüştüğü andan söz ediyorlar.</p>

  <h3 class="sigil_not_in_toc" style="text-align: center;">V.</h3>

  <p>Yine de şu soruyu sormak gerekir: Uzun yıllar masumiyetle, kırılganlıkla özdeşleştirdiğimiz çocuğu nasıl oluyor da kolayca bir korku nesnesi olarak algılayabiliyoruz bugün? Sokak çocukları&nbsp;karşısında hissedilen sınıfsal korku hangi eski korkularla iç içe&nbsp;geçiyor? Tekinsizliğin bir çocuk tarafından temsil ediliyor olması&nbsp;ne demek?</p>

  <p>Belki önce "masum çocukluk" fikrinin kendi tarihine bakmak gerekir. Philippe Aries <span style="font-style:italic;">Çocukluk Yüzyılları</span> adlı kitabında, apayrı&nbsp;bir çocukluk imgesinin var olmadığı Ortaçağ'dan çocukluğu bir&nbsp;sabit fikre dönüştürmüş modem dünyaya nasıl gelindiğini anlatırken, bu sorulan cevaplamamızı sağlayacak ipuçlarını verir. Uzun&nbsp;yıllar "minyatür bir yetişkin" olarak görülen, yetişkinlerle aynı&nbsp;mekânları, aynı giysileri, aynı oyunları paylaşan çocuk Batı Avrupa toplumlarında on sekizinci yüzyıldan bu yana ayn bir bilgi, ayrı bir cazibe merkezi olarak ayrışır. Böylece hayat, yetişkinler&nbsp;dünyasıyla bu dünyanın dışında bırakılan çocukluk dünyası olarak&nbsp;kesin çizgilerle ikiye ayrılır. Aries'e göre çocukluğun bu modern&nbsp;keşfine iki düşünce eşlik eder. Birincisi, çocuk günaha ve kötülüğe yatkın değil, esas olarak iyi ve masumdur; bu yüzden de büyüklerin dünyasından korunması gerekir. İkincisi, çocuk zayıf ve cahildir; bu yüzden de eğitilmesi, terbiye edilmesi gerekir. Yetişkin&nbsp;duygularına hakim, mesafeli ve ölçülü olan, gözleyen ve gözetleyense; çocuk her an uçlara savrulan, mesafesiz ve ölçüsüz olan, bu&nbsp;yüzden de sürekli gözetlenmesi gerekendir. Aries'in anlattıkları&nbsp;her ne kadar Avrupa, özellikle de orta sınıf için geçerliyse de, çocuğa yönelik modem tutumun temel özelliklerini aydınlatan ipuçlarını içinde taşır.<a href="../Text/dipnot.xhtml#dipnot.3.4." id="d.3.4."><sup>4</sup></a>&nbsp;Çocuğa karşı bu yeni bakışta (aslında yalnızca&nbsp;çocuğa değil, aynı zamanda bir çocukluk olarak düşünülen vahşiliğe, ilkelliğe ya da Doğu'ya yönelik bakışta da) farklı anlarda&nbsp;farklı tutumlar doğuracak bir ikilik saklıdır. Çocuk hem masumiyeti, bozulmamışlığı ve saflığıyla bir özlem nesnesidir; hem de&nbsp;doğumundan başlayarak terbiye edilmesi, bir bilgi ağıyla kuşatılması gerektiğine göre aslında yırtıcı, vahşi ve tehlikeli bir doğaya&nbsp;sahiptir.</p>

  <p>Çocukla ilgili korkularımızın bir kaynağı da çocuğun çoğu zaman bastırılmış bu ikinci yüzü. O korkuda, tıpkı başıboş bırakılmış kitle gibi başıboş bırakılmış çocuğun da vahşetin öznesi olduğu sezgisi gizli. Yakın zamana kadar masum bir varlık olarak düşündüğümüz çocuğu bugün kolayca tekinsiz bir varlık olarak algılıyor olmamızın nedeni de bu. Çünkü, hakkında anlattığımız bütün masumiyet hikâyelerine rağmen, modem toplumda çocuk başından itibaren kitlenin gizli metaforudur. Nasıl kitleyi kendini denetlemekten acizliği, dizginlenmesi gereken akıldışı tabiatıyla&nbsp;terbiyeye muhtaç bir çocuk olarak algılarsak, çocuğu da bastırılması gereken tehlikeli tabiatıyla daima bir kitle olarak algılarız.&nbsp;İkili bir mecaz vardır burada: Nasıl başıboş bırakılmış kitle başıboş bırakılmış çocuk gibi isyankâr, vahşi ve tekinsizse, başıboş bırakılmış çocuk da başıboş bırakılmış kitle gibi isyankâr, vahşi ve&nbsp;tekinsizdir.</p>

  <p>Sokak çocuklarını nasıl algıladığımızı düşünelim. Sokaktan geçip giden biri için bu çocuklar benzer kaderleri ama ayrı yüzleri olan tek tek çocuklar değil, birlikte hareket eden bir çocuklar ordusudur, dizginlenemez bir sürü. Şehrin izbe karanlıklarından,&nbsp;kontrol edilemez bir kargaşanın içinden günışığına çıkıp sonra&nbsp;tekrar oraya geri dönecek bir kara kalabalığın, her an uçlara savrulabilecek bir ayaktakımının, başıboş kalmış bir güruhun üyeleri. Bu yüzden de daima sınıfsal bir korkuyu harekete geçirirler.&nbsp;Ama burada bundan fazlası da var. Çünkü sokak çocuklarından&nbsp;duyulan korku, sindirilmiş kitlenin sonunda onu sindirenden intikam alacağı korkusu kadar, ondan çok daha eski bir korkuyu, bastırılmış çocukluğun (ya da bastırılmış kadınlığın veya fethedilmiş&nbsp;yediliğin) sonunda uygarlığa kötülük olarak geri döneceği korkusunu da içinde taşır.<a href="../Text/dipnot.xhtml#dipnot.3.5." id="d.3.5."><sup>5</sup></a>&nbsp;Sokak çocuklarıyla göz göze geldiğimizde&nbsp;orada yalnızca dizginlerinden kurtulmuş kitlenin tekinsizliğini değil, aynı zamanda başıboş kalmış, başıboş kalır kalmaz kendini&nbsp;kötülüğe adamış çocuğun isyanını da görürüz. Erken yaşta darbe&nbsp;yemiş, buna rağmen sonunda adil, şerefli, iyi huylu bir insan olmayı başarmış yoksul çocukla ilgili milli-romantik hikâye de burada çöker. Orada, büyümüş de küçülmüş kurtarıcı çocukların,&nbsp;boynu bükük evlatlıkların, ağzı var dili yok beslemelerin, gözü&nbsp;yaşlı yetimlerin, bahtsız delikanlıların, nihayet tüm acıların çocuklarının yerini ıslahı imkânsız bir çocuk kitlesi almıştır.</p>

  <p>Tuğcu'daki milliyetçi yoksul sevgisinin, Yeşilçam'ın mutlu sonla biten yetim hikâyelerinin, nihayet boynu bükük ama erdemli delikanlı hikâyelerinin bitip üçüncü sayfa dehşetinin devreye&nbsp;girdiği yer de burası: toplumun gözünde mağdurun suçluya dönüştüğü an. Tıpkı korku filmleri gibi (özellikle de uğursuzluğu&nbsp;masumiyetin içine yerleştiren çocuk-şeytan filmleri gibi) gazetelerin üçüncü sayfalan da uygarlığa eşlik eden korkunun bu kez sınıfsal bir içerikle geri döndüğü yerlerdir. Orada cani anneler, vicdansız babalar, parçalanmış aileler, sönmüş hayatlar vardır; hayatları cinnete ve cinayete açık, her an ölebilir, her an öldürebilir insanlar vardır. Ama hepsi de öteki sınıftandır. Orada dehşet daima&nbsp;aşağı sınıfın kaderi olan bir kötülüğün, yoksul kitlelerin neredeyse doğuştan getirdikleri bir patolojik nüvenin görünümüdür. İçine&nbsp;doğduğumuz uygarlıkla ilgili temel huzursuzluğumuz, orada bizden daima daha yoksul, daha kötü, daha çaresiz olan insanlara&nbsp;yansıtılmış, aslında hep yanıbaşımızda olduğunu bildiğimiz kötülük orada daima olağanüstü, sıradışı, yabancı bir sahneye taşınmıştır. Nasıl korku romanı "bir zamanlar" denilen uzak zamanlarda, uygarlıktan uzak mekânlarda; yeterince ışıklandırılmamış, yolu izi olmayan ücra köşelerde; karanlık ormanlarda, dağ başlarında, ıssız şatolarda geçerse, üçüncü sayfa da dehşeti bizden her zaman uzakta olacak insanların karanlık tabiatına, onların içine pusu kurmuş, ne zaman nerede ortaya çıkacağı bilinmeyen, bize gerilimli bir bekleyişten başka seçenek bırakmayan şeytani nüveye&nbsp;bağlar. Tek farkla: Burada katilin kim olduğu başından bellidir;&nbsp;belli olmayan sadece nerede ve nasıl harekete geçeceğidir.</p>

  <p>İşte sokak çocukları bize bu olağanüstü sahneyi verdi. Çünkü onlar her şeyden önce yetişkinle çocuk arasındaki ayrımın tam var&nbsp;olmadığı bir dünyayı temsil ediyorlar. Kurumsal kötülükle; devlet&nbsp;baskısıyla, asker şiddetiyle, polis dayağıyla erken yaşta tanışmış&nbsp;olmaktan kaynaklanan bir hayat bilgisine sahipler. Ama bir şey&nbsp;daha var: Sokak çocukları, acının kestirme ifadesini bulmakta&nbsp;zorlandığımız donuk ve ifadesiz yüzleriyle olduğu kadar, vicdanımıza değil cüzdanımıza seslenen arsız ve talepkâr bakışlarıyla da&nbsp;sokaktan geçenler için acının değil suçun, kaba kuvvetin ve ihlalin alanına aitler. Büyümüş de küçülmüş yüzlerinde bu kez anasını babasını batakhaneden kurtarmış çocuğun bilmiş sevimliliği&nbsp;değil, bir çocuğun bunu hiçbir zaman yapamayacağının, dahası ailelerin parçalanmaktan kurtarılmasının hiç de o kadar kolay olmadığının, bazı babaların hapishaneye, bazı annelerin hastaneye, bazı çocukların sokağa mahkûm olduklarının kanıtı var. Milli bir acz&nbsp;duygusunun metaforu değil, horlanan çocuğun sonunda yetişkinden intikam alacağı korkusuyla bütünleşmiş sınıfsal bir korkunun&nbsp;nesnesi olmalarının nedeni de bu.</p>

  <p>Televizyon kanallarında biraz dolaşmak yetiyor. Her ne kadar sokak dekorlarından stüdyoya terfi ettiyse de besili "sokak çocuğu" Savaş Ay seyircisini uzun yıllar bu imajla tavlamayı başardı.&nbsp;Bir başka kanalda, baştan aşağı manidar dizelerle dolu, dokunaklı şiir küplerinden biri var. Adı, "Sokak Çocuğu". Bütün bunlar,&nbsp;acıdan beslenen delikanlı duyarlılığının artık pek inanılır olmasa&nbsp;da, bu ülkede daima bir müşterisi olduğunu gösteriyor. Ama romantik imgeyi bozan sokak çocuğu görüntüleri şunu açıkça ortaya koydu. Acıların çocuğu yalnızca acıyı bir delikanlılık imgesiyle süslediği, kötü yazgıyı kadre uğramış ama zedelenmemiş çocuk&nbsp;imgesinin ardında görünmez kıldığı için değil, aynı zamanda bu&nbsp;kültürün kendini korumak için sindirdiği kitlelerden olduğu kadar,&nbsp;kendini korumak için bastırdığı çocukluktan duyduğu korkuyu&nbsp;gizlediği için de bir aldatmacaydı bence. Sokak çocuklarının romantik bir "poetika"sı yapılabilir, ama onlar hiçbir zaman milli bir&nbsp;kimsesizlik duygusunun, toplumca paylaşılan Doğulu bir yetimliğin simgesi olamayacaklar.</p>

  <p>Öyle görünüyor ki Türkiye yeni popüler kahramanlarını, her şeye rağmen adalet dağıtan mazlum, mağdur ama masum yetimlerden, çektikleri çileye rağmen onurlu davranan kırılgan Doğulu&nbsp;çocuklardan değil, toplumun yeni korku nesnelerine karşı savaş&nbsp;açan, şehri pislik ve kargaşadan korumak için her yola başvuran,&nbsp;suça ve hınca kilitlenmiş güçlü Türkler'den, artık kendini masum&nbsp;olmak zorunda hissetmeyen yeni bir delikanlı tipinden alacak, en&nbsp;azından bir süre için.</p>
</body>
</html>
