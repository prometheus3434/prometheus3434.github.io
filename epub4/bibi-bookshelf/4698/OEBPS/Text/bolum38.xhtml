<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">29</h3>

  <p class="p1">Baba, White Plains, New York'ta doğup büyümüştü. Tek çocuktu. Saratoga Çağlayanları'ndaki yaz günlerinin ışıklı ve sıcak anlarını hep anımsardı. Onlarda, yıkanmış çakıllı patikalarıyla bahçeler vardı. Annesiyle birlikte büyük otellerin boyalı geniş verandalarında gezinirdi. Her yıl aynı günde eve dönerlerdi. Annesi' incecik bir kadındı, o on dördündeyken ölmüştü. Baba, önce Groton’a, sonra Harvard’a gitti. Alman felsefesi okudu. Okulda ikinci yılının kışında eğitimi bitti. Babası, İç Savaş'ta yükünü tutmuş, zamanını ve parasını aptalca yatırımlara harcamıştı. Talihsizlikle beslenen kişilerdendi ihtiyar. Her bozgunda kendine güveni artardı. İflas ettiğinde yüzü gülüyordu, zaferi kazanmıştı. Ansızın ölünce bütün beklentileri olduğu gibi kaldı. Onun çarpıcı kişiliği, yalnızlık çeken oğlundan sakıngan, ciddi, çalışkan ve sürekli umutsuz bir kişilik yapısı geliştirdi. Ergenlik yaşına gelince öksüz oğlan, kendine kalan birkaç doları, sahibi İtalyan olan ufak bir donanma fişeği fabrikasına yatırdı. Sonradan fabrikayı devraldı, satışları çoğalttı, bir bayrak yapım şirketi de satın alıp oldukça iyi bir yaşama düzeyine erişti. Filipin seferleri sırasında orduda bir aracılık işi ayarlayacak zaman bulmuştu. Yaşamıyla gurur duysa da iş hayatına atılmadan önce Harvard’a gittiğini asla unutmuyordu. William James’in Modern Psikoloji derslerine katılmıştı. Araştırma onda tutku haline geldi: Büyük Dr. James’in "benliğin bütününden aşağılık duygusuna kapılmak” dediği eğilimden kaçınmak dileğindeydi.</p>

  <p>Şimdi de her sabah kalktığında, ölümlü varlığının tadını çıkarıyordu. Acaba Coalhouse Walker’a karşı birden duyduğu öfke, adamın renginden değil, en güzel yılların ileride yaşanacağı boş umuduyla bir aşk ilişkisine atılmasından mı kaynaklanıyordu? Baba, ellerinin çillerle kaplandığını görüyordu. Ara sıra insanlara, dediklerini bir daha söylemelerini rica ederken yakalıyordu kendini. İdrar kesesi sık sık boşaltılmak istiyordu. Anne’nin bedeni onda tutku değil, durgun bir hayranlık uyandırıyordu. Onun gövdesini, yumuşaklığını çok beğeniyordu, ama kanı kızışmıyordu. Onun kollarının üst yanının şişmanladığını fark ediyordu. Kutup'tan döndükten sonra girdikleri yetingen dostlukta, yaşamın kendisini göz ardı ettiğini hissediyordu, bir olayın seyircisi gibiydi. Anne’nin zenci kızın evliliğini desteklemesinden hoşlanmamıştı. Şimdi, Sarah ölünce, kendisi hepten silinmişmiş izlenimine kapıldı, Anne’nin üzüntüsü yalnızca Sarah’nın oğluna yönelikti.</p>

  <p>Polise gitmekten keyiflendiğini sezdi. Tam tamına haklı bir duygu değildi. Belki de her şeye karşın Coalhose'u, kendi elinde olmayan nedenler yüzünden çılgına dönmüş, aslında sakin bir adam diye düşünüyordu. Küçük Kardeş’in evde başlattığı tartışma da buydu zaten. Baba, Coalhouse'un mektubunda sıraladığı olayları doğruladı. Piyanistti, dedi Baba, geçmiş zaman kipini kullanarak. Giriştiği işlerde her zaman kibar ve dürüsttü. Polisler evet anlamında salladılar başlarını ciddi ciddi. Zencinin yine vurup vurmayacağını merak ediyorlardı. Polis Komiseri aynen böyle dedi, yine vurup vurmayacağı. Baba, hemen, Coalhouse'un kendine bir yol çizdi mi ondan dönmeyecek bir adam olduğunu belirtti. Büyük ölçüde onun öğütlerinden yararlanılarak bir savunma sistemi kuruldu. Anayollara gözcüler dikildi. Merkez büroya, kolluk güçlerinin dağılımını gösteren bir duvar haritası asıldı. Baba’nın verdiği bilgi üstüne, New York Polis Şubesi, Coalhouse'u Harlem’de arayacak dedektifler görevlendirmeyi üstlendi sonunda.</p>

  <p>Baba, polislerden eleştiri beklemişti. Ama hiçbir eleştiri gelmedi. Ona katilin kişiliğinde uzman biri gözüyle bakıyorlardı. Ayırabildiği zamanın tümünü merkez büroda geçirmesi için onu yüreklendirdiler. Alacakları önlemleri tartıştıkları sırada yanlarında hazır bulunmasını istediler. Odaların duvarları bel hizasına kadar açık yeşile boyanmıştı, alt bölüm koyu yeşildi. Her köşede bir tükürük hokkası duruyordu. Onlara elinden geldiğince yardımcı olmayı kabul etti. Bu, yılın en koşuşturmalı dönemiydi. Ismarlanan bütün havai fişek, havan maytabı, barut, işaret fişekleri ve bombaların 4 Temmuz şenliklerine yetişmek üzere gemiye yüklenmesi gerekiyordu. Baba, ofisiyle merkez arasında mekik dokuyordu. Merkezde, Emerald isle Şefi Will Conklin ile karşılaşınca tiksinti duymuştu. Conklin viski kokuyordu, hedef adam seçilmek kıpkırmızı yüzünü çiğ et rengine çevirmişti. Bir esip savuruyor, bir korkup sünepeleşiyordu. Verdiği öğütler, bunalımı başlatan mantıkla başabaş gidiyordu. Zencilerin mahallesine gidip bütün zencileri bir çırpıda temizlemekten yanaydı. Memurlar onun sözlerini dikkate almıyorlardı. Yazgısını alaya alıyorlardı. Belki de seni öcüye teslim etmek zorunda kalırız Willie, diyorlardı. Bari buradaki şamatadan kurtulalım diye. Conklin bu kadarını kaldıramıyordu. Bu işte birlikte değil miyiz? dedi. Sizler St. Catherine’de de zalim oğlanlardınız, şimdi de öylesiniz. Willie, dedi Komiser, Allah biliyor ya, olayı başlatanın senin uyanıklarından biri olduğunu zencinin kendi ağzından duyana kadar bekledik budala Will, şimdi de bu işte beraberiz diyorsun.</p>

  <p>Ama İtfaiye Şefi’nin kişiliği ve kafası, ortama enikonu uyuyordu. Cam kapılardan hiç durmadan suçlular, avukatlar, kefaletçiler, polisler ve çaresiz akrabalar girip çıkıyordu.</p>

  <p>Sarhoşlar yakalarından tutularak, hırsızlar elleri kelepçelenmiş olarak getiriliyordu. Sesler yüksek, konuşmalar sövgü doluydu. Conklin, kömür ve buz işindeydi, karısı ve bir sürü çocuğuyla, avludaki işyerinin üst katında oturuyordu. Birdenbire Baba’nın aklına, onun güvenlik yüzünden neden polis merkezinde bunca zaman kaldığı geldi. Tabii Will açıkça söylemiyordu. İşyerinde aldığı önlemlerle şişiniyordu. Orada görevlendirilen iki polis memuruna güvenmemiş, Emerald Isle'dan sağ çıkanları oraya yerleştirmişti. Hepsi silahlıydı. Zenci, West Point’e saldırsa da bir yani, dedi.</p>

  <p>Baba, bu adamın yanında kendini alçalmış hissediyordu. Conklin polislerle konuştuğu gibi konuşmuyordu onunla. Dili düzeliyordu. Toplumsal eşitliği benimsemesi sinir bozucuydu. Bu gerçekten trajik bir şey Kaptan, diyordu. Gerçekten trajik. Bir keresinde elini Baba’nın omzuna koyuşu öylesine irkilticiydi ki onda elektrik şoku etkisi yaratmıştı.</p>

  <p>Yine de Baba, orada gittikçe daha çok zaman geçirdiğini fark etti. Eve gitmek güç geliyordu. Emerald Isle yangını kurbanlarının toplu cenaze törenine, dinsel konuşmaları dinlemeye gitti. Kentin yarısı oradaydı. Kalabalıktakilerin başları üstünde kocaman, pirinç bir haç sallanıyordu. Will Conklin karakoldan çıkmadı. Kurşuna hedef olmam işten değil, dedi. Davranışıyla ilgili söylentiler dolaşmaya başladı kentte. Sonra Emerald Isle gecesindeki cinayetlerin büyük bir acıdan kaynaklandığı haberi, yerel ticaret odasının çıkarlarını gözetmeyen bağımsız muhabirlerin çalıştığı New York günlük gazetelerinde yayımlandı. <span class="sgc-1">The World</span> ile <span class="sgc-1">The Sun,</span> Coalhouse'un mektubuna yer verdiler. Will Conklin, her yerde nefret edilen bir adam oldu. Açıkça, buyruğunda görev yapanların ölümüyle sonuçlanacak olayların budala başlatıcısı sıfatıyla nefret gördü. Öte yandan, başka kesimlerce, bir zenciye yem atmayı bilen, ama onun içine Tanrı korkusunu salamayan biri olarak suçlandı, küçümsendi.</p>

  <p>Artık Broadview Bulvarı'ndaki evin önünde her gün, melon şapkalı bir adam arabasında oturuyordu. Baba’ya bu bilgi resmen verilmemişti, ama o, Anne'ye bir koruma polisi istediğini söylemişti. Her ne kadar yardımına içten teşekkür etseler de, polislerin kendisini gözlemekten geri kalmayacağı konusundaki kestirimini Anne'ye açmaktan daha kolaydı böylesi. Kendisinden neden kuşkulandıklarını merak ediyordu.</p>

  <p>Coalhouse'un Emerald Isle’a giriştiği saldırıdan tam bir hafta sonra, sabahın sekizinde, Railroad Place’te, Batı Kesimi'ndeki dar, taş döşeli bir sokakta, White marka bir yerel taksi boy gösterdi. Sokağın tam ortasında 2 numaralı Belediye İtfaiye Merkezi vardı. Araba yapının önünden geçerken durdu, kapıların önünde uykulu gözlerle duran iki polis memuru, içinden bir sürü siyah adamın, ellerinde tabancalar ve tüfeklerle indiğini görünce şaşıp kaldılar. Polislerden biri kendini yere atmayı akıl edebildi. Öteki, ağzı bir karış açık, baskıncıların bir idam mangası şeklinde dizilişlerini izledi, işaret üstüne hep birlikte tüfeklerini ateşlediler. Salvo, ayakta duran polisin ölümüne yol açtı, itfaiye karakolunun kapılarındaki camları indirdi. Derken zencilerden biri koştu, kırılan camlardan içeri bir sürü küçük paket fırlattı.</p>

  <p>Ateş komutunu veren kişi, kaldırımda yatan, korkudan büzülmüş adama yürüdü. Eline bir mektup tutuşturup serinkanlı bir sesle, Bu, gazetede yayımlanacak, dedi. Sonra arabaya dönmüş olan öteki zencilere katıldı. Araba uzaklaşırken art arda gelen belki üç patlama, karakolun kapılarını havaya uçurdu, orayı hemen bir cehenneme çevirdi. Alevler kısa sürede bitişikteki bir meyhaneyi, ayrıca dışarıdan gelen müşterilere kavrulmuş kahve satan bir kahvehaneyi kapladı. Kahve çekirdekleri sarı bir pus oluşturdu, mahallede haftalarca sürecek bir kavrulmuş kahve kokusu bıraktı. Sonunda dört ceset bulundu, hepsi şehir itfaiyecileriydiler. Yaşlıca bir kadın -herhalde korkudan ölmüştü- yolun karşısındaki evinde bulundu. Reo marka bir yangın söndürücüsüyle bir cankurtaran yanmıştı.</p>

  <p>Artık kent gerçekten ürküye kapılmıştı. Çocuklar okula gitmiyordu. Kentin yöneticilerine ve Willie Conklin’e karşı öfkeli haykırışlar yükseliyordu. İtfaiyecilerden bir heyet, Belediye Sarayı'na yürüyüp polis andı içmek ve kendilerini savunacak silahları almak istediler. Telaşlanan Belediye Başkanı bir telgraf çekerek New York Valisi'nden yardım istedi. Coalhouse'un ikinci saldırısı ülkedeki her gazetenin baş sayfasında yer aldı. New York'tan yığınla gazeteci geldi. Başkomiser, zenci katilin yeni cinayetlerine göz yummakla suçlandı. Başkomiser, odasında toplanan muhabirlere bir demeç verdi. Adam otomobille görüyor işini, dedi. Vuruyor ve yok oluyor. Kim bilir nereye. Yıllardır, New York Eyaleti’nin Polis Başkomiserliği Birliği, otomobillerin ve otomobilcilerin lisansa bağlanması konusunda bir önergede diretiyor. Bugün o yasa yürürlükte olsaydı, canavarı hemen kıstırabilirdik. Başkomiser konuşurken bir yandan da masasının gözlerini boşaltıyordu. Purosu ağzındaydı. Muhabirlerle birlikte çıktı. Ertesi gün, otomobillere lisans verilmesi konusundaki yasa tasarısı meclise sunuldu.</p>

  <p>Baba’nın işyerinde iki zenci çalışıyordu, biri çöpçüydü, öbürü havai fişek borularını birleştiriyordu. İkinci felaketin patlak verdiği gün ikisi de işe gelmediler. Aslına bakılırsa kentin hiçbir yerinde zenci görülmüyordu. Kilitli kapıların ardında evlerinde oturuyorlardı. O gece polisler, sokakta tüfekler ve tabancalar taşıyan bir sürü beyaz yurttaşı tutukladı. Vali, Başkan’ın isteğini New York City'den iki bölük milis göndererek yerine getirdi. Milisler ertesi sabah geldiler ve hemen lisenin arkasındaki beysbol alanında çadırlarını kurdular. Çocuklar seyretmek için çevrelerine doluştu. Yerel gazetelerin özel baskıları yapıldı, hepsinde Coalhouse'un ikinci mektubuna geniş yer ayrıldı. Mektupta şunlar yazılıydı: Bir, Willie Conklin denen o beyaz bok benim adaletime devredilecek. İki, özel ısmarlanmış pantasotesiyle T Ford, önceki durumunda geri verilecek. Bu istekler yerine getirilene kadar, savaş kuralları yürürlüktedir. Coalhouse Walker Jr., Geçici Amerikan Hükümeti Başkanı.</p>

  <p>Bu noktada herkesin en vazgeçilmez merakı, Coalhouse Walker’ın nasıl biri olduğuydu. Gazeteler kıyasıya bir rekabete giriştiler. Haberciler, Harlem'deki Clef Club Orkestrası bürolarını altüst ettiler. Alçak piyanistin yüzünü gösteren tek fotoğraf yoktu. Hearst'ün American’ı, besteci Scott Joplin’in bir portresini yayımladı gururla. Joplin’in dostları, bestecisinin ölümcül bir hastalığın son dönemini yaşadığı için kendi haklarını savunamayacağı gerekçesiyle dava açacaklarını belirttiler. Özürler dilendi. Sonunda St. Louis'deki bir gazete, büyütülmüş bir fotoğrafla çıktı. Baba, fotoğrafın tıpatıp olduğunu düşündü. Biraz daha genç bir Coalhouse, beyaz boyunbağı ve kuyruklu ceketiyle dik bir piyanonun başındaydı. Elleri tuşların üstündeydi ve kameraya gülümsüyordu. Piyanonun çevresinde bir bançocu, bir kornetçi, bir tromboncu, bir kemancı ve trampete eğilmiş bir davulcu vardı. Hepsi beyaz boyunbağları takmışlardı. Sazlarını çalar gibi durmuşlardı, ama çalmadıkları belliydi. Coalhouse'un başı, halka içine alınmıştı. İşte bu, örnek fotoğraf oldu. Düzgün bıyıklı, gülümseyen bir zenci, tepeden tırnağa neşeli ve dürüst bir dış görünüş, bu ironiler başlık atanların karşı koyamayacağı kadar hoştu. Bir katilin gülümseyişi, diye yazdılar. Ya da Geçici Hükümet Başkanı, eski mutlu günlerinde.</p>

  <p>Basının yoğun ve yaygın araştırması sırasında, ailenin olayın bütünündeki rolü gizli kalamazdı. Muhabirler önce birer ikişer, sonra da daha büyük kümeler halinde evin kapısını çalmaya başladılar, geri çevrildiklerinde dışarıda, Norveç akağaçlarının altında kamp kurdular. Karaşın bebeği görmek istiyorlardı, Coalhouse ve onun Sarah ile görüşmeleri hakkında bilgi istiyorlardı. Salonun pencerelerinden içeriyi gözetledikten sonra dönüp mutfak kapısının kilidini açmaya kalkışıyorlardı. Hasır şapkaları vardı, ceplerinde not defterleri. Tütün çiğneyip yere tükürüyor, sigaralarını çimenlerde, topuklarıyla eziyorlardı. New York gazetelerinde evin resimleri çıktı. Baba’nın araştırmalarına ilişkin yalan yanlış şeyler söylendi. Pancurlar çekiliydi, Oğlan’ın dışarı çıkmasına izin yoktu. Evin havası boğucuydu, geceleri Büyükbaba uykusunda inliyordu.</p>

  <p>Coalhouse'un oğlunu ailenin koruması konusunda bir tartışma çıkmasaydı Anne bütün bunlara göğüs gerebilirdi. Uzun gecelerde yokuşu tırmanan arabaların kesintisiz geçidi sırasında yolcular pencerede bir yüz yakalamak için boyunlarını uzatıyorlardı. New York'taki Çocuk Sağlığı Kurulu üyelerinden bir yetkili, hâlâ vaftiz edilmemiş bu yasadışı çocuğun; yetimlerin, kimsesizlerin ve evlilik dışı ilişkilerin ürünü çocukların bakımıyla ilgilenen kusursuz sığınaklardan birine yollanması gerektiği görüşündeydi. Anne, bebeği kendi odasında tutuyordu. Artık aşağı kata indirmiyordu onu. Yapacak işi olduğu zaman, çocuğun bakımını oğluna devrediyordu. Saçlarını toplayacak zaman bulamadığından saçları gün boyu omuzlarına sarkıyordu. Baba’ya davranışında alışılmadık ölçüde katıydı. Neden hazine sandığına kilit vurup bana doğru dürüst yardım etmiyorsun, diyordu. Baba’nın para konusundaki sakınganlığına taş atıyordu böylelikle; daha önce hiç tartışmadığı bir konu. Her zaman Baba’nın kazandığından az parayla geçinmişlerdi. Baba’ya işlemişti bu taş, yemeği pişirecek bir kadın tuttu, çamaşır ve ev temizliği için de ikinci bir kadın, ikisi de yatıya kalacaktı. Bahçeye zaman zaman bakan bahçıvanı da işe aldı, onu garajın üst katına yerleştirdi. Büyükbaba’nın gün boyu başında bekleyen bir hastabakıcısı zaten vardı. Kuşatma altındaki ev, artık savaş zamanı kampı gibi sürekli telaş içindeydi. Oğlan’a, insanların ayağı altında dolaşmaması öğütleniyordu durmadan. Anne'sinin, elleri önünde kenetli, iki yandan şakaklarına dökülen saçlarıyla odasında dolaşışını izliyordu. Sıska görünüyordu Anne, her zaman yuvarlaklaşma eğilimindeki çenesi daracık, hatta sivri görünüyordu.</p>

  <p>Bu krizin yaşamlarından sevinci kovaladığı ortadaydı. Baba her zaman, bir aile olarak sıradışı bir ışığın bağışına erdiklerini duymuştu gizli gizli. Onun söndüğünü duyuyordu şimdi. Kendini aptal, şartların ona zaten yapacağını yapmaktan öte bir şey beceremeyen bir tükenmiş olarak niteliyordu. Coalhouse, yönetimdeydi. Oysa kendisi Kutup’a, Afrika’ya, Filipinlere kadar gitmişti. Bunun anlamı, dünyanın gittikçe artan bir bölümünün onun zekâsına karşı koyması mıydı? Çalışma odasında oturuyordu. Aklına gelen herkesi, hatta Büyükbaba’yı bile kendi boşa giden çabası açısından değerlendiriyordu. Büyükbaba’ya, daha bunama gelip çatmadan önce yaşlılara bunak gibi davrananların patavatsız inceliğiyle davranmıştı. Küçük Kardeş'ten bütünüyle kopmuştu. Karısının saygısını müthiş yitirdiğini duyuyordu, araştırıcı olan yalnızca bedeniydi, ruhu kendi babasının önyargılarında kıstırılmıştı. Görünüşü de ona benziyordu gitgide: Her bakımdan kupkuru, pörsük, gözünün kıyısındaki çılgın ışıltı dışında. Neden böyle olmak zorundaydı ki?</p>

  <p>Kendisini en çok oğlunu ilgisiz bıraktığı için suçluyordu. Oğluyla hiç konuşmamış, dostluk kurmaya çalışmamıştı. Kendi varlığının çocuğun yaşamında imrenilecek bir model olduğuna güvenmişti. Kendini kendi babasından farklı kılmaya yaşamı boyunca çalışmış bir adam için bu taktik ne kadar süslü püslü ve budalacaydı. Oğlan’ı aradı, odasında yere oturmuş, akşam gazetesinden New York beysbol dokuzlusunun John J. McGraw'un sayesinde çıkarttığı başarılı oyunu okuyordu. O takımı görmek ister misin? diye sordu. Oğlan şaşkın şaşkın yukarı baktı. Ben de tam onu düşünüyordum, dedi.</p>

  <p>Baba, Anne’nin odasına gitti. Yarın, diye bildirdi, Oğlan’ı beysbol maçına götüreceğim. Bu kararını öyle tartışılmaz bir haklılıkla bildirmişti ki, Anne içinden gelen yanıtı veremedi, yoksa onu düpedüz saçmalamakla suçlayacaktı, Baba odadan çıkınca da böyle düşünmesine, aşkla hiçbir bağlantısı olmayan böyle bir yanıt düşünmesine şaştı.</p>
</body>
</html>
