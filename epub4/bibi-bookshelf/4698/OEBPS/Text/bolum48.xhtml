<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">39</h3>

  <p class="p1">Ford otomobil fabrikasına edilen bir sürü telefon sonucunda, sabahın sekizinde Model T’nin bütün yedek parçalarını taşıyan bir kamyon dayandı kapıya. Pantasote Şirketi yeni bir kılıf getirdi. Morgan’ın yardımcıları, her şeyin faturasının Morgan’a yazılmasını kabul etmişlerdi. Kalabalık onları köşeden izlerken, hfaiye Şefi Conklin, iki ustanın kılavuzluğunda Ford'un parçalarını söktü ve şasiden başlayarak yepyeni bir Ford yaptı. Makineyi kaldırmak için bir makarayla bir halat kullanıldı. Conklin, terleyerek, homurdanarak, yakınarak, bazan da ağlayarak işi tamamladı. Eskilerin yerini yeni lastikler, yeni çamurluklar, yeni bir radyatör, manyeto, yeni kapılar, yeni döşeme, yeni ön cam, farlar ve döşenmiş koltuklar aldı. İkindi, saat beşte, güneş New York göğünde hâlâ kızgınken, çatısı pantasote kaplı, pırıl pırıl siyah bir Model T Ford, kaldırımın kıyısında duruyordu.</p>

  <p>Gün boyunca adamları, Coalhouse'u kararından döndürmeye çalışmışlardı. Heri sürdükleri düşünceler, gittikçe saçmalıyordu. Bir ulus olduklarını savunuyorlardı. Coalhouse onlara sabırlı davrandı. Kendisi olmadan ne yapacaklarını bilemeyecekleri apaçık ortadaydı. Onun kararına intihar gözüyle bakıyorlardı. Yüzüstü bırakılmış gibiydiler. İkindinin bitimine doğru kitaplıkta ışık azaldı. Coalhouse'un içinde aşkını ilan ettiği araba kaldırımda yine görününce gençler tedirgince baktılar pencereden.</p>

  <p>Coalhouse, onu görmek için bir kere bile pencereye gitmedi. Pierpont Morgan’ın Batı Odası'ndaki çalışma masasında oturmuş, vasiyetini hazırlıyordu.</p>

  <p>Küçük Kardeş, suskun bir burukluk içinde bir kenara çekilmişti. O anda kitaplığa kapatılmış bir resmi rehine konumundaki Baba, onunla konuşmak istedi. Anne'ye ne söyleyeceğini düşünüyordu. Ancak hava kararıp da ayrılış saati yaklaşırken onunla yüzleşmeyi göze alabilmişti. Baş başa kalabilecekleri son andı bu.</p>

  <p>Genç adam, girişteki sofanın arkasındaki tuvaletteydi. Yüzündeki yakılmış mantar siyahını siliyordu. Baba’ya aynadan baktı. Baba, Benim senden hiçbir isteğim yok kendi adıma, dedi. Ama ablanın bir açıklama hak ettiğini düşünmüyor musun? Benim hakkımda kafa yorarsa açıklamayı bulur, dedi Küçük Kardeş. Senin aracılığınla yapamam. Sen tarih düşüncesi olmayan, kendinden hoşnut bir adamsın. Çalıştırdığın kişilere az ücret ödüyorsun, onların gereksinimlerini göz ardı ediyorsun. Anlıyorum, dedi Baba. Senin bütün davranışlarında kendini centilmen sayman, dedi Küçük Kardeş insanlığa kök söktürenlerin hepsinin düştüğü kendini kandırma eğiliminden kaynaklanıyor aslında. Benim çatım altında yaşadm, benim işyerimde çalıştın sen, dedi. Baba. Senin cömertliğin, elindekinden artakalanlardı, dedi Küçük Kardeş. Ayrıca, diye ekledi, o borcu ödedim, göreceksin. Küçük Kardeş yüzünü sabun ve sıcak suyla yıkadı. Başını musluğa eğmişti, sertçe durulandı. Üstüne JPM harfleri işlenmiş havluyla kurundu. Havluyu yere attı, gömleğini giydi, ceplerinde kol düğmelerini aradı, yakalığını gömleğin üstüne takıp boyunbağını bağladı, askılarını sıkıladı. Her yeri dolaştın, hiçbir şey öğrenmedin, dedi. Başka bir adama ait bu yapıya girmeyi, onun malına gözdağı vermeyi suç sayıyorsun. Aslında burası bir akbabanın yuvası. Bir çakalın ini. Ceketini giydi, ellerini tıraş edilmiş başında gezdirdi, melon şapkasını takıp aynada kendine baktı. Hoşça kal, dedi. Bir daha benim yüzümü görmeyeceksin. Ablama, onu her zaman düşüneceğimi söyleyebilirsin. Bir an döşemeye göz attı. Boğazını temizleme gereğini duydu. Ona kendisini hep sevdiğimi ve hayran olduğumu söyleyebilirsin.</p>

  <p>Çete holde toplandı. Artık yine takımlı, boyunbağlı, melon şapkalı Coalhouse üniformaları içindeydiler. Coalhouse, kimliklerini gizlemek için şapkalarını öne eğmelerini, ceketlerinin yakalarını kaldırmalarını söyledi onlara. Güvencelerini sağlayacak şey Model T'ydi. Onlara kıvılcım bobini, islim kısma vanasını nasıl çalıştıracaklarını, krankı nasıl çevireceklerini anlattı. Özgürlüğe kavuşunca telefon edersiniz, dedi. Baba, Ben gitmeyecek miyim? diye sordu. İşte rehinemiz, dedi Coalhouse, Küçük Kardeş’i göstererek. Bir beyaz suratın öbüründen farkı yoktur. Hepsi güldüler. Coalhouse, her birini kocaman pirinç kapıların önünde kucakladı. Küçük Kardeş’i onlar kadar sevgiyle kucakladı. Cep saatine baktı. O anda sokaktaki projektörler söndü. Holün gerisindeki girintiye çekilip ellerini dinamit kapsüllerinin bulunduğu kutunun üstüne koydu, beyaz mermer sıranın iki yanından sarkıttı bacaklarını. Basma kolunun ortalarında bir yerde gevşeklik var, diye haykırdı Küçük Kardeş. Tamam, dedi Coalhouse. Gidin artık. Gençlerden biri, kapıların sürgülerini açtı, daha fazla vedalaşmadan sırayla dışarı çıktılar. Sonra kapılar kapandı. Sürgüyü kapat lütfen, diye buyurdu Coalhouse. Baba, denileni yaptı. Kulağını kapılara dayadı. Tek duyabildiği, kendi ağır, ürkek soluğuydu. Katlanılmayacak gibi gelen uzun bir süre sonra, kendi yaşama umudu neredeyse kalmamışken bir Model T’nin tiz öksürüğünü ve kuru gürültüsünü duydu. Birkaç dakika sonra tekerlekler çalıştı ve arabanın uzaklaştığını duydu. Araba, çukurun üstüne atılmış kalaslardan geçerken bir pat pat sesi geliyordu. Holün ucuna koştu. Gittiler, dedi Coalhouse Walker Jr.’a. Siyah adam, kutunun basma kolunda duran ellerine bakıyordu. Baba, sırtını mermer duvara vererek yere oturdu. Dizlerini kaldırdı, başını yasladı. İkisi de böyle, kıpırdamadan oturdular. Bir süre sonra Coalhouse, oğlunu anlatmasını istedi Baba'dan. Nasıl yürüdüğünü, iştahının yerinde olup olmadığını, birkaç sözcük söyleyip söylemediğini, aklına gelen her ayrıntıyı öğrenmek istiyordu.</p>
</body>
</html>
