<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">24</h3>

  <p class="p1">Küçük Kardeş havuz başında dikeldi. Emma Goldman akşamından sonra epey zorluk çekmişti. İş arkadaşları canlılığına şaşıyorlardı. Gördüğü her şey ilgisini çekiyordu. Havadan sudan konuşmaları isteriye varacak boyuttaydı. Çizim masasında tüfeklerle el bombaları üstüne bitimsiz tasarımlar geliştiriyordu. Küçük kareleri ölçüyor, hesaplar yapıyor, kâğıda değen kurşun kaleminin ucunu gözlüyordu. Başka hiçbir iş bulamazsa şarkı söylemeye başlıyordu, salt bir ses duymak için. Böyle gevşemeyen ilgi ve müthiş enerji harcamalarıyla mutsuzluğun geniş boşluklarına düşmekten koruyordu kendini. Mutsuzluk, çevresini kuşatmıştı. Kaş dibine kadar yakınlaşma küstahlığını gösteren bir karanlıktı. Yakınlığıyla soluksuz bırakıyordu onu. En kötüsü, haindi. Sabah uyanıp, pencereden giren güneşi gördüğünde, yatağında oturup artık yok olduğunu düşündüğünde yine aynı yerde, kulaklarının arkasında ya da yüreğinin içinde buluyordu onu.</p>

  <p>Bir sinir çöküntüsünün kıyısında olduğuna karar verdi. Soğuk banyolar ve idmanlardan oluşan bir rejim uyguladı kendine. Bir Columbia bisikleti alıp işe onunla gitti. Gece, yatmadan önce, bitkin düşene kadar beden eğitimi yaptı.</p>

  <p>Alt katta Anne ile Baba, evin sallandığını duydular. Onun zıplayıp durduğunu anladılar. Onun garipliklerine alışkındılar. Onlara asla açılmamış, umutlarını ya da duygularını paylaşmamıştı, o yüzden tavrında belirgin bir değişiklik göremediler. Anne, yemekten sonra salonda onlara katılmaya çağırırdı kardeşini, o akşam bir programı yoksa tabii. Küçük Kardeş aralarına katılmayı denerdi. Kendisine seslendiklerini duyuyordu, onlara yanıt veren sesini de. Onları şezlonglu, koca püsküllü başlıklı, avizeli boğucu sofalarında görüyor, soluksuz kalıyordu. Onları küçümsüyordu. Uzlaşmacı, sıradan, vurdumduymaz buluyordu. Bir akşam Baba, yerel gazetenin başyazısını okudu herkese. Baba, özellikle eğitici ya da iyi kaleme alınmış bir yazıyı yüksek sesle okumayı severdi. Yazının başlığı BAHAR İRİBAŞI'ydı. Dernek havuzlarımızın ve tarlalarımızın o minik ziyaretçisi yine döndü aramıza, diye okudu Baba. Aslında o, ağabeyleri Kurbağa ile Karakurbağa'dan daha az çirkin değildir. Yine de biz bu zarif küçük adama hoş geldin der ve güzelliğini överiz. Ne de olsa İlkbahar’ın gelişini Ardıçkuşu'ndan, inatçı Çiğdem'den daha önce ilan etmez mi? Genç adam, soluğunun tıkanacağına inanıp odadan fırladı.</p>

  <p>Zenciye bağlı kalmak, Küçük Kardeş’in işine yaramıştı kesinlikle. Havuz başında dururken, suyun Model T’nin ön çamurluğuna çarpışını duydu. Motor kapağının açılmadığını fark etti, onu kaldırıp itince tellerin kopartılmış olduğunu gördü. Güneş artık batıyor, havuzun karanlık suyuna mavi göğü yansıtıyordu. İçinden küçük bir öfke akımı, sandığı kadarıyla Coalhouse Walker’ın duyduğunun yüzde biri kadar bir öfke akımı geçti, doğrusu ya çok dirilticiydi.</p>

  <p>Burada, sonraki olaylar sayılıp döküleceğine göre, Coalhouse Walker Jr. hakkında bilinen çok az şeyi söylemek gerekiyor. St. Louis, Missouri’nin bir yerlisiydi besbelli. Gençken, Scott Joplin ile öteki St. Louis müzikçilerini tanıyıp sevmiş, yükleme işçiliğinden kazandığı parayla piyano dersleri almıştı. Ana-babası hakkında hiçbir bilgi yok. Bir ara, St. Louisli bir kadın, onun boşandığı eşi olduğunu ileri sürdü, ama bu asla kanıtlanmadı. St. Louis’te kendisiyle ilgili bir okul kaydına rastlanmadı, dil dağarcığıyla konuşma özelliğini nereden edindiği hâlâ bilinmiyor. Belki kendi istenciyle edinmişti.</p>

  <p>Coalhouse Walker’ın adı, yasayı kendince uygulamadan önce yasal yoldan barışma ve uzlaşmaya hiç yanaşmamış biri olarak dillere düştü. Hepten doğru değildi bu. Baba’nın salık verdiği üç avukatla ayrı ayrı görüştü. Üçü de onu savunmayı reddetti. Arabasını, tam bir enkaza dönmeden geri alıp olayı unutması önerildi. Hepsine, olayı unutmak istemediğini, İtfaiye Şefi ile Emerald isle Engine çalışanlarına dava açmak istediğini belirtti durmadan.</p>

  <p>Baba, bir sürü davada firmasını temsil eden bir avukatı kendi aradı telefonla. Bu davalık bir konu, değil mi? diye sordu. Mahkemeye giderken siz de onunla gidebilirsiniz, dedi avukat. Bunun için bana gerek yok. Bu kentte, bir mal sahibi, bir zenciyle birlikte böyle bir suçlamayla adliyeye gelirse, genellikle suçlama geçersiz sayılır, dava düşer. Ama o suçlamayla ilgilenmiyor, dedi Baba. Dava açmak istiyor. O anda Baba, avukatın, yazıhanesindeki biriyle konuşmayı sürdürdüğünü fark etti. Size yardım edebilmeme sevindim, dedi avukat, telefonu kapadı.</p>

  <p>Coalhouse Walker’ın Harlem'deki zenci bir avukatla görüştüğünü de biliyoruz. Avukattan, Emerald isle Komiseri’nin, yani Willy Conklin’in, Kent Mahkemesi Yargıcı’nın üvey kardeşi, White Plains’te ilçe belediye meclisi üyesinin de yeğeni olduğunu öğrenmişti. Harlemli avukat, davanın başka mercilere yollanabileceğim söyledi, ama bu işler pahalıydı ve çok zaman alırdı. Üstelik sonuç da önceden kestirilemezdi. O kadar paran var mı? dedi avukat. Yakında evleniyorum, dedi Coalhouse Walker. Bu çok pahalı bir iş, dedi avukat. Senin evleneceğin kıza karşı sorumlulukların, beyazların ufak bir hatasının düzeltilmesinden çok daha önemli tabii. O zaman Walker, zenci avukata pek kibar sayılmayacak bir şey söyledi. Danışman, masasının başında ayağa kalkıp ona çıkmasını buyurdu. Benim parasız baktığım nice dava var, sen bilmezsin, diye bağırdı. Halkım için adalet özlemiyle dolu içim, tadını damağımda duyuyorum. Ama sen, Westchester’a kadar gidip, arabasına bir teneke pislik bırakılan bir zencinin hakkını savunacağımı sanıyorsan çok yanılıyorsun.</p>

  <p>Coalhouse'un meseleyi bir de kendi başına yürütmek için bir teşebbüste bulunduğu da biliniyor. Gerçi bir şikâyet dilekçesi yazmıştı, ama ne mahkemeden nasıl gün alacağı ne dilekçesinin düzgün sayılıp sayılmayacağını ne de hangi adımları atması gerektiğini biliyordu. Adliyede zabıt kâtibinin ofisine gitti. Başka bir gün, işlerin bu kadar sıkışık olmadığı bir gün gelmesi söylendi. Üstelediğinde, şikâyet dilekçesinin dosyada olmadığı, bunu saptamak için haftalar gerektiği bildirildi. O zaman gelirsin, dedi memur. Dilekçeyi kaydettirdiği karakola gitmeyi yeğledi Coalhouse, bir dilekçe daha yazdı. Görevli polis memuru onu şaşkınlıkla izliyordu. Daha yaşlı bir memur onu bir kenara çekip dilekçeyi boşuna yazdığını, gönüllü itfaiye şirketlerinin belediye memuru sayılmadıklarını, o yüzden de kent yasalarının kapsamı dışında olduklarını fısıldadı. Bu mantıktaki aşağılama öğesi Coalhouse'un gözünden kaçmadı, yine de tartışmamayı seçti. Dilekçesini imzaladı, çıktı, kapıda bir kahkaha yükseldi ardından.</p>

  <p>Bütün bunlar, iki üç haftalık bir süre içinde geçmişti. Sonraları, Coalhouse Walker adı cinayet ve kundakçılığı simgelemeye başlayınca, bu ilk uzlaşma çabaları anılmadı bir daha. Bugün bile, onun davası adına uygulanan şiddeti göz ardı edemeyiz, yine de gerçeği elverdiğince öğrenmek önemli. Ailenin akşam sofrasındaki konuşmalar, dönüp dolaşıp bu garip, gururlu siyah adamın malını onartıp geri alma çabalarına geliyordu. Çok saçmaydı. Bir biçimde kendi suçuydu sanki, çünkü zenciydi ve tam da zencilere özgü bir sorundu bu. Onun anıtsal siyahlığı, masada bir süs gibi duruyordu karşılarında. Sarah yemeği dağıtırken Baba, nişanlısının zamanında gazlayıp konuyu aklından silmesinin çok daha hayırlı olacağını söylüyordu. Küçük Kardeş’in tüyleri diken diken oldu. İlkeleri sınavdan geçmemiş biri gibi konuşuyorsunuz, dedi. Baba bu söze öylesine köpürdü ki söyleyecek şey bulamadı. Anne, Hiç kimsenin dizginlenmemiş duygularını açığa vurması yarar getirmez, dedi usulca. Garip, mevsimsiz bir ılık esinti, Mısır işi yemek odasının perdesini oynattL Bahar başlangıcını sıkıntı verici yapan bir kötücüllük vardı soluğunda. Sarah, dilbalığı filetosu tepsisini elinden düşürdü. Mutfağa çekilip bebeğini kucağına aldı. Peşinden gelen Küçük Kardeş’e anlattı: Coalhouse, Model T’nin, önünü itfaiye beygirleri kesmeden önceki durumunda kendisine geri verilmesi zevkini tatmadan evlenmeyeceğini söylemişti ona.</p>
</body>
</html>
