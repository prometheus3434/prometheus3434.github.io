<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">22</h3>

  <p class="p1">Şimdi Küçük Kardeş, New York seferlerine başlamıştı yine. Çizim masasında akşam yemeği zamanı geçene kadar çalışıyor, sonra bir gece trenine atlıyordu. Lexington Bulvarı ile 34. Sokak'm köşesindeki silah deposunda görevli bazı subaylarla dostluk kurmuştu. Springfield yivli silahlarından yakınıyorlardı. Ona tabancalarını, el bombalarını gösterdiler. Küçük Kardeş hemen, daha iyi silahlar tasarlayabileceğini sezdi. Subaylarla içiyordu. Birçok Broadway salonunun kulis kapılarında tanınıyordu. Dar sokaklarda öbürleri gibi dolaşıyordu, daha yaşlı adamlar kadar bakımlı değildi tabii, ama Princeton ya da Yale üniversitelileri kadar bakımsız bir yakışıklılığı yoktu. Üstelik gözlerinde, az sayılmayacak sayıda kadını çeken bir beklenti yoğunluğu okunuyordu. Her zaman öyle ciddi, öyle mutsuzdu ki kadınlar onu kendilerine âşık sanıyorlardı. Şair sanıyorlardı onu.</p>

  <p>Ne var ki aylığı bu zevklerine yetmiyordu. Broadway, ışıkları, eğlenceleriyle capcanlıydı ve tiyatroyla ilişkili, onun heyecanıyla yüklü kişiler, uçlarda bir yaşam sürdürüyorlardı. Uygun bir fiyat karşılığında kendisiyle yatacak kadınları nerede bulabileceğini öğrendi - bunlardan biri, Central Park'taki Bethesda Fıskiyesi'ydi. Hava yumuşadı mı, kadınlar orada çifter çifter gezerlerdi. Günler uzamaya başlamıştı. Soğuk, göz alıcı günbatımlarında fıskiyenin çevresinde dolaşırlardı, büyük basamakları gölgeler doldururdu, su kararmaya başlamış bile, kaldırım taşları kahverengi, pembe. Onları ciddiye alıp eğlendirirdi. Onlara zarif davranırdı, onlar da zarifliğe giren bu garipliğine aldırmazlardı. Bir kadını oteldeki odasına götürür, sonra bir iskemleye elinde tek pabucuyla çöküp hepten unuturdu onu. Ya da sevişmeye kalkışmaz, yalnızca kadının gizli yerlerini araştırırdı. Kendini kaybedene kadar içerdi. Yemeğini, zemini talaş serpili et lokantalarında yerdi. Kabadayıların herkese içki ısmarladığı mahzen barlara giderdi Hell's Kitchen'daki. Geceleri Manhattan’a yürür, gözleriyle sokaktan geçenleri yerdi. Restoran camlarına bakar, otel lobilerinde otururdu, kıpır kıpır gözleri henüz belirmemiş bir devinim ve renk bulup çıkarmaya hazırdı.</p>

  <p>Neden sonra, Emma Goldman’ın yayımladığı <span class="sgc-1">Mother Earth</span> dergisinin yazıhanesini buldu. 13. Sokak'taki bu kahverengi taşlı yapı şimdi, Emma Goldman New York'tayken, anarşistlerin barınağı haline gelmişti. Sokaktaki lambanın altında durdu, pencerelere baktı. Gecelerce yaptı bunu. Sonunda kapıdan bir adam çıktı, basamaklardan inip onun durduğu karşı kaldırıma geçti. Uzun boylu, iskelet gibi bir adamdı, uzun saçlı, dar boyunbağlıydı. Akşamları hava soğuyor, dedi, içeri gel. Bizim kimseden gizlimiz yok. Ve Küçük Kardeş karşıya geçip basamaklardan çıktı onun eşliğinde.</p>

  <p>Adam, nöbeti sırasında onu polisin adamı sanmıştı, sonradan anlaşıldığına göre. Abartılı bir alay havasıyla ağırlandı. Ona çay ikram ettiler. Şapkalı, paltolu bir sürü insan dikilip duruyordu ortalıkta. Sonra Emma Goldman belirdi eşikte, ilgisi genç adama kaydı. Hay Allah! dedi. O polis falan değil. Gülmeye başladı. Başına bir şapka geçirip firketeyle tutturuyordu. Genç adam, onun kendisini tanımasından çok heyecanlanmıştı. Bizimle gel, dedi Goldman.</p>

  <p>Bir süre sonra Küçük Kardeş kendini aşağıda Bowery yakınındaki Cooper Sendikası'nda buldu. Giriş çok sıcaktı, tıka basa doluydu. Bir sürü yabancı vardı. Erkekler melon şapkalarını içeride de çıkarmamışlardı. Ter ve sarımsak kokulu bir kalabalığın saçtığı kokuyla katlanılmaz bir kongreydi. Meksika Devrimi'ni desteklemek amacıyla toplanmıştı. Genç adam, Meksika Devrimi'nden bütünüyle habersizdi. Adamlar yumruklarını sallıyorlardı. Sıralara çıkmışlardı. Konuşmacılar birbirini izledi. Bazıları, İngilizceden başka dillerde konuşuyorlardı. Söyledikleri çevrilmiyordu. Duymakta zorlanıyordu. Galiba, son otuz beş yıldır Meksika Başkanlığını yürüten Diaz’a karşı Meksikalı işçiler birdenbire ayaklanmışlardı. Silaha ihtiyaçları vardı. Cephaneye ihtiyaçları vardı. Tepelerden saldırıyor, tahta değnekler ve eski moda ağızdan dolma tüfeklerle federalleri, teçhizat trenlerini kıstırıyorlardı. Genç adam bu olay üstüne düşündü. Sonunda Emma Goldman konuşmak üzere ayağa kalktı. Bütün konuşmacılardan iyiydi. Zengin toprak sahipleri ile kahrolası zalim Diaz arasındaki suç ortaklığını, işçilerin sindirilişini, yoksullukla açlığı ve -hepsinden daha utanç verici olan şey- Meksika hükümetinin ulusal danışma kurullarında Amerikan şirketleri temsilcilerinin yer almasını sayıp dökerken herkes sustu. Sesi güçlüydü. Başını sallayıp ellerini havaya kaldırırken gözlüğünden ışık yansıyordu. Genç adam, ona daha yakın olabilmek için önündekileri iterek ilerledi. Goldman, Emiliano Zapata diye birinden söz ediyordu, Morelos Bölgesi'nden bu basit çiftçi, başka bir çözüm bulamadığı için devrimci olmuştu. Ağartılmış ortakçı tulumu giyiyor, göğsüne fişeklik asıyor, palaska takıyordu. Yoldaşlarım, diye haykırdı Emma, bu yabancı bir giysi değil. Yabancı ülkeler diye bir şey yok. Meksika köylüsü, diktatör Diaz falan yok. Dünyanın her yerinde bir tek savaşım var, yeryüzündeki hayatın iğrenç karanlığını aydınlatmaya çalışan özgürlük ateşi var yalnızca. Kulakları sağır edici bir alkış koptu. Küçük Kardeş parasızdı. Çevresindeki herkesin buram buram yoksulluk kokmasına karşın avuçlar dolusu bozuklukla geldiğini görünce utancından kızarıp ceplerini altüst etti. Kendini, konuşmacının durduğu kürsünün dibinde buldu. Konuşmalar sona ermişti. Goldman, meslektaşları ve hayranlarıyla çevriliydi. Onun, koyu renk bir takım giymiş, boyunbağlı, ayrıca kocaman bir sombrero takmış kara yağız bir adama sarıldığını gördü. Goldman döndü, gözü, sarı saçları iyice seyrelmiş, yüzü kafası koparılmış bir Fransız cumhuriyetçisi gibi kürsünün dibine doğru yükselmiş, gözleri garip bir hazla tepeye dikilmiş genç adama ilişti. Güldü.</p>

  <p>Genç adam, bu ateşli toplantıdan sonra Goldman’ın kendisiyle konuşacağını düşünmüştü, gelgelelirn <span class="sgc-1">Mother Earth</span> Yayınevi'nde arka bölmede bir hoş geldin toplantısı düzenlenmişti. O adam, Zapatista temsilcisiydi. Bol paçalı pantolonun altına çizme çekmişti. Pek gülümsemiyor, ama çay içip elinin tersiyle uzun bıyıklarını sıvazlıyordu. Odalar gazetecilerle, bohemler, sanatçılar, şairler ve sosyete hanımlarıyla doluydu. Küçük Kardeş, Goldman’ın peşinden ayrılmadığının farkında değildi. Onun ilgisini çekmeye can atıyordu. Ama Goldman herkesle ilgilenmekten baş alamıyordu. Kapıdan giren her yeni konuğu karşılaması gerekiyordu. Kafasında bir sürü iş vardı. İnsanları birbirleriyle tanıştırıyordu. Farklı kişilere farklı görevler veriyordu, kimlerle görüşmeleri gerektiğini, gitmeleri gereken yerleri, araştırmaları ya da yazmaları gereken konuları. Genç adam, kara cahil buldu kendini. Goldman mutfağa gidip kek malzemesini çırpmaya başladı. Şunları al, dedi Küçük Kardeş’e, bu çanakları büyük odadaki masanın üstüne diz. Genç adam, onun işe yarar saydığı kişiler ağına katıldığına çok sevindi. Her duvarda <span class="sgc-1">Mother Earth</span> dergisinin kapaklarından yapılma posterler asılıydı. Uzun saçlı bir adam, punç dağıtıyordu. Sokağa çıkıp Küçük Kardeş’i yukarı çağıran adamdı. Gözden düşmüş bir Shakespeare oyuncusunu andırıyordu. Tırnaklarının ucu kapkaraydı. Dağıttığı içki kadar içki yuvarlıyordu. Herkesi bir şarkıdan birkaç dize söyleyerek selamlıyordu. Onunla konuşan herkes kıkır kıkır gülüyordu. Adı Ben Reitman'dı, Goldman’ın birlikte yaşadığı adamdı. Başının tepesinde bir gariplik vardı, bir bölümü kazınmıştı. Küçük Kardeş’in baktığını görünce, bir zaman San Diego’ya gittiğini, üstüne katran sürülüp tüy yapıştırıldığını anlattı. Emma, oraya konuşma yapmaya gitmişti. Kendisi, Emma’nın menajerliğini üstlenmişti, salon kiralamak, düzenlemeler yapmak falan. Orada, Emma’yı konuşturmak istememişlerdi. Kendisini kaçırmış, bir yere götürmüş, soyup katranlamışlardı. Etini purolarının uçlarıyla yakmışlardı, bu kadar olsa yine iyi. Bunları anlatırken yüzü karardı, gülümseyişi silindi. Çevrelerine birkaç kişi toplandı. Punç kepçesini tutuyordu, kepçe çanağın kenarına hızla çarpmaya başladı. Onu elinden bırakamıyordu sanki. Yüzünde acayip bir gülümsemeyle eline baktı. Anacığımın konuşmasını istemediler, Kansas City’de de, Los Angeles'ta, Spokane’de de. Ama o konuştu. Bütün zindanları biliriz biz. Her davayı kazanırız. Anacığım, San Diego’da konuşacak. Elinin böyle titremesine kendi de şaşmış gibi güldü. Kepçe, kâseye vurup çınlıyordu.</p>

  <p>O anda bir adam kalabalığı yararak masaya geldi, Senin katranlanıp tüylenme serüvenin içki servisini aksatmıyor diye düşünüyorsun galiba Reitman? dedi. Kısa boylu, kel, kalın gözlüklü, iri dudaklı bir adamdı, teni balmumundan yapılmış kadar solgundu. Ana sorun, Emma’nın ne söyleyeceği değil konuşma hakkıydı. Bütün çabamızı kendimizi savunmaya harcıyoruz. Bu onların stratejisi aslında, bizim değil. Korka-bunu anlamıyorsun. Suçlu bir liberal tarafından kefaletle salınmanın neresi onurlandırıcı, zavallı Reitman? Sonradan herif kendini kutlasın diye mi? Dünya nasıl ilerleyecek? İki adam birbirlerine baktılar. Goldman’ın sesi, kalabalığın arkasından neşeyle çınladı: Sacha! Ellerini önlüğüne silerek masayı dolaştı. Reitman’ın yanı başında durdu. Kepçeyi usulca aldı elinden. Sachacığım, dedi solgun adama, onlara bir kere kendi ideallerini öğretebilirsek belki sonra bizimkileri de öğretebiliriz.</p>

  <p>Toplantı geç saatlere sarktı. Küçük Kardeş’in, Goldman’ın ilgisini çekme umudu kalmadı. Yayları fırlamış eski bir sedire Hint usulü çöktü. Bir süre sonra odanın sessizleştiğini fark etti. Yukarı baktı. Goldman tam karşısında bir mutfak iskemlesinde oturuyordu. Oda boşalmıştı, kendisi son konuktu. Elinde olmadan yaşlar doluştu gözlerine. Seni anımsayıp anımsamadığımı sordun açıkça, dedi Emma Goldman. Nasıl unutabilirim ki. Hiç kimse öyle bir sahneyi unutabilir mi, imansız çocuk? Onun yanağına başparmağıyla dokundu, gözyaşını sildi. Feci, gerçekten feci. İç çekti. Hayattan bütün istediğin bu mu? İyice büyümüş iri gözleriyle gözlük camlarından süzdü onu. Bacaklarını aralayıp elleri dizlerinde oturdu. Kızın nerede olduğunu bilmiyorum. Hoş sana söyleyebilseydim bile ne yararı olurdu? Tutalım ki sana dönmesini sağladın. Kısa bir süre kalırdı ancak. Sonra yine senden kaçardı, bilmiyor musun? Genç adam başını salladı. Berbat görünüyorsun, dedi Goldman. Ne hale getirmişsin kendini. Yemek yemiyor musun? Açık havaya çıkmıyor musun? Genç adam, hayır anlamında salladı başını. On yıl yaşlanmışsın. Doğrusu duygularını yadırgıyorum. Kendini özel sanıyorsun, sevgilin gitti diye. Her gün olan bir şey bu. Tutalım ki sonunda seninle birlikte yaşamaya boyun eğdi. Sen bir burjuvasın, onunla evlenmek isterdin o zaman. Birbirinizi bir yıla kalmaz yiyip bitirirdiniz. Onun, gözlerinin önünde yaşlanmaya, sıkılmaya başladığını görürdün. Yemek masasının iki ucunda, birbirinize tutsak otururdunuz, senin aşk dediğin korkunç bir tutsaklık altında. İkiniz de. İnan bana, böylesi senin için daha iyi. Küçük Kardeş ağlıyordu. Haklısınız, dedi, tabii haklısınız. Goldman’ın elini öptü. Eli küçüktü, ama parmakları şişti, derisi kırmızıydı, boğumları fırlamıştı. Ona ilişkin anılarım yok, diye hıçkırdı genç adam. Düşlediğim bir şeydi. Goldman, bu kadarla yetinmemişti. Böylelikle kendine acıyabiliyorsun, dedi. O da ne tatlı bir duygudur. Sana bir şey söyleyeyim. Bu gece bu odada şimdiki sevgilimi gördün, ama iki eski sevgilim de vardı. Hepimiz iyi dostuz. Kalıcı olan dostluktur. Paylaşılan idealler, bir insanın kişiliğinin bütününe duyulan saygı. Neden kendi özgürlüğünü benimsemiyorsun? Yaşamak için neden ille birine tutunman gerekiyor?</p>

  <p>Genç adam, o konuşurken başım önüne eğdi. Yere baktı. Goldman’ın parmakları, çenesinin altını tuttu.. Başını kaldırdı, dimdik. Goldman ile Reitman’ın yüzlerine bakar buldu kendini. Reitman’ın dağınık gülüşünün arasından altın bir diş sırıtıyordu. Merakla, ilgiyle onu incelediler ikisi. Bana Czolgosz'u anımsatıyor, dedi Goldman. O eğitimlidir, burjuvadır, dedi Reitman. Ama gözlerdeki zavallı çocuk bakışı aynı, dedi Goldman. Aynı zavallı, tehlikeli oğlan. Küçük Kardeş, kendini William McKinley’nin elini sıkma kuyruğuna girenler arasında gördü. Eline bir mendil sarılmıştı. Mendilde bir tabanca vardı. McKinley sırtüstü düştü. Kan yeleğini boyadı. Çığlıklar yükseldi.</p>

  <p>Genç adam çıkarken Goldman kapıda sarıldı ona. Şaşılacak kadar yumuşak dudakları yanağına değdi. Teslim olmuştu. Biraz geriledi. Kolunun altındaki kitaplar yere düştü. Üçü eşikte çömelip onu toparlarken gülüştüler.</p>

  <p>Ne var ki bir saat sonra New Rochelle’e giden süt treninin vagonları arasında duruyordu. Kendini tekerlerin altına atmak geçti içinden. Tekerleklerin dizemi, değişmez takırtısı rag çalan bir sol el gibiydi. İki vagonun birleşme noktasında üst üste binen metallerin cızırtısı ve zangırtısı, senkop yapan sağ eldi. Bir intihar <i>rag</i>'iydi bu. Müziği dinlerken iki yanındaki kapı kollarını tuttu. Ayaklarının altında zıplıyordu vagonlar. Ay, trenle yarışıyordu. Yüzünü göğe uzattı aradan, sanki ayışığı bile onu ısıtabilirmiş gibi.</p>
</body>
</html>
