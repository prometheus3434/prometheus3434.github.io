<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">36</h3>

  <p class="p1">Sonraki saatlerde Bölge Savcısı Whitman bir sürü danışmanla görüştü. Manhattan'daki New York milislerinin albayı, bütün güçlerin seferber edileceği bir askeri operasyonda diretti. Bu, Mr. Morgan’ın kitaplık müdürlerinden uzun boylu, sinirli, kelebek gözlüklü, Metropolitan'dan bir diva gibi ellerini göğsünde kavuşturan bir adamı öyle tedirgin etti ki, adam titremeye başladı. Mr. Morgan’ın elindekilerin değerini biliyor musunuz? Dört Shakespeare foliomuz var! Parşömenden bir Gutenberg âcilimiz var! Yedi yüz eski kitabın ilk basımları var, ayrıca George Washington’ın beş sayfalık bir mektubu. Albay parmağını havaya salladı. O orospu çocuğunu halledemezsek, içeri girip ümüğüne basmazsak ülkedeki bütün zenciler gırtlağımıza yapışır! O zaman şu tacillerinle hangi bucakta olursun? Whitman odada volta atıyordu. Belediye mühendislerinden biri, kırık su borusunu onarabilirlerse kitaplığın temelinden içeri bir geçit kazanabileceklerini söyledi. Ne kadar sürer? diye sordu Whitman. İki gün, dedi mühendis. Bir başkası zehirli gazı akıl etti. Böylece yakalanabilir, diye onayladı Whitman. Tabii Doğu Yakası'ndaki herkes de ölürdü, o başka. Whitman huysuzlanmaya başlıyordu. Kitaplık, iç içe geçmiş mermer bloklarından yapılmıştı. Taşların arasına bıçak bile girmezdi. Dinamitlenmeye hazırdı yapı, her pencereden bir çift uyanık zenci gözü bakıyordu.</p>

  <p>Whitman, o anda, odadaki polis memurlarına düşüncelerini sorma sağduyusunu gösterdi. Sokakta yıllarını geçirmiş Hell's Kitchen ile Tenderloin tecrübesine sahip ihtiyar bir çavuş, Asıl önemlisi efendim, dedi, bu Coalhouse Walker’ı lafa tutmak. Silahlı bir manyak konuşunca sakinleşir. Onu ha bire konuşturursan, konuya girersin bir yerinden. Cesaretsiz denemeyecek Whitman, bir megafon alıp sokağa çıktı, bağırarak, Coalhouse'la görüşmek istediğini söyledi. Hasır şapkasını salladı. Ortada bir sorun varsa, diye bağırdı, birlikte çözebiliriz. Bu tür düşünceleri dakikalarca yineledi. Neden sonra ön kapıya bitişik küçük bir pencere açıldı. Silindir biçiminde bir nesne uçtu sokağa. Whitman irkildi, arkasındaki evde duran adamlar yere çöktüler. Patlama olmamasına herkes şaştı. Whitman eve çekildi, bir adamın dürbünle bakıp fırlatılan nesnenin kapaklı bir gümüş maşrapa olduğunu saptaması dakikalar sürdü. Bir subay sokağa koştu, maşrapayı kaptığı gibi kumtaşı yapının merdivenlerini çıktı. Artık iyice yamulmuş nesne, bir av sahnesi kabartmasıyla süslü bir Ortaçağ bira kupasıydı. Müdür onu görmek istedi ve maşrapanın 17 yüzyıldan kalma, Saksonya Prensi Frederick’e ait olduğunu bildirdi. Bunu duyduğuma sevindim, dedi Whitman. Müdür kapağı açınca maşrapada bir kâğıt parçası gördü, üstünde bir telefon numarası vardı, galiba kendi numarası.</p>

  <p>Bölge Savcısı aldı telefonu. Bir masanın kenarına ilişip sol eliyle hoparlörü, sağ eliyle kabloya bağlı almacı tuttu. Merhaba Mr. Walker, dedi içtenlikle, ben Bölge Savcısı Whitman. Siyah adamın sesindeki serinkanlı işadamı tınısına şaşırdı. feteklerim aynı, dedi telefondaki ses. Arabamı, sokakta önüm kesilmeden önceki haliyle geri istiyorum. Sarah'ımı bana geri veremezsiniz, ama onun yaşamına karşılık İtfaiye Şefi Conklin’in yaşamını istiyorum. Coalhouse, dedi Whitman, sen de biliyorsun ki ben bir adli memur olarak, dava aşamasından geçmemiş bir adamı yasadışı yollardan yargılaman için sana asla teslim edemem. Savunmasız bir duruma düşerim. Ama olayı araştırıp eğer varsa hangi yasaların bu konuda işleyeceğini bulacağıma söz verebilirim. Gelgelelim sen oradan çıkmadan senin için bir şey yapmak elimden gelmez. Coalhouse Walker, denenleri duymamış gibiydi. Size yirmi dört saat süre tanıyorum, dedi, sonra burayı, içindeki her şeyle birlikte havaya uçuracağım. Telefonu kapattı. Alo, dedi Whitman. Alo? Santralden aynı numarayı bir daha bağlamasını istedi. Telefon açılmadı.</p>

  <p>İkinci iş olarak Whitman, Mrs. Stuyvesant Fish’e, Newport’a telgraf çekti. Kadın gazeteleri okumuştu herhalde. Whitman’ın, kafası yorgunken patlak görünen gözleri, yuvalarından iyice uğramıştı. Yüzü kıpkırmızıydı. Ceketini çıkardı, yeleğinin düğmelerini çözdü. Devriyelerden birinden viski getirmesini istedi. Kızıl Emma Goldman’ın, anarşist kadının New York'ta olduğunu biliyordu. Onun tutuklanmasını emretti. Kahverengi kumtaşı yapının penceresinden baktı. Bulutlu, olağanüstü karanlık bir gündü. Hava basıktı, ince bir yağmur sokakları parıldatıyordu. Kentin ışıkları yanıyordu. Sokağın öte yanındaki küçültülmüş beyaz Grek sarayı, yağmurda ışıldıyordu. Ne kadar dingin görünüyordu. O anda Whitman, Polis Müdürü Rhinelander Waldo ile şubedeki öteki görevlilerin kendisine gösterdikleri saygıya kapılıp siyasal açıdan sakıncalı bir durumla başını derde soktuğunu kavradı birden. Bir yandan, Demokrat Katolik Polis Şubesi Müdürlüğü'ndeki yozlaşmalar üstüne araştırmalarını paralarıyla destekleyen, zengin Cumhuriyetçi Protestanlardan oluşan Simon Pure reform komitelerinin kurucusu Morgan’ın çıkarlarını korumak zorundaydı. Öte yandan, suçlu takımıyla kolay baş eden sıkı savcı ününü ayakta tutması gerekiyordu. Zenciyi deliğinden çıkarmaktan başka çare yoktu. Bir bardak viski getirildi. Yalnız bu kadarcık, sinirlerimi yatıştırmak için, dedi kendi kendine.</p>

  <p>Bu arada polis, Emma Goldman’ın Batı 13. Sokak'taki evinin kapısını vuruyordu. Goldman şaşırmadı. Yedek birkaç giyecekle okunacak bir kitap koyduğu küçük valizi hep hazırdaydı. Başkan McKinley suikastından beri Amerika’da başgösteren çoğu şiddet hareketini, grevi ya da ayaklanmayı gerek sözle gerek eylemle kışkırtmakla suçlanmaya alışmıştı. Ulusal düzeyde yasa uygulamacıları, her olayı ona bağlamayı ilke haline getirmişlerdi, suçlu olduğuna inansalar da inanmasalar da. Goldman şapkasını taktı, çantasını alıp kapıdan çıktı. Polis arabasına genç bir devriyeyle bindi. Buna inanmayacaksın, dedi ona, ama bir süre kodeste yatmaya can atıyorum. Tek dinlenebildiğim yer orası.</p>

  <p>Goldman, Coalhouse çetesindekilerden birinin, adı dillere düşmüş bir orospunun burjuva âşığı olarak acıdığı genç olduğunu elbette bilmiyordu. Centre Sokağı'ndaki karakolda komiser yardımcısının masasının önünde suikast suçlamasıyla gözaltına alınırken gazetecilere görüş bildirdi. Westchester'daki itfaiyecilere üzüldüm. Keşke öldürülmeselerdi. Ama zenci, nişanlısının, masum bir genç kadının feci ölümünün acısıyla harekete geçmiş, anladığım kadarıyla. Bir anarşist olarak, onun Morgan mülkünü kendine mal ediş biçimini alkışlıyorum. Mr. Morgan da mülkü kendine öyle mal etmişti zaten. Bunun üstüne muhabirler bağırarak sorular sordular. Sizin yandaşlarınızdan biri mi, Emma? Onu tanıyor musunuz? Bu olayla ilginiz var mı? Goldman gülümsedi, başını salladı. Kıyıcı olan servettir, dostlar. Zenginlik kıyıcıdır. Coalhouse Walker’ın bunu öğrenmek için Kızıl Emma’ya gereksinimi yoktu. Acı çekmesi yetti.</p>

  <p>Bir saat içinde gazetelerin yeni basımları sokaklardaydı tutuklama haberleriyle. Goldman’ın sözleri serbestçe alıntılanmıştı. Whitman, onu gazetecilerle konuşturmakla doğru bir iş yapıp yapmadığını bilmiyordu. Ama attığı adımın kesin bir yararı oldu. Tuskegee Öğretmenlik ve Sanayi Enstitüsü Başkanı Booker T. Washington, kurumuna para desteği sağlamak için kentteydi. Astor Place'teki Cooper Union taplantı salonunda bir söylev veriyordu ve hazırladığı metinden ayrılıp Goldman’ın sözlerini kınadı. Coalhouse'un davranışlarını yerdi. Bir muhabir Whitman’ı aradı, haberi verdi. Bölge Savcısı hemen ünlü eğitimciyle bağlantı kurdu, olay yerine gelip krizi çözüme kavuşturmak için manevi yetkesini kullanmasını rica etti. Peki, dedi Booker T. Washington. Kent merkezine bir koruma takımı gönderildi ve Washington, onuruna öğle yemeği veren ev sahiplerinden özür dileyerek alkışlar arasında yola çıktı.</p>
</body>
</html>
