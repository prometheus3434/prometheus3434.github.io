<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">7</h3>

  <p class="p1">Bir gün Tombs’a ziyarete gittikten sonra Evelyn Nesbit, elektrikli arabasının arka penceresinden, günlerdir peşini bırakmayan muhabirlerden hiçbirini göremedi. Genellikle Hearst ve Pulitzer’ın muhabirleri bavullarına bile saldırırlardı.</p>

  <p>Anlık bir itiyle sürücüye dönmesini, arabayı doğuya sürmesini söyledi. Thaw'un annesinin bir hizmetkârı sıfatıyla sürücü, kaşlarını çattığını gizlemedi. Evelyn aldırmadı. Araba, motoru ılık ikindi güneşinde vızıldayarak kentten geçti. Sert lastikli, siyah bir Detroit Electric'ti. Bir süre sonra Evelyn, Alt Doğu Yakası’nın sokak satıcılarını ve el arabalarını gördü.</p>

  <p>Kara gözler arabaya dikilmişti. Pos bıyıklı adamlar, geçen arabaya altın dişleriyle gülümsediler. Sokak işçileri, sıcakta kaldırımlara çökmüş, melon şapkalarıyla yelpazeleniyorlardı. Kısa pantolonlu oğlanlar, omuzlarında parça başı eşya tomarlarıyla arabanın yanında koşuyorlardı. Evelyn, camlarda İbranice tabelalarla kemiklerden yapılma düzenlemeler izlenimi veren İbranice harfler gördü. Yoksul evlerin demir yangın merdivenleri kat kat hücreler gibi göründü; boyunduruklu ihtiyar beygirler ona bakmak için eğik boyunlarını kaldırdılar. Çöp yüklü, iki tekerlekli el arabalarını itmeye çabalayan çöp toplayıcıları, sepetlerinde boncuklar satan kadınlar, hepsi o yana baktı. Sürücü tedirgindi, gri üniforma ve siyah deri tozluklar giymişti. Pırıl pırıl arabayı daracık, pis sokaklardan aşırttı. Önlüklü, bağcıklı pabuçlu bir kız, kaldırımın kenarındaki gübre yığınında oynuyordu. Durdur arabayı, dedi Evelyn. Sürücü inip geldi, kapısını açtı. Evelyn sokağa adım attı, çömeldi. Küçük kızın düz siyah saçları miğfer gibi oturmuştu başına. Teni zeytin rengindeydi ve gözleri öylesine koyu kahverengiydi ki siyaha çalıyorlardı. Hiç meraklanmadan baktı Evelyn’e. Evelyn’in şimdiye kadar gördüğü en güzel çocuktu. Bileğine bir parça çamaşır ipi dolanmıştı. Evelyn ayağa kalktı, çamaşır ipini izledi. Evelyn, birdenbire boz sakalı kısacık kesilmiş deli bir ihtiyarla yüz yüze geldi. İpin öteki ucu ihtiyarın beline dolanmıştı. Havı dökülmüş bir palto vardı üstünde. Kolunun bir yeni yırtıktı. Yumuşak bir kasket, bir yakalık ve boyunbağı takmıştı. Siyah kadife bir perdeye tutturulmuş çerçeveli siluet portrelerinin durduğu tezgâhın önünde, ayaktaydı. Bir siluet sanatçısıydı. Yalnızca küçük bir makas ve azıcık zamkla imgenizi oluşturabiliyordu, bir parça beyaz kâğıt kesip siyah bir fona oturtarak. Bütün bunlar, çerçeve de içinde olmak üzere on beş senttir bayan, dedi ihtiyar. Neden bu çocuğu iple bağlıyorsunuz, dedi Evelyn. İhtiyar onun şıklığına bir göz attıktan sonra güldü, başını sallayıp kendi kendine Yidiş dilinde bir şeyler söyledi. Evelyn’e sırtını döndü. Araba durduğunda bir kalabalık toplanmıştı başına. Uzun boylu bir işçi öne çıktı, saygıyla şapkasını çıkardıktan sonra ihtiyar adamın dediğini Evelyn’e çevirdi. Lütfen bayan, dedi, küçük kızı ondan çalmasınlar diyeymiş. Evelyn çevirmenin az buçuk diplomatça davrandığını düşündü. İhtiyar sanatçı acı acı gülüyor, çenesini ona doğru uzatıp besbelli hakkında bir şeyler söylüyordu. Diyor ki, belki de zengin hanım bilmiyordur, genç kızların, genç kızların, gecekondulardaki genç kızların her gün ana-babalarından çalınıp köle pazarına satıldığını. Evelyn afallamıştı. Bu çocuk on yaşından büyük olamaz, dedi. İhtiyar bağırmaya başladı ve sokağın karşı kıyısındaki döküntü evi işaret etti, sonra döndü, köşeyi gösterdi parmağıyla, yine dönüp öteki köşeyi gösterdi. Bakın bayan, dedi uzun boylu işçi, evli, kadın, çocuk falan dinlemez bunlar. Onları kirletirler; sonra da utanca kapılan kadın kötü yola düşer. Bu sokaktaki evlerin hepsi bu amaca yarar. Çocukların ana-babaları nerede peki, diye sordu Evelyn. İhtiyar şimdi de kalabalığa sesleniyordu göğsünü yumruklayıp parmağıyla göğü göstererek. Siyah şala bürünmüş bir kadın, başını sallayıp üzüntüyle mırıldandı. İhtiyar şapkasını çıkarıp saçlarını çekiştirmeye başladı. Uzun boylu işçi bile söylenenleri çevirmeyi unuttu, hikâye onu öylesine sarsmıştı ki. Lütfen bayan, dedi sonunda, bu adam çocuğun babasıdır. Sanatçının yırtık yenini gösterdi. Karısı, onları besleyebilmek için kendini sattı, bu da onu evden attı, şimdi de yasını tutuyor, tıpkı bizim ölülerimiz için yas tuttuğumuz gibi. Saçı geçen ay bembeyaz oldu. Aslında otuz iki yaşında.</p>

  <p>Ağlayan, dudaklarını ısıran ihtiyar, Evelyn’e döndü, artık onun da duygulandığını anladı. Bir anlığına, kaldırımda biriken herkes, adamın kara yazgısını paylaştı - Evelyn, sürücü, işçi, siyah şallı kadın, seyirciler. Sonra içlerinden biri uzaklaştı. Derken bir başkası daha. Kalabalık dağıldı. Evelyn, kaldırımda oturan küçük kızın yanına gitti, çömeldi, buğulanmış gözleriyle gözleri kupkuru kızın yüzüne baktı. Merhaba fıstık, dedi.</p>

  <p>Evelyn Nesbit’in otuz iki yaşında ihtiyarlamış sanatçıyla kızına ilgi duyması böyle başladı. Adamın uzun bir Yahudi adı vardı, Evelyn söylemeyi beceremediğinden küçük kızın yaptığı gibi Tateh diye seslendi ona. Tateh, Alt Doğu Yakası'ndaki Sosyalist Sanatçılar Birliği’nin başkanıydı. Gururlu bir adamdı. Evelyn, siluetini yaptırmak dışında ona yaklaşamayacağını kavradı. İki haftalık bir süre içinde ihtiyar, Evelyn’in yüz elli siluet portresini yaptı. Her portreden sonra Evelyn on beş sent veriyordu ona, bazan küçük kızın bir portresini rica ediyordu. Tateh doksanı aşkın portre yaptı ve kızınkilere daha çok zaman harcadı. Sonra Evelyn, küçük kızla kendisinin ikili portrelerini istedi. Bunun üstüne ihtiyar, bakışlarını onun gözlerine dikti ve korkunç bir İbrani yargısı çakar gibi oldu gözlerinde. Yine de söyleneni yaptı. Zaman geçtikçe Evelyn, ihtiyarı çalışırken seyredenlerden çok azının portresini yaptırdığını gözlemledi. İhtiyar, gitgide daha karmaşık siluetler yapmaya girişti, bir fona karşı tam boy Evelyn’in, küçük kızın, bir yük arabasının güçlükle yürüyen beygirinin, açık bir otomobilde oturan sert yakalıklı beş adamın. Makasıyla yalnızca dış çizgileri ele vermekle kalmıyor, dokuları, ruh durumlarını, kişiliği ve umutsuzluğu da işliyordu. Bunların çoğu bugün özel koleksiyonlarda yer alıyor. Evelyn hemen her ikindi uğruyor, orada olabildiğince çok kalıyordu. Elinden geldiği kadar göze çarpmayan bir giyim benimsemişti. Thaw'dan öğrendiği gibi ağzını kapatmak için bol bol para veriyordu sürücüye. Dedikodu sütunları, Evelyn’in ortalıkta görünmemesinden, gözü kara ilişkilere girdiği sonucunu çıkarıyorlardı. Adı kentteki düzinelerle adamla birlikte anılıyordu. Umursamıyordu. Alt Batı Yakası'ndaki yeni aşkına kaçıyordu gizlice. Başına bir şal sarıyor, bluzunun üstüne eski püskü, güve yeniği dolu bir kazak geçiriyordu; sürücü, isteğine uyup araba halısının altına saklıyordu bunları. Tateh’in köşesine gidiyordu sonra, portresi için poz verirken ipin öbür ucundaki küçük kıza doyasıya bakıyordu. Delicesine tutulmuştu ona. Bu süre içinde, çılgın kocası Harry K. Thaw"dan başka erkek yoktu yaşamında. Gizli hayranını, çekik elmacık kemikli, sarı bıyıklı, gittiği her yere peşinden seyirten genç adamı saymak istemezse tabii. İlk, Tateh’in köşesinde görmüştü onu. Sokağın öbür yanında durmuş, Evelyn onu bakışlarıyla kıstırınca gözlerini kaçırmıştı. Kaynanasının özel dedektifler tuttuğunu biliyordu Evelyn, ama bu adamın dedektif olamayacak kadar utangaç göründüğüne karar vermişti. Adam onun nerede oturduğunu, günlük işlerini öğrenmişti, ama yanına asla yaklaşmamıştı. Bu ilgi, ürküntü değil korunmuşluk duygusu veriyordu, onun örtük hayranlığını kendi soluğunun hızlanması gibi duyuyordu. Gece, küçük kızı düşlüyor, sabah uyandığında onu düşünüyordu. Geleceğe ilişkin tasarılar havai fişekler gibi çakıyordu beyninde ve çarçabuk eriyordu. Tedirgin, aşırı baskı altında, dipdiri, anlatılamayacak kadar mutluydu. Kocasının lehinde tanıklık edecekti evet, hem de gerektiği gibi. Onun suçlu bulunması, yaşam boyu hapiste kalması umudunu besliyordu.</p>

  <p>Önlüklü küçük kız onun elini tutuyor, ama hiçbir şey söylemiyordu. Tateh’e bile iki üç sözcük söylüyordu, o kadar. Tateh, hiç kimse bir çocuk gibi yas tutamaz diyordu, bir sevgili bile. Evelyn, ihtiyarın, ilgisinin küçük kıza iyi geldiğini görmese, gururu yüzünden kendisini çoktan kapı dışarı edeceğini sezmişti.</p>

  <p>Bir gün Evelyn portresini yaptırmak için geldiğinde babayı da kızını da ortalıkta göremedi. İyi ki Hester Sokağı'nda bir hamamın üst katında oturduklarını öğrenmişti. Koşar adım yürüyerek oraya gitti, ne olabileceğini düşünmek bile istemiyordu. Hester Sokağı, gezginci satıcıların kaldırım kıyısına sıralanmış arabalarından sebze, meyve, tavukla ekmek sattıkları tıklım tıklım bir pazar yeriydi. Kaldırımlar satıcılarla dolup taşıyordu, her evin giriş merdiveninde dizi dizi, tıkabasa çöp bidonları duruyordu. Yangın merdivenlerinden çamaşırlar sarkıyordu. Evelyn bir kat merdiveni telaşla çıkıp karanlık, iğrenç kokulu bir sofaya daldı. Tateh ile küçük kız, en üst katta, arkadaki iki küçük odada kalıyorlardı. Evelyn kapıyı vurdu. Bir daha vurdu. Biraz sonra kapı azıcık aralandı: Demir bir zincir vardı üstünde. Ne oluyor, diye sordu Evelyn. Beni içeri alın lütfen.</p>

  <p>Tateh onun gelişiyle neye uğradığını şaşırmıştı. Yalnızca gömleği ve askılı pantolonu vardı üstünde, terlik giymişti. Merdiven aralığından esen acı rüzgâra karşın ön kapının açık tutulmasında diretti, çabucak ceketini ve pabuçlarını giydi.</p>

  <p>Döşeğini çarçabuk düzeltti, üstüne parlak renkli bir battaniye attı. Küçük kız öteki odada, pirinç bir karyolada yatıyordu. Ateşi yükselmişti. M oda da mumla aydınlanmıştı. Bir penceresi olduğu halde yatak odası da ön oda kadar karanlıktı. Bir hava bacasına bakıyordu. Yaşanan yer dolap büyüklüğündeydi. Ama Evelyn, gözleri karanlığa alışınca, odanın tertemiz olduğunu gördü. Uğrayışı, ihtiyar sanatçıda büyük bir şaşkınlık yaratmıştı, adam mum ışığında ha bire volta atıyor, ona nasıl davranacağını bilemiyordu. Aşırı bir gerginlik içinde başparmağıyla işaret parmağı arasında sıkıştırdığı sigarayı Avrupa usulü, küçük parmağı kalkık içiyordu, avucunu da havaya doğru açmıştı. Siz işe gidin, çocuğa ben bakarım, diye üsteledi Evelyn. İhtiyar neden sonra boyun eğdi, hiç değilse konuğun evdeki varlığının yüklediği dayanılmaz baskıdan kaçınmak için. Kadife perdelerini kollarından sarkıttığı resim sergileme tezgâhını aldı, gereçlerini koyduğu tahta kutusunu bavul gibi taşıyarak dışarı fırladı. Evelyn, ardından kapıyı kapattı. Cam bölmeye baktı, birkaç bardağa ve çentikli tabak çanağa. Çekmecelerdeki yastık-çarşafları, ailenin yemek yediği tertemiz ovulmuş meşe masayı inceledi. Yatak odası penceresinin başındaki dikiş makinesinde bitirilmemiş bir sürü kısa pantolon duruyordu. Makinenin pedalı oymalı demirdendi. Yatak odasındaki pencere mumun yansısıyla ışıldıyordu. Daracık, küçük karyolanın pirinci parlıyordu. Evelyn evden giden kadınla arasında güçlü bir kan bağı olduğunu derinden duydu. Küçük kız, yattığı yastıklardan ona baktı, ne gülümsedi ne tek söz söyledi. Evelyn şalını, eski kazağını çıkarıp bir iskemleye koydu. Yatağın yanındaki ters çevrilmiş sandık, başucu sehpası gibiydi, Yidiş dilinde kitaplarla tepeleme doluydu. Sosyalizm üzerine İngilizce kitaplar ve kapaklarında güçlü kollarıyla sımsıkı kenetlenmiş işçileri yürürken gösteren kitapçıklar da vardı. İşçilerin hiçbiri, çelimsiz, ak saçlı Tateh’e benzemiyordu. Duvarlarda ayna yoktu, ailenin, yitik kadının fotoğrafı da yoktu hiçbir yerde. Evelyn ön odada galvanize tenekeden bir küvet buldu. Bir kova buldu, merdivenleri inip zemin kattaki lavabodan bir kova su doldurdu. Suyu ön odadaki kömür sobasında ısıttıktan sonra leğeni, suyu ve hafif kolalı bir havluyu alarak odaya gitti. Küçük Kız üstündeki örtülere sıkı sıkı sarıldı. Evelyn, usulca örtüleri çekip onu yatağın kenarına oturttu, geceliğini sıyırdı, onu ayağa kaldırdıktan sonra geceliğini başından aşırttı, küçük kızın körpe bedeninin ılık ılık soluyuşunu güneş gibi içine çekerek. Gel, birazcık leğende dur, dedi küçük kızın önünde eğilerek, avuç avuç ılık suyla, okşarcasına yıkadı onu, sonra bir daha esmer omuzlarında gezdirdi sudan avuçlarını, ceviz karası memeciklerini, yüzünü, tüylü sırtını, cılız oyluklarını, karnının pürüzsüz eğimini, kızlığını okşadı; ateşten yanan bedenden sızan su, Evelyn yıkarken, yağmur gibi yağıyordu leğene. Sonra dörde katlanmış havluyla küçük kızı usulca pat patlayarak kuruladı, çekmecede bulduğu temiz bir geceliği giydirdi üstüne; bu gecelik ötekinden daha geniş, ince pamukludandı, öyle bol, öyle tuhaftı ki kız güldü. Evelyn çarşafı düzeltti, yastıkları kabartıp küçük kızı yine yatağa yatırdı, elini alnına tuttu, serin geldi. Küçük kızın koyu gözleri alacakaranlıkta ışıl ışıldı. Evelyn onun kara saçlarını taradı, yüzüne dokundu, üstüne eğildi; küçük kız kollarını Evelyn’in boynuna doladı, onu dudaklarından öptü.</p>

  <p>Evelyn Nesbit’in aklına, küçük kızı kaçırıp Tateh’i yazgısıyla baş başa bırakmak düşüncesi o gün geldi. İhtiyar sanatçı adını bile sormamıştı, hakkında hiçbir şey bilmiyordu. Pekâlâ yapabilirdi yani. Ama tam tersine, kendini aileye katma çabası iki kat arttı, ihtiyarın zedelenmiş gururundan kaçırabildiği, yiyecek, çarşaf gibi şeyler taşıdı eve. Onlardan biri olmaya can atıyor, Tateh'le konuşmayı deniyor, küçük kızdan kısa pantolonların nasıl dikildiğini öğreniyordu. Her gün her gece, saatlerce Yahudi gecekondularındaki bir kadın gibi yaşadıktan sonra Thaw'un şoförünün önceden kararlaştırdıkları uzak bir yerde beklettiği arabaya binip eve götürülüyordu, her zaman çaresizlik içinde. Öylesine çaresiz bir aşkla kapılmıştı ki artık doğru dürüst göremiyordu, hiç durmadan gözlerini kırpıştırıyor, bulanıklığı gidermek istiyordu sanki. Her şeyi tuzlu gözyaşlarından bir zarın arkasından görüyordu, mutluluktan kaynaklanan bastırılmaz, sürekli bir ağlamayla yıkanan sesi boğuklaşmıştı.</p>
</body>
</html>
