<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">23</h3>

  <p class="p1">Günün birinde zenci adam Coalhouse Walker, nişanlısına veda edip Ford'uyla New York’a gitti. Akşam beş sularıydı ve ağaçların gölgeleri yola çöküyordu. Gittiği yol, Firehouse Lane'den, göz kamaştarıcı tören giysileri ve neşeli gezintileriyle ünlü gönüllü itfaiyecilerin çalıştığı Emerald Isle Engine İtfaiye Karakolu'nun -iki katlı, ahşap kaplama bir yapı- önünden geçirdi onu. Bu yoldan her geçişte Emerald Isle Karakolu'nun önünde ayaküstü konuşan gönüllülere rastlardı; o geçerken susar, onu gözlerlerdi. Giyimiyle, araba sahibi sıfatıyla, beyaz adamların çoğunu kışkırttığının farkındaydı. Böyle duyguların çarkında eğitmişti kendini.</p>

  <p>O dönemde gönüllü özel şirketler, belediye itfaiyesine yardımcıydılar ve kişisel bağışlara dayalı bu şirketler, araç gereçlerini motorize hale getirmemişlerdi daha. Zenci yaklaştığında, makineyi çekmede kullanılan üç çifte boz beygirden oluşan bir takım, itfaiye karakolunun, arkalarında Emerald Isle’ın yörede ün yapmış buharlı tulumbasıyla yola çıktılar. Dizginleri hemen çekildi, Coalhouse Walker da çarçabuk fren yaptı.</p>

  <p>Gönüllülerden ikisi karakoldan seyirtip, sürücü yerinde oturan, zenciyi seyrederken gösterişli bir biçimde esneyen tulumbacının yanına gittiler. Hepsi yeşil mendilden boyunbağları, mavi iş gömlekleri giymişti. Coalhouse Walker, debriyaj pedalını bırakıp arabasını krankla çalıştırmak için indi. Gönüllüler, bu iş bitene kadar beklediler, sonra ona özel paralı yoldan geçtiğini, yirmi beş dolar ödemeden ya da o kentte oturduğunu belirten geçiş kartını göstermeden daha ileriye gidemeyeceğini bildirdiler. Bu, halka açık bir geçit, dedi Walker, daha önce kaç kereler geçtim buradan, kimse de paradan söz etmedi. Direksiyonun başına oturdu. Şerif’e haber ver, dedi adamlardan biri ötekine. Walker, Ford'unu geri vitese almaya, köşenin başına dönüp bir başka yola sapmaya karar verdi. Oturduğu yerde arkaya baktı. O anda, altı metrelik bir merdiven taşıyan iki itfaiyeci, yola çıkıp arabanın arkasında durdular. İki yabancı adam başka bir merdivenle izledi onları, arabalarında kıvrılmış hortumlar, kancalar, baltalar, çengeller ve benzeri yangın söndürme malzemeleriyle gelenler de oldu, şirket karakolu temizlemek için bu özel ânı seçmiş olmalıydı ki her şey sokağa yığıldı.</p>

  <p>Şirketin şefi, yana devirdiği beyaz asker şapkasından belli oluyordu. Ayrıca ötekilerden biraz daha yaşlıydı. Coalhouse’a kibar davrandı, daha önce hiç para ödememesine karşın geçiş ücretinin zorunlu olduğunu, parayı vermezse geçemeyeceğini anlattı. İki eliyle şapkasını çıkardı ve siperi gözlerini örtecek biçimde yine oturttu başına. Bu durumda karşısındakini görmek için çenesini yukarı kaldırması gerekiyordu; yüzü, kavgacı bir adam izlenimi uyandırıyordu. Kalın kollu, iri yapılıydı. Gönüllülerin çoğu sırıtıyordu. İtfaiye kamyonu almak için paraya ihtiyacımız var, dedi Şef. Ki sen nasıl genelevlere koşuyorsan biz de yangınlara o hızla koşabilelim.</p>

  <p>Zenci, elindeki fırsatları tarttı usulca. Emerald Isle Karakolu, sokağın karşısındaki bir açıklığa, havuza inen bir alana bakıyordu. Herhalde arabayı yolun dışına sürmeyi, alanda dönüş yapıp merdivenlerin ve hortum arabasının çevresinden dolaşmayı kuruyordu. Ne var ki fena kıstırılmıştı, atları kovalamak için direksiyona asılsa bu sert dönüş, bayır aşağı yuvarlayabilirdi arabayı. Besbelli arkdaşları gibi yağcılık yapmak aklından geçmiyordu.</p>

  <p>Aşağıda havuzun başında birkaç zenci oğlan oynuyordu. On bir on iki yaşındaydılar. Hey, diye seslendi Coalhouse Walker. Buraya gelin! Oğlanlar koşarak geldiler. Coalhouse'un kontağı kapatışını, vitesi takışını, yola inişini izlediler. Bu arabaya göz kulak olmanızı istiyorum sizden, dedi onlara. Döndüğümde, ona elini süren oldu mu söylersiniz.</p>

  <p>Piyanist çarçabuk dönüp köşenin başına gitti, iş merkezine doğru yürüdü. On dakika sonra, trafiği işaretle yöneten bir polise rastladı. Polis onun şikâyetini dinledi, başını salladı ve üniforma ceketinin altından mendilini çıkarana kadar bir süre durdu, burnunu hınkırdı. O çocukların aklından kötülük geçmez, dedi sonunda. Hepsini tanırım. Şimdi yine dön arabaya, belki şakadan vazgeçmişlerdir. Walker bir polisten umabileceği en büyük desteğin bu olduğunu kavramış olmalı. Aynı zamanda, belki de kaba bir şaka sınırını aşmayan bu takılmaya karşı aşırı bir duygusallık gösterdiğini düşünmüş olmalı. Her neyse, Firehouse Lane’e döndü.</p>

  <p>Tulumbayla atlar çekilmişti. Sokakta gönüllü görünmüyordu, arabası yolun dışındaki tarladaydı. Arabaya yürüdü. Üstüne çamur atılmıştı. Pantasotede on beş santimlik bir yırtık vardı. Ve arka koltukta bir taze insan dışkısı öbeği duruyordu.</p>

  <p>Karşıya geçip karakolun kapısına gitti. Beyaz asker şapkası, yeşil mendil-boyunbağıyla Şef, kollarını kavuşturmuş duruyordu. Polis yetkilileri, bu kentin hiçbir yerinde paralı geçiş olmadığını söylüyorlar bana, dedi Coalhouse Walker. Doğru, dedi Şef. Herkes işi düşünce bu yoldan elini kolunu sallayarak geçebilir. Güneş battığından, yapıdaki elektrik lambaları yakılmıştı. Kapıdaki cam bölmelerden zenci, ahırlarındaki üç çifte beygiri görebiliyordu, pirinç takımları arkadaki duvara yanaştırılmış nikel kaplama koca tulumbayı da. Arabamın temizlenmesini ve hasarın ödenmesini istiyorum, dedi. Şef gülmeye başladı, adamlarından birkaçı da eğlenceye katılmak için seyirttiler.</p>

  <p>O anda bir polis kamyoneti sökün etti. İçinde iki polis vardı, biri, Coalhouse Walker’ın başvurduğu polisti. Tarlaya gidip arabaya baktı, yine karakola döndü. Willie, dedi İtfaiye Şefi'ne, sen ya da çocuklar herhangi bir saldırıya giriştiniz mi? Sana tam tamına anlatayım, dedi Şef. Zenci herif, lanet olası arabasını yolun ortasına, karakolun tam önüne park etti. Onu çekmek zorunda kaldık. Bir karakolun önünü tıkamak ciddi iştir, di mi çocuklar? Gönüllüler, yürekten evet dercesine başlarını salladılar. İri polis, bir karara varmıştı. Coalhouse'u bir kenara çekti. Bana bak, dedi senin hurdayı yola kadar iteriz, sen de çıkar gidersin. Önemli bir hasar yok. O boku sıyır at, kapat bu konuyu. Zaten yola çıkacaktım, önümü kestiler, dedi Coalhouse. Arabama pislik koydular, tepeye delik açtılar. Arabamın temizlenmesini ve hasarın ödenmesini istiyorum. Polis memuru, Coalhouse'un konuşma tarzını, giyimini, hele bir araba sahibi olduğunu yeni değerlendirmeye başlamıştı. Öfkelendi. Otomobilini alıp buradan defolmazsan, dedi yüksek sesle, seni yolun dışında araba sürmek, sarhoşluk ve yok yere bela çıkarmakla suçlarım. Ben içki içmem, dedi Coalhouse Walker, arabamı yolun dışında sürmedim, tavanı kesmedim, arabanın içine pislemedim. Hasarın ödenmesini, benden özür dilenmesini istiyorum. Polis memuru, bocalamasını sırıtarak seyreden Şef’e baktı, artık konu kendi yetkisiydi. Coalhouse’a, Seni tutukluyorum, dedi. Benimle geleceksin.</p>

  <p>O akşam erken saatlerde, Broadview Bulvarı'ndaki telefon çaldı. Arayan, Coalhouse'tu. Polis Merkezi'nde olduğunu, nedenini çabucak anlattıktan sonra Baba’ya kefaleti ödemeyi düşünüp düşünmediğini sordu, o zaman kente dönebilir, o akşamki işini aksatmazdı. Baba’nın hemen yanıt vermesi, olumlu bir puan onun adına; sorularını, yanıtlarını alabileceği boş bir zamana ertelemişti. Taksi çağırdı, merkeze gidip kefaleti ödedi, elli dolar. Gelgelelim Anne'ye olayı aktarırken biraz bozulmuştu, çünkü Coalhouse Walker, içten teşekkür edip saygı göstereceğine tren istasyonuna koşmuş, yalnızca borcunu ödeyeceğini söylemişti.</p>

  <p>Ertesi akşam, aile üyeleri, pazar olmayan bir günde Coalhouse Walker’ın uğramasıyla şaşakaldılar. Salonda kollarını kavuşturup oturdu, öyküyü ayrıntılarıyla anlattı. Sesinde bir üzüntü tınısı yoktu, serinkanlılıkla, nesnel bir bakışla anlatıyordu, başka birinin başına gelenleri sayıp dökercesine. Anne, Mr. Walker, bu toplumun sizin gözünüzde birtakım zorbalarca temsil edilmesinden utanıyorum, dedi. Baba, O şirketin kötü bir ünü var, dedi. Onlar kuraldışı demek, öbür gönüllü birlikler her bakımdan düzgün ve sorumlu olduğuna göre. Küçük Kardeş, bacakları kenetli, piyano taburesinde oturuyordu. Soruna kendini iyice kaptırarak öne eğildi. Şimdi nerede araba? diye sordu. Ya o iki oğlan? Onlar senin tanıkların. Ama piyanist, bütün ikindiyi onların izini sürmekle geçirmiş, sonunda ana-babalarından bu konuya karışmak istemedikleri yanıtını almıştı. Buradaki zencilerin gözünde yabancıyım, dedi gerçekçi bir tavırla. Burada yaşamak zorundalar ve başlarına bela açmak istemiyorlar. Arabaya gelince, ona bir daha bakmadım. Ve dün akşam evden ayrıldığımdaki durumuyla bana teslim edilene kadar da bakmayacağım.</p>

  <p>Bu konuşma sırasında salonun girişinde, gözlerden uzakta Sarah duruyordu. Bebeği kalçasına yapıştırmış dinliyordu. Bu olayın ne kadar feci olduğunu ailedeki herkesten fazla kavrıyordu. Baba’nın Coalhouse’a, isteminde diretecekse bir avukat tutması gerektiği yolundaki sözlerini duydu. Tanıklar zorla mahkemeye çağrılabilirlerdi. Burada zenci avukat var mı hiç? diye sordu Coalhouse. Ben duymadım, dedi Baba. Ama adaleti gözeten herhangi bir avukat yeter sanırım. Durdu. Masrafları ben karşılarım, dedi boğuk bir sesle. Coalhouse ayağa kalktı. Size teşekkür ederim, ama sanırım gerekmeyecek, dedi. Masanın kenarına bir zarf koydu. İçinde elli dolar nakit vardı. Sonraları Anne, bunun Coalhouse'un düğünü için biriktirdiği paranın bir bölümü olduğunu öğrendi.</p>

  <p>Ertesi gün Küçük Kardeş olay yerine gidip arabaya bir göz atmak görevini kendiliğinden üstlendi. İşten sonra Firehouse Lane’e gitti bisikletiyle. Model T barbarca parçalanmıştı, gönüllülerce mi, başkalarınca mı, saptamak olanaksızdı. Baş tarafı, havuzun kenarındaki uzun sazlara girmişti. Tekerlekler çamura batmıştı. Ön farlarla camlar kırılmıştı. Arka lastikler söndürülmüştü, döşeme deşilmiş ve pantasote lime lime edilmişti.</p>
</body>
</html>
