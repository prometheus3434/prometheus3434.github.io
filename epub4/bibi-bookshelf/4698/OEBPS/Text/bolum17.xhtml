<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">10</h3>

  <p class="p1">Aslında Baba uzun kış ayları boyunca her gün yazmıştı, postadaki gecikmeden ötürü günce parçalarına dönüşen mektuplar. Bu yoldan, alacakaranlığın kesintisiz akışını ölçüyordu. Araştırma gezisine katılanlar, kışın yüzdürdüğü buz kütleleriyle yatağından oynayan ve buzlu bademi andıran <span class="sgc-1">Roosevelt’</span>te şaşılası bir rahatlık içinde yaşıyorlardı. Peary hepsinden daha rahattı; gözlem odasında bir otomatik piyanosu vardı. Gövdesi iriyarıydı, kalın kızıl saçları aklaşmıştı. Uzun bıyıklıydı. Önceki seferlerden birinde ayak parmaklarını kaybetmişti. Tuhaf bir biçimde, ayaklarını yerden kaldırmadan, sürüyerek yürüyordu. Otomatik piyanosunun pedalına parmaksız ayaklarıyla basıyordu. Victor Herbert bestelerinin ve Rudolf Friml parçalarının en iyilerinin yanı sıra Bowdoin Koleji şarkılarından bir medley vekırk sekiz saniyede çıkartabildiği Chopin’in <span class="sgc-1">Küçük Vals’</span>inin bir çeşitlemesi de vardı elinin altında. Yine de kış ayları yalnızca tembellik etmekle geçmiyordu. Misk sığırı avına çıkılıyordu; kızak yapmak gerekiyordu, doksan kilometre ötede Cape Columbia’da, buzları yararak Kutup Harekatı’nın başlayacağı noktada, bir üs kurmak gerekiyordu. Herkesin çiftli köpek timlerine söz geçirmeye alışması, iglo sığınakları yapmayı öğrenmesi şarttı. Eğitim işleriyle Peary’nin zenci yardımcısı Mathew Henson ilgileniyordu. Bir sürü sefere çıktıktan sonra Peary bir sistem geliştirmişti. Kutup'taki yaşamlarının en ufak ayrıntısı bile onun titiz yargısını yansıtıyordu ve o sistemin bir parçasıydı. Kızak yapımında neyin kullanılacağı, kızak biçimlerinin tasarımı, yenilecek yemekler, yemeğin taşınacağı teneke kaplar, kapların kızaklara nasıl tutturulacağı, hangi giysilerle iç çamaşırlarının giyileceği, köpeklerin koşum takımları, taşınacak bıçaklarla tüfekler, kullanılacak kibritler ve onları kuru tutmanın yolları, kar körlüğüne karşı takılacak koruyucu gözlüklerin çizimi vb. Peary, sistemini tartışmaktan çok hoşlanırdı. Temelde -yani köpeklerin ve kızakların kullanımı, kürk giymek ve yerel faunada yaşamak konularında- Eskimo yaşam tarzı benimsenmişti Peary’nin sisteminde. Baba bir gün ansızın bunun farkına vardı. Bir rastlantı sonucu, kıç güvertede dururken Peary’nin, işini düzgün yapmayan Eskimolardan birini azarladığını görmüştü. Sonra Peary ayaklarını sürüyerek gelmiş, Baba’nın yanından geçerken, bunlar çocuk, demişti, onlara çocuk gibi davranmak gerek. Baba da bu görüşe katılır gibi olmuştu, ne de olsa bir uzlaşma söz konusuydu. On yıl önce Filipinler’de General Leonard F. Wood'un komutasında Moro gerillalarına karşı savaşırken işittiği bir gözlem aklına geldi. Küçük esmer kardeşlerimizin ders almaları gerek, demişti bir kurmay subay, haritaya seferin ilk iğnesini saplayarak. Eskimoların ilkel olduğu su götürmezdi. Sevecen, yumuşak, duygusal, güvenilir kişilerdi, şakacıydılar. Gülmekten, şarkı söylemekten hoşlanıyorlardı. Bitimsiz gecenin kış ortasında, kudurgan fırtınalar kayalardan taşlar koparırken, rüzgâr uğuldarken, havanın soğukluğundan etkilenen Baba teninin yandığı sanrısına kapılırken, Peary ile adamların çoğu, sistemi kuramsal açıdan ölçüp biçiyor, böylelikle korkularıyla savaşabiliyorlardı. Hiçbir sistemleri olmayan, burada yalnızca yaşayan Eskimolarsa evrenlerinin dehşetine katlanıyorlardı yalnızca. Ara sıra Eskimo kadınları her nedense giysilerini parçalayıp, kükreyerek, buzlarda yuvarlanarak kara, fırtınaya atıyorlardı kendilerini. Kocaları, canlarına kıymaktan zor alıkoyuyordu onları. Baba günce tutarak denetliyordu kendini. Bu da bir sistemdi işte, dil ve kavramsallaştırma sistemi: İnsanoğullarının, tanıklık etme edimiyle, yaşadıkları zaman ve mekandan başka varolacakları çağların ve yerlerin güvencesini öneriyordu sistem.</p>

  <p>Yine de bu buz kapanı kış gecesinde ensenize yapışıp sizi yüzleşmeye zorlayan bir güç vardı sanki. Eskimo aileleri geminin her yerinde yaşıyor, güvertelerde, ambarlarda kamp kuruyorlardı. Cinsel ilişkileri de saygıdan uzaktı. Soyunma zahmetine bile katlanmadan kürklerindeki yırtıklardan çiftleşiyor, azgın homurdanmalar arasında sevinç çığlıkları atıyorlardı. Bir gün Baba, bir çifti bastı, kadının kalçalarını hoplatarak kocasının yüklenişlerine ayak uydurması karşısında donakaldı. Kadının boğazından anlaşılmaz bir hayvan şarkısı yükseliyordu. Bu, güncesine özel bir kod kullanmadan yazabileceği bir şey değildi. Kadın, erkeği körüklüyordu düpedüz. Onun tepkisini böyle göstermesi, Baba’yı şaşkına çevirdi. Bu pis, dişsiz kadının, dümdüz kaşları, şakaklarına çekilmiş gözleriyle aşk şarkısı mırıldanıp erkeği itiştirmesi karşısında Anne’nin aşırı titizliğini, yetişme koşullarını ve zekâsını düşününce bir ilkel kadının cinsiyetine böyle sahip çıkmasına nefret duydu.</p>

  <p>Nihayet bahar geldi, bir sabah Baba’yı çağıran ve göğü gösteren, Peary’nin yardımcısı Mathew Henson'dı. Güney göğünde ince bir ışık dilimi görülüyordu. Sonraki günlerde, karanlığın ayrımları seçilir hale geldi, sonraları daha da belirginleşti. Sonunda bir gün, ufuktan bulanık ve kan-kırmızı bir güneş yükseldi, tam yuvarlak değil ovalimsiydi. Yeni doğan bir şey gibi. Herkes sevindi. Göz alıcı renkler, pembe, yeşil ve sarı, kar tümseklerinin üstüne çöktüler, bütün o iç ezici şatafatlı dünya, kendini, onu almaya hazır olana bıraktı. Gök gittikçe mavileşti ve Peary, Kutup'u fethetme zamanının geldiğini söyledi.</p>

  <p>Seferden bir gün önce Baba, Mathew Henson ve üç Eskimo'yla birlikte kıyıdan yarım gün uzaklıktaki kuş kayalarına gitti. Ayıbalığı derisinden çantalarını omuzlarına atıp kayalara tırmandılar ve Kutup'ta çok beğenilen yumurtalardan düzinelerle topladılar. Kuşlar cikciklerle dönüp havalanırken kayalığın bir parçası yerinden sökülmüş gibi göründü. Baba, hiç bu kadar çok kuş görmemişti. Fulmarlarla deniz kuşları. Eskimolar ağlarını araya uzatıyor, kuşlar da ağlara uçup takılıyorlardı. Ağlar köşelerinden büzülünce, acı acı cikleyen hareketsiz, ağır tüy torbalarına dönüşüyorlardı. Adamlar taşıyabilecekleri kadarını yakaladıktan sonra aşağı indiler, hemen kuşları boğazladılar. Martı boyundaki fulmarların boğazları koparıldı. Ama Baba’yı asıl şaşırtan, o küçük zararsız deniz kuşunun nasıl haklandığıydı. Göğüsteki küçük yüreği dürtmek yeterliydi. Baba bunun nasıl yapıldığını izledi, sonra kendisi de denedi. Bir deniz kuşunu eline aldı ve başparmağıyla çarpan göğsü azıcık sıktı. Kuşun başı düştü, öldü. Eskimolar bu kuşun etini sever, ayıbalığı derisinde salamuraya yatırırlardı.</p>

  <p>Kampa dönerken yolda Baba ile Mathew Henson, Peary’nin buyruğundaki adamların sürekli konuştukları bir konuyu tartıştılar; onunla Kutup’a gitme onuru kimin olacaktı? New York'tan açılmadan önce kumandan, herkese yalnızca kendisinin Kutup'u keşfedeceğini açıkça belirtmişti: Onların zaferi, destek niteliğindeydi. Yaşamımı o ânı tasarlamakla geçirdim, dedi Peary, yalnızca benim ânım olacak. Bu, Baba’ya oldukça mantıklı bir bakış açısı gibi geldi. Profesyoneller karşısında amatörce bir çekinmesi vardı. Gelgelelim Mathew Henson’a göre, Eskimoların yanı sıra birinin daha doruğa çıkması gerekiyordu ve saygıyı elden bırakmaksızın o kişinin kendisi olacağını düşünüyordu. Aslında Baba, Henson’ın haklı olduğuna inanıyordu. Henson, Peary’nin daha önceki seferlerine de katılmıştı, ayrıca dirençli, müthiş bir Kutup kaşifiydi doğrusu.</p>

  <p>Köpekleri bir Eskimo kadar ustaca koşturuyor, kızak onarımını, kamp kurmayı biliyordu, fiziksel bakımdan güçlüydü, bir sürü becerisi vardı. Ama Baba, her nedense Henson’ın kestirimini çok itici bulmuştu, zenciye, kendisinin seçileceğini nereden bildiğini sordu. Yolda bir bayır çıkmıştı önlerine, köpekleri bir an dinlendirmek için duralayınca aşağıdaki engin beyaz kar düzlüğüne baktılar. O anda güneş, bulutlardan sıyrıldı ve bütün yeryüzü ayna gibi parıldadı. Efendim, dedi Mathew Henson gülümseyerek. Biliyorum işte.</p>

  <p>Ertesi gün topluluk, Kutup buzlarının üstünden kuzeye doğru yola çıktı. Bölüklere ayrılmışlardı, her bölükte bir iki beyaz adam, birkaç Eskimo oğlan, bir köpek sürüsü, dört beş kızak vardı. Peary'ninki dışında her küme, bir hafta süreyle seferin öncülük ya da yol göstericilik görevini üstlenmek zorundaydı. Aslında hepsi, sonunda görevden ayrılıp karaya dönmek, Peary ile oğlanların yaklaşık son yüz elli kilometreyi diri, oldukça zinde bir halde katetmelerini sağlamakla yükümlüydüler. Sistem böyleydi. Asıl iş, kafileden ayrılmaktı. Bu tehlikeli, ayrıca kök söktürücü bir çabaydı. Buz tepecikleri kazmayla yarılacak, ağır kızaklar yerlerinden sökülüp buz bayırlarından yukarı itilecek, sonra da uçurumsu yokuşlarda kaymaları önlenecekti. Her kızağa üç yüz kiloluk araç gereç yüklenmişti. Kızak kırıldığında, yükünü boşaltmak, kırık parçaları birbirine tutturmak gerekiyordu - çıplak el isteyen bir iş. Aşılması ya da kaçınılması gereken su taşkınları vardı yolda. Buz kütleleri, top seslerini andıran büyük çatırtılarla bir araya geliyor ve ayakların altında okyanusun öz sesi gibi gümbürdüyordu. Bazan, yeni tutan ince buz tabakalarında sürünmekten başka bir şey gelmiyordu elden; hiç kimse kayan bir buz kütlesine kapılmayı göze almıyordu. Hava, bitmek bilmez bir işkenceydi, sıfırın altında elli ya da altmıştı, rüzgâr öylesine keskin esiyordu ki hava bile fiziksel yapısını değiştirmişti sanki, insanın ciğerlerinde, bağdaşmaz billur parçacıklarına dönüşmüştü. Her soluk, som tortusunu ya sakalda ya da kürk kalpakların donmuş kenarlarında bırakıyordu. Herkes, salık verilen yumuşak ayıbalığı derisi ayakkabılar, ayı postundan pantolonlar, Ren geyiği kürkünden kukuletalı ceketler giymişti, ama bu yerli malzeme bile kırağıda yıpranmıştı. Güneş, ufukta günde yirmi dört saat kalıyordu artık. Bir günlük yolculuğun, yani hemen hemen yirmi beş kilometrelik ölümüne bir çabanın sonunda, öncü kümeye kamp kurmak, arkadan geleceklere iglolar yapmak, köpekleri beslemek, donan koşum kayışlarını çözmek, çay kaynatmak üzere ispirto ocağını yakmak ve dondurulmuş pastırma ile tuzlu bisküviden oluşan akşam yemeğinin başına çökmek düşüyordu. Mart ayı boyunca Peary’nin kafilesindekiler ağır ağır kuzeye ilerlediler. Her takım birer birer dönüyordu, artık tek sorumlulukları, arkalarından gelecek kümelere dönüş yolunu açmaktı. Peary her takımdan geride kalanları getiriyor ve Henson’ın kendisi için yaptığıiglolardan birine yerleşiyordu. Bu arada Henson, onun köpeklerine bakıyor, kırık kızakları onarıyor, akşam yemeği hazırlıyor, artık çoğu sorun çıkaran Eskimolarla uğraşıyordu. Peary, Eskimoların erdemlerini, bağlılık ve boyun eğme diye niteliyordu, aşağı yukarı köpeklerde aranan niteliklerin tıpkısı. Kutup’a son akın günü geldiğinde, artık yüz elli kilometre kalmıştı, Peary gerçekten de Henson’ı seçti kendisiyle gitmek üzere; Henson da kendi düşüncesine göre en iyi olan Eskimoları, kumandana en bağlı, en adanmış oğlanları seçti. Öteki destekçiler evlerine gönderildi.</p>

  <p>Baba çoktan dönmüştü. tik haftada yol açıcılığa başlamıştı. Kafilenin en dayanıklı üyesi olmadığı anlaşılmıştı. Hayır, cesaretsizlikten ötürü değil, demişti Peary onu evine yollamadan önce, elleriyle ayaklarının çabuk donma eğilimi yüzünden. Sözgelimi sol topuğu her gün donuyordu, korumak için ne yaparsa yapsın. Her gece kampta topuğunu acılar içinde gevşetiyor, elinden geleni yapıyordu ve her sabah topuk buz kesiyordu yine. Dizlerinin biri ve elinin üstündeki küçük bir bölüm için de geçerliydi bu. Baba’nın bazı organları durup dururken buz tutuyordu. Peary, Kuzey’de bunun bazı insanların başına geldiğini, yapılacak bir şey olmadığını söyledi. Peary kaba bir kumandan değildi, ayrıca Baba’yı seviyordu. <span class="sgc-1">Roosevelt’te</span> geçen uzun kış geceleri sırasında, aynı öğrenci kuruluşunda çalıştıkları ortaya çıkmıştı, bu da hiç hafife alınır bir bağ değildi. Ama yaşam boyu çaba harcadıktan sonra Peary, görevini yerine getirmekte sabırsızlanıyordu. Baba’nın derneği, Peary sandığına yüklü bir para yatırmıştı, bunun karşılığında adamları, yetmiş iki derece kırk altı dakikaya ulaşmıştı, ki bu da epey saygı duyulacak bir mesafeydi. Baba, ayrılmadan önce kumandana bu olay için dokuttuğu Amerikan bayrağını armağan etti. Bayrak saf ipektendi, oldukça genişti, ama katlandığında geniş bir mendilden farkı kalmıyordu. Peary ona teşekkür etti, bayrağı kürklerinin altına koydu, Baba’yı su taşkınlarına karşı uyardıktan sonra Roosevelt'teki dönüş yolculuğuna uğurladı, üç nemrut Eskimo'nun eşliğinde.</p>

  <p>Artık Peary’nin yaşamının amacına varmasına bir günlük bir yolculuk kalmıştı. Henson ile Eskimoları kıyasıya zorlamış, her yorucu günün sonunda, bir ya da iki saatten fazla uyumalarına karşı çıkmıştı. Şimdi güneş pırıl pırıldı, gök duruydu; mavi gökte bir dolunay duruyordu ve yeryüzünün kocaman oylukları kabarıyor, ürperiyor, aya doğru yükseliyordu. 9 Nisan öğlesinde Peary, dur komutu verdi. Kendisi gözlemlerini yaparken kardan korunabileceği bir siper kazmasını buyurdu Henson’a. Peary yüzüstü yatmış, bir cıva kabı, bir sekstant, biraz kâğıt ve bir kurşun kalemle konumunu saptamaya çalışıyordu. Sonuç hoşuna gitmedi. Buz kütlesinin daha ilerisine gidip bir daha gözden geçirdi çevreyi. Bu da hoşuna gitmedi. Peary, gün boyu buzların üstünde, şuraya bir, öbür yana iki kilometre gidip gelerek gözlem yaptı. Hiçbirinden hoşnut kalmadı. Kuzeye doğru bir iki adım yürüdü mü, kendini güneye yönelmiş buluyordu. Bu su gezegeninde, kaygan deniz durağanlığı reddediyordu. Şu nokta, işte orası Kuzey Kutbu'dur diyebileceği kesin bir yer bulamıyordu. Yine de orada oldukları kuşkusuzdu. Bütün gözlemler bunu gösteriyordu. Üç kere zafer çığlığı at oğlum, dedi Henson’a. Hemen bayrağı dalgalandıralım. Henson ile Eskimolar yüksek sesle bağırdılar, ama rüzgârın uğultusu yüzünden sesleri duyulmadı. Bayrak gerildi, dalgalandı. Peary, Henson ile Eskimoları bayrağın önünde durdurup fotoğraflarını çekti. Fotoğrafta, kürklere sarınmış beş perişan karaltı görünüyor; bayrak, arkalarında fiziksel bir Kutup çağrıştıran bir paleokristik buz tepesine asılmış. Yüzler ışıktan seçilemiyor, Ren geyiği postuyla çerçeveli karaltılara benziyorlar.</p>
</body>
</html>
