<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">16</h3>

  <p class="p1">Aynı kış, Tateh ile kızını, Massachusetts'teki fabrika yöresi Lawrence kasabasında buldu. Geçen sonbahar, o yörede iş bulunabileceğini duyunca oraya gelmişlerdi. Tateh haftada elli altı saat, bir dokuma tezgâhının başındaydı. Ücreti altı dolardan biraz düşüktü. Aile, tepedeki bir ahşap barınakta yaşıyordu. Isınmıyorlardı. Yöredekilerin çöplerini döktüğü dar bir sokağa bakan bir odada kalıyorlardı. Tateh, kızın mahalledeki alt sınıf özelliklerine kurban gitmesinden korkuyordu. Onu okula yazdırmayı reddetti -burada otoritelerden kaçmak, New York’a göre daha kolaydı- ve kendisinin yokluğunda, birlikte dolaşamayacakları saatlerde onu eve kapadı. İşten sonra, kızıyla birlikte bir saat kadar karanlık sokaklarda yürüyüş yapıyorlardı. Kız düşünceli bir havaya bürünmüştü. Omuzlarını dik tutuyor, kadın gibi yürüyordu. Onun yetişkin bir kız olacağını düşünürken Tateh’in içi içini yiyordu. Bir kızın genç kadınlığa giriş çağında ona yol gösterecek bir annenin varlığı gerekliydi. Bu güç değişikliğin altından tek başına mı kalkacaktı yani? Öte yandan kendisi evlenecek birini bulursa kız bu yeni kişiye nasıl bir tavır takınırdı? Belki de dünyası kararırdı.</p>

  <p>İç kapayıcı ahşap barınaklar sıra sıraydı. Avrupa'dan gelen herkes oradaydı - İtalyanlar, Polonyalılar, Belçikalılar, Rus Yahudileri. Bu farklı gruplar birbirlerine iyi niyet beslemiyorlardı. Bir gün, en büyük fabrikalardan biri, Amerikan yün şirketi, düşük ücretli zarflar dağıttı ve fabrikadaki işçiler çılgına döndüler. İtalyan işçilerden çoğu tezgâhlarını bıraktı. Fabrikayı boyan boya koşarak grev yapmayı önerdiler. Telleri koparıp pencerelerden kömürler fırlattılar. Başkaları da onlara katıldı. Öfke yayıldı. Kentteki işçilerin hepsi makineleri bıraktılar. Bir karara varamayanlar da o akışa kapıldılar. Üç gün içinde Lawrence'taki tekstil fabrikalarının hepsi kepenk indirdi.</p>

  <p>Tateh’in keyfine diyecek yoktu. Ya açlıktan ölecektik ya soğuktan, dedi kızına. Şimdiyse kurşunlanacağız. Ama bir grevin nasıl yapılacağını bilen I.W.W. adamları, New York'tan gelip işe el koydular. Bütün ırkların temsilcilerinden oluşan bir grev komitesi kuruldu ve işçilere bir bildiri yayımlandı: Şiddet yok. Kızını yanına alan Tateh, fabrikanın çevresini saran binlerce grev gözcüsüne katıldı; fabrika, bloklarca uzanan masif tuğla bir yapıydı. Gözcüler, soğuk, boz göğün altında güçlükle yürümeye koyuldular. Sokaktan geçen tramvaylarda sürücüler, karda usulca ilerleyen binlerce yürüyüşçüye bakakaldı. Tepelerindeki telefon ve telgraf tellerinden buzlar sarkıyordu. Tabancalı milis kuvvetleri tutmuştu fabrika kapılarını. Hepsi paltoluydu.</p>

  <p>Bir sürü olay çıktı. Bir kadın işçi sokakta vuruldu. Tabancaları olanlar, yalnızca polisler ve milislerdi, ama iki sendika lideri, Ettor ile Giovanetti, kadının vurulmasına karışmaktan tutuklandılar. Davadan önceki süreyi hapiste geçirdiler. Buna benzer bir şey bekleniyordu zaten. Tateh, Ettor ile Giovanetti’nin yerini alacakların Lawrence’a gelişlerinde, onları karşılamak için istasyona gitti. Müthiş bir kalabalık birikmişti. I.W.W.’nin en ünlü üyesi Koca Bill Haywood, ellerini havaya kaldırıp sessizlik istedi. Konuştu. Sesi kusursuzdu. Aramızda kapitalisterden başka yabancı yok, dedi. Kalabalık çılgına döndü. Sonra herkes sokaklardan <span class="sgc-1">Enternasyonali</span> söyleyerek geçti. Kız, Tateh’in böylesine coştuğunu daha önce hiç görmemişti. Evden çıkabildiği için grevi sevdi. Babasının elini unuttu.</p>

  <p>Ama çatışma haftalarca sürdü. Bağış komiteleri her mahallede bedava mutfaklar açtı. Tateh, çocuktan sonra kendisine de verilen çorbayı geri çevirince bir kadın, Sadaka değil ki bu, dedi. Patronlar senin güçten düşmeni istiyorlar, o yüzden güçlü olman gerek. Bugün bize yardım edenler, yarın bizim yardımımızı isteyecekler. Gözcü sıralarındakiler buz gibi havada atkılarını boyunlarına doluyor, ayaklarını kara vuruyorlardı. Küçük kızın paltosu incecikti. Tateh grev gösteri komitesinde gönüllü olarak yer almış, posterler çizerek onları soğuk sokaklardan koparmaya, kurtarmaya çalışmıştı. Posterler çok güzeldi. Ama yetkili kişi, uygun olmadıklarını söyledi. Biz sanat istemiyoruz, dedi adam. Biz öfkeyi körükleyecek bir şey istiyoruz. Ateşi diri tutacak bir şey. Tateh, grev gözcüleri çizmişti, ayakları kara batmış kaskatı figürler. Barınaklarında toplanmış aileler çizmişti. Şimdi de sözcükleri deniyordu. Hepimiz birimiz, birimiz hepimiz için. Daha rahattı içi. Geceleri evine kâğıt parçaları, meşe kabukları, mürekkepler ve Çini mürekkebi götürmeye, kızın aklını dertlerinden ayırabilmek için onu siluet çizimleriyle eğlendirmeye başladı. tenleri ve binenleriyle bir tramvay çizdi. Kız bayıldı. Onu başucu yastığına dayadı, çeşitli açılardan inceledi. Bu, babaya bir esin verdi. Tramvay üstüne çeşitlemeler yaptı, onları bir araya getirip sayfaları hızla karıştırdığında, tramvay sanki uzaklardan geliyormuş, yolcuların inip binmesi için duruyormuş izlenimi doğuyordu. Kendisi de kız kadar keyiflenmişti. Kız, onayladığını öyle usul bakışlarla belirtiyordu ki Tateh onun için yaratmaktan büyük coşku duyuyordu. Eve daha fazla kâğıt getirdi. Kızını buz patenleriyle canlandırdı gözlerinin önünde. iki gecede, avucu büyüklüğündeki kâğıt parçalarına yüz yirmi çizim yaptı. Onları sicimle bağladı. Kız küçük kitabı tuttu, sayfaları başparmağıyla yöneterek kendini patenlerle uzaklaşırken, geri dönerken, bir sekiz çizerken, parmaklarının üstünde döndükten sonra eğilip seyircileri zarifçe selamlarken izledi. Tateh ona sarıldı, onun cılız bedenini kollarında tutunca, yumuşak dudaklarını yüzünde duyunca, gözleri yaşardı. Aslında ya ona resim yapmaktan başka bir şey elinden gelmiyorsa kızı için? Hep böyle gerçekleşmemiş bir umudun çeşitli evrelerinde geçecekse yaşamları? Büyüdüğünde babasına lanet edecekti, kesin.</p>

  <p>Bu arada grevi çoğu kişi öğrenmişti. Ülkenin her yanın-. dan, her gün gazete muhabirleri geliyordu. Öteki kentlerden destek yağıyordu. Ama grev cephesindeki birlik ruhu zayıflamaya başlamıştı. Çocuklu adamlar, cesaretlerini ve kararlılıklarını korumakta zorlanıyorlardı. Bir uygulama önerildi, böylelikle grevcilerin çocukları öteki kentlere, grevi destekleyen ailelerin yanına gönderilecekti. Boston'dan, New York'tan ve Philadelphia'dan yüzlerce aile, çocukları kabule hazır olduklarını bildirdiler. Başkaları para yardımı yaptı. Her aile grev komitesince titizlikle inceleniyordu. Çocukların ana-babaları izin belgeleri imzalamak zorundaydılar. Deneme başladı. New York'tan gelen zengin hanımlar ilk yüz çocuğa trende eşlik ettiler. Her çocuk sağlık denetiminden geçmiş, yeni giysilere bürünmüştü. New York'taki Grand Central ktasyonu'na bir dindarlar ordusu gibi indiler. Onları bir kalabalık karşıladı ve herkes bir an, el ele tutuşmuş, sanki sanayi Amerikası’nın kendileri için hazırladığı korkunç yazgıya bakarcasına gözlerini ileriye dikmiş çocuklara baktı. Basının ilgisi inanılmazdı. Lawrence'taki fabrika sahipleri, işçilerin stratejileri arasında en çok bunun, çocukların haçlı seferinin, kendilerini yıprattığını hemen fark ettiler. Böyle giderse, ulusal duygu işçilere yönelecek, iş sahipleri teslim olmak zorunda kalacaklardı. Bu da bazı işçilerin haftalığını sekiz dolara kadar yükseltmek gibi bir ücret artışı demekti. Fazla mesai ve makinelerin hızlandırılması için ek ücret de alacaklardı. Ve grev yapmanın cezasını çekmeyeceklerdi. Bu düşünülemezdi. Fabrika sahipleri, Lawrence'ta uygarlığın, ilerleme ve refah kaynaklarının kimin elinde olduğunu biliyorlardı. Ülkenin dirliği ve demokratik Amerikan sisteminin esenliği uğruna bir daha çocuklarla haçlı seferi düzenlenmemesine karar verdiler.</p>

  <p>Bu arada Tateh, kendi kendiyle tartışıyordu: Küçük kızının birkaç haftalığına derli toplu bir ailenin yanında kalması en doğrusuydu besbelli. Düzgün beslenecek, ısınacak, olağan aile yaşamını tadacaktı. Yine de ondan ayrılmaya katlanamıyordu. Kötü önsezilere kapılıyordu. Fabrikaya oldukça yakın bir dükkânın ön bölmesindeki yardım komitesine gitti, oradaki kadınlardan biriyle konuştu. Kadın, çocuk barındırmaya gönüllü, iyi durumda işçi ailesi sayısının umduklarından da fazla olduğu konusunda ona güvence verdi. Ya Yahudi? diye sordu Tateh. Siz isteyin yeter, dedi kadın. Ama Tateh kağıtları bir türlü imzalayamadı. Her aile iyice araştırıldı, dedi kadın. Böyle konularda dikkatsiz davranabilir miyiz hiç? Ben yaşamım boyunca sosyalist oldum, dedi Tateh güvenle. Elbette, dedi kadın. Bir doktor kızınızın göğsünü dinleyecek. Bunun için bile değer. Sıcak yemekler yiyecek, ayrıca babasının dünyada dostları olduğunu öğrenecek. Yine de kimse zorlayamaz sizi. Bakın, arkanızdaki sıraya bakın, sürüyle istekli.</p>

  <p>Tateh, burada eylemde kardeşlik denen şeyin ortasındayım ve <i>shtetl</i>'dan bir burjuva gibi düşünüyorum, diye kızdı kendine. Hemen izin kâğıdına bastı imzayı.</p>

  <p>Bir hafta sonra kızı tren istasyonuna götürdü. Kız, Philadelphia’ya giden iki yüz çocukluk kümedeydi. Yeni bir paltoyla kulaklarını ısıtan bir şapka giymişti. Tateh kaçamak bakışlarla süzüyordu onu. Güzeldi. Doğal bir soyluluk vardı duruşunda. Yeni giysilerinin tadını çıkartıyordu. Tateh’in tutumunda bir değişiklik yoktu, incindiğini belli etmemeye çalışıyordu. Hiç karşı çıkmadan onu bırakmaya razı olmuştu kız. Tabii ki bu herkesin yararınaydı. Ne var ki, kıza bu kadar kolay geliyorsa, ileride neler olacaktı? İçine kapalı bir kızdı, Tateh ağzından bir şey alamıyordu. İnsanları çekiyordu. Annelerin çoğu ona baktılar. Tateh gurur duydu, aynı zamanda korktu. Bekleme salonundaydılar, tam bir anne çocuk kargaşası. Biri, İşte geliyor! diye haykırdı, tren çufçuflar ve düdük sesleriyle süzülürken kalabalık kapılara yüklendi.</p>

  <p>Trenin arkasına, çocuklara ayrılmış bir vagon eklenmişti. Boston-Maine hattıydı bu. Makine, bir Baldwin 4-6-0'dı. Herkes perona yürüdü, önlerinde Philadelphia Kadın Komitesi’nin görevli hastabakıcıları olmak üzere. Görgü kurallarını unutma, dedi Tateh kalabalığı izlerlerken. İnsanlar sana soru sorduklarında yanıt ver. Sesini yükselt ki seni duyabilsinler. İstasyonun köşesini döndüklerinde miğferli bir dizi milis gözüne çarptı. Tüfeklerini göğüslerinde çapraz tutuyorlardı. Yüzlerini öte yana çevirmişlerdi. Kafile durdu, kendiliğinden geriledi. Sıranın önünde bir dalgalanma başladı. Sonra Tateh bir çığlık duydu, her yerde polisler bitiverdi ve kalabalık bir anda darmadağın oldu. Şaşkın yolcular trenin pencerelerinden dışarı bakarken polisler anneleri çocuklarından ayırmaya koyuldular. Tekmelerle, bağırtılarla anneleri platformun sonundaki kamyonlara sürüklüyorlardı. Kamyonlar, pagoda başlıklı, tekerlekleri zincirli, ordu malı Reo'lardı. Çocuklar onlara bindiriliyordu. Her yana dağılmışlardı. Bir kadın ağzından kan gelerek koşuyordu. Buhar, sis bulutları püskürüyordu makinenin arkasından. Kampana usulca çalındı. Bir kadın çıktı Tateh’in karşısına. Bir şey söylemeye çalıştı. Karnını tutuyordu. Yere yığıldı. Tateh kızını kavradı, onu kaldırıp en yakın vagonun sahanlığına, zarar görmeyeceği bir yere itti. Sonra düşen kadınla ilgilendi. Onu omuzlarının altından tutup kalabalığın arasından bir sıraya doğru sürükledi. Oturtacağı sırada bir polisin ilgisini uyandırdı. Polis, omuzlarına, kafasına indirdi copunu. Ne yapıyorsun? diye haykırdı Tateh. Bu çılgının kendisinden ne istediğini bilmiyordu. Gerileyip kalabalığa karıştı. Peşinden gelip onu tartakladılar. Sendeleyerek uzaklaştı kalabalıktan. Yine izlendi, dövüldü. Sonunda yere yıkıldı.</p>

  <p>Bu polis eyleminin sorumlusu, çocukların Lawrence, Massachusetts'ten ayrılmalarını yasaklayan polis müdürüydü. Her şey çocukların iyiliği içindi. Çocuklar dizüstü çökmüştü, kanlar içindeki büyüklerinin yaralı bedenlerine tutunuyorlardı. Kimileri çığlık çığlığaydı. Birkaç dakika içinde polisler peronu temizlediler, kamyonlar uzaklaştı, milisler yürüyüp gittiler, yalnızca hıçkırıklara boğulmuş, kıyasıya hırpalanmış birkaç yetişkinle ağlaşan çocuklar kaldı geriye. Biri Tateh'ti. Gücünü toparlamak için bir sütuna yaslandı. Zihni bulanıktı. Birkaç dakika öncenin seslerini duymaya başladı. Küçük kızın Tateh, Tateh! deyişini. O anda, istasyon olağanüstü parlak geldi ona. Tren gitmişti. Bu aydınlanma bir tel gibi titretti yüreğini. Artık bütün bütüne uyanıktı. Hâlâ o sesi duyuyordu. Tateh, Tateh! Raylara bakıp Philadelphia treninin son vagonunun istasyonun bitiminden birkaç metre uzaklaştığını gördü. Tren hareketsizdi. Tateh koşmaya başladı. Tateh, Tateh! O koşarken tren hafifçe ilerlemeye başladı. Raylara çıktı koşarak. Kolunu uzatıp yalpalayarak koştu. Elleri vagonun korkuluğuna yapıştı. Trenin hızı artıyordu. Ayakları yerden kesiliyordu. Altındaki;raylar bulanıklaşmaya başladı. Korkuluğa sıkıca yapıştı, sonunda dizlerini sahanlığın çıkıntısına kaldırabildi ve orada, salıverilmek için yalvaran bir tutuklu gibi başı demir korkuluğa dayalı, kaldı öylece.</p>
</body>
</html>
