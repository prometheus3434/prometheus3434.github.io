<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">40</h3>

  <p class="p1">İki saat kadar sonra Coalhouse Walker Jr. kitaplığın merdivenlerinden inip kollarını kaldırarak 36. Sokak’ın karşı kaldırımındaki kumtaşı yapıya doğru yürümeye başladı. Yapılan anlaşma uyarınca böyle yapıyordu. Sokaktaki seyirciler dağıtılmıştı. Öbür kaldırımda New York polisinin en usta karabinalı müfrezesi duruyordu. Bir kaldırımdan ötekine iki katlı polis taburu, otuz metre arayla karşılıklı dizilmişti, atların da omuz omuza durmasıyla bir geçit oluşturmuştu. O yüzden Madison Bulvarı’nın ya da daha ötedeki Park Bulvarı’nın kavşaklarından bakanlar, Coalhouse'u göremezlerdi. Köşedeki jeneratör, ürkütücü bir kükreme sesi çıkarıyordu. Aydınlık, yağmurla ıslanmış sokakta, siyah adamın kaçmaya kalkıştığını söyledi polis yetkilileri. Daha büyük bir olasılıkla Coalhouse, yaşamını bitirmek için yapacağı tek şeyin başını hızla çevirmek, ellerini indirmek ya da gülümsemek olduğunu biliyordu. Kitaplığın orada Baba, bir atış mangasının eşgüdümlü ateşini duydu. Çığlık attı. Pencereye koştu. Gövde, kendi kanını silmek istercesine yerde bir süre gidip geldi. Polisler bilerek ateş ediyorlardı. Atlar kişnediler, pustular.</p>

  <p>Harlem'deki sığınaklarında Coalhouse çetesi, sonucun ne olabileceğini kestirebiliyordu. İzinden gittikleri adam dışında hepsi oradaydı. Odalar boştu sanki. Hiçbir şeyin önemi yoktu. Zar zor konuşuyorlardı. Küçük Kardeş dışında hepsi New York'ta kalmaktan yanaydılar. Model T bitişikteki bir yola park edilmişti gizlice. Arabanın kayıtlara geçtiğini düşündüler. Küçük Kardeş kentten ayrılmak istediği için araba ona armağan edildi. O gece 125. Sokak'taki rıhtıma sürdü arabayı, New Jersey araba vapuruna bindi. Besbelli cebinde biraz para vardı, ama onu nasıl, nereden bulduğu bilinmiyor. Philadelphia’ya gitti arabayla. Baltimore’a gitti. Zencilerin onun geçişini ayakta seyrettikleri iç bölgelerdeki tarlalara gitti. Arabası bir toz bulutu bıraktı gökte. Georgia’nın küçük kasabalarından geçti, alanlardaki ağaçların seyrek gölgeleri altında kasabalılar, Yahudi Leo Frank’i, on dört yaşındaki Hıristiyan kızı Mary Phagan’a yaptığından ötürü asmaktan söz ediyorlardı. Çamura tükürüyorlardı. Küçük Kardeş yük trenleriyle yarıştı, üstü kapalı köprülerin serin karanlığında süzüldü arabasıyla. Harita kullanmadı. Tarlalarda geceledi. Bir benzin istasyonundan öbürüne gitti. Arka koltuğunda yığınla gereç vardı, lastik borular, gaz bidonları, yağ bidonları, penseler, teller, makine yedek parçaları. Durmadan yol aldı. Ağaçlar azaldı gittikçe. Sonunda yok oldular. Kaya ve çalı vardı artık. Alımlı günbatımları, sertleşmiş, güneşte çatlamış balçık vadilerinden aşırttı onu. Ford'u stop edip de onu onaramadığı zamanlar, onu katırların koşulduğu yük arabalarındaki çocuklar çekti.</p>

  <p>Taos, New Mexico’da, çöl sahneleri çizen ve uzun pançolar giyen bir bohemler topluluğuna rastladı. New York'taki Greenwich Village'dandılar. Onun bitkinliğinden etkilendiler. İçin için kaynıyordu, içerken bile somurtkandı. Orada birkaç gün kendini toparladı. Kendisinden daha yaşlı bir kadınla ufak bir ilişki yaşadı.</p>

  <p>Küçük Kardeş’in incelen saçları ancak tepesini örtüyordu artık. Sarı bir sakalı vardı. Beyaz teni durmadan koyuluyordu; güneşten kaçıyordu. Teksas’a sürdü arabayı. Giysileri dökülüyordu. İş tulumuyla mokasen pabuçlar giymiş, bir Kızılderili battaniyesine sarınmıştı. Sınır kenti Presidio’da Ford'u bir dükkân sahibine sattı ve radyatörün kapağına astığı çöl matarasını alıp Rio Grande'den Ojinaga, Meksika’ya kadar bata çıka yürüdü. Burası, federal güçlerin ve isyancıların art arda işgaline uğramış bir kentti. Ojinaga’nın kerpiç evlerinin çatıları yoktu. Kilise duvarında saha tüfeklerinin açtığı delikler görülüyordu. Halk, avlularının duvarları arkasında yaşıyordu. Sokaklar, bembeyaz tozdu. Burada Francisco Villa’nın Kuzey Tümeni'nden bazı birlikler konaklıyordu. Onlara katıldı ve bir <span class="sgc-1">companero</span> olarak benimsendi.</p>

  <p>Villa, Güney’e Torreon’a doğru ana tren yolu hattının parçalanmış rayları boyunca iki yüz kilometrelik yürüyüşüne çıktığında Küçük Kardeş de onun adamlarıyla birlikteydi. Kaktüs namlusu ve İspanyol süngüsüyle dolu engin Meksika çölünü boydan boya geçtiler at üstünde. Büyük çiftliklerde kamp kurup mazgallı manastır kiliselerinin serinliğinde mısır yapraklarına sarılmış <span class="sgc-1">macuche</span> içtiler. Yiyecek azdı. Kara şallı kadınlar, su testilerini başlarının üstünde taşıyorlardı.</p>

  <p>Torreon zaferinden sonra Küçük Kardeş, fişeklerini göğsüne çaprazlama astı. Bir <i>villista</i>'ydı, ama Zapata’yı bulmayı kuruyordu. Ordu, yük vagonlarının tepesinde yolculuk ediyordu. Bölüklerin yanında aileler de vardı. Trenlerin tepesinde silahları, çarşafları ve yemek sepetleriyle yaşıyorlardı. Ordunun peşine takılmış siviller, süt çağında bebekler vardı içlerinde. Trenin külleriyle dumanı geriye savrulup gözlerini genizlerini yakarken geçiyorlardı çölden. Güneşe karşı şemsiyelerini açıyorlardı.</p>

  <p>Mexico City’de çeşitli bölgelerden gelen isyancı önderlerin bir toplantısı vardı. Devrimin tanımını gerektiren bir başka andı. Aşağılık zalim Diaz alaşağı edildikten sonra Madero diye bir reformcu geçmişti başa. Madero, bir Aztek’e, General Huerta’ya yenilmişti. Şimdi Huerta da yoktu ve Carranza adında bir ılımlı, denetim kurmaya çalışıyordu. Başkent, sayılan artan hizipler, çalıp çırpan bürokratlar, yabancı işadamları ve casuslarla dolup taşıyordu. Zapata’nın güneyli köylü ordusu bu kargaşaya yürüdü. Onların gelmesiyle kent sus pus oldu. Yırtıcılıklarıyla öylesine ünlüydüler ki kentli Meksikalılar onlardan korkuyordu. Küçük Kardeş, <i>vilasta</i>'ların yanında sessizce durdu, ordunun gelişini gözledi. Derken Meksikalılar gülmeye başladılar. Güneyin bu korkunç savaşçıları, doğru dürüst konuşamıyorlardı. Çoğu çocuktu. Chapultepec Sarayı'nı görünce gözleri faltaşı gibi açıldı. Paçavralar içindeydiler. Paseo de la Reforma’nın -konakların, ağaçların ve açıkhava lokantalarının bulunduğu bir bulvar- kaldırımlarına adım atmıyor, sokağın ortasında, at dışkılarının arasından yürüyorlardı. Kentin elektrikli tramvayları gözlerini korkutuyordu. İtfaiye araçlarına ateş ediyorlardı. Ve büyük Zapata, sarayda fotoğraf çektirirken, Başkan koltuğunu Villa’ya kendi isteğiyle bıraktı.</p>

  <p>Güney’in campesıno'ları ne Mexico City'den hoşlanmışlardı ne de ılımlıların devriminden. Ayrılırken, Küçük Kardeş onlarla gitti. Villa’nın subaylarına kendi özel bilgilerinden söz etmemişti hiç. Gelgelelim Emiliano Zapata’ya, Ben bomba yapabilirim, tabanca tüfek onarabilirim, dedi. Nesneleri havaya uçurmayı bilirim. Çölde bir gösteri düzenlendi, Küçük Kardeş dört kof sukabağını ayağının dibindeki kumlarla doldurdu, birkaç tutam kara barut ekledi. Mısır püskülünü yuvarlayıp fitil yaptı. Fitilleri ateşledi ve pusulanın dört ibresindeki her yöne bir sukabağı fırlatmaya özen gösterdi. Patlamalar çölde üç metre genişliğinde çukurlar açtı. Ertesi yıl boyunca Küçük Kardeş, petrol alanlarına, arıtımevlerine ve federal garnizonlara yapılan gerilla baskınlarını yönetti. Zapafista'lardan saygı görüyordu, ama fazla atak sayılıyordu. Bombalı yağmalarından birinde işitme duyusu zarar gördü. Sonunda sağır oldu. Patlamalarını görebiliyor ama duyamıyordu. Dağ tepelerindeki demiryolu köprüleri sessizce derin koyaklara çöküyordu. Teneke çatılı fabrikalar beyaz bir dumana gömülüyordu. Ölümünün koşullarını tam tamına bilemiyoruz, ama Morelos'taki Chinameca çiftliği yakınlarında, hükümet birlikleriyle çıkan bir çatışmada olsa gerek, yıllar sonra Zapata’nın da pusuya düşürüldüğü yerde.</p>

  <p>Bu arada Amerika Birleşik Devletleri Başkanı, Woodrow Wilson'dı elbet. Halk, savaşçı niteliklerinden ötürü onu seçmişti. Halkın içgüdüsünü kavrayamamıştı Teddy Roosevelt. Wilson’ı savaşı hor görmekle suçlamıştı. Wilson’ın ağzının, balığı kılçıklarıyla yemiş birininki gibi aşırı ciddi ve sakıngan olduğunu düşünüyordu. Ama yeni Başkan, denizcileri Vera Cruz’a indirerek eğitiyordu. Orduyu sınır ötesine Pancho Villa’yı yakalamaya yollayarak eğitiyordu. Gözlükleri çerçevesiz, görüşleri ahlakiydi. Büyük Savaş patladığında savaşmayı aşağılanmış birinin olanca öfkesiyle sürdürecekti. Ne Theodore Roosevelt’in Fransa üstünde bir uçak çatışmasında ölen oğlu Quentin, ne de çektiği yasa dayanamayarak kısa bir süre sonra ölen ihtiyar Bull Moose'un kendisi durdurabilecekti Wilson’ın savaşa duyduğu horgörüyü.</p>

  <p>Yaklaşan büyük yangının belirtileri her yerde görülüyordu. Avrupa’da Lahey’de Barış Sarayı açıldı ve kırk iki ulus, temsilcilerini kutlamalara gönderdiler. Viyana'daki bir sosyalistler konfederasyonu, uluslararası işçi sınıfının bir daha emperyalist güçlerin savaşlarına katılmayacağı kararına vardı. Zürih'teki bir Yahudi profesör, evrenin eğik olduğunu kanıtlayan bir tez yayımlamıştı. Bunlardan hiçbiri Pierpont Morgan’ın gözünden kaçmıyordu. Cherbourg’da karaya çıktı, kitaplığındaki çılgın zenci olayı hemen hemen unutulmuştu artık. Kıta boyunca geleneksel yolculuğuna başladı, özel treniyle ülke ülke gezerek, bankacılarla, başbakanlarla ve krallarla yemek yiyerek. Sonuncu öbektekilerde belirgin bir ruh yozlaşması dikkatini çekti. Kraliyet aileleri, melankolik değilseler isteriktiler. Şarap kadehlerini deviriyor, kekeliyor ya da hizmetçilere bağırıyorlardı. Onları gözledi. Onların gününün dolduğuna inandı. Her ülkede akrabaydılar. Yüzyıllardır kendi aralarında evlenmekle kendilerinden hiç beklenmeyen özellikleri, cahilliği ve budalalığı geliştirmişlerdi. VII. Edward’ın Londra'daki cenaze töreninde kortejde yer kapmak için çocuklar gibi itişip kakışmışlardL</p>

  <p>Morgan, Roma’ya gitti ve Grand Hotel'deki her zamanki katına çekildi. Biraz sonra uşağın gümüş tepsisi kartlarla dolmuştu. Morgan haftalarca kontları, dükleri ve öbür soyluları kabul etti. Kuşaklardır ailelerinde bulunan parçalarla boy gösterdiler. Bazıları yoksullaşmıştı, bir bölüğü yalnızca servetini paraya çevirmek derdindeydi. Ama hepsi, bir an önce Avrupa'dan gitmeye can atıyordu belli ki. Morgan, dik arkalıklı bir koltukta, elleri dizlerinin arasındaki bastonun sapında, tuvalleri, rengarenk İtalyan çinilerini, porselenleri, fayansları, pirinç parçaları, kabartmaları ve dua kitaplarını gözden geçiriyordu. Ya evet ya hayır anlamında sallıyordu başını. Odalar yavaş yavaş nesnelerle doldu. Kendisine ucu çekilince hançer olarak kullanılabilen güzel bir altın haç önerildi. Peki, dedi başıyla. Otelin girişinde, kapıların önünde, blokun çevresinde soylular sıraya girmişti. Spor ceketler, silindir şapkalar, tozluklar giymişlerdi. Bastonları vardı. Ambalaj kağıdına sarılmış bohçalar taşıyorlardı. İçlerinden ölçüyü kaçıran bazıları, karılarını ya da çocuklarını öneriyorlardı Solgun tenli, gözleri inanılmaz bir hüzünle bakan güzel, genç kadınlar. Zarif genç erkekler. Adamın biri ikizlerini getirdi, gri kadifelere ve dantele bürünmüş biri kız biri oğlan iki çocuk. Onları soydu, sonra her yöne çevirdi.</p>

  <p>Morgan, adamları Nil buharlı gemisinin hazır durumda İskenderiye’de beklediğini haber verene kadar Avrupa’da kaldı. Ayrılmadan önce son kere Henry Ford'u Mısır’a gelmeye kandırmaya çalıştı. Uzun bir telgraf yazdı. Ford'dan gelen yanıtta, araba motorunu yeşil bir hapla çalıştırabilen bir mucitle görüşmelerin en son aşamasına geldiği, Michigan'dan ayrılamayacağı yazıyordu. Morgan eşyalarının toplanmasını buyurdu. Yeni eşyalarının sandıklanması ve gemiye yüklenmesi konusunda talimat verdikten sonra yola koyuldu. Mevsim sonbahardı. İskenderiye'ye vardığında, teknesine -çelikten yapılma bir yandan çarklı- yaklaştı ve iskeleden bir bakış atar atmaz gemiye binip kaptana açılmasını buyurdu.</p>

  <p>Morgan’ın amacı, Mısır’da Nil’in aşağısına doğru yol almak ve piramidi için uygun bir yer saptamaktı. Kamarasındaki kasaya, McKim ve White firmasının kendisi için gizlice tasarımını yaptığı yapının planlarını yerleştirdi. Beklentisine göre, çağdaş yapım yöntemleriyle, önceden kesilmiş taşların, islim küreklerinin, vinçlerin falan yardımıyla amaca uygun bir piramit üç yıla kalmadan bitirilebilirdi. Hiçbir şey bu tasarı kadar heyecanlandırmamıştı onu. Gerçek kral dairesinin yanı sıra bir düzmece kral dairesi olacaktı, geçit vermez bir hazine odası, bir büyük galeri, bir inen koridor, bir çıkan koridor, Nil’in kıyılarına açılan bir alt geçit de olacaktı.</p>

  <p>Morgan’ın ilk durağı Giza'ydı. Öldükten sonra yeniden doğmak için güneşin ışınlarıyla yükseldiğinde simgeleyeceği sonsuz dirimi önceden yaşamak istiyordu. Tekne rıhtıma yanaştığında gece çökmüştü, sancak güvertesinden yıldızların mavi gece göğüne karşı piramit alanını seçebiliyordu. Rampadan indiğinde kukuletalı Arap cüppeleri giymiş adamlarla karşılaştı. Bir devenin arkasına oturtulup bu eski ulaşım yöntemiyle kuzey cepheye, Büyük Piramit’in girişine taşındı. Öğütlere kulaklarını tıkayarak, geceyi içeride geçirmeye karar verdi. Eğer becerebilirse Osiris’e göre <i>ka</i>'sını ya da ruhunu ve bo'sını ya da fiziksel dirimini öğrenmeye çalışacaktı. Giriş koridorundan aşağı kılavuzlarını izledi. Bir meşalenin ışığı, taş döşeli duvara ve tavana kocaman, oynak gölgeler saçıyordu. Birkaç dönüş ve kıvrılıştan, eğimli geçitleri güçlükle tırmandıktan, bir gediğe sığmak için dört ayak üstünde sürünmek zorunda kaldıktan sonra, kendini piramidin yüreğinde buldu. Kılavuzlarına anlaştıkları paranın yarısını ödedi, gerisi için dönsünler diye: Onların iyi geceler dileklerini iletmelerinden sonra ansızın karanlık odada tek başına kaldı; tek ışık, bir iki yıldızın, dar bir hava bacasının tepesinden sızan loş pırıltısıydı.</p>

  <p>Morgan o gece uyumadı. Burası, çok uzun bir süre önce eşyaları boşaltılmış Kral Dairesi'ydi. Toprak öylesine nemliydi ki soğuğu, üstüne oturmak için getirdiği yün battaniyeye işliyordu. Özel kibritleriyle dolu, üstüne adının harfleri yazılmış altın kibrit kutusu yanındaydı, ama ilke olarak kibrit yakmamaya karar verdi. Özel cep şişesinden brandy de içmedi. Sessizliği dinledi, sessizliğe baktı, Osiris’in kendisine getirmeye gönül indireceği belirtgeleri bekledi. Birkaç saat sonra uyuyakaldı. Düşünde, eski yaşamında, pazar yerlerinde bağdaş kurmuş, yerli rehberlerle şaka yollu küfürleşen bir satıcı kimliğinde gördü kendini. Bu düşten öyle tedirgin oldu ki irkilerek uyandı. Üstünde bir şeyin süründüğü duygusuna kapıldı. Ayağa kalktı. Bedeni kaşıntılar içindeydi. Bir kibrit yakmaya karar verdi. Onun cılız ışığında, battaniyesinin üstünde, tahtakurusu olduğu su götürmez böceklerden bir ordu gördü. Kibrit söndükten sonra da ayakta durmayı sürdürdü. Sonra odayı dolaştı, taş duvarlara çarpmamak için elini öne uzatarak. Batıdan doğuya, kuzeyden güneye adım adım yürüdü, yönleri saptayamasa da. Böyle durumlarda kişinin, düzmece belirtgelerle doğru belirtgeler arasında bir ayrım yapması gerektiği düşüncesine vardı. Pazar yerindeki satıcı, düzmece bir belirtgeydi. Böcekler de. Doğru belirtge, insan kafalı küçük kırmızı kuşların odada tembel tembel uçuşmaları, orayı kendi akkorlarıyla aydınlatmaları gibi görkemli bir görüntü olacaktı. Bu kuşlar, Mısır duvar resimlerinde gördüğü <span class="sgc-1">ba</span> kuşlarıydı. Ama gece ilerledikçe <span class="sgc-1">ba</span> kuşları cisimleşmeyi beceremez oldular. Neden sonra tepedeki dar uzun hava bacasından yıldızların solduğunu, gece göğünün dik açısız paralel kenarının bozlaştığını gördü. Bir yudum brandy içme izni verdi kendine. Her yeri tutulmuştu, sırtı ağrıyordu, üşütmüştü.</p>

  <p>Arap kılavuzlarla birlikte Morgan’ın yardımcıları da geldiler, dış dünyaya çıkmasına yardım ettiler. Şaşılacak şey ama sabahın oldukça geç saatleriydi. Morgan, devesine oturtulup piramitten çıkartıldı. Gök parlak mavi, piramit alanındaki kaya pembeydi. Büyük Sfenks’i geçerken, geriye baktığında, üstünde iğrenç böcekleri andıran birtakım adamların kaynaştığını gördü. Pençelerden sarkmış, yüzün deliklerinde yuvalanmışlardı, omuzlara konmuş, başlığın tepesinden el sallıyorlardı. Morgan irkildi. Kutsallığı çiğneyenler, beysbol formaları giymişlerdi. Aşağıdaki fotoğrafçılar, sehpalarının yanında duruyorlardı, başlarını siyah örtünün altına uzatmışlardı. Allah aşkına ne oluyor burada, dedi Morgan. Kılavuzları durmuş, öndeki, arkadaki öbür Araplarla deve sürücülerine sesleniyorlardı. Bir heyecan kaplamıştı ortalığı. Morgan’ın baş yardımcılarından biri, öğrendiğine göre bunların flamayı kazanan New York Giants beysbol takımında oynadıklarını, gösteri amacıyla dünya turuna çıktıklarını bildirdi. Flama mı? dedi Morgan. Flama mı? İnce çizgili şortlu ve çubuklu fanilasıyla bodur, çirkin bir adam ona doğru koşuyordu. Elini uzatmıştı. Başında gülünç bir atıcı kasketi vardı. Ağzında bir sigara izmariti. Kabaralı pabuçları eski taşlarda çınlıyordu. Takımın çalıştırıcısı Mr. MacGraw size saygılarını sunuyor, dedi yardımcı. İhtiyar, tek söz etmeden devesini iki yandan tekmeledi, Arap kılavuzunu devirerek gemisine kaçtı.</p>

  <p>Bu serüvenlerden kısa süre sonra, Pierpont Morgan’ın sağlığı birdenbire bozulmaya başladı. Roma’ya geri götürülmek istedi. Yine de mutsuzluktan çok uzaktı, beklediği şaşmaz belirtgenin fiziksel bozulma olduğu kanısındaydı ne de olsa. Yeryüzünde kendisine duyulan gereksinim o kadar acildi ki bilinen cenaze ayinlerine yüz verilmedi. Ailesi onu görmeye Roma’ya gitti. Üzülmeyin, dedi onlara. Savaş, işleri hızlandırır. Ne demek istediğini anlamadılar. Beklentilerinden caymadan, yetmiş altı yaşında öldüğünde hepsi başucundaydılar.</p>

  <p>Arşidük Franz Ferdinand’ın, Saraybosna kentine -Bosna’nın başkentine- oradaki birlikleri denetlemeye gitmesi, Morgan’ın ölümünden az sonraydı. Yanında karısı Kontes Sophie vardı. Arşidük, sorguçlu miğferini kolunun büklümünde taşıyordu. Birdenbire bir gürültü koptu, alanı duman ve çığlıklar kapladı. Arşidük Ferdinand ile Kontes Sophie kendilerini tebeşir tozu içinde buldular. Toz yüzlerini kaplamıştı, ağızlarında, gözlerinde, giysilerindeydi. Biri bomba atmıştı. Vali şaşkındı. Arşidük öfkeden kudurmuştu. Gün berbat oldu, dedi, törenleri kesip şoförüne Saraybosna’yı terk etmesini buyurdu. Açık bir Daimler arabadaydılar. Şoför sokaklardan geçti ve yanlış bir dönüş yaptı. Durdu, vitesi geri aldı, arkasına bakarak geri geri gitmeye hazırlandı. Rastlantı bu ya, araba, Arşidük'ü bombayla öldürmeye alışanların ve kaçırdıkları fırsata yananların yandaşı genç bir Sırp yurtseverin yanında durmuştu; yurtsever genç, arabanın basamağına atladı, Dük'ü hedef alarak tetiği çekti. Kurşun sesleri duyuldu. Kontes Sophie, Arşidük'ün dizlerinin arasına yığıldı. Arşidük'ün boynundan kan fışkırıyordu. Çığlıklar yükseldi. Sorguçlu miğferin yeşil tüyleri kandan kararmıştı. Askerler suikastçıyı yakaladılar. İte kaka yere yıktılar onu. Sürükleyerek zindana götürdüler.</p>

  <p>New York'ta gazeteler, bu haberi, Balkan devletlerine özgü şiddet hareketlerinden biri olarak verdiler. Avusturya-Macaristan İmparatorluğu tahtının öldürülmüş vârisine özel bir yakınlık duyan Amerikalıların sayısı oldukça azdı. Ama kahvaltı sırasında gazetesini okuyan sihirbaz Harry Houdini, bir yakını ölmüşçesine sarsıldı. Düşün bir, dedi kendi kendine. Düşün bir. Sinirli, serinkanlı Dük'ün düzleştirilmiş, fırça gibi saçlarının altından kendisine baktığını gördü. Koca bir imparatorluğun gücünü ve görkemini somutlaştıran birinin bu kadar kolay alaşağı edilebilmesi ona çok ürkütücü geldi.</p>

  <p>Yine rastlantının işi, Houdini tam da o gün tantanalı açıkhava gösterilerinden birini yapacaktı anlaşma uyarınca. O yüzden de durumu elverse durabileceği kadar duramadı bu konunun üstünde. Evinden çıktı, bir taksi çevirip Times Meydanı'na indi. Orada bir buçuk saat sonra, binlerce kişinin gözleri önünde bir deligömleğine girdi, ayak bileklerinden çelik bir kabloya asıldı ve ayaklarından Times Kulesi’nin yan duvarının yarısına kadar çekildi. Çatıdaki vincin her dönüşünde beş on santim yükseliyor, rüzgârda sallanıyordu. Kalabalık coşkuyla bağırıyordu. Ilık bir gündü, gök maviydi. Yükseldikçe, sokağın sesleri uzaklaşıyordu. Beş blok kuzeydeki Palace Theatre’ın afişinde kendi adını tersten görebiliyordu. Sürücüleri heyecanın kaynağını merak eden otomobiller korna çalıyor, tramvaylar peş peşe sıralanıyordu. Atlı polisler düdük çalıyordu. Her şey tersyüzdü - arabalar, insanlar, kaldırımlar, atlı polisler, yapılar. Gök, ayaklarının dibindeydi. Houdini yapının yan duvarına iliştirilmiş beysbol levhasının üstünden geçti. Derin bir soluk aldı ve fiziksel disiplinin kazandırdığı, tehlike içinde yaşanan dinginliği buldu. Yardımcılarına kendisini yerden yaklaşık on iki kat yükseğe, çok yükseklere, ama iyice görülebileceği bir yüksekliğe çekmelerini söylemişti. Uğraşıp deligömleğinden sıyrılmayı, onu atıp bir hava cambazı gibi bedenini yukarı savurmayı, ayak bileklerine bağlı zincirin kancalandığı kabloyu tutmayı tasarlıyordu. O zaman ayakta dikilecek, ayakları koca kancanın girintisine gömülü yere girerken, coşkun kalabalığa el sallayacaktı. Houdini son zamanlarda kendini daha iyi hissediyordu. Annesinin acısı, seyircilerini yitirme korkuları, yaşamının önemsiz, başarılarının gülünesi olduğu kuşkuları, günlük kaygıların bütün ağırlığı daha kolay kaldırılır gibiydi. Bunu yeni merakına bağlıyordu: ruhsal şarlatanlığı gördüğü yerde maskesini indirmek. Azizleştirdiği annesine duyduklarının itisiyle seansları bozmuş, medyumların rezil numaralarını açığa çıkarmış, şarlatanların masumları kandırmak adına giriştikleri dümenlerle yordamları halka sergilemişti. Her gösterisinde, kendisinin -Houdini'nin- mekanik yöntemler kullanarak aynısını yapamayacağı bir gösteri yapacak herhangi bir medyuma on bin dolar vereceğini açıklıyordu. Basın da halk da çalışma biçimindeki bu yeni öğeyi sevmişlerdi, ama o da gelip geçiciydi. Sanki annesi artık ölü olduğuna göre cennetin savunulması geriyordu. Bu savaşta, çok geçmeden annesinin bulunduğu diyarın sınırlarını seçeceğini seziyordu. Özel dedektifleri, gösteri yaptığı her kentteki büyü salonlarını geziyordu. Kendisi de, tül peçeli ak saçlı bir dul kılığında seanslara katılıyordu. Masayı yerinden kaldıran ince tele el fenerini tutuyordu. Gizlenmiş Victrola’nın örtüsünü sıyırıyordu. Havada çalan borazanları çekiyor, perdelerin arkasına gizlenmiş suç ortaklarının enselerine yapışıyordu. Sonra dramatik bir biçimde ak saçlı peruğunu çıkartıyor, kimliğini açığa vuruyordu. Düzinelerle dava açmıştı.</p>

  <p>Houdini o anda, belirtilen yüksekliğe vardığını anladı. Orada rüzgâr nedense daha sertti. Çepeçevre döndüğünü hissetti. Times Kulesi’nin pencereleri vardı önce karşısında, sonra Broadway’in ve Z Cadde’nin üstündeki açık alanlar. Hey Houdini, diye seslendi biri. Rüzgâr, Houdini'yi yapıya doğru çevirdi. Onuncu kat pencerelerinden birindeki bir adam, başaşağı durmuş ona sırıtıyordu. Hey Houdini, Allah cezasını versin, dedi adam. Seninkini de, diye yanıtladı sihirbaz. Aslında bir deligömleğinden kurtulması bir an bile sürmezdi. Ama çok çabuk davranırsa insanlar yaptığı işin dürüstlüğüne inanmazlardı. O da ağırdan aldı. Boğuşuyor gibi yaptı. Kabloya asılıp döndüğü sırada sokaktan yükselen oooo'ları duyabiliyordu. Çok geçmeden bedeninin üst yarısı -başı değil-kabloya dolanmıştı. Deligömleğinin kalın brandasının altında ışık yoktu. Bir an dinledi. Broadway’in tepesinde başaşağı duruyordu, 1914 yılıydı ve Arşidük Franz Ferdinand'm suikasta uğradığı bildirilmişti. O anda Houdini’nin kafasında bir imge biçimlendi. Bir araba farının parlak pirinçten far yuvasında kendine bakan küçük bir oğlan çocuğu imgesi.</p>

  <p>Bu garip olayın hikâyesi sihirbazın özel, yayımlanmamış notlarında yer alıyor. Gösteri dünyasındaki mesleği Houdini'ye abartma alışkanlığı vermişti, o yüzden onun bu olayı yaşamının tek gerçek gizemli deneyimi sayması karşısında, düşüncemizden dönmemeliyiz. Ne olursa olsun, o ailenin arşivlerinde Mr. Houdini’nin bir hafta sonra kapıdan bıraktığı kart duruyor. Evde onu karşılayacak kimse yoktu. Bu süre içinde aile çözülme dönemine girmişti. Anne, oğul ve Coalhouse Walker II adıyla vaftiz edilen karaşın çocuk, eyaletin kuzeyinde üstü açık bir Packard'la geziyorlardı, Anne direksiyondaydı. Howe Mağaraları'na gitmişlerdi. O yaz gidecekleri son yer, ressam Winslow Homer’ın son yıllarını geçirdiği Prout Boğazı'ndaki Maine kumsalıydı. Anne'yle Baba, artık olabildiğince az ve öz konuşuyorlardı. Küçük Kardeş’in Meksika’da ölmesi, neredeyse sürekli hale gelen ayrılıklarını körüklemişti. Büyükbaba kışı atlatamamıştı, şimdi New Rochelle Kuzey Bulvarı'nda Birinci Cemaat Kilisesi’nin arkasındaki mezarlıkta yatıyordu. Baba, Washington D.C.'deydi. Bayrak ve donanma fişekleri fabrikasına döndüğünde bir çekmece dolusu proje bulmuştu: Morgan Kitaplığı'nda son konuşmalarında Küçük Kardeş’in şöyle bir değindiği borç ödeme kapsamında. Göçmenliğinden önceki bir buçuk yılında Küçük Kardeş, on yedi savaş gereci tasarlamıştı, bazıları o kadar gelişkindi ki Birleşik Devletler tarafından II. Dünya Savaşı'na kadar kullanılmadılar. İçlerinde geri tepmeyen bir roket fırlatıcı, alçak basınçlı bir yer mayını, deniz radarıyla yönetilen sualtı patlayıcıları, kızılötesi ışınlı nişangahlar, havada iz bırakan kurşunlar, bir hafif makineli tüfek, bir şarapnel bombası, nitrogliserin bulamacı ve taşınabilir bir alev püskürtücü vardı. Bu silahların bazılarının benimsenmesi için Washington’a gitmişti Baba, ayrıca Birleşik Devletler Ordusu'nun ve Donanması’nın ileri gelen subaylarıyla yakınlık kurmak istiyordu. Özgün modellerin denenmesi, satış sözleşmesi görüşmeleri, Kongre salonlarında konferanslar ve öğlen, akşam yemekleri, haftasonu eğlenceleri de içeren çeşitli pahalı lobicilik girişimleri derken Baba, Hay-Adams Oteli'nde bir daire tutmak zorunda kalmıştı. Kişisel mutsuzluğuna, eskiden hiç yapmadığı kadar kendini işine adamakla çözüm buluyordu. Avrupa’da Büyük Savaş’ın patlamasıyla, Woodrow Wilson’ın savaşkan bir ruhtan yoksun olmasından ürkenler arasına katıldı. Bu daha yönetimin resmi görüşü haline gelmeden "hazır bulunmayı" açıkça savundu. Küçük Kardeş’in kötücül dehasının ürünlerine başka devletler bizden daha fazla ilgi gösteriyorlardı ve Dışişleri Bakanlığındaki danışmanların öğütlerine uyarak Baba, bunlardan bir bölüğüne öncelik tanımayı yeğledi. Almanlara karşı oldukça kabaydı, İngilizce dostça, uzlaşmacı bir tavırla yaklaşıyordu. Amerika’nın Müttefiklerle bağının güçlenip kesinleşmesini bekliyordu, beklediği 1917’de oldu, ama daha 1915’te İngiliz yolcu gemisi <span class="sgc-1">Lusitania,</span> İrlanda’nın güneybatı kıyısının açıklarında bir Alman denizaltısı tarafından torpillenince bu kaçınılmaz görünmeye başlamıştı. Lusitania silahlı bir ticaret gemisi olarak geçmişti kayıtlara ama ambarlarında çabuk tutuşan savaş malzemesi taşıyordu gizlice. Çoğu Amerikalı bin iki yüz erkek, kadın ve çocuk; ayrıca, İngiltere Savaş Dairesi'ne ve Deniz Kuvvetleri Kumandanlığına yollanan ve geminin ansızın batışından az önce çıkan korkunç patlamalara katkıda bulunan el bombalarının, sualtı patlayıcılarının, nitrogliserin bulamacının ilk sevkiyatında Baba da gemideydi, Londra’ya gidiyordu.</p>

  <p>Zavallı Baba. Son keşif seferini görüyorum. Yeni bir yere varıyor, şaşkınlıktan saçları diken diken olmuş, ağzıyla gözleri suskun. Ayağının başparmağı yumuşak bir kum fırtınası başlatıyor, eğiliyor, kolları pandomimsi bir kutlamayla açılıyor, -yaşamının her ânında olduğu gibi- göçmen, Benliği’nin kıyılarına ulaşıyor sonsuza kadar.</p>

  <p>Anne bir yıl boyunca siyah giydi. Bu sürenin bitiminde, karısının öldüğünü kesin olarak öğrenen Tateh, ona evlenme teklif etti. Ben baron değilim tabii, dedi. Ben Letonyalı Yahudi bir sosyalistim. Anne, hiç duraksamadan ona evet dedi. Ona tapıyordu, onunla olmayı seviyordu. Basit bir törenle New York City’de, bir yargıcın odasında evlendiler. Tanrı tarafından kutsanmış gibi hissediyorlardı kendilerini. Birliktelikleri pürüzsüz değilse de mutluydu. Tateh "hazır bulunmak" dizisinden <span class="sgc-1">-Gizli Servisten Slade</span> ve <span class="sgc-1">Alman Denizaltısının Gölgeleri-</span>epey para kazandı. Ama asıl başarısı bu değildi daha. Aile, New Rochelle'deki evi kiralayıp California’ya taşmdı. Pencereleri kemerli, çatısı turuncu tuğladan, büyük, beyaz kerpiç bir evde yaşadılar. Kaldırımda palmiye ağaçları, ön avluda parlak kırmızı çiçek tarhları vardı. Bir sabah Tateh, çalışma odasının penceresinden bakınca üç çocuğu çimenlikte otururken gördü. Arkalarındaki kaldırımda üç tekerlekli bir bisiklet duruyordu. Konuşuyor, güneşleniyorlardı. Siyah saçlı kızı, sırma saçlı üvey oğlu ve yasal sorumluluğundaki siyah çocuk. Birdenbire bir film geldi aklıma. Birbirinin candostu bir sürü çocuk; beyazı siyahı, şişmanı zayıfı, zengini yoksulu, kendi mahallelerinde gülünç serüvenler yaşayan yaramaz, küçük afacanlar, hepimiz gibi bir işe yaramazlar topluluğu, başı derde giren, sonra kurtulan bir çete. Bu buluş bir değil bir sürü filme konu oldu. O sırada <span class="sgc-1">Ragtime</span> dönemi kapanmıştı artık, sanki tarih, çalar piyanodaki bir ezgiden öte bir şey değildi, makine hırıltıyla durmuştu. Savaşmış ve savaşı kazanmıştık. Emma Goldman yurtdışına sürgün edilmişti. Güzel ve tutkulu Evelyn Nesbit güzelliğini yitirmiş, tanınmazlaşmıştı. Ve tımarhaneden resmen salıverilen Harry K. Thaw, Ateşkes Bayramı'nda Newport'taki yıllık yürüyüşlere katılıyordu.</p>

  <p>ilk yayımlandığı 1975 yılından bu yana 20. yüzyıl Amerikan edebiyatının klasiklerinden biri kabul edilen <span class="sgc-1">Ragtime</span>’da Doctorow, gerçek ile kurmaca)!, tarihi kişilikler ile anonim Amerikalıları (ve “Amerikalı olmayı” kafasına koymuş göçmenleri) bir araya getiriyor; buradan, 20. yüzyılın ilk yirmi yılını kateden, hem eğlenceli hem trajik bir Amerika portresi çıkarıyor. Bu sürükleyici hikâyenin içinde Henry Ford ve Sigmund Freud da var, anarşist Emma Goldman ve sihirbaz Houdini de. Ama sadece onlar da değil: Orta sınıf Amerikan aileleri, gangsterler, müzisyenler, fabrika patronları ve işçileri, Doğu Avrupalı göçmenler...</p>

  <p>Amerika’nın çeşitli çevrelerinden kişilerin hayatlarından kesitlerle başlayan ve sıradan bir ailenin hayatına giren bir siyahi müzisyenin adalet arayışıyla hız kazanan hikâye, Doctorovv’un dönemin gözde müziği <span class="sgc-1">ragtime</span>’m kesik tempolu parçalarını andıran, kısa cümleli, hızlı anlatımıyla hayat buluyor.</p>
</body>
</html>
