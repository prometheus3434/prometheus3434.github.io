<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">8</h3>

  <p class="p1">Bir gün Tateh, Alt Doğu Yakası Sosyalist Sanatçılar Birliği’nin yanı sıra yedi başka örgütün de düzenlediği bir toplantıya çağırdı onu. Bu önemli bir olaydı. Baş konuşmacı Emma Goldman’ın ta kendisiydi. Tateh, Emma’nın anarşist kendisinin sosyalist olması yüzünden onunla ters düştüğünü, yine de kadının kişisel cesaretine ve dürüstlüğüne büyük saygı duyduğunu anlattı ince ince; sosyalistlerle anarşistler arasında geçici bir uzlaşmanın yararlı olacağını düşünmüştü, bir geceliğine bile olsa, çünkü bu toplantıda toplanan bağışlar, o sıralar grevde olan gömlekçilerle McKeesport, Pennsylvania’da grev yapan çelik işçilerine ve İspanya’da bir genel grevi kışkırtıp İspanyol hükümetince mahkûm edilen anarşist Francisco Ferrer’e gönderilecekti. Beş dakikada Evelyn, radikal idealizmin yüreklendirici söylemine kaptırdı kendini. Tateh’e sosyalizmle anarşizmi aynı şey sandığını, keskin dilli Emma Goldman'la karşılaşmaktan korktuğunu söylemeye cesaret edemedi. Şalını başına geçirdi ve küçük kızın elini sıkı sıkı tutarak kuzeye, Doğu 14. Sokak'taki Workingmen's Hall’a doğru giden Tateh’in ardından yürüdü. Ama bir ara arkasına dönüp utangaç yabancı hayranının peşinden gelip gelmediğine baktı, geliyordu, geniş kenarlı hasır şapkasının gölgesine gizlenmiş ince yüzüyle yarım blok gerisindeydi.</p>

  <p>Emma Goldman’ın konusu, büyük yazar Ibsen'di, ki Emma’ya göre yapıtlarında, toplumun radikal bir ameliyatı için bütün gereçleri hazır etmişti. Fiziksel açıdan çok etkileyici bir kadın değildi Goldman, ufak tefek, kalın belliydi, sert çeneli bir erkek yüzü vardı. Kemik çerçeveli gözlükleri gözlerini irileştiriyor, gördüklerinin yüreğine bir öfke seliyle boşaldığını belirtiyordu. Müthiş bir dirim gücü vardı, sesi çınlıyordu, Evelyn, Goldman’ın yalnızca bir kadın, üstelik ufak tefek bir kadın olduğunu keşfetmenin rahatlığı içinde, beynini birdenbire bir ırmak gibi kabartan güçlü fikirlerin böylesine ustaca dile getirilmesiyle sarsıldı. Sıcaktan, seyircilerin dinmeyen coşkusundan gevşeyerek şalının omuzlarına düşmesini umursamadı. Belki yüz kişi vardı orada. Goldman salonun ucundaki bir masanın arkasında konuşmasını yaparken onlar ya sıralara ilişiyor ya da duvarlara yaslanıyorlardı. Güvenlik, polisleri özellikle kapılara yerleştirmişti, bir ara bir komiser muavini, konunun ilanlarda tiyatro diye ilan edilmesine karşın lbsen'den söz ettiği gerekçesiyle Goldman’ı susturmaya kalkıştı. Alaylar ve yuhalar sonucu salondan kaçtı. Goldman kahkahalara katılmadı, güç durumda kalan polislerin eninde sonunda ne yapacağını deneyimlerinden biliyordu. Artık çok hızlı konuşuyordu, bir yandan gözleriyle seyircileri kuşkuyla tararken birkaç kere, sağdaki en ön sırada, Sosyalist Sanatçılar Birliği’nin başkanı sıfatıyla onur köşesinde oturan Tateh'le küçük kız arasındaki Evelyn Nesbit’in mermersi yüzünde karar kıldı. Özgürlük içinde aşk! diye haykırdı. Ruhsal uyanışlarını Mrs. Alving gibi kan ve gözyaşıyla ödeyenler, evliliği bir zorlama, boş, kof bir alay diye reddediyor. Tateh de içlerinde olmak üzere seyircilerin bazıları Hayır! Hayır! diye haykırdılar. Yoldaşlar, kardeşler, dedi Goldman, siz sosyalistler, insan ırkının yarısmın çifte boyunduruk altına ezildiğini görmezden gelebilir misiniz? Sizin emeğinizi sömüren toplumun kadınlarla kurduğu yaşamdan çıkarı olmadığını mı düşünüyorsunuz? Özgürlük aracılığıyla değil boyunduruk aracılığıyla? Bugün bütün reformcular beyaz köle sorunundan söz ediyor. Ama eğer beyaz kölelik bir sorunsa, evlilik neden olmasın? Evlilik kurumuyla genelev kurumu arasında bir bağlantı yok mu? Bu söz üstüne Ayıp! Ayıp! çığlıklarıyla doldu salon. Tateh, elleriyle kızının kulaklarını örtmüş, onun başını böğrüne sımsıkı yaslamıştı. Bir adam ayağa fırlayıp bağırdı, Goldman ellerini kaldırarak susmaya çağırdı kalabalığı. Yoldaşlar, görüşlerimiz farklı olabilir tabii, ama polisin toplantımızı kesmesine fırsat verecek taşkınlıklardan kaçınalım. Koltuklarından çevreye bakanlar gerçekten de o anda kapılardaki kalabalıkta bir miktar polisin yer aldığını gördüler. Gerçeğe bakılırsa, diye hızla sözünü sürdürdü Goldman, kadınlar oy kullanamazlar, istediklerini sevemezler, beyinleriyle ruhlarını geliştiremezler, yaşamlarını hayatın ruhsal serüvenine adayamazlar, evet yapamazlar yoldaşlar! Nedenmiş? Bizim dehamız yalnızca rahimlerimizde mi? Biz kitaplar yazıp bilimsel yapıtlar veremez miyiz, müzik yorumlayamaz mıyız, insanlığın ilerlemesi uğruna felsefe modelleri geliştiremez miyiz? Bizim yazgımız hep fiziksel mi olmalı? Bu akşam aramızda, Amerika’nın en parlak kadınlarından biri var, bu kapitalist toplumun, dehasını cinsel çekicilik alanında kullanmaya zorladığı bir kadın ve kendisi bu alanda bir Pierpont Morgan’a ya da bir John D. Rockefeller’a parmak ısırtacak bir başarı gösterdi. Ama onun adı bir skandal gibi telaffuz ediliyor, öbürlerinin adlarıysa bu toplumun dalkavuk yasa koyucularınca, saygıyla baş tacı ediliyor. Evelyn buz kesmişti. Şalını başına örtmek istedi, gelgelelim ilgi çekmekten korktu. Kıpırdamadan, kucağındaki ellerine bakarak oturdu. Kadın en azından, konuşurken ondan yana bakmamak inceliğini göstermişti. Goldman’ın kimi kastettiğini saptamak için boyunlarını uzatan seyirciler, salonun arkalarından yükselen bir çığlıkla irkildiler. Kapılardan içeri bir mavi ceketliler alayı doluştu. Bir çığlık yükseldi. Birdenbire salon cehenneme döndü. Herhangi bir Emma Goldman konuşmasının değişmez sonu. Polisler, orta sıradan aşağı koştular. Anarşist, serinkanlılığını elden bırakmadan masanın arkasında durdu, kâğıtlarını evrak çantasına koydu. Evelyn Nesbit, Tateh’in gözlerini üstünde duydu ve onun yargısının acımasızlığına çevirdi yüzünü. Bir keresinde görmüştü de, bir hamam böceğini ezmeden önce hayvana baktığı gibi bakıyordu ona. Sonra ihtiyar yüzü bir başka yüzde dağıldı sanki, daha karmaşık bir dizi kırışık ve çizgide, bütün benliği ölümden önceki son yaşına büründü, epeski kafatasının derinliklerinden ışıyıp çatlak dudaklarından fısıltıyla yükselen Yidiş sözcükleri kustu ona: Hayatımı orospular kirletti, dedi ve önlüklü küçük kızın elini yakalayarak kalabalığa karıştı.</p>

  <p>Evelyn arkalarından bakakaldı. Işık, gözlerinden hızla kaçıyormuş gibiydi. Eli, tutunacak bir şeye uzandı. Artık bildik gelen bir ses, Şuradan, benimle gelin, dedi kulağına, kolunu sıkı sıkı kavrayan Goldman'dı. Demir bir pençeydi sanki. Goldman, konuşmacı masasının arkasındaki küçük bir kapıdan geçirdi onu ve kapı kapandığı sırada Evelyn ince bir inilti koyvererek arkasına baktı, utangaç sarışın gölgenin vargücüyle kendisine doğru gelmeye savaştığını gördü. Bu işte nicedir ustayım, dedi Emma Goldman, onu karanlık bir merdivenden aşağı götürürken. Sıradan bir gece bu. Basamaklar, toplantı salonu girişinin az ötesindeki köşeden sokağa açılıyordu. Bir polis arabası siren çalarak geçti yanlarından; köşeyi döndü. Hadi, dedi Emma Goldman, kolunu tutarak Evelyn’i çabucak ters yöne itti.</p>

  <p>Anne’nin Küçük Kardeş’i sokağa vardığında, yalnızca iki kadın karaltısının, iki blok ötedeki sokak lambasının altından geçtiklerini görebildi. Arkalarından adımlarını hızlandırdı. Gece serindi. Ensesinde biriken ter içini üşütüyordu. Rüzgâr, branda bezinden yapılma pantolonunu kamçılıyordu. İki kadına yarım blok kala duraladı ve birkaç dakika onları aynı uzaklıktan izledi. Birdenbire döndüler, kumtaşından yapılma bir evin basamaklarını çıktılar. Hemen oraya koştu ve yapının bir pansiyon olduğunu anladı. İçeri girdi, usul adımlarla merdivenleri çıktı, hangi odayı aradığını bilmeden, ama eninde sonunda bulacağı inancıyla. İkinci katta, bir kapının gölgelik girintisine gizlendi. Goldman bir leğen taşıyarak banyoya doğru yürüyordu. Akan suyun sesini dinleyerek Goldman’ın odasına açılan kapıyı buldu. Küçük bir odaydı, kapıdan içeri bir göz atınca yatağın üstüne oturmuş, yüzünü elleri arasına almış Evelyn Nesbit’i gördü. Bedeni hıçkırıklarla sarsılıyordu. Duvarlar soluk leylak rengindeydi. Tek ışık, başucundaki bir lambaydı. Goldman’ın odaya döndüğünü duyunca Küçük Kardeş ses çıkarmadan daldı odaya, dolaba süzüldü. Kapısını hafif aralık bıraktı.</p>

  <p>Goldman su dolu leğeni başucu sehpasına dayadıktan sonra hafif kolalanmış bir yüz havlusunu silkeledi. Zavallı kız, dedi, zavallıcık Seni biraz rahatlatmama izin ver. Biliyorsun, hastabakıcıyım ben, geçimimi böyle sağlıyorum. Senin davanı gazetelerden izledim. Daha baştan seni beğendiğimi anladım. Nedenini bilemiyordum. Evelyn’in pabuçlarının bağcıklarını çözdü, ayağından çıkardı. Ayaklarını uzatmak istemez misin? dedi. İşte oldu. Evelyn avuçlarının tersiyle gözlerini silerek yastıklara yaslandı. Golman’ın uzattığı havluyu aldı. Öff, ağlamaktan nefret ederim, dedi. Ağlamak beni çirkinleştiriyor. Havluya gömülerek ağladı. Ne de olsa, diye sürdürdü Goldman sözünü, akıllı bir orospusun, o kadar. Kendini içinde bulduğun koşulları benimsedin, zafere ulaştın. Ama ne tür bir zafer oldu bu dersin - orospunun zaferi. Peki ya avuntuların nelerdi? Kuşkuculuğun, küçümsemenin ve erkek cinsini aşağılamanın verdiği avuntular. Acaba neden, diye düşündüm, bu kadına böylesine bir kardeşlik duygusu besliyorum? Köleliği asla kabul etmediğime göre? Benim özgürlüğüm var. Yaşamım boyunca özgür olmaya savaştım. Bir erkeği sevmeden, kendimi özgür bir insan, onun eşiti, aşkta ve özgürlükte benimle eşit ölçüde alıp veren biri gibi görmeden, asla yatağıma almadım. Belki senden daha çok adamla yatmışımdır. Senin sevdiğinden daha fazla kişi sevmişimdir. Ne kadar özgür olduğumu, yaşamımı nasıl bir özgüllükte geçirdiğimi duysan şaşarsın. Çünkü sen de bütün orospular gibi saygınlık peşindesin. Kapitalizmin bir yaratığısın sen, onun ahlak ölçüleri öylesine çürümüş ve ikiyüzlüdür ki senin güzelliğin onun gözünde altının güzelliğinden öteye gitmez, yani kalp, soğuk ve yararsızdır.</p>

  <p>Evelyn’in gözyaşlarını engellemek için başka sözcükler bulunamazdı. Havluyu indirip, karyolanın önünde bir yukarı bir aşağı gezinmeye başlayan tıknaz anarşiste baktı. Öyleyse neden aramızda böyle bir bağ olduğunu düşünüyordum? Sen bir kadında acıdığım ve tiksindiğim her şeyin toplamısın. Toplantıda seni gördüğümde bütün deneyimlerin gizemli kuralını kabullenmeye hazırdım. Oraya geldin, çünkü evrenin işleyiş yöntemlerine göre yaşamının benimkiyle kesişmesi kaçınılmazdı. Varlığının derinliklerinde yüreğin seni anarşist harekete sürükledi.</p>

  <p>Nesbit başını salladı. Anlamıyorsunuz, dedi. Gözleri yine yaşlarla doldu. Goldman’a önlüklü küçük kızdan söz etti. Tateh'ten ve kızın gecekondulardaki yaşamından söz etti. Şimdi onları yitirdim, dedi, sokak kızımı yitirdim. Acı acı ağlıyordu. Goldman yatağın yanındaki sallanan iskemleye oturdu, ellerini dizlerine dayadı. Evelyn Nesbit’e doğru eğildi. Tamam, ben seni açığa çıkarmasaydım, Tateh’in kaçmayacaktı. Peki ne değişecekti? Llzülme. Doğru, yalandan iyidir. Onları bir daha bulursan, dürüstçe konuşabileceksin, aslında olduğun gibi. Bulmazsan, belki küçük kız için çok daha iyi olur. Kimlerin araç, kimlerin özne olduğunu kim söyleyebilir? Hangilerimizin neden olduğunu ve başkalarına neden oluşturduğunu, hangilerimizin bu yoldan bir yaşama nedeni bulacağını? Benim demek istediğim tam tamına bu işte. Biliyor musun yaşamımın bir döneminde bedenimi satmak için sokakları aşındırdığımı? Bundan ilk sana söz ediyorum. İyi ki tıfıl olduğum anlaşıldı da eve geri yollandım. 14. Sokak'taydı. Bir sokak kadınına benzemeye çalışıyordum, ama kimseyi kandıramadım. Herhalde Alexander Berkman adı sana bir şey çağrıştırmıyor. Evelyn başını hayır anlamında salladı. Berkman'la ben yirmi yaşlarımızdayken iki âşık, iki devrimciydik Pittsburgh’da bir grev vardı. Mr. Carnegie’nin Homestead Çelik Fabrikası'nda. Mr. Carnegie sendikayı dağıtmaya karar vermişti. O yüzden bir Avrupa tatiline koştu ve pis işi baş dalkavuğu, rezil herif Henry Clay Frick’e devretti. Frick, Pinkertonlardan bir ordu getirtti dışarıdan. İşçiler ücretlerin indirilmesini protesto etmek için grevdeydiler. Fabrika Monongahela Irmağı'ndaydı, Frick, Pinkertonlarını ırmak yukarı taşıyıp kıyıya, fabrikaya indirdi. Kıran kırana bir dövüş oldu. Bir savaş. Sonuçta on kişi öldü, onlarca insan yaralandı. Pinkertonlar püskürtülmüştü. O zaman Frick hükümeti buyruğuna almayı başardı, işçileri kuşatmak üzere askeri birlikler geldi. O noktada Berkman'la birlikte bir karar aldık. Kuşatılmış işçileri yüreklendirecektik Onların savaşımını devrime dönüştürecektik Frick’i öldürecektik. Ne var ki New York'taydık ve beş paramız yoktu. Tren bileti ve tabanca için para gerekliydi. İşte işlemeli iç çamaşırlarla 14. Sokak'ta o gün salındım. Bir ihtiyar on dolar verdi, eve dönmemi söyledi. Gerisini ödünç aldım. Ama zorunda kalsam pekâlâ yapardım o işi. Ortak kararımız uğruna. Berkman ve devrim uğruna. fetasyonda ona sarıldım. Frick’i vurmayı, dava sırasında kendini öldürmeyi tasarlıyordu. Giden trenin ardından koştum. Yalnızca tek bilet alacak paramız vardı. Zaten bu iş için bir kişi gerekiyordu ona kalırsa. Frick’in Pittsburgh'daki bürosuna daldı, alçağa üç el ateş etti. Boynundan, omzundan. Yerler kanlandı. Frick bayıldı. Adamlar içeri koştular. Tabancayı aldılar. Bıçağı vardı. Frick’in bacağına sapladı. Bıçağı aldılar.</p>

  <p>Ağzına bir şey attı. Onu yere yapıştırdılar. Çene kemiklerini araladılar güçlükle. Patlayıcı bir cıva hapıydı. Tek yapması gereken hapı çiğnemekti, odayla içindeki herkes havaya uçacaktı. Başını geriye yasladılar. Hapı çıkardılar. Bayıltıncaya kadar dövdüler onu.</p>

  <p>Evelyn yatakta oturmuş, dizlerini göğsüne çekmişti. Goldman yere baktı. On sekiz yıl hapis yattı, dedi, çoğu zaman zindan hücresinde. Onu bir kere görmeye gittim. Bir daha gitmeyi içim götürmedi. Ve o alçak Frick ölmedi, basının kahramanı oldu, halk da işçilere sırt çevirdi, grev kırıldı. Bizim, Amerikan işçi hareketini kırk yıl gerilettiğimiz ileri sürüldü. Saygı duyduğum daha yaşlı bir anarşist vardı, Most. Gazetesinde Berkman ile beni suçladı. Most’a sonraları bir toplantıda rastladığımda hazırlıklıydım. Bir kırbaç almıştım. Herkesin gözü önünde kırbaçladım onu. Sonra da kırbacı kırıp suratına fırlattım. Berkman, geçen yıl çıktı daha. Saçı kalmamış. Teni parşömen renginde. Sevgilim genç, kambur yürüyor. Gözleri kömür çukurları gibiydi. İlke olarak dostuz da yüreklerimiz birlikte atmıyor artık. Zindanda neler çektiğini gözlerimin önüne getirebiliyorum yalnızca. Karanlıkta, nemde, eli kolu bağlı yaşamak, kendi pisliğinde yatmaya bırakıImak. Evelyn’in kolu, kendisinden büyük kadına uzanmıştı, Goldman da onun elini tuttu, sıkıca kavradı. Biz, ikimiz de, hapiste bir erkeği olmanın anlamını biliyoruz. İki kadın birbirlerine baktılar. Bir süre sessizlik oldu. Tabii seninki bir sapık, bir asalak, bir sülük, pis, iğrenç bir zevk düşkünü, dedi Goldman. Evelyn güldü. Çılgın domuzun teki, dedi Goldman, bir domuzcuğun çarpık, sığ mantığı işliyor onda. Artık ikisi de gülüyorlardı. Evet, ondan nefret ediyorum, diye haykırdı Evelyn. Goldman düşünceli görünüyordu. Yine de benzerlikler var, hayatlarımız benzeşiyor, ruhlarımızaynı ezginin notaları gibi birbirine değiyor ve insan yazgısının toplamında kız kardeş oluyoruz. Anlıyor musun Evelyn Nesbit?</p>

  <p>Durdu, Nesbit’in yüzüne dokundu. Bunu anlıyor musun güzel kızım?</p>

  <p>Konuşurken Goldman’ın gözleri Evelyn’in duruşundaki bir özelliğe takılmıştı. Korse giyiyor musun? diye sordu hemen. Evelyn başını evet anlamında salladı. Kendinden utanman gerekir. Bana bir baksana, şu bedenimle bile etlerimi sıkacak bir şey yok üstümde. Hep bol, gevşek şeyler giyerim ben. Bedenime soluklanma ve varolma özgürlüğü veririm. Demek istediğim bu, yani senin onların elinden çıkma bir yaratık olduğun. Bir orman perisi kadar kısıtlamasızsın. Nesbit’in ellerinden tuttu, onu yatağın kenarına oturttu. Belini tuttu. Aman Allahım, çelik gibi kıpırtısız belin, bir kese ağzı gibi sıkılmış. Kalksana. Evelyn onun sözünü dinledi, Goldman bir hastabakıcı ustalığıyla onun düğmelerini çözüp bluzunu çıkardı. Evelyn’in eteğinin kopçalarını açtı, etekten çıkmasını söyledi, iç eteğinin bağlarını çözdü, bir yana attı. Evelyn beline gevşekçe bir korse takmıştı. Korsenin üstü göğüslerini dik tutuyordu. Altı, iki şeritle bacaklarına uzanıyordu. Korsenin arkası dantelliydi. Senin, Amerika'daki bütün evlerde ahlaksız, arsız bir sokak kadını diye düşünülmen gülünç doğrusu, dedi Goldman dantelleri çıkarıp bağı çözerken. Çık şunun içinden, dedi. Evelyn sözünü dinledi. İç gömleği bir korse sıkılığıyla oturmuştu bedenine. Soluk al, diye buyurdu Goldman, kollarını kaldır, bacaklarını ger ve soluk al. Evelyn denileni dinledi. Goldman iç gömleğini çekeledi, sonra kızın başından sıyırdı, eğildi, Evelyn’in dantelli donunu aşağı çekti. İt şunu, dedi. Evelyn itti. Artık bacağına esnek bağlarla tutturulmuş siyah, işlemeli pamuklu çoraplardan başka üstünde hiçbir şey yoktu, lambanın ışığında çırılçıplak durdu. Goldman çorapları bileklere doğru yuvarladı, Evelyn çoraplardan kurtuldu. Kollarını göğsünde kavuşturdu. Goldman duraladı, kaşlarını çatarak onu usulca çevirdi, inceledi. Şuna bak, kan dolaşımının hâlâ durmaması şaşırtıcı. Nesbit’in belinin çevresindeki korse izleri, kamçı çizikleri gibi dikmeydi. Oyluklarının üstündeki kırmızı halkalar çorap taktığının belirtisiydi. Kadınlar kendilerini öldürüyorlar düpedüz, dedi Goldman. Yatak örtüsünü açtı. Çalışma masasının üstünden doktorların taşıdığı türden siyah küçük bir çanta aldı. Böyle kusursuz bir gövde, bir de ona ne yaptığına baksana! Uzan. Evelyn yatağa oturdu, kara çantadan ne çıkacağını merakla gözledi. Yüzüstü, dedi Goldman. Elindeki bir şişeden avucuna bir şeyler boşaltıyordu. Evelyn yüzüstü yattı ve Goldman sıvıyı korse izlerinin kızarttığı bölgelere sürdü. Ayy, diye haykırdı Evelyn. Canım yanıyor! Bu bir sıkıştırıcı merhem, yapılacak ilk iş kan dolaşımını düzene sokmak, diye açıkladı Goldman, Evelyn’in sırtını, kaba etlerini ve oyluklarını ovarken. Her keresinde Evelyn kıvranıyor, teni sızlıyordu. Çığlıklarını boğmak için yüzünü yastıklara gömdü. Biliyorum, biliyorum, dedi Goldman. Ama sonra bana teşekkür edeceksin. Goldman’ın sert ellerinin ovuşuyla Evelyn’in teni esnemişti iyice. Tir tir titriyordu şimdi, kremin canlandırıcı soğukluğu altında kalçaları kenetlenmişti. Bacakları birbirine sımsıkı yapışmıştı. Goldman çantasından bir şişe masaj yağı çıkardı ve Evelyn’in boynunu, omuzlarını, sırtını yoğurmaya başladı, oyluklarını, baldırlarını, ayaklarının tabanını. Evelyn gittikçe gevşedi. Goldman’ın becerikli, usta ellerinin altında teni titredi, ürperdi. Goldman yağı onun tenine yedirdi, bedeni doğal pembe beyazlığını kazanıp bilinçle kıpırdayana kadar. Dön, diye buyurdu Goldman. Evelyn’in saçları çözülüp yastığa, yüzünün çevresine dağılmıştı. Goldman göğüslerine, karnına, bacaklarına masaj yaparken onun gözleri yumuluydu, dudakları bilinçsiz bir gülümsemeyle gerilmişti. Evet, burayı bile, dedi Emma Goldman elini venüs tepesinin üstünden kaydırarak. Yaşama cesaretin olmalı. Başucu lambası bir an loşlaştı, Evelyn kendi ellerini göğüslerine götürdü, avuçlarıyla meme uçlarını sıvazladı. Elleri böğründen aşağılara indi.</p>

  <p>Kalçalarını ovaladı. Ayakları bir dansçınınkiler gibi sivrildi, parmakları kıvrıldı. Gökte bir şey aranırcasına, kalçaları yükseldi yataktan. Goldman o sırada çalışma masasında merhem şişesinin ağzını kapatıyordu, o sırtını dönünce, daha gençleri olan Evelyn yatakta, denizdeki bir dalga gibi dalgalanmaya başladı. O anda çatlak, doğa dışı bir çığlık yükseldi duvarlardan, dolabın kapısı pat diye açıldı ve Küçük Kardeş nöbet geçiren aşağılanmış bir azizin çarpılmış yüzüyle odaya daldı. Doludizgin giden bir kamışı, boğmak istercesine kavramıştı iki eliyle, aletse amaçlarını hiçe sayarak onu odada dört döndürüyor, haz ya da umutsuzluk çığlıklarına karşılık iri saçaklı sperm parçacıkları fışkırtıyordu havaya, spermler havayı kurşun gibi yardıktan sonra yatakta yatan Evelyn’in üstüne zımbalanmış fiyat şeridi gibi yağıyordu.</p>
</body>
</html>
