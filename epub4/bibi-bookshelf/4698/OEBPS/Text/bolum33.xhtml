<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">25</h3>

  <p class="p1">Kimse Sarah’nın soyadını bilmiyor, sormayı da düşünmüyordu. Nerede doğmuş, nerede yaşamıştı; insanların kendi yaşamlarını kendi kararlaştırmaları görüşüne böylesine inanan bu yoksul, eğitimsiz siyah kız kimdi? Sarah, birkaç hafta süren mutluluğu sırasında, yani Coalhouse'un evlilik önerisini kabul etmesiyle başlayan ve evliliğin suya düşeceği korkularının bastırmasıyla sona eren dönemde, neredeyse yeni, farklı bir yüze kavuşacak kadar değişmişti. Keder ile öfke, onun gerçek çizgilerine fiziksel bir tür acı maskesi geçirmişti eskiden. Anne, onun güzelliğinden ürküyordu. Tatlı bir sesle gülüyor, konuşuyordu kız. Birlikte gelin giysisini dikerlerken hareketleri tepeden tırnağa zarif, hafifti. Gövdesi kusursuzdu, aynada kendini gururla seyrediyordu. Kendi varlığından fışkıran neşeyle gülüyordu. Mutluluğu göğüslerindeki süte yürüyünce bebeği daha çabuk büyüyordu. Bebek ayağa kalkmaya yelteniyordu, araba artık yeterince güvenli değildi. Annesinin odasında kalıyordu. Kız onu kaldırıyor, hoplatıyordu. On sekiz ya da on dokuzundaydı, şu anda yaşam koşulları ona bir yaşama nedeni sunduğu için hoşnuttu. Anne, onun iyilikten başka hiçbir şeye akıl erdiremeyen manevi varlıklardan olduğunu sezdi. Gizlisi saklısı yoktu, yalnızca içinden gelenlere ister istemez uymaktan başka bir şey yapamıyordu. Seviyorsa sevgiyle davranıyordu, aldatılınca yıkıma uğruyordu. Masum birinin yaşamındaki parlak ve tehlikeli gerçeklerdi bunlar. Oğlan ona gitgide çekiliyordu, bebeğe de. Çocukla incitmeden oynuyordu, aralarında ciddi bir anlaşma vardı. Anne şarkılar söylüyordu. Gelinliği dikiyor, onun üstünde deniyordu. Beyaz giysiyi başından aşırtırken kalçalarına kadar çıkan bir içlik giyiyordu. Oğlan’ın bacaklarına dürüstçe, dikkatle baktığını görünce gülümsüyordu. Küçük Kardeş’e aynı kuşaktan iki kişinin söze dökülmemiş suç ortaklığını sunuyordu. Evleneceği adam daha yaşlıydı ve Küçük Kardeş, ailenin öbür bireylerinden yaşıyla ayrılıyordu. Bunun için peşinden mutfağa geldiğinde Coalhouse'un arabasını geri almadan kendisiyle evlenmeyeceği haberini ilk ona açmıştı.</p>

  <p>Ne yapacak peki? dedi Küçük Kardeş. Bilmem ki, dedi Sarah. Ama bütün bu ilkelerin altında yatan şiddet öğesini sezmişti belki.</p>

  <p>Ertesi Pazar, Coalhouse Walker uğramadı. Sarah odasına döndü. Baba’ya göre durum artık çığırından çıkıyordu. Bir arabanın herkesin hayatına böyle el koymasına izin vermek gülünç, dedi. Ertesi gün gidip Emerald Isle çalışanlarıyla, özellikle Şef Conklin'le görüşmeye karar verdi. Ne yapacaksın? dedi Anne. Onlara bu kentteki bir mülk sahibiyle uğraştıklarını göstereceğim, dedi Baba. O işe yaramazsa, arabayı onarıp kapıma geri getirmeleri için rüşvet vereceğim onlara. Parayla satın alacağım topunu. Mr. Walker bundan hoşlanmayacak, dedi Anne. Olabilir, ama benim yapacağım bu, dedi Baba. Ona ne diyeceğimizi sonra düşünürüz. Bunlar kasaba süprüntüleri, paraya saygı gösterirler.</p>

  <p>Ama tasarı gerçekleşmeden, Sarah kendisi bir girişimde bulunmaya karar verdi. Rastlantı bu ya, o mevsim, seçim yılının ilkbaharıydı: Cumhuriyetçiler’in listesindeki bir aday, Mr. Taft’ın Başkan Yardımcısı James Sherman, o akşam partinin Tidewaters Hotel’de vereceği akşam yemeğinde konuşmak üzere New Rochelle’de olacaktı. Baba’nın olaya katılmamak için sıraladığı nedenlerin kulağına şöyle bir çalındığını anımsadı Sarah. Hükümet konusunda bilgisi olmayan, sevgilisi Coalhouse'un davasının ulusal çaptaki. önemsizliğini kavrayamayan Saralı, Birleşik Devletlerle onun adına başvurmayı kararlaştırdı. Masumluğundan kaynaklanan ürkek ve umarsız davranışların ikincisiydi bu. Akşam, çocuk uyuyana kadar bekledi, başına bir şal atıp aileden kimseye bir şey söylemeden evden çıktı, Kuzey Bulvarı'na yokuş aşağı koştu. Pabuç giymemişti. Bir çocuk gibi hızla koşuyordu. Otele kadar koşmayı göze almıştı, derken ışıklarıyla göz kırpan bir tramvay geldi, sürücü çanı öfkeyle çalıyordu Saralı rayları deli gibi aşıp tramvayın tam önünde durduğunda. Bilet parasını ödeyip kentin alt kesimine yollandı.</p>

  <p>Akşam rüzgârı çıktı, karanlık gökte kocaman, şişkin bulutlar bir fırtına hazırlığında birleştiler. Saralı, otelin önünde, büyük adamın gelişini bekleyen küçük bir kalabalığın arasında durdu. Arabalar art arda yanaşıyor, falanca filanca önemli adamı indiriyorlardı. Rüzgârla savrulan birkaç yağmur damlası kaldırımda sekti. Kaldırımdan otele kadarki yol halıyla kaplanmıştı. Yalnızca beyaz eldivenli yerel polis değil, bir milis müfrezesi de hazırdı, kapının önünü boşalhyor, Başkan Yardımcısinın arabasını bekleyen kalabalığı ite kaka sokaktan çıkarıyorlardı; milislerin yanı sıra, Başkan McKinley suikastından sonra Başkan Theodore Roosevelt tarafından başkanlarla başkan yardımcılarını korumakla görevlendirilen sivil polisler de işbaşındaydı. Aslına bakılırsa bu dönemde Roosevelt yine ortaya çıkmış, eski dostu Taft’a karşı adaylığını koymuştu. Demokratlar’ın adayı Wilson'dı. Debs, Sosyalistlerin adayıydı ve dört seçim kampanyası, ülkenin altını üstüne getiriyor, büyük düzlükleri çalkalandıran rüzgârlar gibi toprakta umutlar yeşertiyordu. Roosevelt bir hafta kadar önce Milwaukee, Wisconsin’e konuşmaya gelmişti. İstasyondan ayrılıp arabaya doğru yürürken kendisini karşılamaya çıkan kalabalıktan uzak tutulmuştu. Kalabalıktan bir adam fırladı, onu hedef alarak ateş etti. Çığlıklar yükseldi. Kurşun, Roosevelt’in ceket cebindeki gözlük kılıfına geldi, elli sayfalık, katlanmış konuşmasında bir delik açıktan sonra kaburgasına saplandı. Donakalmıştı. Suikastçı yere yatırıldı. Haykırmalar duyuldu, Roosevelt, yarasını gözden geçirdi, önemli olmamasına sevindi. Doktorlara kendisini muayene ettirmeden önce konuşmasını yaptı. Yine de olayın zifiri dumanı belleklerden silinmemişti daha. Önemli bir kişiliğin korunmasını üstlenen her sorumlu, Teddy Roosevelt’in vuruluşunu düşünüyordu ister istemez. New York kenti valisi William J. Gaynor’ın bir suikastçının kurşunlarıyla kana bulanmasının üstünden de çok geçmemişti daha. Her yerde silahlar patlıyordu.</p>

  <p>Başkan Yardımcısı’nın Panhard marka arabası kaldırıma yanaşıp kendisi indiğinde, bir sevinç çığlığı koptu. Sunny Jim Sherman, Westchester’da bir sürü tanıdığı olan bir New York Eyaleti politikacısıydı. Saçları seyrelmiş, yusyuvarlak bir adamdı, sağlığı öylesine bozuktu ki seçim kampanyasının sonucunu göremeyecekti. Sarah, engeli yarıp şaşkınlıktan Başkanım! Başkanım! diye bağırarak ona doğru koştu. Kolunu uzatmıştı, siyah eli adama dokunmak üzereydi. Başkan Yardımcısı bundan irkildi. Belki de birazdan kopacak fırtınayla kararmış o rüzgârlı gecede Sherman’ın korumaları Sarah’nın elini silah sandılar. Milislerden biri öne çıktı ve ünlüleri koruyan silahlı adamların şaşmaz işgüzarlığıyla Springfield'ının dipçiğini vargücüyle Sarah’nın böğrüne indirdi. Sarah düştü. Bir sivil polis onun üstüne atladı. Başkan Yardımcısı otele girip gözden uzaklaştı. Olayı izleyen kargaşa ve bağrışma arasında Sarah bir polis arabasına bindirilip götürüldü.</p>

  <p>Sarah gece boyunca karakolda tutuldu. Kan tükürüyordu, sabahın ilk saatlerinde sorumlu komiser yardımcısının aklına belki de onu bir doktora göstermek gerektiği geldi. Hepsini şaşkına çevirmişti Sarah, soruların hiçbirini yanıtlamamış, onlara korku ve acı dolu gözlerle bakmıştı; içlerinden biri, Başkanım! Başkanım! diye bağırdığını anımsamasa, onu sağır-dilsiz sanabilirlerdi pekâlâ. Orada ne işin vardı? diye sordular. Ne yaptığını sanıyordun orada? Sabahleyin hastaneye kaldırıldı. Boz, bulutlu bir gündü. Başkan Yardımcısı gitmişti, kutlamalar sona ermişti, temizlik işçileri, otelin önünü süpürüyorlardı. Sarah’ya yöneltilen suçlama hafiflemiş, suikast girişiminde bulunmaktan çıkıp kamu huzurunu bozmaya çevrilmişti. Sarah hastanedeydi. Göğüs kemiğiyle kaburgalarının birkaçı kırılmıştı. Broadview Bulvarı'nda, evde, Anne bebeğin durmaksızın ağladığını duydu, sonunda ne olduğunu anlamak için yukarı çıktı. Bir polis memurunun, ailenin telaşlı başvurularıyla hastaneye kaldırılan zenci kız arasında bağlantı kurması, saatler sürdü. Baba işinden, Anne evden hastaneye gittiklerinde Sarah’yı koğuşta bir yatakta buldular. Uyuyordu, alnı kuruydu, sıcacıktı, ağzının kıyısında bir kan kabarcığı her soluğunda şişip sönüyordu. Ertesi gün Sarah zatürree olmuştu. Söylediği birkaç sözden, hikâyeyi tamamladılar. Onlara fazla ilgili göstermiyor, durmadan Coalhouse'u soruyordu. Onu özel bir odaya yatırdılar. Coalhouse'un nerede kaldığını bilmediklerinden, Manhattan Casino'yu aradılar telefonla, Clef Club Orkestrası menajerine ulaştılar. Böylelikle Coalhouse bulundu; birkaç saat sonra Sarah’nın başucunda oturuyordu.</p>

  <p>Anne ile Baba, odanın dışında bekliyorlardı. İçeri baktıklarında Coalhouse, yatağın yanında diz çökmüştü. Boynunu eğmişti, iki eliyle Sarah’nın elini tutuyordu. Geri çekildiler. Sonra bir ara, yetişkin bir erkeğin yasını yansıtan, mezardan gelme bazı sesler duydular. Anne eve döndü. Bebeği kucağından indirmiyordu. Aile perişandı. Bir türlü ısınamıyorlardı sanki. Herkes kazak giyiyordu. Küçük Kardeş şömineyi yaktı. Hafta sonuna doğru Sarah öldü.</p>
</body>
</html>
