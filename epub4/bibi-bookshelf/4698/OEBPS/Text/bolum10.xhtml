<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">3</h3>

  <p class="p1">Göçmenlerin çoğu İtalya'dan ve Doğu Avrupa'dandı. Filikalarla Ellis Adası'na götürülüyorlardı. Orada, kırmızı tuğlayla boz taştan yapılma, tuhaf biçimde düzenlenmiş bir insan deposunda etiketleniyor, duşa sokuluyor, bekleme hücrelerindeki sıralara diziliyorlardı. Göçmen bürosu memurlarının müthiş gücü hemen etkiliyordu onları. Bu memurlar söylemeyi beceremedikleri adları değiştiriyor, insanları ailelerinden koparıyorlardı; ihtiyarları, gözleri iyi görmeyenleri, ayaktakımını, ayrıca serkeş saydıkları kişileri yurtlarına geri yolluyorlardı. Bu güç göz kamaştırıcıydı. Göçmenler yurtlarını anımsadılar. Sokaklara dağıldılar ve her nasılsa, sefil barınakların içinde eridiler. New Yorklular onları küçümsüyordu. Kirli, okumasız-yazmasızdılar. Balık ve sarmısak kokuyorlardı. Yangılan vardı. Onurları yoktu, neredeyse bedavaya çalışıyorlardı. Hırsızdılar. Sarhoştular. Kendi kızlarının ırzına geçiyorlardı. Sık sık birbirlerini öldürüyorlardı. Onları en çok küçümseyenlerin başında, babaları aynı suçları işlemiş ikinci kuşak İrlandalılar yer alıyordu. İrlandalı oğlanlar, ihtiyar Yahudilerin sakallarını çekip onları yere yapıştırıyorlardı. İtalyan satıcıların tablalarını deviriyorlardı.</p>

  <p>Yılın her mevsiminde yük arabaları sokaklardan geçip sahipsiz cesetleri topluyordu. Geceleri geç saatte, başları örtülü ihtiyar hanımlar morga geliyor, kocalarıyla çocuklarını arıyorlardı. Cesetler galvanize demir masalar üstüne yatırılıyordu. Her masanın altından bir hortum sallanıyordu yere. Masanın ucunda bir su borusu vardı. O boruya, tepedeki musluktan gelen ve her cesedin üstüne serpilen su durmaksızın akıyordu. Ölülerin yüzleri, kendi gözyaşlarının ölümle bastırılmaz işleyişi gibi püsküren suya dönüktü.</p>

  <p>Ama her nasılsa piyano dersleri duyulmaya başladı. İnsanlar bayrağa sımsıkı bağlandılar. Sokaklara kaldırım döşediler. Şarkılar söylediler. Fıkralar anlattılar. Aile tek odada yaşıyor, herkes çalışıyordu: Mameh, Tateh<a href="../Text/foot.xhtml#a1" id="k1"><sup>[1]</sup></a> ve önlüklü Küçük Kız. Mameh ile Küçük Kız uzun don dikiyor, düzinesine yetmiş sent alıyorlardı. Uyandıkları saatten yatıncaya kadar dikiş dikiyorlardı. Tateh sokaklardaydı. Zaman geçtikçe kenti tanımaya başladılar. Bir pazar, çılgınca bir savurganlığa kapılıp üç kişi tramvaya bindiler, yirmi sent harcayarak yukarı kesime gittiler. Madison Bulvarı'nda, 5. Cadde’de yürüyüp malikânelere baktılar. Ev sahipleri onlara saray diyordu. Gerçekten de öyleydiler, düpedüz saraydılar. Hepsini Stanford White tasarımlamıştı. Tateh sosyalistti. Saraylara bakarken büyük bir öfke duydu. Aile çarçabuk geçti oradan. Koca kasklı polisler onlara baktılar. Kentin bu kesimindeki geniş, boş kaldırımlarda göçmen görmek istemezdi polis. Tateh bunun, birkaç yıl önce bir göçmenin çelik milyoneri Henry Frick’i Pittsburgh’da vurmasından kaynaklandığını söyledi.</p>

  <p>Biri, küçük kızın okula gitmek zorunda olduğunu bildiren kâğıdı getirdiğinde ailede bir bunalım baş gösterdi. Bu, iki yakalarını bir araya getiremeyecekleri anlamına geliyordu. Mameh ile Tateh, çaresizlik içinde kızlarını okula götürdüler. Kaydı yapıldı, her gün okula gitmeye başladı. Tateh sokaklarda dolaşıyordu. Ne yapacağını bilmiyordu. Sokak satıcısıydı. Bir kerecik olsun kaldırım kenarında elverişli bir yer ayarlayamamıştı. O dışarıdayken Mameh pencerenin başında, kesilmiş kumaş yığınları arasında oturuyor, dikiş makinesinin pedalına basıyordu. Ufak tefek, kara gözlü bir kadındı, ortadan ayırıp ensesinde topuz yaptığı saçları dalgalı, kumraldı. Şarkıları sözsüzdü. Böyle tek başına kaldığında ince, tatlı, gür bir sesle, yavaşça şarkı söylüyordu kendi kendine. Bir ikindi, bitirdiği siparişi Stanton Sokağı'ndaki çatı odasına götürdü. Patron onu ofisine çağırdı. Parça başı işleri titizlikle inceleyerek iyi becerdiğini söyledi. Parayı saydı, bir dolar da fazladan ekledi. Bunu, güzel bir kadın olmasıyla açıkladı. Gülümsedi. Mameh’in memesini elledi. Mameh doları alıp kaçtı. Ertesi sefer de aynı şey oldu. O da Tateh’e daha çok çalıştığını söyledi. Zamanla patronunun ellemelerine alıştı. Bir gün, iki haftalık kira borcu bastırınca, kesim masasının üstünde onun kendisini becermesine izin verdi. Adam onun yüzünü öptü, gözyaşlarının tuzunu yaladı.</p>

  <p>Tarihin bu döneminde, yılmak bilmez bir gazete muhabiri ve reformcu olan Jacob Riis, yoksulları barındırma gereksinimi üstüne yazıyordu. Oda başına yığınla insan düşüyordu. Sağlık önlemleri yoktu. Sokaklar bok kokuyordu buram buram. Çocuklar hafif nezleler ya da isilik sonucu ölüp gidiyordu. Çocuklar iki mutfak sandalyesinin yan yana konmasıyla yapılan yataklarda ölüyordu. Yerlerde ölüyorlardı. Birçok kişi, kirlilik, açlık ve hastalığın, göçmendeki ahlak bozukluğunun cezası olduğuna inanıyordu. Gelgelelim Riis, hava bacalarına inanıyordu. Hava bacaları, ışık ve hava, sağlık getirecekti. Etrafta dolaşıp karanlık basamakları tırmandı, kapılara vurup yoksul ailelerin barındıkları yerlerde fotoğraflarını çekti durmadan. Flaşını havaya kaldırıyor, başını örtünün altına sokuyor, resim bir patlamayla çekiliyordu. O gittikten sonra aile, kıpırdamaya cesaret edemeden, fotoğrafın çekildiği durumda kalıyordu. Hayatın değişmesini bekliyorlardı. Dönüşümlerini bekliyorlardı. Riis, Manhattan'daki etnik grupların renkli haritalarını çizdi. Donuk gri, Yahudileri gösteriyordu - ona göre en sevdikleri renk buydu. Esmer İtalyanlar kırmızıydı. Tutumlu Almanlar maviydi. Afrikalılar siyahtı. İrlandalılar yeşil. Titiz-kedi Çinliler sarıydı, acımasız zekâları ve bir kere kızdırıldılar mı çılgına dönmeleri açısından da kediydiler. Finliler, Araplar, Yunanlılar vb için de çeşitli renkler serpiştirdiğinizde ortaya çılgın bir yamalı bohça çıkacaktır, diye haykırdı Riis, çılgın bir insanlık bohçası!</p>

  <p>Günün birinde Riis, seçkin mimar Stanford White'la bir konuşma yapmaya karar verdi. White’a, yoksullar için konut tasarlayıp tasarlamadığını sormak istiyordu. Kamu konutları, hava bacaları, ışık üstüne görüşlerini öğrenmek istiyordu. White’ı aşağıdaki doklarda, mimari donanımlar getiren gemilere bakarken buldu. Riis gemilerden boşaltılan şeylere şaşakaldı: Floransa saraylarından ve Atina atriumlarından her taşı numaralanmış boydan boya cepheler; yağlıboyalar, heykeller, halılar, sandıklar dolusu oymalı, boyalı tavanlar, kiremit döşeli avlular, mermer çeşmeler, mermer basamaklar ve tırabzanlar, parke taşlı zeminler ve ipek duvar süsleri; toplar, flamalar, zırhlar, Tatar yayları ve başka eski silahlar; yataklar, koltuklar, divanlar, manastır yemekhanesi masaları, büfeler, arpiskordlar; variller dolusu cam eşya, gümüş, altın sofra takımları, porselen, çini; kasalar dolusu kilise bezeği, paha biçilmez kitaplar, enfiye kutuları. Saçları aklaşmaya başlamış dinç, sağlam yapılı biri -White- dürülmüş şemsiyesiyle kulpların ucunu denetliyordu. Dikkatli olun sersemler! diye bağırdı. Riis ona sorularını sormak istiyordu. Onun ilgilendiği, yoksullar için konutlardı. Ama Avrupa’nın giysilerini atışı, eski diyarların keşmekeşten sıyrılışı, Avrupa sanatında ve mimarisinde yeni bir estetiğin doğuşu geldi gözlerinin önüne. Kendisi Danimarkalıydı.</p>

  <p>İşte o akşam White, <span class="sgc-1">Mamzelle Champagne'in</span> Madison Square Garden’ın çatısında yapılan açılış gecesine gitti. Haziran başlarıydı, ay sonuna doğru, bütün gecekondu yörelerindeki çocukları kırıp geçiren bir sıcak dalgası gelmişti. Barınaklar fırın gibi kızgındı ve kiracıların içecek suyu yoktu. Merdiven altındaki musluk kurumuştu. Babalar sokaklara fırlayıp buz aradılar telaşla. Tammany Hall'u reformcular yıkmıştı, ama semtteki uyanıklar buz pazarını hâlâ ellerinde tutuyor ve ufaak küpleri akla sığmaz fiyatlarla satıyorlardı. Kaldırımlara yastıklar konuldu. Aileler ufak sundurmalarda, kapı eşiklerinde uyuyordu. Atlar sokaklarda düşüp ölüyordu. Sağlık Bakanlığı, ölü beygirleri toplamak için yük arabaları yolluyordu kent çevresine. Gelgelelim hizmet yeterli değildi. Atlar sıcakta çatlıyordu. Açıkta kalan bağırsaklarına fareler üşüşüyordu. Ve gecekondu bölgelerinde, hava bacalarına gerilmiş çamaşır iplerinden sarkan gri giysilerden geçerek göğe, kızartılan balık kokusu yükseliyordu.</p>
</body>
</html>
