<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">34</h3>

  <p class="p1">İki aile böyle tanıştılar. Güneş her sabah denizin üstüne yayılıyor, çocuklar otelin geniş koridorlarında birbirlerini arıyorlardı. Dışarı koştuklarında deniz havası ciğerlerine işliyor, ayakları kıyının kumlarına değip donuyordu. Rüzgârda tentelerle flamalar dalgalanıyordu.</p>

  <p>Tateh her sabah on beş bölümlük film senaryosu üstünde uğraşıyor, otelin stenografçısına düşüncelerini yazdırıyor, bir gün öncenin daktiloya çekilmiş sayfalarını okuyordu. Yalnızken, ataklığına şaşıyordu. Bazan titreme anları sırasında tek başına odasına kapanıyor, ağızlığını bir yana atıp üst üste sigara içiyor, eski Tateh gibi iki büklüm, ezik oturuyordu. Yine de yeni varlığı heyecanlandırıyordu onu. Kişiliği bütünüyle dışa dönüktü artık, gelecek duygusuyla dopdolu, cerbezeli, yerinde duramayan biri olmuştu. Mutluluğu hak ettiğini düşünüyordu. Hiç kimseden yardım görmeksizin ulaşmıştı ona. Franklin Yeni Buluşlar Şirketi için düzinelerle sinema kitabı oluşturmuştu. Sonra da kendi çizdiği siluetlerin basılı şeritlerinin bir tekerlek üstünde dönmesini sağlayan, sihirli fenerimsi bir gereç icat etmişti. Gerecin posta siparişiyle dağıtımını Sears, Roebuck Şirketi üstlenmiş, Franklin Yeni Buluşlar’ın sahipleri Tateh’e ortaklık önermişlerdi. Bu arada başkalarının da kendisi gibi canlandırılmış çizimler yaptıklarını, yalnız yansıtmada selüloit filmler kullandıklarını öğrenmişti. O zaman filmin türüyle ilgilendi. İmgelerin çizilmesi gerekmiyordu. Hisselerini satıp film endüstrisine girdi. Kendine yeterince güvenen herkes bu alanda destek bulabiliyordu. New York'taki film piyasasının gözü dönmüştü. Bir gecede film şirketleri kuruluyor, yenileniyor, birleşiyor, davalaşıyor, dağıtımı tekelleştirmeye kalkışıyor, teknolojik yöntemlerin patentlerini alıyordu; her yönüyle yeni bir sanayinin anarşik çakımı ve fişekleri ortaya seriliyordu.</p>

  <p>O dönemde Amerika’da çoğu zaman Avrupalı göçmenler diye anılan, ülkeye yıllar önce, unvanlarını, <span class="sgc-1">nouveax riches’in</span> kızlarıyla evlendirme umuduyla gelmiş çoğu yoksul kimse vardı. Tateh de kendine bir baronluk uydurmuştu. Ona Hıristiyan dünyasının kapılarını açmıştı bu unvan, belirgin Yidiş aksanını tam tamına düzeltmek zorunda kalmadan sözcükleri gösterişli bir biçimde yuvarlaması yetiyordu. Saçıyla sakalını gençliğindeki siyaha boyattı. Yeni bir adamdı artık. Dünyaya kamerayla bakıyordu. Kızı prensesler kadar güzel giyiniyordu. Onun belleğinde kalan izbe kokusunu, pis göçmen sokağını silmek istiyordu. Kızına, yaşamı boyunca güneş, temiz okyanus rüzgârı satın alacaktı. Kumsalda, iyi yetişmiş, güzel bir oğlanla oynuyordu kız. Uçsuz bir göğe bakan odasında yumuşak, beyaz çarşaflar arasında yatıyordu.</p>

  <p>İki arkadaş her sabah, kumsalın ıssız kesimine, kum tepecikleriyle çalıların oteli gözden gizlediği yere giderlerdi. Deniz suyu için tüneller, kanallar kazar, duvarlar, burçlar, basamaklı yapılar dikerlerdi. Kentler, ırmaklar, kanallar kurarlardı. Onlar ıslak kumla oynarken güneş, eğilmiş sırtlarının üstünde yükselirdi. Öğle üstleri dalgalarda serinler, otele dönerken yarışırlardı. İkindileri, plaj şemsiyelerinin orada oynar, tahta parçaları, deniz kabukları toplar, küçük karaşın çocuk çekilen sularda bata çıka peşlerinden gelirken ağır ağır yürürlerdi. Sonra büyükler odalarına çekilip yalnız bırakırdı onları. Kumda mavi gölgelerin göründüğü anda gelgiti yavaşça kum tepeciklerinin ötesine kadar izler, en sevdikleri oyun, gömme oyunu için yere uzanırlardı. Önce Oğlan, koluyla, kızın gövdesinin sığabileceği bir çukur açardı ıslak kumlarda. Kız çukurun içine sırtüstü yatardı. Sonra Oğlan onun ayak ucuna geçer, her yerini, ayaklarını, bacaklarını, belini, küçük göğüslerini, omuzlarını, kollarını yavaşça kumla kaplardı. Yoğurduğu ıslak kumla kızın gövdesinin abartılı bir kalıbını çıkarırdı. Ayakları büyütürdü. Dizleri yuvarlardı, kızın baldırları kum tepecikleriydi, göğsüne iri başlı memeler oturturdu. O çalışırken kızın koyu gözleri, yüzünden hiç ayrılmazdı. Oğlan onun başını incitmeden kaldırır, altına bir kum yastığı dayardı. Kız başını eğerdi. Oğlan, onun alnından başlayıp omuzlarına inen kum büklümleri yapardı.</p>

  <p>Özenli yontu tamamlanır tamamlanmaz, kız onu yıkmaya başlardı, ellerini usulca kımıldatarak, ayak parmaklarını oynatarak. Kabuk yavaşça çatlardı. Kız önce bir dizini sonra öbürünü kaldırıp kabuğu hepten kırar, sırtında, bacaklarının arkasında kalan kumları temizlemek için suya koşardı. Oğlan, ardından giderdi. Denizde yüzerlerdi. El ele tutuşup çömelir, dalgaların üstlerinden aşmasını beklerlerdi. Kumsala döndüklerinde gömülme sırası oğlana gelirdi. Kız aynı titizlikle bir kalıp hazırlardı ona. Ayaklarını, bacaklarını büyütürdü. Mayosunun önündeki çıkıntıya avuç avuç kum yığardı. Dar göğsünü genişletir, omuzlarını şişirir, kendisine armağan ettiği büklümlü başlığı giydirirdi ona. Yapıt bitti mi oğlan yavaşça parçalardı kalıbı, bir deniz kabuğu gibi dikkatle çatlatarak, sonra da denize bir koşu tuttururdu.</p>

  <p>Ara sıra akşamları, ana-babaları onları kıyı şeridindeki eğlence yerlerine götürürlerdi. Bandonun konserini dinler ya da sokak gösterisine giderlerdi. <span class="sgc-1">80 Günde Devr-i Alem'i</span> gördüler. Tiyatroda bulutlar uçuşuyordu. <span class="sgc-1">Dr. Jekyll ve Mr. Hyde’ı</span> gördüler. Ama asıl heyecan, yetişkinlerin el atmayı akıllarından bile geçirmediği çekici numaralardaydı: ucube gösterileri, oyun makineleri, <span class="sgc-1">tableau vivant'</span>lar. İsteklerini açıkça söylemeyecek kadar kurnazlardı. Kent merkezine yapılan önemli sayılmayacak birkaç geziden sonra kendi başlarına pekâlâ gezebileceklerine inandırdılar büyükleri. Elli sentlik destek harçlığı ceplerine indirip alacakaranlıkta kıyı boyunda koştular. Mekanik falcının cam küresindeki ışıklara baktılar durup. Makineye bir peni attılar. Sarıklı bir suret çatırdayan ağzındaki beyaz dişleri göstererek başını sağa sola çevirdi, titrek elini kaldırdı; bir bilet uzatıldı, derken makine, bir gülümsemenin ortasında kalakaldı. Ben büyük Erkek-Kadın'ım yazıyordu bilette. Pençeye para atıp tekerleği çevirerek demir pençeyi istedikleri hazineye kayabileceği yere getirdiler, sonra kolu ittiler. Bu yoldan, deniz kabuklarından bir gerdanlık, parlatılmış metalden küçük bir ayna, camdan yapılma minik bir kedi kazandılar. Ucubeleri seyrettiler. Sakallı Kadın’ın, Siyam İkizleri’nin, Borneolu Vahşi’nin, Cardiff Devi’nin, Timsah Adam’ın, Üç Yüz Kiloluk Kadın’ın gösterildikleri bölmelerden sessizce geçtiler. Çocuklar önüne geldiklerinde taburesinde kıpırdadı ve titredi bu korkunç aygır. Bastıramadığı bir duyguya kapılmıştı, küçücük ayaklarına basıp onlara doğru geldi dağ gibi. Etinin kocaman bahçeleri kapanıp açıldı, kabardı çekildi, kabardı çekildi duygu dalgalanmaları arasında, kollarını uzatırken. Çocuklar ilerlediler. Her kafesin arkasındaki yaratıkların dikkatli, olağan bakışları, uzun yolculuklarında peşlerini bırakmadı. Dev’in parmağından, bileklerine dolayabilecekleri bir yüzük satın aldılar; Siyam İkizleri'nden, imzalı bir fotoğraf. Koşarak çıktılar.</p>

  <p>Birlikte olmaya duydukları özlem hiç tavsamıyordu. Yetişkinler bunun farkındaydılar, hoşlarına gidiyordu. Uyku saatine kadar birbirlerinden hiç ayrılmıyorlardı, ama saatin geldiği bildirilince yakınmıyorlardı. Ayrı odalarına koşarken dönüp bir daha geriye bakmıyorlardı. Uykuları deliksizdi. Sabahları hemen birbirlerini arıyorlardı. Oğlan kızı güzel bulmuyordu. Kız da Oğlan’ı yakışıklı bulmuyordu. Birbirlerine olağanüstü duyarlıydılar, yaygın bir heyecanın içinde elektrik ya da ışık aylası gibi seçiliyorlardı, ama dokunuşları rastgele ve olağandı. Onları birbirine bağlayan, içlerinde yaşadıkları ve düşündükleri bir tanıma doyumuydu, sanki birbirlerini kavrayışları, birbirlerinin güzelliğine hayranlık duymak gibi belirgin, farklı bir ölçüye elvermezdi. Yine de güzeldiler, oğlan ciddi, sarışın, düşünceli, kız daha küçük, daha koyu, daha ince, koyu gözlerinde çakıntılar, tavrında neredeyse askeri bir havayla. Koştuklarında saçları, geniş alınlarından arkaya savruluyordu. Kızın ayakları küçüktü, esmer elleri küçüktü. Kumda, bir sokak koşucusunun, karanlık merdivenler tırmanıcısının izlerini bırakıyordu; onun yolu, arka sokakların teröründen, çöp bidonlarının korkunç şangırtısından kaçış yoluydu. Kulübelerin arkasındaki ahşap ayakyollarında dışkılamıştı. Sıçanların kuyrukları ayak bileklerine dolanmıştı. Makineyle dikiş dikmeyi biliyordu, köpeklerin çiftleşmesini seyretmişti, orospuların geçitlerde müşteri topladıklarını görmüş, elle itilen arabaların tahta tekerlek parmaklarının arasından işeyen sarhoşlar görmüştü. Oğlan’ın yemeği bir öğün olsun atlanmamıştı. Geceleri hiç üşümemişti. O aklıyla koşuyordu. Bir şeye doğru koşuyordu. Korku yıldırmıyordu onu, dünyayı kendisinden daha az merak eden varlıkların yaşadığını bilmiyordu. Nesnelerin içini okuyor, insanların yarattıkları renklere bakıyor, hiçbir rastlantıya şaşmıyordu. Gözlerinden mavili yeşilli bir gezegen geçiyordu.</p>

  <p>Bir gün oynarlarken güneş soldu ve denizden bir rüzgâr esmeye başladı. Sırtlarında soğuğu duydular. Ayağa kalktılar, okyanusun tepesinden ağır, siyah bulutların üşüştüğünü gördüler. Otele dönmek için yola koyuldular. Yağmur başladı. Yağmur damlaları kumu dövüp çukurlar açıyordu. Yağmur, tuzlu omuzlarında çizikler oluşturmuştu. Saçlarına boşalıyordu. Otele altı yüz metre uzaktaki iskeleye sığındılar. Soğuk kumlara büzüşüp yağmurun iskele yolunu dövüşünü, tahtaların arasında iri damlalar oluşturup akmasını gözlediler. fekelenin altında bir döküntü yığını vardı. Cam kırıkları, donuk gözlü kokmuş balıklar, yengeç kalıntıları, paslı çiviler, kırık tahtalar, keresteler, taş gibi sertleşmiş denizyıldızları, yağlanmış kum taneleri, kurumuş kan, lekeli paçavralar. Kovuklarından denize baktılar. Fırtına çıkmıştı, gök yeşil bir ışıkla parlıyordu. Şimşek, patlayan bir bomba gibi yardı göğü. Fırtına, okyanusu cezalandırıyor, bozartıyor, gözünü korkutuyordu. Dalgalar yoktu artık, yalnızca kıyıya vurmayan, kumsala sızmayan başıboş püskürtüler vardı Garip ışığın yoğunluğu arttı; hava sarardı. Gök öyle bir gümbürdedi ki sanki denizin çağıltısı gökteydi artık ve rüzgâr, yağmuru kumsal boyunca sürüklüyor, kumlara çarpıyor, iskeleden aşağı itiyordu. Rüzgârın, suyun ve altınsı ışığın arasından, başlarını eğmiş, kollarını gözlerine siper etmiş iki karaltı sıyrıldı. Dönüp sırtlarını rüzgâra vererek kumsalı gözleriyle taradılar, avuçlarıyla ağızlarını kapattılar. Ama sesleri duyulmuyordu. Çocuklar, yerlerinden kıpırdamadan onları gözlediler. Anne ile Tateh. Çocuklara doğru yürüdüler. Islak kumlara bata çıka. Döndüklerinde, rüzgâr giysilerini sırtlarına çarptı. Bir daha dönünce de göğüslerine ve bacaklarına savurdu. Sudan uzaklaşıp iskele yoluna yürüdüler. Tateh’in alnına yapışan siyah saçları, parlak sudan ışıldıyordu. Anne’nin saçları çözülmüştü, yüzüne, omuzlarına dökülmüştü ıslak büklümlerle. Haykırdılar. Haykırdılar. Koştular, yürüdüler, çocukları aradılar. Çaresizdiler. Çocuklar yağmura doğru koştular. Anne, onları görünce dizüstü çöktü. Bir an dördü sarmaşarak, sitemler edip gülüşerek durdular; Anne hem gülüp hem ağlıyor, yağmur tepesinden boşalıyordu. Neredeydiniz siz, dedi, neredeydiniz. Bizim seslendiğimizi duymadınız mı? Tateh, kızını kaldırıp kollarına almıştı. <span class="sgc-1">Gottzudanken,</span> dedi Baron. <span class="sgc-1">Gottzudanken.</span> Hep birlikte o yağmur ışığı altında döndüler kumsaldan, mutlu, birbirlerine dayanarak, sırılsıklam. Tateh, Anne’nin beyaz giysisiyle iç çamaşırlarının gövdesine yapışması sonucu yer yer görünen tenine baktı ister istemez. Saçları omuzlarına dökülmüş, karışmıştı, bu durumda öyle genç görünüyordu ki. Etekleri bacaklarına dolaşıyordu. Arada bir eteğini çekelemeye çalışıyor, eğilince rüzgâr yine üstüne savuruyordu giysilerini. Çocukların ortalıkta olmadığını görünce kumsala koşmuşlardı hemen, Anne iskele yolunun basamakları dibinde pabuçlarını çıkarmış, Tateh’e tutunmuştu. Şimdi kollarını çocukların omuzlarına atmış yürüyordu. Tateh, onun ıslak gövdesinde Winslow Homer’ın resmindeki, denizden çekme halatıyla kurtarılan anaç kadını gördü. Böyle bir kadın için kim tehlikeye atmazdı hayatını? Ama Anne ufka uzatmıştı parmağını: Okyanusun üstünde, öncü bir mavi gök parçası açılmıştı. Ansızın Tateh koşarak hepsinin önüne geçti, bir takla attı. Bir yanlamasına takla daha. Ellerinin üstünde, başaşağı yürüdü kumda. Çocuklar güldüler.</p>

  <p>Baba olay boyunca uykudaydı. Gece geç saate kalamıyordu, o yüzden ikindileri kestirmeye başlamıştı. Tedirgindi. Meclis’te ulusal bir gelir vergisi konması eğiliminin gittikçe güç kazandığını okumuştu. Yazın bittiğine ilişkin ilk önsezisi buydu. New Rochelle'deki firmasının yöneticisiyle düzenli telefon görüşmesi yapıyordu. Evde işler yolundaydı. Zenci katilden hiç haber yoktu. Kendisine her gün yollanan sipariş kopyalarından da anladığı gibi fabrikanın durumu iyiydi. Bunların hiçbiri rahatlatmıyordu onu. Kumsaldan gitgide sıkılıyordu, okyanusta yüzmeyi canı çekmiyordu. Geceleri, yatmadan önce, oyun salonuna gidip bilardo oynuyordu. Atlantic City’de kalsalar, hayatlarını nasıl sürdürebilirlerdi? Bazı sabahlar uyandığında zamanın ve olayların geçip gittiğini, direncinin daha da azaldığını fark ediyordu. Yeni dostları Baron, onu oyalıyordu biraz. Anne onu sevilesi buluyordu, gelgelelim kendisi ondan özel bir yakınlık görmediği gibi ona özel bir yakınlık da duymuyordu. Anne’nin oradaki güvenliği olmasa, bir an önce toparlanıp gitmek isterdi. Anne, belki burada Coalhouse trajedisi sona erene kadar bekleyebileceklerini umuyordu. Baba bunun bir yanılsama olduğunu biliyordu. Karısı, otel sahibinin karşı çıkmasını umursamamış, karaşın çocuğu yemek salonundaki masasına oturtmakta diretmişti. Baba, küçük çocuğa somurtkan bir incelik gösteriyordu. Fırtınadan sonraki sabah kahvaltıda gazeteyi açmış, ön sayfada zenci babanın bir resmini görmüştü. Coalhouse çetesi, kentin en ünlü sanat depolarından birine, Pierpont Morgan’ın 36. Sokak'taki kitaplığına baskın vermişti. İçeride barikat kurmuşlar, yetkililerle görüşmek istemişler, yoksa Morgan’ın hazinesini yok edeceklerini bildirmişlerdi. Ellerindeki silahların gücünü göstermek için sokağa bir el bombası atmışlardı. Baba gazeteyi buruşturdu. Bir saat sonra Manhattan'daki Bölge Savcısı'nca telefona çağrıldı. O ikindi, Anne’nin kaygılı iyi yolculuk dilekleriyle uğurlanıp New York trenine bindi.</p>
</body>
</html>
