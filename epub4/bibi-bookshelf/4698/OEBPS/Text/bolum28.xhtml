<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">20</h3>

  <p class="p1">Morgan’ın konağı, Murray Tepesi'nde, Madison Bulvarı No: 219 New York City'deydi, 36. Sokak’ın kuzeydoğu köşesinde, gösterişli kahverengi kumtaşından bir ev. Bitişiğinde, yolculukları sırasında topladığı binlerce kitapla sanat yapıtını yerleştirmek için yaptırdığı beyaz mermer Morgan Kitaplığı vardı. Yapıyı Stanford White’ın bir ortağı, Charles McKim, İtalyan Rönasansı tarzında tasarlamıştı. Mermer bloklar, harç kullanılmadan oturtulmuştu. Kitaplığın taşından daha koyu bir kar yağıyordu sokakta, Henry Ford'un öğle yemeğine geldiği gündü. Kar, kentin bütün seslerini boğuklaştırmıştı. Konağın kapısında kentten bir polis memuru duruyordu. Sokak boyunca, hatta 36. Sokak'la Madison’ın her köşesinde, paltolarının yakalarını kaldırmış adamlar kümelenmişti, yukarı, büyük adamın evine bakıyorlardı.</p>

  <p>Morgan hafif bir yemek ısmarlamıştı, Chincoteagues, sukaplumbağası çorbası, Montrachet, kuzu gerdanı, Chateau Latour, taze domates ve hindiba, koyu kremalı ravent turtası ve kahveden oluşan yemeklerini baş başa yerken pek konuşmadılar. Servis büyüleyiciydi. Morgan’ın ev çalışanlarından ikisi yemekleri öyle bir el çabukluğuyla getirip götürüyorlardı ki işe insan eli değmemiş gibi görünüyordu. Ford iştahla yedi, ama şaraba dokunmadı. Ev sahibinden önce bitirdi yemeğini. Ünlü Morgan-burnunu çaktırmadan inceledi. Sofra örtüsünde bir kırıntı buldu, kahve fincanının tabağına koydu. Parmaklarıyla önündeki altın tabağı tembel tembel süpürdü durdu.</p>

  <p>Yemeğin bitiminde Morgan, onu kitaplığa götürmek istediğini belirtti. Yemek odasından çıkıp üç dört adamın Pierpont Morgan’ın birkaç dakikasını almak için oturup beklediği karanlık bir tür genel bekleme salonundan geçtiler. Bu adamlar, Morgan’ın avukatlarıydılar. Ona, yakında, Birleşik Devletlerde bir para tröstü olup olmadığının araştırılması amacıyla Washington’da bir toplantı düzenleyen Bankacilık ve Mali İşler Komitesi önünde takınacağı tutum konusunda görüş bildireceklerdi. Morgan, kendisini görür görmez ayağa fırlayan avukatlarını elini sallayarak uzaklaştırdı. Bir de Roma'dan telaşla onu görmeye gelmiş spor ceketli bir sanat yatırımcısı vardı bekleyenler arasında. Adam, yalnızca onu selamlamak fırsatı bulabildi.</p>

  <p>Ford bu gösteriş belirtilerini kaçırmamıştı. Zevkleri sade bir adamdı, yine de kendininkinden yalnızca tarz olarak farklı gördüğü bir imparatorluk karşısında asla bocalamazdı. Morgan onu kitaplığın büyük Batı Salonu'na götürdü. Orada adam boyunda bir şöminenin iki yanındaki koltuklara oturdular. Ateş yakmak için iyi bir gün, dedi Morgan. Ford ona katıldı. Puro sundu, Ford almadı. Tavanın altın kaplama olduğunu fark etti. Duvarlar, kırmızı Şam ipeğiyle kaplıydı. Ağır çerçeveli camlarda garip resimler asılıydı; altın halelerle çevreli, sarımsı, duygulu görünen insan yüzleri. O günlerde aziz olmayan hiç kimse resmini yaptırtmazdı, diye düşündü içinden Ford. Bir Madonna'yla çocuğu vardı resimlerden birinde. Kırmızı pelüş koltuğunun kollarında gezdirdi parmaklarını.</p>

  <p>Morgan, Ford'un bütün bunları sindirmesini bekledi. Purosunu içti. Sonunda konuştu. Ford, dedi sertçe, ne senin işinde gözüm var ne de kârını paylaşmayı düşünüyorum. Rakiplerinin hiçbirini de tanımam. Ford başını salladı. Galiba bu iyi bir haber, dedi Ford hınzır bir bakışla. Yine de, diye sürdürdü ev sahibi, yaptığını beğendim, her ne kadar harcayacak birkaç yüz dolan var diye her geri zekâlının eline araba teslim etmek içimi bulandırsa da, geleceğin senin olduğunu anlıyorum. Hâlâ genç bir adamsın -elli falan, değil mi?- ve belki sen insan kitlelerini ayrı ayn seferber etmek gereğini benden daha iyi anlıyorsun. Ben yaşamımı sermaye kaynaklarının koordinasyonuna ve endüstrilerin uyumlu birleşimine harcadım, ama emeği istihdam ederken onun katıldığı girişimden ayrı, tek başına uyumlu bir birleştirme süreci olabileceğini hiç düşünmedim. Sana bir soru sorayım. Senin kümeleme anlayışının, endüstriyel dehanın bir dokunuşu değil organik gerçeğin bir yansısı olduğunu hiç düşündün mü? Ne de olsa parçaların birbiriyle değiştirilebilirliği, doğanın bir kuralıdır. Bireyler, türlerinde, cinslerinde ortaktırlar. Bütün memeliler aynı yoldan çoğalır, beslenme modellerini paylaşırlar ve aynı duyguları yaşarlar. Tabii bu, bütün memelilerin birbiriyle değiştirilebilir parçaları var demek değil. Ama sınıflandırmacıları memelileri memeliler sınıfına sokmaya götüren, bu amaç ortaklığıdır. Üstelik bir türün içinde -diyelim insanda- doğanın kuralları öyle işler ki bireysel farklılıklarımız, temeldeki benzerliğimizden kaynaklanır. Böylelikle bireyleşme, tepedeki taşın yerleştirilmesiyle sağlanan bir piramidi anıştırır.</p>

  <p>Ford bu konuyu düşündü. Yahudiler hariç, diye mırıldandı. Morgan yanlış duyduğunu sandı. Ne dedin, dedi. Yahudiler, dedi Ford. Onlar tanıdığım hiç kimseye benzemez. İşte burada güme gidiyor senin kuram. Gülümsedi.</p>

  <p>Morgan birkaç saniye sustu. Piposunu içti. Ateş çıtırdıyordu. Rüzgârın savurduğu kar, kitaplığın pencerelerine serpiliyordu. Morgan yine söze girdi. Zaman zaman, dedi, bu hayatın kitlelerin erişemeyeceği hedeflerine erişmek umuduyla yaptığım felsefi soruşturmalarımda yardımcı olacak fen adamlarına, bilginlere başvurdum. Çalışmamın ürünlerini paylaşmayı öneriyorum sana, başarılarını yalnızca kendi çabalarına bağlayacak kadar küstah olduğuna inanmıyorum. Başarını hep böyle değerlendirdinse, karşılığında müthiş bir bedel ödeyeceğin konusunda uyarırım seni bayım. O zaman bir gün kendini dünyanın kıyısında, karaya oturmuş durumda bulur, gökkubbenin boşluğunu hiç kimsenin göremeyeceği kadar görürsün. Tanrı’ya inanır mısın? Orası bana kalsın, dedi Ford. Pekâlâ, iyi, dedi Morgan, senin zekânda bir adamın böylesine sıradan bir düşünceyi benimsemesini beklemezdim zaten. Sandığından çok gereksinimin var bana. Tutalım ki sana) bu gezegenin etkinliğine anlam veren evrensel birtakım düzenler ve yinelemeler olduğunu kanıtlayabildim. Tutalım ki bizzat senin günümüz insanında dünyanın epeski bilgeliğini haklı çıkaran yönsemelerin bir aracı olduğunu gösterebildim.</p>

  <p>Morgan ayağa fırladı, odadan çıktı. Ford koltuğunu çevirip arkasından baktı. Bir an sonra ihtiyar, eşikte durmuş, telaşla onu çağırıyordu. Ford kitaplığın ana salonundan geçerek Doğu Odası'na yürüdü onun ardından, odanın yüksek duvarları kitap raflarıyla doluydu. En üstteki iki sırada buzlu camlı geçitler ve cilalı pirinç tırabzanlar göze çarpıyordu, öyle ki her kitap, ne kadar yüksekte olursa olsun, kolaylıkla yerinden alınabiliyordu. Morgan ötedeki duvara gitti, seçtiği bir kitabın sırtına bastı ve rafın bir bölümü açılıp ancak bir adamın sığabileceği bir geçidi gözler önüne serdi. Buyur, dedi Ford’a, sonra onun ardından küçük bir odaya girince arkalarındaki kapıyı kapatan bir düğmeye bastı.</p>

  <p>Burası, cilalı, yuvarlak bir masa, iki döner-aralıklı koltuk ve elyazmalarını sergilemeye yarayan üstü camlı bir masayla donatılmış alçakgönüllü bir odaydı. Morgan yeşil metal başlıklı bir masa lambasını yaktı. Daha önce hiç kimse benimle birlikte bu odada bulunmamıştı, dedi. Sergileme masasını aydınlatan ayaklı abajuru yaktı. Gelin buraya, dedi. Ford camın altına bakınca, Latin harfleriyle yazılmış eski bir parşömen gördü. Bu, dedi Morgan, ilk Rosicrucian metinlerinden bir yaprak. <span class="sgc-1">Christian Rosencrutz'un Kimyasal Evliliği.</span> Rosicrucianlar aslında kimdi, biliyor musun Mr. Ford? V. Frederick’in seçtiği Ren palatinlerinin Hıristiyan simyacılarıydılar. 17. yüzyıl başlarından söz ediyoruz bayım. Bu büyük ve yüce yürekli adamlar, insanlığın ortak yararı için, süregiden bir tılsımın her çağda bazı insanlara sunulması düşüncesini uyguladılar. Bunun Latincesi, <span class="sgc-1">prisca theologia'dır,</span> yani gizli bilgelik. İşin tuhafı, gizli bilgeliğe ilişkin bu inanç, yalnızca Rosicrucianlara özgü değildir. Aynı yüzyılın ortalarında Londra’da Görünmeyen Kolej adlı bir derneğin varolduğunu biliyoruz Derneğin üyeleri, sözünü ettiğim tılsımın öz taşıyıcıları diye ünlenmişlerdi. Tabii siz Giordano Bruno'nun yazılarını bilmezsiniz, burada el yazısıyla bir örneği var. Benim bilginlerim, en usta dedektifler gibi, bu düşüncenin ve onu ayakta tutan çeşitli gizemli örgütlerin izini, Rönesans kültürlerinin çoğunda, Ortaçağ toplumlarında ve eski Yunanistan’da aradılar. Umarım dediklerimi kaçırmıyorsun. İnsanoğlunun acılarını bu <span class="sgc-1">prisca theologia</span> aracılığıyla yatıştırmak için her çağda özel birtakım kişilerin doğduğu üstüne ilk kayıtlar bize Yunanistan'dan, Mısırlı Rahip Trismegistus'un yazılarının çevirileriyle geliyor. Bu gizli bilgiye tarihsel adını veren Hermes'tir. Hermetica. Kalın işaret parmağıyla camdaki sergilenecek son parçaya vurdu; üstündeki geometrik çizikler zar zor seçilebilen pembe bir taş parçası. Bu, bayım, Hermes’in özgün çivi yazısı olabilir. Şimdi sana bir soru sorayım. Sence insanlığın her çağında, her uygarlıkta geçerliliğini korumuş bir düşünce, neden günümüzde yok oluyor? Çünkü o adamların ve bilgeliklerinin gözden düşmesi bilim çağına denk geliyor. Nedenini söyleyeyim. Mekanik bilimlerin doğuşu, Newton ve Descartes’ın çıkışı, bizim gerçeği kavramamızı, aramızda aşkınlık yeteneği taşıyan kişileri fark etmemizi engelleyen büyük bir komplo, şeytani bir komploydu. Yine de onlar bugün aramızdalar. Her çağda aramızdalar. Geri dönüyorlar, anlıyor musun? Geri dönüyorlar!</p>

  <p>Heyecandan, Morgan’ın yüzünü ateş basmıştı. Odanın en uç köşesine çekti Ford'un dikkatini, orada gölgede başka bir nesne, altın kadifeyle kaplı bir dikdörtgen duruyordu. Morgan kumaşın köşesini avucunda sıkarak ve konuğuna hırslı bir mal sahibi utkusuyla bakarak kumaşı sıyırdı, yere attı. Ford gösterilen parçayı inceledi. Kurşunla mühürlenmiş bir cam kasaydı. Kasada bir lahit duruyordu. İhtiyarın boğuk, kesik soluğunu duydu. Odadaki tek ses oydu. Lahit, kaymak-taşındandı. Kapağında, içinde yatanın tahta bir sureti vardı. Suret, altın varak, aşıboyası ve maviye boyanmıştı. Şu, dedi Morgan boğuk bir sesle, Büyük Firavun'un tabutu. Mısır hükümeti ve bütün arkeologlar dünyası, onu Kahire’de sanıyor. Benim elimde olduğu bilinseydi, uluslararası bir yaygara kopardı. Gerçekten değeri biçilemez. Mısır bilimcilerinden derlenme özel kadrom onu havanın kötü etkilerinden koruyacak her türlü bilimsel önlemi aldı. Gördüğün maskenin altında 19. Hanedan’ın büyük Firavun'unun mumyası var. Üç bin yıldır durduğu Karnak Tapınağı'ndan taşınan 1. Seti. Sana onu sırası gelince gösteririm. Şimdilik yalnızca büyük kralın yüzünün sana epey ilginç geleceğini güvenle söyleyebilirim.</p>

  <p>Morgan’ın kendini toplaması gerekiyordu. Koltuklardan birini çekip masanın başına oturdu. Yavaş yavaş soluğu düzeldi. Ford karşısına oturmuştu, ihtiyarın fiziksel sıkıntısını anlayınca ses çıkarmadı, pabuçlarına bakarak sessizce bekledi. Bağcıklarının ucu kahverengi bu pabuçları, L. L. Bean’in kataloğundan seçmişti. Sağlam, rahat pabuçlardı. Ford, dedi Pierpond Morgan, Mısır’a bir gezide konuğum olmanı istiyorum. Bunun yeri tam orası. Hepsinin başladığı yer. Özellikle Nil’de gezmek için tasarlanmış bir buharlı gemi ısmarladım. O hazır olduğunda benimle gelmeni istiyorum. Ne dersin? Para harcaman gerekmez. Luksor’a ve Kamak’a gitmeliyiz. Giza'daki Büyük Piramit’e gitmeliyiz. Sayıca o kadar azız ki bayım. Servetim beni bazı yeraltı kemerlerine, kutsal hiyeroglifleri çözmenin eşiğine getirdi. Neden kim olduğumuz gerçeğiyle, bizde vücut bulan sonsuz tılsımla doyuma ulaşmayalım?</p>

  <p>Ford hafif kambur oturuyordu. Uzun elleri, bileklerinden kopmuş gibi koltuğunun tahta kollarına yaslanmıştı. Söylenilen her şeyi tarttı. Lahite baktı. Anladığına iyice inanınca, başını ciddi ciddi sallayıp şöyle yanıt verdi: Yanlış anlamıyorsam, yeniden doğmadan söz ediyorsunuz Mr. Morgan. Size bu konuda bir şeyler söylemek isterim. Delikanlılığımda zihinsel yaşamımda müthiş bir bunalım yaşadım, o hal üstüme geldi mi ne yaptığımı bilmiyordum. Gözü pektim, orası öyle, yine de okul kitaplarını ötekiler gibi inekleyen sıradan bir köylü oğlandım. Ama her şeyin nasıl çalıştığını bilirdim. Bir şeye baktım mı onun nasıl çalıştığını, hatta nasıl daha iyi çalıştırılacağını söylerdim. Ama entelektüel falan değildim, anladınız mı? Parlak laflar umrumda değildi.</p>

  <p>Morgan dinliyordu. Kıpırdamaması gerektiğini sezdi.</p>

  <p>İşte o zaman, diye sürdürdü Ford, elime küçük bir kitap geçti. Adı, <span class="sgc-1">Doğulu Bir Fakirin Sonsuz Bilgeliği'</span>ydi. Philadelphia, Pennsylvania'daki Franklin Yeni Buluşlar Şirketi'nce basılmıştı. Ve bana yalnızca yirmi beş sente patlayan bu kitapta beni rahatlatacak her şeyi buldum. Yeniden doğmak tek inancımdır, Mr. Morgan. Ben üstün zekamı şöyle yorumluyorum: Bazılarımız öbürlerinden çok fazla sayıda hayat yaşamışlardır. Görüyor musunuz, sizin bilim adamlarına, dünyayı dolaşmaya harcadığınız, onca para dökerek aradığınız şeyi ben çoktan biliyorum. Size bir şey söyleyeyim, bu yemeğe karşılık size ödünç vereceğim o kitabı. Neden şu Latince ıvır zıvırla uğraşasınız ki, dedi kolunu sallayarak, postayla üç beş kuruş karşılığında elde edebileceğiniz bir bilgiyi bulmak için Avrupa’nın çöp bidonlarını karıştırmanıza, Nil’de yüzecek gemiler yapmanıza ne gerek var!</p>

  <p>İki adam birbirlerine baktılar. Morgan koltuğuna yaslandı, yüzündeki kan çekildi, gözlerindeki yırtıcı ışık söndü. Konuştuğunda, ihtiyar bir adam gibi çıktı sesi. Mr. Ford, dedi, eğer düşüncelerim sen atlatırlarsa, son sınavlarından geçmiş olacaklar.</p>

  <p>Yine de aralarında can alıcı bir kopukluk baş göstermişti. Bu olağanüstü buluşmadan bir yıl kadar sonra Morgan, Mısır’a yolculuğa çıktı. Ford her ne kadar ona katılmadıysa da ürkütücü bir soyaçekim olasılığına aklı yatmıştı. Ve birlikte Amerika’nın en gizli ve özel kulübünü kurmuşlardı. Yalnızca kendilerinin üye oldukları Piramit. Günümüze kadar süren birtakım araştırmalara bağış yapan bir kulüp.</p>
</body>
</html>
