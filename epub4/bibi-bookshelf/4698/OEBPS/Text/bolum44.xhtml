<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">35</h3>

  <p class="p1">Olayı en başından izlemiş birine bile Coalhouse'un intikam yöntemi, deli olduğunun baş kanıtı gibi görünebilir. Yoksa zavallı, açınılası, sıradan bir bağnaz olan Willie Conklin nasıl Pierpont Morgan'la, döneminin en önemli bireyiyle bir tutulabilir? Coalhouse yüzünden sekiz kişi ölmüş, atlar haklanmış, yapılar yerle bir edilmiş, geriye terörden hâlâ titreyen bir taşra kasabası kalmıştı, azgınlığı sınır tanımıyordu. Yoksa adaletsizlik, bir kere başa geldi mi, mantık yasaları ve akıl yürütme ilkeleri, uygarlığınkine tam ters düşen bir ayna-evren midir?</p>

  <p>Küçük Kardeş’in günlüğünden, asıl tasarının Morgan’ı kendi evinde kıstırmak olduğunu biliyoruz. Çetenin düşüncesine göre bir İrlanda mahallesinde saklanan Conklin, Harlem’de saklanan Coalhouse kadar güvendeydi, yakalanamazdı, o yüzden de deliğinden çıkarılmalıydı. Tek gereken, bir rehineydi. İki gece süren tartışmalardan sonra aday, Pierpont Morgan seçilmişti. Coalhouse'un gözünde o, herhangi bir vali ya da yöneticiden çok daha iyi simgeliyordu beyazlar dünyasının gücünü. Yıllar yılı çizgi romanlarda ve karikatürlerde purosu ve silindir şapkasıyla gücün insana dönüşmüş hali olarak çizilmişti. New York'un geniş toprak dirliği, Morgan'ının fidyesi için bir ordu dolusu itfaiye şefiyle bütün Model T’lerin bedelini ödemeye razı edilebilirdi.</p>

  <p>Ne var ki Coalhouse, Morgan yapısının araştırılmasını, 100. Sokak’ın alt kesimi konusunda pek bilgileri olmayan, üstelik zenginlerin yaşayış biçimlerini daha da az bilen iki gence bırakmıştı. Morgan yapılarını araştırırken -biri kahverengi kumtaşından bir ev, öteki beyaz mermerden bir saray- oturulan yer olarak beyaz mermerliyi saptadılar. Küçük Kardeş bu yanlışı saptayabilirdi, ama o savaş gereçleri sorumlusuydu; patlayıcılar ve mermilerle dolu kapalı bir kamyonetin arkasında yere uzanmıştı. Saldırının başladığını duyabiliyordu. Kamyonetin arkası kitaplık kapılarına yanaştı ve o, boşaltma emrini aldı. Branda bezini açıp dışarı baktığında, yanlış yapı, diye haykırdı. Ama artık geri dönüş yoktu. Bir koruma polisi ölmüştü, polis düdükleri duyuluyordu. Silah sesleri bütün mahalleyi ayağa kaldırmıştı. Suikastçılar kamyoneti boşalttılar, kocaman pirinç kapıları kilitleyip önceden belirlenen konumlarına geçtiler. O sırada Coalhouse yapıyı çabucak gözden geçirdi. Bir şey kaçırmadık, diye güven verdi onlara. Adamı istiyorduk ve şimdi malı elimizde olduğuna göre o da elimizde sayılır.</p>

  <p>Rastlantı bu ya, Pierpont Morgan, New York'ta bile değildi. <i>Carmania</i>'yla iki günlük bir deniz yolculuğuna çıkmıştı, Roma’ya doğru. Mısır’da bitecek uzun bir hac seferine başlamıştı. Coalhouse bundan da habersizdi. Böylelikle baştan sona yanlış yönlendirilmiş, kötü zamanlanmış bu girişim, özel bir ayrıcalıktan yararlanmış oldu.</p>

  <p>Olay J. P. Morgan Şirketi’nin bütün yetkililerine hemen haber verildi. İhtiyar’ın talimatını almak için <i>Carmania</i>’ya telgraf çektiler. Her nedense, belki de gemideki telgraf gereçlerinin bozulması yüzünden, mesajlarının alınıp alınmadığını öğrenemediler. Morgan başlarında olmayınca ne yapacaklarını kestiremeyen polisler, 36. Sokak'tan 37. Sokak’a, Madison Bulvarından Park Bulvarı'na kadar uzanan bloku kordon altına aldılar. Trafiğin yönü değişti, atlı kent polisleri, kalabalıkları kapalı alandan uzak tutmak için dörtnala at koşturdular.</p>

  <p>Kentin gürültüleri, trafiği, kornaları, yaşamı, bu sahnenin sessizlik duvarının ötesinde kaldı sanki. Toplanan binlerce kişi, kendilerini işlerine kaptırmış insanlar gibi sessizdiler. Gece çattığında, taşınır jeneratörlerle çalışan projektörler koca yapıya taradı. Araçların gümbürtüsü, seyircilerin ayaklarının altında bir deprem gibi zangırdıyordu. Her yerde polisler göze çarpıyordu, arabalarda, yaya, at üstünde, ama onlar da beride tuttukları kalabalıklar kadar olaya seyirciydiler.</p>

  <p>Küçük Kardeş’in uyarı haykırışından sonra atılan el bombası kaldırımı parçalamış, kitaplık kapılarının önünde, sokakta kocaman bir çukur açmıştı. Çukurun dibinde, kırılmış ana su borusu, kaplıca gibi kabarcıklanıyordu. Blok boyunca bütün pencereler kırılmıştı. Sokağın karşı kaldırımında kumtaşından bir yapı, bir ev, patlamada büyük hasar görmüştü. Sahipleri kaçmış, polis şubesine giriş katında üs kurma izni vermişlerdi. Polisler, kumtaşı merdivenlerden canları çektiği gibi aşağı yukarı koşma dokunulmazlığına kavuştuklarını, kaldırımdan inmedikleri sürece 36. Sokak’ın o yanında özgürce dolaşabileceklerini kavradılar. Ev, şube memurlarıyla, kentin başka yetkilileriyle doldu ve gitgide, gözdağının niteliği belirginleştikçe yetkililer, yetkilerini peş peşe bir üstlerine devretmeye başladılar. Sonunda, yöre yüzbaşıları, denetmenler ve polis müdürü Rhinelander Waldo, hepsi bir araya geldi ve operasyonun denetimi New York Bölge Savcısı Charles S. Whitman’a düştü. Whitman, Becker adında namussuz bir polis teğmenine açtığı davayla epey ün kazanmıştı, onu, dört katile -Kanlı Gyp, Dago Frank, Whitey Lewis ve Lefty Louie-Herman Rosenthal adlı tanınmış bir kumarbazı öldürme emri vermekle suçlayarak ipe gitmesini sağlamıştı. Bu unutulmaz dava, Whitman’ı New York Valiliği için doğal bir aday yapmıştı. Eninde sonunda başkanlığa seçileceği bile konuşuluyordu. O günlerde Newport'ta Mrs. Stuyvesant Fish’in kırk odalı yazlık evinde bir tatil geçirmek üzere karısıyla New York'tan ayrılmak üzereydi. Yakınlarda Mrs. O. M. P. Belmont tarafından sosyeteye tanıştırılmıştı. Bu bağlantılara değer veriyordu Whitman, yine de haberi alınca 36. Sokak’a uğramadan edemedi. Geleceğin başkanı olarak ödevi sayıyordu bunu. Olayın geçtiği yerde fotoğraf çektirmek istiyordu. Oraya vardığında herkes, düşmanı hırslı Vali William J. Gaynor dahil, kararı ona bıraktılar. Whitman, bu olayın siyasal gerçekliklerin anlamlı bir kabulü olduğunu düşünüyordu. Saatine baktı, bu deli zenci herifle birkaç dakika uğraşmaya karar verdi.</p>

  <p>Charles McKim ve Stanford White’ın mimarlık şirketinden kitaplığın planlarını getirtti. Onları inceledikten sonra, kitaplığın çatısına çıkıp merkezdeki salonla Doğu Odası’nın üstündeki kubbe penceresinden bakarak, aşağıda kaç zenci bulunduğunu saptama görevini atletik bir devriyeye verdi. Polis bulundu ve kitaplıkla Morgan’ın konağını ayıran bahçeden yukarı yollandı. Whitman ile öteki memurlar, uyduruk üste beklemeye başladılar. Daha polis bahçeye adım atar atmaz müthiş bir patlama sesi, ardından acı yüklü bir çığlık yükseldi. Whitman sarardı. Lanet olası yere mayın döşemişler, dedi. Bir subay girdi. Bahçedeki devriye besbelli ölmüştü, tek şansı da buydu adamcağızın, çünkü onu oradan çıkarmak için kimse içeri giremezdi. Polis memurlarının suratları asılmıştı. Whitman’a baktılar. Whitman, Coalhouse çetesindeki adam sayısının güç açısından çok önemli bir bilgi vermeyeceğini yeni anlamıştı. Yine de basını çağırdı ve içeride bir düzine, hatta belki de yirmi kişi falan olduğunu açıkladı.</p>
</body>
</html>
