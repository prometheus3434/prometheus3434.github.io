<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">6</h3>

  <p class="p1">Freud, Amerika’ya Lloyd'un <span class="sgc-1">George Washington</span> gemisiyle geldi. ikisi de kendinden birkaç yaş küçük çömezleri Jung ve Ferenczi ile birlikte. Rıhtımda iki daha da genç Freud yanlısı karşıladı onları. Dr. Ernest Jones ile A. A. Brill. Topluluk akşam yemeğini Hammerstein’ın evinin çatı bahçesinde yedi. Küplerde palmiyeler ekiliydi. Bir piyano-keman ikilisi, Liszt’in <span class="sgc-1">Macar Rapsodisi'ni</span> çalıyordu. Herkes Freud'dan söz ediyor, durmadan ona bakarak ruh durumunu kestirmeye çalışıyordu. Freud krema istedi. Brill ile Jones bu ziyaret sırasında ev sahipliğini üstlendiler. Sonraki günlerde Freud’a Central Park’ı, Metropolitan Müzesi'ni ve Chinatown’ı gezdirdiler. Kedi gibi Çinliler karanlık dükkânlardan onları seyretti. Camlı bölmelerde Çin cevizleri vardı. Topluluk, kent çevresindeki dükkânlarda ve otomatik makinelerde çok tutulan sessiz filmlerden birine gitti. Tüfeklerin namlularından beyaz duman çıkıyor, dudak boyası ve allık sürmüş adamlar göğüslerini tutarak sırtüstü devriliyorlardı. Hiç değilse sessiz, diye düşündü Freud. Yeni Dünya’da içini sıkan şey, gürültüsüydü. Atlarla arabaların korkunç şakırtısı, tramvayların patırtısı ve çınıltısı, otomobil kornaları. Üstü açık bir Marmon'un direksiyonuna geçip Freudcuları Manhattan’da dolaştırdı Brill. 5. Cadde’de bir ara Freud, gözetleniyormuş duygusuna kapıldı, gözlerini kaldırınca iki katlı bir otobüsün tepesinden bakışlarını kendisine dikmiş bazı çocuklar gördü.</p>

  <p>Brill, onları Yidiş tiyatrolarının, el arabalarının ve köprü üstü demiryolunun bulunduğu Doğu Yakası’nın altlarına götürdü. Ürkütücü tren, insanların yaşadığı varsayılan evlerin pencerelerinin yanından gümbürtüyle geçiyordu. Pencereler sarsılıyor, yapılar sarsılıyordu. Freud sıkışmıştı, ama genel helanın nerede olduğunu kimse bilmiyordu anlaşılan. Freud tuvalete gidebilsin diye hep birlikte bir çorbacıya girip ekşi soslu sebze söylediler. Arabaya döndüklerinde bir kenara yanaşarak bir sokak sanatçısını işinin başında izlediler, bir makasla kâğıttan başka hiçbir şeyi olmaksızın birkaç sent karşılığında küçük portre siluetleri yapan yaşlı bir adamdı. Güzel, iyi giyimli bir kadın, portresini yaptırıyordu. Kanı kaynayan Ferenczi, kadının güzelliğine duyduğu hayranlığı gizleyerek arabadaki dostlarına eski siluetçilik sanatının Yeni Dünya’nın sokaklarında serpilmesini görmekten ne kadar mutluluk duyduğunu belirtti. Freud purosunu dişledi, bir şey söylemedi. Araba durmuştu. Genç kadının azıcık gerisinde, onun elinden tutan küçük kızı yalnızca Jung fark etmişti. O anda, sevgili üstadının çok önemli konulardaki görüşlerine hep karşı çıkan Jung, kalın çelik çerçeveli gözlüğünden güzel kadına baktı ve nedenini hemen açıklayamasa da bir tanışıklık duygusuyla sarsıldı. Brill debriyaja bastı ve topluluk gezintiyi sürdürdü. Son durakları Coney Adası'ydı, kentten epey uzaktaydı. Oraya ikindi geç saatte vardılar ve hemen üç büyük eğlence merkezine, yani önce Steeplechase’e, sonra Dreamland’e uğrayıp en sonunda geceleyin Luna Park’ın elektrik ampulleriyle donatılmış kuleleriyle kubbelerine giden bir gezinti gemisine bindiler. Seçkin müşteriler su kaydıraklarını seçerken Freud ile Jung kayığa bindiler Aşk Tüneli'nde. Gün, ancak Freud yorulduğunda ve son zamanlarda Jung'un yanındayken tutulduğu bayılma nöbetlerinden birini geçirdiğinde sona erdi. Birkaç gün sonra, topluluktakiler hep birlikte Freud'un konferans vereceği Worcester’a doğru yola çıktılar. Konferansların bitiminde Freud, Niagara Çağlayanları denilen doğa mucizesini görmeye razı oldu. Çağlayanlara bulutlu bir günde vardılar. Binlerce yeni evli çift, ikişer ikişer dizilmiş, çağlayanları gözlüyordu. Sis, tersine yağan bir yağmur olmuş, sudan yükseliyordu. Bir kıyıdan öbürüne yüksek bir tel gerilmişti, bale pabuçlarıyla tayt giymiş bir manyak ipte yürüyor, dengesini bir güneş şemsiyesiyle sağlıyordu. Freud başını salladı. Sonra topluluk, Rüzgârlar Mağarası'na gitti; yayalara ayrılmış bir yeraltı köprüsünde duran kılavuz, ötekilere gerilemelerini işaret etti, Freud'un dirseğini kavradı. Bırakın da ihtiyar önce geçsin, dedi kılavuz. Elli üç yaşındaki büyük doktor, o anda Amerika’da görüp göreceğini gördüğünü düşündü. Çömezleriyle birlikte <span class="sgc-1">Kaiser Wilhelm der Grosse</span> gemisiyle Almanya’ya döndü. Ne yemeklere alışabilmişti ne de helaların azlığına. Yolculuğun hem midesini hem mesanesini berbat ettiğine inanıyordu. Amerikan halkı ona fazla buyurgan, küstah ve terbiyesiz görünmüştü. Avrupa sanatıyla mimarisinin, dönem ya da ülke gözetilmeksizin, bayağı ve toptancı bir tavırla benimsenmesini ürkütücü bulmuştu. Bizim büyük servetle büyük yoksulluğu rastgele kaynaştırmamızda, savrulan Avrupa uygarlığının keşmekeşini görmüştü. Viyana'daki sessiz, sıcak çalışma odasında oturmuş, döndüğüne seviniyordu. Ernest Jones’a, Amerika büyük bir yanılgı, dedi sonradan, dev bir yanılgı.</p>

  <p>O dönemde bu kıyılarda onun görüşüne katılanların sayısı çok az değildi tabii ki. Milyonlarca kişi işten çıkarılmıştı. İşlerinden atılmayan mutlular, sendikalar kurmaya zorlandılar. Mahkemeler onlara yasaklar koydu, polis kafalarını gözlerini yardı, önderleri hapse tıkıldı ve yerlerine yeni adamlar alındı. Sendika demek, Tanrı’ya sövmek demekti. Emekçi, kendisini kışkırtanlar tarafından değil, Tanrı'nın sonsuz bilgeliğiyle bu ülkenin mülk çıkarlarının denetimini verdiği Hıristiyanlar tarafından korunup gözetilecek, demişti bir zengin. Hiçbir şey kâr etmediğinde askerler çağrılıyordu yardıma. Ülkenin her kentinde silah fabrikaları dikildi. Madenlerde çalışan kömürcü, üç ton kazabilirse günde bir dolar alıyordu. Şirketin barakalarında yaşıyor, yiyeceğini şirketin dükkanlarından sağlıyordu. Tütün tarlalarındaki zenciler, günde on üç saat tütün yaprağı ayıklıyor, saat başına beş sent alıyordu, ister erkek, kadın, ister çocuk olsun. Çocuklara farklı bir uygulama yoktu. Çalıştıkları her yerde değerleri biliniyordu. Büyükler gibi çatlak sesler yükseltmeye yatkın değildiler. ^verenler, onlara mutlu afacanlar gözüyle bakıyordu. Çocuk işçi konusunda tek sorun, dayanıklılıklarıyla ilgiliydi. Büyüklerden daha çeviktiler, ama günün geç saatlerinde verimleri bir ölçüde düşüyordu. Konserve fabrikalarında ve değirmenlerde parmaklarının koptuğu, ellerinin ezildiği, bacaklarının parçalandığı saatler, çoğu zaman bu saatlerdi; dikkatlerini uyanık tutmalarını öğütlemek gerekiyordu. Madenlerde kömür eleyiciliği yapıyorlardı, ara sıra kömür dumanında boğuluyorlardı; akıllarını başlarına almaları için hoparlörle uyarılıyorlardı. Yılda yüz zenci linç ediliyordu. Yüz madenci diri diri yanıyordu. Yüz çocuk sakat kalıyordu. Bu tür şeyler için ayrılmış bir kontenjan vardı sanki. Açlıktan ölmek için de bir kontenjan vardı. Yağ tröstleri, bankacılık tröstleri, demiryolu tröstleri, sığır eti tröstleri, çelik tröstleri gırlaydı. Yoksulları onurlandırmak gözde bir eğilimdi. New York ve Chicago saraylarında insanlar yoksullar hayrına balolar düzenlediler. Hırpani kılıklar giymiş konuklar, teneke tabaklarda yiyip ucuz kupalarla içki içtiler. Balo salonları, kirişler, demir raylar ve madenci fenerleriyle donatılarak maden ocaklarına benzetildi. Tiyatro sahneleri düzenleyen şirketler, bahçeleri çöplüklere, yemek odalarını pamuk değirmenlerine benzetmek işini üstlendiler. Konuklar, gümüş tepsilerde sunulan puro izmaritlerinden içtiler. Yüzleri siyaha boyanmış varyeteciler şarkılar söylediler. Bir ev sahibesi, herkesi bir mezbahaya çağırdı. Konuklar, uzun önlükler giyip başlarına beyaz başlıklar taktılar. Kanlar içindeki sığırların leşleri tekerlekli kasnakların kenarından sarkarken yemeklerini yiyip dans ettiler. Bağırsaklar yere saçıldı. Bütün bunlar, yoksullara yardım anlamına geliyordu.</p>
</body>
</html>
