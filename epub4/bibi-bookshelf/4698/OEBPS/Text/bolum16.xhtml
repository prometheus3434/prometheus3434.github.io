<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">9</h3>

  <p class="p1">New Rochelle’de Anne, günlerdir kardeşini düşünüyordu. New York'tan bir iki kere telefonla aramış, ama ne oraya neden gittiğini, ne nerede kaldığını ne de ne zaman döneceğini söylemişti. Kemküm etmişti. Ağzı sıkıydı. Anne kuduruyordu ona. Küçük Kardeş öfkeye tepki göstermezdi. Telefonlarından sonra Anne, onun odasına girip ortalığa göz atmak gibi aşırı bir adım atmıştı. Oda her zamanki gibi tertipliydi. İşte tenis raketlerine ip geçirme makinesi. İşte duvara dirsekle tutturulmuş kısa kürekleri. Odasıyla kendisi ilgilenirdi, şimdi yokluğunda bile tozdan iz yoktu. Yazı masasının tepesinde saç fırçaları. Fildişi ayakkabı çekeceği. Üstüne kum tanecikleri yapışmış, yüksük biçiminde küçük bir deniz kabuğu. Onu daha önce hiç görmemişti. Duvara iliştirilmiş bir dergi resmi, Charles Dana Gibson yapmış, o Evelyn Nesbit denen karının resmi. Yanına bir şey almamıştı, gömlekleriyle yakalıkları çekmecedeydi üst üste. Anne suçluluk duyarak kapadı kapıyı. Garip bir delikanlıydı. Kimseyle dostluk etmezdi, gizleyemediği ya da gizlemeyi umursamadığı üşengeçlik damarı sayılmazsa, tek başına yaşayan, vurdumduymaz biriydi. Anne, Baba’nın bu vurdumduymazlıktan tedirgin olduğunu biliyordu. Yine de Küçük Kardeş’e işte daha büyük sorumluluk vermişti.</p>

  <p>Kaygılarını Büyükbaba'yla paylaşamazdı, ihtiyar zaten genç adamın babası olduğunda epey yaşlıydı, şimdiyse yaşam konusunda bir anlayışa varmaktan bütünüyle uzaktı. Büyükbaba doksanındaydı. Ohio'nun merkezindeki Shady Grove Koleji'nde Episkopalist din adamlarına kuşaklar boyu ders vermiş emekli bir profesördü. Taşralı bir klasikçiydi. Hudson County'deki Western Reserve'deyken John Brown’ı tanımıştı; bıraksanız günde yirmi kere bunu anlatırdı. Baba’nın gidişinden sonra Anne, eski Ohio'daki yurtluk üstüne daha çok düşünür olmuştu. Orada yazlar beklentilerle doluydu ve kırmızı kanatlı karatavuklar samanlıklardan uçup giderlerdi. Evin eşyası azdı, köy yapımıydı. Uzun arkalıklı çam sandalyeler. Tahta çivilerle bitiştirilmiş geniş tahtalardan cilalı ahşap zeminler. O evi çok sevmişti. Kendisiyle kardeşi, ateşin ışığında yerde oynarlardı. Oyunları sırasında kardeşine boyuna öğüt verirdi. Kışın, atları Bessie kızağa bağlanır, boynuna çıngıraklar asılır ve ikisi, kalın, ıslak Ohio karlarında süzülürlerdi. Kardeşini, kendi oğlundan daha küçük haliyle anımsıyordu. Ona nasıl bakardı. Yağışlı günlerde samanlıkta, o tatlı ılıklıkta, aşağıda atlar homurdanıp kişnerken onlar gizlice büyüklere öykünme oyunları oynarlardı. Bir pazar sabahı, pembe giysisiyle bembeyaz pantolonunu giyip yüreği çarparak kiliseye gitti. Kunt, çekik elmacıkkemikli bir kızdı, şehla gözleri griydi. Cleveland'daki dört yıllık yatılı okul dönemi sayılmazsa, yaşamı Shady Grove’da geçmişti. Hep, babasının ilahiyatçı: öğrencilerinden biriyle evlenmeyi kurardı. Ama okulun son yılında Baba'yla tanışmıştı. Baba, bayrak ve flama işi için yerel satış bağlantıları kurmak üzere Orta Batı’da yolculuğa çıkmıştı. Shady Grove’a peş peşe yaptığı iki iş yolculuğunda onunla görüşmüştü. Evlenip Batı’ya gelirken Anne, babasını da getirmişti. Sonra Küçük Kardeş tek başına bir şey kıvıramayınca, New Rochelle’de aileye katılmıştı. Şimdi, yaşamının bu döneminde, şatafatlı Broadview Bulvarı'nda, tepedeki çağdaş döşemeli evinde, yalnızca küçük oğlu ve geçkin babası ile yalnız kalan Anne, kendini erkek ırkınca terk edilmiş hissediyor, gündüzün ya da gecenin herhangi bir saatinde apansız bastıran geçmişe özlem duygusundan ötürü kendine içerliyordu. Cumhuriyetçilerin kutlama komitesinden gelen bir mektupta, şirketin, gelecek ocak ayında Mr. Roosevelt'ten görevi devralması beklenen Mr. Taft onuruna düzenlenecek geçit törenindeki balo dekorasyonu ve havai fişek gösterisiyle ilgili bir sözleşmeye girip girmeyeceği soruluyordu. İş adına tarihsel bir andı, ama ne Baba ne Küçük Kardeş ortalıktaydı. Anne, tasalarından kurtulmak için bahçeye koştu. O yılın eylül sonlarıydı, bütün ağır salınışlı çiçekler tomurcuklanmıştı, ateş çiçekleri, krizantemler, kadife çiçekleri. Elleri kenetli, avlunun kıyılarını dolaştı. Üst kattaki bir odadan, Küçük Oğlan onu gözlüyordu. Anne’nin öne doğru ilerleyişinin giysilerini yana savurduğunu ayırt etti. Eteğinin kenarı dalgalanıyor, çimen yapraklarını süpürüyordu. Oğlan’ın elinde, Baba'sının Grönland’ın kuzeybatısındaki Cape York'tan yolladığı bir mektup vardı. Kumandan Peary’nin köpekleri için otuz beş ton balina etini Grönland’a götüren <span class="sgc-1">Erik</span> nakliye gemisiyle Birleşik Devletlere gönderilmişti mektup. Anne mektubu temize çekmiş, ölü balina kokusunu anımsattığı için özgün mektubu çöpe atmıştı. Oğlan mektubu çöpten çıkarmıştı, zamanla zarfın üstündeki yağ lekelerini kâğıda iyice yedirmişti küçük elleriyle. Mektup, yarı-saydamdı artık.</p>

  <p>Oğlan gözleyedursun, Anne'si akçaağaçların benekli gölgelerinden sıyrıldı ve günün modasına göre tepesinde topladığı altın saçları güneş gibi göz aldı. Bir an, bir şeye kulak verircesine durdu. Ellerini kulaklarına götürdü ve çiçek tarhlarının yanında usulca dizüstü çöktü. Sonra toprağı eşelemeye başladı. Küçük Oğlan pencereden ayrılıp aşağı koştu hızla. Mutfaktan geçti, arka kapıdan çıktı. İrlandalı ortalık temizlikçisinin arkasında buldu kendini, kadın ellerini önlüğüne silerek avluda koşuyordu.</p>

  <p>Anne toprağı kazıp bir şey çıkartmıştı. Kucağında tuttuğu bir bohçanın tozunu süpürüyordu. Hizmetçi bir çığlık koyverip haç çıkarttı. Küçük Oğlan bohçada ne olduğunu görmeye çalıştı, ne var ki Anne ile hizmetçi önünde yere çökmüş, bohçanın kirini süpürüyorlardı, oğlan bir an yanlarından sıyrılabildi. Anne’nin yüzü öylesine solgun, öylesine acıydı ki bütün kemikleri irileşmişti sanki, Oğlan’ın onca saygı duyduğu o güzelim kadın bir kocamış gibi şaşırtıcı derecede yıpranmıştı. Tozu sildiklerinde, kundakta küçük bir bebek gördü oğlan. Gözleri, ağzı toprak içindeydi. Küçük, bumburuşuktu, gözleri kapalıydı. Karaşın bir bebekti, pamuklu bir battaniyeye sarılmıştı sıkı sıkı. Anne onun kollarım kurtardı. Bebek cılız bir sesle bağırdı, iki kadın deliye döndüler. Hizmetçi eve koştu. Oğlan da Anne'sinin ardından koştu. Yolda, karaşın bebeciğin küçük kolları havada sallanıyordu.</p>

  <p>Kadınlar bebeği mutfak masasının üstündeki bir leğende yıkadılar. Kan içinde, yeni doğmuş, daha yıkanmamış bir bebekti. Hizmetçi göbek bağını inceledi, ısırılarak koparıldığını söyledi. Onu havlularla kundakladılar, Anne doktora telefon etmek için sofaya koştu. Oğlan, bebeğin soluk alıp almadığını titizlikle inceledi. Bebek kıpırdamıyordu pek. Sonra küçücük parmakları havlulara yapıştı. Kapalı gözlerinin arasından bakılacak bir şey bulmuşçasına, başı yavaşça çevrildi.</p>

  <p>Doktor, Ford marka "doktor arabasıyla" geldiğinde mutfağa götürüldü. Stetoskobunu küçük kaburga kafesine tuttu. Ağızı açıp parmağını boğaza soktu. Ah bu insanlar, dedi. Başım salladı. Yanaklarının kasları, ağzının kenarlarını gerdi. Anne, bebeğin nasıl bulunduğunu anlattı ona, ayaklarının altında, toprağın derininde bir ses duyduğunu ve daha duyduğu anda aslında duymadığını düşündüğünü. Ya yürüyüp gitseydim, dedi kendi kendine. Doktor sıcak su istedi. Çantasından bir alet çıkardı. Hizmetçi boynundan sarkan küçük haçı sımsıkı kavradı. Kapının zili çalındı, Oğlan kadınla birlikte sofaya gitti. Polis gelmişti. Anne onu karşıladı ve olanları bir kere daha anlattı. Memur telefonu kullanma izni istedi. Telefon ön kapının yanındaki bir masada duruyordu. Memur kaskını çıkardı, telefonu kaldırıp almacı kulağına dayadı, santralı bekledi. Küçük Oğlan’a göz kırptı.</p>

  <p>Bir saate kalmadan, bitişik bloktaki bir evin mahzeninde zenci bir kadın bulundu. Çevrede çamaşırcılığa gidiyordu. Evin önündeki polis arabasındaydı. Anne bebeği ona götürdü. Kadın bebeği kucağına alınca ağlamaya başladı. Anne onun gençliği karşısında donakalmıştı. Yüzü çocuk yüzüydü, masum, kahverengi, güzel bir yüz. Teni koyu çikolata rengindeydi, saçları kırkılmış, bakımsız görünüyordu. Bir hastabakıcı vardı yanında. Anne gerileyip kaldırıma çıktı. Onu nereye götüreceksiniz, dedi doktora. Kimsesizler yurduna, dedi doktor. Sonra suçlamalara hedef olacak tabii. Ne suçlamaları, dedi Anne. Cinayete teşebbüs herhalde. Ailesi var mı? dedi Anne. Yok efendim, bildiğimiz kadarıyla yok, dedi polis memuru. Doktor melon şapkasının kenarını indirerek arabasına yürüdü, çantasını koltuğa koydu. Anne derin bir soluk aldı. Sorumluluğu ben üstleniyorum, dedi. Lütfen onu içeri getirin. Ve doktorun öğütlerine, memurun uyarılarına karşın kararından dönmedi.</p>

  <p>Böylece, genç zenci kadınla çocuğu, en üst kattaki bir odaya yerleştirildiler. Anne bir sürü telefon etti oraya buraya. Yardım derneği toplantısına gidemeyeceğini bildirdi. Koridorda volta attı. Çok sarsılmıştı. Kocasının yokluğunu iliklerinde duyuyor, onun yolculuklarına hemen peki dediği için kendine lanet ediyordu. Yaşamında herhangi bir sorun, bir kaygı baş gösterdiğinde ona erişme olanağı yoktu. Bir dahaki yaza kadar ondan haber almayacaktı. Gözlerini yukarı dikti, bakışlarıyla tavanı delmek istercesine. Zenci kızla bebeği eve bir kara yazgı, bir kargaşa duygusu taşımışlardı ve bu duygu bir leke gibi sinmişti ortalığa. Korkuyordu. Pencereye yürüdü. Bu çamaşırcı kadınlar her sabah Kuzey Bulvarı'ndaki tramvay hattından tepeye tırmanır, evlere dağılırlardı. Gezgin İtalyan bahçıvanlar çimenliklerin bakımıyla ilgilenirdi. Buz satıcıları, arabalarının yanında yürür, gıcırdayan buz arabalarını tepeye çıkarmak için güçlükle çabalayan beygirlerin ayak izlerinden giderdi.</p>

  <p>O akşam güneş, batarken tepenin altına vurdu, sanki oraya yuvarlanmış gibi. Kan kırmızıydı. Gece geç saatte, Oğlan uyandı, Anne'sini yanı başında oturmuş yüzüne bakar buldu, altın saçları örülüydü, iri göğüsleri, oğlunu öpmeye eğildiğinde, onun koluna yumuşacık değdi.</p>
</body>
</html>
