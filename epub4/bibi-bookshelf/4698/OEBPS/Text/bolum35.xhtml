<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">27</h3>

  <p class="p1">İlkbahar, ilkbahar! Çantasındaki ipekleri, renk renk bezleri saçıp savuran deli bir gözbağcı gibi önce sarı ve beyaz çiğdemler fışkırttı topraktan, sonra yabani üzümler, sonra da saplarında tomurcuklanan süsenler, pembeli, beyazlı, yeşilli elma tomurcukları, mor leylaklarla nergisler. Büyükbaba avluda durup alkış tuttu onlara. Bir esinti çıktı, akağaçlardan, başları yeşil yumuşacık bir tomurcuk spermi yağdı. Bazıları onun seyrelen saçlarına düştü. Başını, bir çelenk takılmış gibi keyifle salladı. Sevinç dolu bir titreme aldı bedenini. İhtiyarlara özgü sarsak bir adım attı, dengesini yitirdi, pabucunun topuğu kayınca pat diye yere oturdu. Leğen kemiği çatlamıştı, sağlığının gitgide bozulduğu bir döneme girdi, bir daha iyileşemeyecekti. Yine de ilkbahar keyiflendiriciydi, acı çekerken bile yüzü gülüyordu. Her yerde saplara su yürüdü, kuşlar ötüyordu. Yukarı kesimde, Matteawan Eyalet Hapishanesi'nde Harry K. Thaw, bir hendekten çevikçe atlayıp kendisini yolda bekleyen bir Lokomobil’in kasasına atladı. Kolunu çatı desteğine dolayıp coşkun bir çığlık koyverdi ve araba uzaklaştı. Arkasında bir sürü öfkeli garson kızla şaşkın <span class="sgc-1">hoteliers</span> bırakarak Kanada’ya kaçtı Thaw. Genç bir oğlanı kaçırıp kamçıladı - sorunlarını çözmeye başlıyordu. Sonunda sınırı aştı. Buffalo yakınlarında bir trende ele geçirildi, dedektifler peşinden koşarken kikirdeyerek, soluk soluğa vagonları geçti. Yemekli vagonda, şaşkına dönmüş müşterilerin ağır gümüş fincanlarını masalardan alıp fırlattı. Vagonların arasından tırmanıp trenin üstünde maymunsu adımlarla koşarak kumanda bölmesine atladı, kollarını iki yana açıp yüzünü güneşe verdi, o sırada polisler kapıyı tekmeyle açıp onu yakaladılar.</p>

  <p>Thaw, kaçmasına yardım eden kişinin adını vermemekte direndi. Bana Houdini deyin yeter, dedi. Atılgan bir muhabir, ünlü sihirbazı bulup görüşünü istemeye karar verdi. O dönemin pek tutulan budala, ipsiz sapsız haberlerini yazmakta usta muhabirlerdendi. Houdini, Queens'teki bir mezarlıkta bulundu. Annesinin mezarı başında eğilmiş durumda, baharı gözlüyordu. Yaştan şişmiş gülünesi yüzünü kaldırdı. Muhabir usulca kaçtı. Mezarlığın her yanında kızılcıklar bitmişti, düşmüş manolya yaprakları ağaçların altında halka halka duruyordu.</p>

  <p>Houdini, siyah yünlü bir takım giymişti, ceketinin kolu, omzuna yakın bir yerde yırtılmıştı. Annesi öleli birkaç ay geçmişti, ama o her sabah, annesi bir gece önce ölmüş gibi taze ve acıtıcı bir yarayla uyanıyordu. Birçok gösterisini iptal etmişti. Aklına estiği zaman, yani arada bir, tıraş oluyordu yalnızca ve kızarmış gözleri, uzamış sakalı, torbamsı giysisiyle, uluslararası ün kazanmış dirim dolu bir sihirbazdan başka her şeye benziyordu.</p>

  <p>Mezarın yanına küçük taşlar bırakmak, böylelikle ölünün ziyaret edildiğini göstermek, Musevi geleneğidir. Mrs. Cecilia Weiss’ın mezar yeri, çakıllar ve küçük taşlarla örtülüydü tepeleme, yeni bir tür piramit oluşmak üzereydi. Houdini, onun toprağın altında, tabutunda dinlendiğini düşünüyordu. Acı acı ağlıyordu. Onun yakınında olmak istiyordu. Bir tabuttan kaçma girişimini anımsıyordu, beceremediğini kavrayınca duyduğu korkuyu. Gerçi tabutun kapağını önceden ayarlamıştı, ama toprağın ağırlığını hesaba katmamıştı. Korkunç ağırlığın altında ezilerek çılgınca eşelemişti toprağı. Çığlıklarıyla, ses geçirmez sessizliği delmeye çabalamıştı. Toprağa çakılmanın ne demek olduğunu biliyordu, ama şimdi toprak, barınabileceği tek yermiş gibi geliyordu ona. Küçücük anneciği olmadan hayat neye yarardı?</p>

  <p>Bahardan nefret ediyordu. Hava, burnuyla ağzını toprak gibi dolduruyordu.</p>

  <p>Riverside Drive yakınlarında 113. Sokak'taki kahverengi taş evini annesinin çerçeveli fotoğraflarıyla süslemişti, onun orada hâlâ varolduğunu belirtircesine. Yakın çekim fotoğraflarını yastığının üstüne koymuştu. Bir koltuğa oturmuş gülerkenki bir fotoğrafını büyütüp aynı koltuğa koymuştu. Annesinin, şapkası ve paltosuyla sokaktan ön kapıya doğru merdivenlerden çıkarken bir fotoğrafı da vardı. Bunu kapının iç yanına astı. En sevdiği eşyalarından biri, meşeden müzik kutusuydu, kapağındaki cam pencereden iri çentikli plağın döndüğü görülebiliyordu. Bir sürü plak vardı seçilecek, ama onun en çok sevdiği, bir yüzünde "Gaudeamus Igitur" öteki yüzünde "Columbia, Okyanus'un İncisi" olandı. Houdini, müzik kutusunu çalıştırıyor, her akşam bu parçaları dinliyordu. Onları annesinin sesi gibi düşlüyordu. Onun yıllar yılı kendisine yazdığı mektupları biriktirmişti, şimdi onları İngilizceye çevirtiyor, böylelikle hem daha kolay okuyabiliyor hem de fazla aşınmaktan koruyordu. Onun giysi dolabının kapısında duruyor, giysilerinin anı yüklü güzel kokusunu içine çekiyordu.</p>

  <p>İhtiyar kadın, Houdini Avrupa'dayken hastalanmıştı. Houdini ona Arşidük Franz Ferdinand'la, Avusturya-Macaristan İmparatorluğu tahtının vârisiyle karşılaşmalarını anlatmaya can atıyordu, ama yazamadan annesi ölmüştü. Sözleşmeli gösterilerini bozarak olabildiğince çabuk eve dönmüştü. Yolculuğundan hiçbir şey anımsamıyordu. Kederden çılgın gibiydi. Cenaze töreni onun dönüşüne kadar ertelenmişti. Annesinin ölmeden önce birkaç dakika süreyle onu istediğini öğrendi. Bir inme geçirmişti kadıncağız. Erich, diye inlemişti, Erich, Erich. Pişmanlık bastırmıştı Haudini'ye. Annesinin kendisine bir şey söylemek istediği saplantısına kapıldı, ancak o zaman, ölüm anında açıklayabileceği bir şey.</p>

  <p>Büyücülerin, kâhinlerin ve medyumların ruh üstünde egemenlik taslamalarını hep kuşkuyla karşılamıştı. Pennsylvania’da Brother Sirki'nde çalıştığı eski günlerde kendisi de numaralarını aşkın güçlere bağlayarak taşralıların ahmaklığını az sömürmemişti. Gözleri bağlıyken suç ortaklarından birine hangi seyircinin kendisine ne uzattığını söyledi. Bu nedir Mr. Houdini? derdi suç ortağı, o da şıp diye bilirdi. Hepsi şifreyle yapılıyordu. Ara sıra ölülerle konuşmaya kalkışır, adıyla durumunu adamlarının nasılsa öğrenebildikleri zavallı bir enayiye, ölmüş bir sevgiliden haber verirdi. Yani ispiritizmayı, ruhsal şarlatanlığı biliyordu. Bu tür şarlatanlık, Margaretta ile Kate Fox adlı iki kız kardeşim Hydesville, New York'taki evlerinde, kapının gizemli tıkırtılarını duymak üzere komşularını çağırdıkları 1848 yılından beri gırla gidiyordu Birleşik Devletler’de. Yine de Houdini'yi o anda bir medyumun gerçek yeteneklerine sahip birini bulma hevesine yönelten, bu hünerin ta kendisi oldu. Ölülerle bağlantı kurulabiliyorsa, öğrenecekti. Dünya yüzündeki her türlü dümeni anlayıp maskesini indirebilirdi. Yani gerçek olanı bulursa, anlardı. Annesi Cecilia’nın küçük gövdesini görmek, ellerini yüzünde duymak istiyordu. Ama bu olamayacağına göre, onunla hiç değilse konuşabilmenin yolunu arayacaktı.</p>

  <p>Tarihimizin o döneminde ölülerle iletişim kurmak eskisi kadar yadırganan bir görüş değildi. 20. yüzyılın eşiğinde Amerika, istimli ekskavatörlerin, lokomotiflerin, motorlu balonların, yakımlı makinelerin, telefonların ve yirmi beş katlı yapıların ulusuydu. Gelgelelim ülkenin en ünlü gözbağcılarıyla pragmacılarında, büyücülük kapsamındaki düşüncelere ilginç bir düşkünlük göze çarpıyordu. Tabii hepsi örtbas ediliyordu. Birtakım çevrelerde Pierpont Morgan ile Henry Ford'un gizli bir dernek kurdukları söyleniyordu. Farklı türlerden melez türler yaratarak toprağın bereketini artıran büyücü bahçıvan Luther Burbank’ın bitkilerle gizlice konuştuğuna, onların da dediğini anladıklarına inanılıyordu. 20. yüzyılın mucidi büyük Edison'un kendisi bile <span class="sgc-1">sürü</span> diye adlandırdığı hayat-yüklenmiş maddenin indirgenmez parçacıklarının ölüme direndiğini, asla yok edilemeyeceğini kuramlaştırmıştı. Houdini, Edison'la görüşmek istiyordu. Bir randevu istedi. Ama büyük adamın işi başından aşkındı. Öylesine gizli bir icat peşindeydi ki ne olabileceği konusunda basında sık sık kestirimler yürütülüyordu. Bir haberin yazdığına göre, yeni icat vakum tüpü denen bir şeydi, onun aracılığıyla Edison ölülerden haber almayı umuyordu. Houdini, çaresizlik içinde bir görüşme ayarlamak için telgraf çekerek yalvarıp yakardı. İsteği geri çevrildi. Tasarıya para yardımı yapmayı önerdi. Geri çevrildi. Tıpkı kendi uçağını kullanmayı öğrendiği gibi kendi aracını icat etmeye ant içti. Edison'un edindiği bilgi, herkese açık teknoloji deposundan geliyordu. Houdini kitaplar aldı, mekanik fizik ve akümülatörün ilkelerini okudu. İster makine, ister insan eliyle olsun, ölümden sonra hayat varsa, keşfedeceğine söz verdi kendine.</p>

  <p>Bu tutkusu, kısa sürede, böyle işlerde başı çeken kişilerin ilgisini uyandırdı. Buffallo, New York'tan, bir zamanlar General Electric’in cüce göçmen dâhisi Steinmetz'le çalıştığını ileri süren bir adamla tanıştı. Adam, dünyanın her yerinde fizikçilerin birtakım dalgalar bulduklarını söyledi ona. Dışarıda geliştirilen çok önemli bir kurama göre, madde ile enerji aynı asal gücün iki durumu sayılıyordu. Ben de öyle düşünüyorum, dedi adam Houdini'ye. Transilvanya’da üniversite bitirmiş bir fizikçiydi. Tek isteği, gerekli duyarlıkta bir alet tasarlamaktı, şimdiye kadar kimsenin hakkında bir şey bilmediği asal dalgalar saptanıp deşifre edilebilecekti böylelikle. Houdini, araştırmasının tüm hakları karşılığında iki bin dolar ödeyerek bir anlaşma imzaladı onunla. Başka birini, bir kimyageri, kendi apartmanının bodrumuna yerleştirdi. Medyumluk yetenekleri olduğunu ileri süren, annesinin ufak bir eşyasını -bir iğne ya da bir tutam saç- isteyerek çalışmaya başlamak hevesindekilerden mektuplar aldı. Bunların en akla yakın gelenlerini araştırmak için bir dedektif bürosuyla anlaştı. Dedektiflere ruhsal şarlatanlığı saptamayı öğretti. Onlara borulardan, fotoğraf hilelerinden, gizlenmiş kayıt megafonlarından, makaralarla yükseltilen masalardan söz etti. Bir medyum neden odanın karanlık olmasını istesin ki? dedi onlara. Işıkları söndürmesi, bir şey gizlediği içindir.</p>

  <p>Çok geçmeden Houdini, bu tür etkinliğin sağladığı zindelikle yeniden çalışmayı düşünmeye başladı. Kendimi daha güçlü hissediyorum, dedi menajerine. Eski kendim gibi olmaya başlıyorum. Gösteriler yeniden ayarlandı. Houdini'yi mesleğinin bu döneminde seyredenler, o güne kadarki bütün gösterilerini aştığını söylerler. Bir küsur metrelik bir tuğla duvar örmeleri için duvarcılar çıkarttı sahneye, sonra duvardan geçti. Ellerini bir çırpışta koskoca bir fili yok etti. Ceplerinden bozukluklar saçılıyordu. Kulaklarından kumrular uçuyordu. Seyircilerin önceden gözden geçirdiği bir sandığa girdi. Sandığın kapağı çivilendi, sağlam bir halatla bağlandı. Sandığın önüne perde çekilmedi. Kapak manivelayla kaldırıldı. İçi boştu. Seyirciler soluk soluğa kalmışken Houdini’nin lobiden tiyatroya doğru koştuğu görüldü. Sahneye zıpladı. Gözleri, mavi elmas ışıltısı saçıyordu. Yavaşça kollarını kaldırdı. Ayakları yerden kesildi. Zeminin on iki santim üstünde havada durdu. Kadınlar bayıldılar. Birdenbire Houdini çuval gibi yere yığıldı. Uzun alkışlardan sonra şaşkınlık haykırmaları duyuldu. Yardımcıları onu bir iskemleye taşıdılar. Houdini güç kazanmak için bir bardak şarap istedi. Şarabı spot ışığına kaldırdı. Renk yok oldu. İçti şarabı. Elindeki şarap bardağı görünmezleşti.</p>

  <p>Doğrusuna bakılırsa artık gösterileri öyle yoğun, seyirciler üstündeki etkisi öylesine garip ve tedirgin ediciydi ki bazan çocuklar gösterinin sonu gelmeden çarçabuk dışarı çıkarılıyordu. Houdini farkında değildi. Fiziksel yetisini zorluyor, üç önemli numara gereken bir gösteride sekiz ya da on iki numara sergiliyordu. Afişlerinde baştan beri ölüme meydan okuduğu yazardı, şimdi de New York gazetelerinin muhabirleri, kendini aşmasını görmek için peşinden Brooklyn Pantages'tan Fox's Union City'ye, New Rochelle'deki Main Street Theater’a kadar bir gecelik gösterilerini izlemeye geliyorlardı. Bakkallara süt dağıtan kırk litrelik bildik bidonlardan birine girip ünlü süt bidonu kaçışı numarasını yaptı. Bidon suyla doluydu. Kaçamazsa ölecekti. Tabut biçimindeki bir cam sarnıçta yatıyordu. Tabutun hava geçirmediği, içinde bir mumun bile uzun süre yanamadığı seyircilere gösterildi. Orada, bazan mumun sönüşünden altı dakika sonraya kadar kalıyordu. Seyirciler bağırıyorlardı. Kadınlar gözlerini yumuyor, elleriyle kulaklarını tıkıyorlardı. Yardımcılarından onu durdurmalarını rica ediyorlardı. Neden sonra yalvarışlar göz önüne alındığında, cam tabutun kapağı pat diye bir sesle yerinden oynuyordu. Tir tir titrer, terden sırılsıklam bir halde dışarı çıkmasına yardım ediliyordu. Her başarı, Houdini’nin ölmüş annesine özlemini dile getiriyordu. Gömülüyor, yeniden doğuyor, gömülüyor, yeniden doğuyordu. Bir gece yalnız başına New Rochelle’de yaptığı bir gösteride, ölüm isteği o kadar belirgindi ki insanlar çığlıklar atmaya başladılar ve yerel bir din görevlisi ayağa kalkıp, Lanetle oynuyorsun sen! diye haykırdı Houdini'ye. Belki de artık kişisel yaşamını numaralarından ayıramadığı doğruydu. Uzun kuşaklı giysisiyle, üstünden ter fışkırarak, ıslak saçları kıvır kıvır, öyle dururken, başka bir evrenden gelme bir yaratığı andırıyordu. Bayanlar baylar, dedi bitkin bir sesle, lütfen beni bağışlayın. Onlara dirimini askıya almasını sağlayan Doğu kökenli bir soluma usulünde ustalık kazandığından söz edecekti. Becerilerinin aslında olduğundan çok daha tehlikeli göründüğünü anlatacaktı. Ellerini kaldırıp söz istedi. Ama o anda öylesine müthiş bir patlama oldu ki tiyatro temelinden sarsıldı, perdenin yanındaki kemerden sıvalar döküldü; şaşkına dönen, sinirleri iyice bozulan kalabalık, bunu onun şeytansı numaralarından biri sanıp yüzüne dehşetle bakarak sıralarında gerilediler.</p>
</body>
</html>
