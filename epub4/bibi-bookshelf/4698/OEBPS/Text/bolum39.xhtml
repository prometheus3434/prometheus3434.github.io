<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">30</h3>

  <p class="p1">Ertesi ikindi, Baba'yla oğul evden çıktıklarında, Quaker Ridge Yolu'ndaki köprüye doğru hızlı yürüyüşlerinin bir bölümünde onları iki dedektif izledi. Giant'ların beysbol maçına gidiyoruz, diyerek bilgi verdi onlara Baba. Tek söyleyeceğim bu. Atıcı kim? diye sordu muhabirlerden biri. Rube Marquard, dedi Oğlan. Son üç şansını elde etti.</p>

  <p>Tam Quaker Ridge’e vardıklarında, bir tren yanaştı. New York, Westchester-Boston hattı. Ne Boston'un yakınlarından geçiyor ne de New York'un içlerine ulaşım olanağı sağlıyordu. Yine de keyifli bir yolculuk sundu, onları 155. Sokak'tan geçen Harlem Irmağı’nın üstünden Coogan's Kayalığı'na giden tramvayın aktarma noktasında bıraktı.</p>

  <p>Güzel bir ikindiydi. Duru, mavi bir göğün altında kocaman beyaz bulutlar hızla yol alıyorlardı Tramvay köprüden geçerken tahta sıralara bakan kayalıkta bir sürü kocaman ağaç görebildiler; bu mevsimde bile yapraksız bu ağaçlar, parka parayla girmektense dallara rüzgârda sallanan kara çiçekler gibi yapıştırılmış durumda maçı seyretmeyi tercih eden melon şapkalı karaltıları taşıyordu. Oğlanın heyecanının birazı Baba’ya da geçmişti. New Rochelle'den çıktığına çok seviniyordu. Parka vardıklarında, kalabalık, geçidin basamaklarından akın akın geliyor, arabalar yanaşıp yolcu indiriyor, gazete satıcısı oğlanlar bağıra çağıra maçın programını satıyordu, sokağın her yanında patırtılı bir itiş kakış göze çarpıyordu. Kornalar çalıyordu. Üst geçitteki trenin rayları sokağı güneş benekleriyle kapladı. Baba elli sentlik pahalı biletlerden aldı, sonra atışlara yakın bir yer için fark ödedi, parka girdiler, alt tribünde birinci minderin arkasına düşen yerlerine oturdular, azıcık sonra güneşten gözlerini kaçırmak zorunda kalacaklardı.</p>

  <p>Giant'lar, incecik siyah çizgili beyaz, bol üniformalar giyiyorlardı. Çalıştırıcı McGraw, fıçı gibi gövdesine, sol kolunda ışıltılı NY harfleri işli kalın siyah bir hırka geçirmişti. Kısa boylu, hırçın bir adamdı. O da oyuncuları gibi kalın, enlemesine çizgili çoraplar, ucu sivri, tepesi tek düğmeli küçük, yassı bir kasket giymişti. O ikindi rakipleri, koyu mavi üniformaları boğaza kadar düğümlü, yakaları kalkmış flanel üniformalarıyla Boston Braves'di. Oynak bir rüzgâr alanın tozlarını kaldırıyordu. Maç başlar başlamaz Baba, bu yerleri seçtiğine yandı. Oğlu, oyuncuların ağzından çıkan bütün yakası açılmadık küfürleri duyabiliyordu. Sopayı elinde bulunduran takım, karşı tarafın atıcısına ağza alınmaz küfürler yağdırıyordu. Takımının babası ve çalıştırıcısı McGraw bile üçüncü minderde durmuş, herkesin savurduğu küfürlerin daha sunturlusunu haykırıyordu durmadan. Tiz avazlar, parkın dört yanından duyabiliyordu. Kalabalık da onun tutkusuna ayak uyduruyordu sanki. Maç başabaş gidiyordu, hazan bir takım, hazan öbürü bastırıyordu. İkinci mindere koşan bir oyuncu, Giant'ların ikinci minder bekçisini devirdi, adam haykırarak, aksaya aksaya halkalar çizerek ayağa kalktı, çorabı kan içindeydi. İki takım da üstü kapalı bölmelerinden koşarak geldiler, maça birkaç dakika ara verildi, herkes kavga ediyor, tozlarda yuvarlanıyor, kalabalık haykırarak destekliyordu. Kavgadan azıcık sonra Giant'ların atıcısı Marquand, dengesini yitirmişçesine topu, vuruş sırasını bekleyen Bostonlu oyuncuya fırlattı. Adam yerden kalktı ve sopasını sallayarak Marquand’ın üstüne yürüdü. Kapalı sıralar yine boşaldı, oyuncular birbirleriyle güreştiler, kaskatı yumruklarını savurdular, göğe toz bulutları kaldırdılar. Bu kere seyirciler de sahaya soda şişeleri fırlatarak karıştılar kavgaya. Baba, programa bir göz atta. Giant'ların tarafında, ötekilerin yanı sıra Merkle, Doyle, Meyers, Snodgass ve Herzog vardı. Bostonlu takımın gurur kaynağı Rabbit Maranville adında bir oyuncuydu, görüldüğü kadarıyla, uzun kollarından sarkan elleriyle eğilmiş, iki minder arasında gidip geliyor, daha çok maymunlara yakışan bir iştahla otları tarıyordu. Birinci minderde, Butch Schmidt diye biri duruyordu, öbürlerinin adları da Cocrehan, Moran, Hess, Rudolph'tu, bu da profesyonel beysbolun göçmenlerce oynandığını gösteriyordu. Oyun sürerken Baba, oyuncuları tek tek inceledi: Gerçekten de değirmenlerden, çiftliklerden gelme, yontulmamış suratlı, kepçe kulaklı adamlardı, tenleri yanık, elleri tombul, yanakları çiğnenmiş tütünden şişmişti, olanca zekaları oyunda odaklanmıştı. Sahadaki oyuncular ellerine büyük gelen deri eldivenler giymişlerdi, bu durumda yarı-giyinik soytarıları andırıyorlardı. İç sahanın kuru tozu, balgamla sıvanmıştı. Örnek bu adamlarsa, vah o tükürmeye karşı kampanyalara! Boston tarafındaki sopaları toplayıp kapalı bölmeye taşıyan oğlan, ikinci bir bakışta, cüceydi düpedüz, ötekiler gibi takım forması giymişti, ama bedenine göre küçültülmüşünü. Bağırtılan, sataşmaları tiz bir soprano sesiyle yükseliyordu. Sopayı alanların çoğu, önce onun başını okşuyordu, o da bekliyordu zaten. Baba, bunun bir tür uğur olduğunu düşündü. Giant'lar tarafında cüce yoktu, ama onun yerine üstüne oturmayan üniformasıyla garip, cılız, gözleri iyi görmeyen bir adam vardı. Hayali topları gerçek atıcılarla az çok aynı anda atarak, kendi yalnızlığının uyuşukça bir pandomimini yaparcasına oyuncuları taklit ediyordu. Şamar oğlanına benziyordu. Kollarını rüzgâr değirmeni gibi döndürüyordu. Baba, oyundan çok bu zavallıyı izlemeye koyuldu.</p>

  <p>Besbelli o da Baston cücesi gibi takımın gözdesiydi. Oyunun tavsadığı anlarda kalabalık ona bağırıyor, soytarılıklarını alkışlıyordu. Tabii programda da adı maskot diye geçiyordu. Adı Charles Victor Faust'tu. Deli olduğu, kendini oyunculardan biri sandığı için dalga geçmek amacıyla programa alındığı açıktı.</p>

  <p>Baba, yirmi yıl önce Harvard'daki beysbolu anımsadı, o dönemde oyuncular birbirlerine Bay der, oyuna sımsıkı asılsalar da sportmenliği elden bırakmaz, sayıları yüzü çoğu zaman aşmayan üniversiteli seçkin seyircilerin karşısında derli toplu üniformalarla oynarlardı. Geçmişe duyduğu özlem onu tedirgin etti. Kendini ilerici saymıştı hep, cumhuriyetin kusursuzlaşabileceğine inanırdı. Sözgelimi, zencilerin, düzgün bir yönlendirmeyle, insanlığın başarısının her türlü sorumluluğunu taşıyamaması için hiçbir neden yoktu, böyle düşünüyordu. Bireysel çaba ve vizyondan kaynaklanan aristokrasi dışında, aristokrasiye inanmazdı. Babasının yitirdiği servet, sınıfına özgü önyargıları sorgusuzca benimsemesini engellemiş bir ayrıcalıktı gözünde. Gelgelelim gökkubbe altındaki bu açık top sahası, bir meyhanenin arka odası gibi kokuyordu. Stadı duman kaplamıştı, ikindi güneşinin çapraz ışınları içinde, sanki leş kokulu bir evrenin, on bin gırtlaklı soluk soluğa bir koronun rüzgârı kulaklarına övgüler ve sövgüler yağdırırken bir dev hava mağarasının basıncında oturuyordu.</p>

  <p>Orta sahadaki çatısız ya da açık bölmenin arkasında, koca bir tahta tabela, sıraları geçen ve gelen oyuncuların yaptığı atışları, vuruşları, sayıları gösteriyordu. Adamın biri, yapı iskelesine çıkıp tahtaya oyunu özetleyen sayıları asıyordu. Baba, yerine çöktü. İkindi ilerledikçe gördüğünün beysbol değil kendi birikmiş sorunlarının karmaşık bir temsili olduğu duygusuna kapıldı, uzaktan görülebilen sayıların apaçık şifreleri gizli sezgisine sunulmuştu.</p>

  <p>Oğluna döndü, Bu oyunun nesini seviyorsun? dedi. Oğlan, iç sahadan gözlerini ayırmadı. Hep aynı şeyler oluyor, dedi. Atıcı oyuncu, vurucunun karşılayabileceğini sandığı bir yere atıyor topu, onu kandırıyor. Ama bazan vurucu da karşılıyor topu, dedi Baba. O zaman da atıcı aptal durumuna düşüyor, dedi Oğlan. O anda Bostonluların fırlatıcısı Hub Perdue, New Yorklu Red Jack Hurray’nin karşıladığı bir atış yaptı. Top dar bir eğim çizerek havaya uçtu, sonra yörüngesinde duraladı sanki. Baba şaşkınlıkla, topun doğru üstlerine geldiğini fark etti. Oğlan havaya fırladı, ellerini uzattı; orada, avuçlarında deri kaplı küreyle dururken arkadan bir alkış koptu. Bir an, parktaki herkes onlardan yana baktı. Sonra kendini takımın oyuncusu sanan gözleri zayıf deli, öndeki tellere gelip oğlanı gözledi, bol fanilasının içinde elleri kolları seğirip duruyordu. Şapkası, kocaman kafasına oranla gülünç derecede küçüktü. Oğlan topu ona uzattı, o da kibarca, neredeyse aklı başında bir gülümsemeyle aldı.</p>

  <p>İlginç bir olay da, bu zavallı Charles Victor Faust'un, Giant'ların şampiyonluk flamasını kazanıp da daha gevşek bir havaya girdiği aynı sezonun sonunda, tek atışlığına maça çıkarılmasıdır. Onun önemli takımlardan birinde oynadığı sanısı, bir an gerçeklikle uyuşmuştu. Olayın hemen ardından oyuncular ondan bıktılar, çalıştırıcı McGraw onu nazar boncuğu diye görmüyordu artık. Üniformasına el kondu ve geldiği yere sessizce uğurlandı. Bir tımarhaneye gönderildi yine ve orada birkaç ay sonra öldü.</p>
</body>
</html>
