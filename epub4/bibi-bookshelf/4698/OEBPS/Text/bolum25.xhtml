<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">17</h3>

  <p class="p1">İki kondüktör Tateh’i kollarından ve pantolonunun ağından tutup vagonun sahanlığına kaldırarak kurtardılar. Önce parmaklarını parmaklıklardan çekmeleri gerekti. Tateh trende kızını buldu ve çevresindeki herkesi, kondüktörleri, yolcuları umursamadan onu kollarına alıp ağladı. Yeni paltosunun kana bulandığını fark etti. Kızın ellerine baktı. Kan içindeydiler. Nerenden yaralandın! diye haykırdı, Nerenden yaralandın! Kız başını salladı, ona uzattı parmağını, Tateh kızın üstündeki kanın kendi kanı olduğunu kavradı. Kafası kanıyor, ak saçlarını karartıyordu.</p>

  <p>Trende bulunan bir doktor Tateh’in yaralarına baktı, bir iğne yaptı. Tateh iğneden sonra ne olup bittiğini tam anlayamadı. Ayaklarını karşıki koltuğa uzatmış, kolunu yastık yapmış uyuyordu. Trenin sallantısını duyuyordu yalnızca, bir de karşı koltukta oturan kızının ona dikilmiş bakışlarını. Philadelphia’ya giden özel vagonda tek yolcu onlardı. Ara sıra sözcükler çalınıyordu kulağına ama ne dediklerini anlamak için doğrulacak gücü bulamıyordu. O sırada kızın gözbebeklerinde, usulca yol alan karlı tepecikleri açık seçik görebiliyordu. Güneye Boston’a, sonra New Haven’a, Westchester kentleri Rye ile New Rochelle’e; New York'un tren manevra alanlarını, Newark, New Jersey’i geçtikten sonra da Philadelphia’ya giden yolu aynı durumda aştı.</p>

  <p>Tren durduğunda iki sürgün, istasyonda bir sıra bulup orada gecelediler. Tateh daha tam kendinde değildi. İyi ki ceplerinde haftalık ücretinden kiraya ayırdığı para vardı: İki dolar elli sent. Kız onun yanına, gıcır gıcır sıraya oturdu, istasyonda gidip gelenlerin kıpırdayan karaltılarına baktı. Sabahın ilk saatlerinde yalnızca kocaman bir süpürgeyi mermer döşemede gezdiren bir görevli kalmıştı. Kız, her zamanki gibi, içinde bulunduğu durumu olduğu gibi kabullenmiş görünüyordu. Tateh’in başı ağrıyordu. Elleri şişmişti, yüzülmüştü. Kulaklarını avuçlarıyla örterek oturuyordu. Ne yapacağını bilmiyordu. Kafası çalışmıyordu. Her nasılsa Philadelphia'daydılar işte.</p>

  <p>Sabahleyin, yere atılmış bir gazeteyi aldı. Baş sayfada, Lawrence, Massachusetts'teki polis terörü anlatılıyordu. Cebinde, pakette duran sigaralarını çıkardı, bir sigara yakıp gazeteyi okudu. Yazı işleri kurulu, Federal Hükümet’in zulmü için soruşturma açılmasını istiyordu. Tamamdı öyleyse, grevciler kazanmıştı. Peki ya sonra? Dokuma tezgâhlarının takırtısını duydu. Topu topu altı küsur dolarlık bir ücret. Bu onların yaşamını değiştirir miydi? Yine o berbat odada yaşayacaklardı, feci karanlık sokakta. Tateh başını salladı. Bu ülke rahat soluk aldırmayacak bana. Bu duygunun etkisiyle içinden bir daha Lawrence, Massachusetts’e dönmeme kararına vardı. Eşyalarını, pılıpırtısını ev sahibine bırakacaktı. Senin yanında ne var, dedi kızına. Kız küçük çantasının içindekileri gösterdi ona - yolculuğa çıkarken aldığı birkaç şey. Çamaşırları, tarağıyla fırçası, bir saç tokası, çorap bağları, çorapları ve babasının tramvayla kayakçı resimlerinden oluşturduğu kitaplar. Belki de o andan sonra Tateh, kendi yaşamını işçi sınıfının yazgısından farklı görmeye başladı. Makinelerden nefret ediyorum, dedi kızına. Ayağa kalktı, kızı da kalktı, onun elini tuttu, birlikte çıkışı aradılar. Dünya İşçileri Birliği kazandı, dedi Tateh. Ama ne kazandılar? Aylıklarda üç beş kuruşluk bir artış. Şimdi fabrikalara sahip mi olacak? Yoo.</p>

  <p>Genel tuvaletlerde el-yüz yıkadılar. Çörekle kahveli sabah kahvaltısı için istasyon kafesine gittiler, bütün günü Philadelphia sokaklarında gezerek geçirdiler. Hava soğuktu, güneş parlıyordu. Mağazaların vitrinlerine baktılar, ayakları soğuktan sızlamaya başlayınca ısınmak amacıyla büyük bir dükkâna daldılar. Koskocaman bir mağazaydı bu, her bölümü müşterilerle dolup taşıyordu. Kız, tel sepetlerin kablolara asılıp tezgâhların üstüne itilişini ilgiyle izledi. Paralarla fişler, tezgâhlardan vezneye gidip geliyordu boyuna. Tezgâhtarlar sepetlerini çekmek için tahta kollu çekicilere asılıyor, yeniden yükseltmek için başka ipler çekiyorlardı. Yetişkin bebekleri andıran mankenler, sımsıkı saten başlıklarla, sorguçlarla süslü geniş kenarlı şapkalar giymiş caka satıyorlardı. Bu şapkalardan bir tanesi bir haftalık ücretten fazla tutar, dedi Tateh.</p>

  <p>Sonra, yine sokaklara çıkınca, kamyonların çekildiği demir cepheli ardiyeleri geçtiler. Tedarikçilerle toptancı dükkânlarının vitrinleri ilgi çekici değildi pek. Derken kızın gözüne, postayla sipariş kabul eden yepyeni bir şirketin bütün saçma buluşlarının sergilendiği pis vitrin ilişti. O dönemde işadamları, tatsız şakalarla salon gözbağcılığından kâr etmeyi öğreniyorlardı. Neler yoktu ki? Patlayan purolar, klapalar için su püskürten plastik güller, aksırma tozu dolu kutular, gözleri morartan teleskoplar, havaya uçan iskambil desteleri, koltuk minderlerinin altına konulan hava torbaları, salladığınızda karla kaplanan kış görünümleriyle cam kâğıt ağırlıkları, patlayan kibritler, tahta boks eldivenleri, küçük, çelik özgürlük çanlarıyla özgürlük anıtları, sihirli yüzükler, patlayan dolmakalemler, düşlerinizin anlamını yorumlayan kitaplar, tutulunca çatlayan yumurtalar.</p>

  <p>Tateh, kızın ilgisi dağıldıktan sonra da uzun süre vitrine baktı. Onu dükkâna soktu. Şapkasını çıkarıp onları karşılayan, yollu gömlek giymiş, kolluk takmış adamla konuştu. Adam dostça davrandı. Tabii bir görelim, dedi. Tateh, kızın çantasını aldı, tezgâhın üstüne koydu, içinden kayakçı kitabını çıkardı. Dükkancının yanı başında durdu, kolunu iyice öne uzatıp kitabın sayfalarını ustaca çevirdi. Küçük kız öne doğru kaydı, uzaklaştı, bir sekiz çizdi, döndü, parmaklarının ucunda dönüp zarif bir selam verdi. Adamın kaşları havaya kalktı. Altdudağını ısırdı. Bir de ben deneyeyim şunu, dedi.</p>

  <p>Bir saat sonra Tateh, oradan yirmi dolar nakit para ve her biri yirmi beş dolardan dört kitap için imzaladığı sözleşmeyle çıktı. Şirket -adı Franklin Yeni Buluşlar Şirketi'ydi- kitapları yayımlayıp dizisine katacaktı. Sözleşme gereği, sinema kitapları denmişti bunlara. Hadi gel, dedi Tateh çocuğuna, iyi bir mahallede iyi bir pansiyon tutalım, sonra da güzel bir yemekle sıcak bir banyo ısmarlayalım kendimize.</p>
</body>
</html>
