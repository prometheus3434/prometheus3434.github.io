<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">19</h3>

  <p class="p1">Gelgelelim Ford'un başarısı, onu işdünyası piramidinin tepesine yerleştiremedi. O görkemli yeri tutan bir tek kişi vardı.</p>

  <p>J. P. Morgan Şirketi’nin ofisleri, Wall Street 23 numaraydı. Büyük yatırımcı, bir sabah işe koyu mavi bir takım, yakası kuzu yününden bir palto ve silindir şapkayla geldi. Hep biraz eski moda görünmeye özenirdi. Limuzininden inerken otomobil örtüsü ayaklarına dolandı. Onu karşılamaya koşan banka memurlarından biri örtüyü kurtardı, kapının iç kısmındaki askısına astı. Sürücü ona çok teşekkür etti. Her nasılsa konuşma borusu da yerinden çıkmıştı, başka bir memur da onu çengeline taktı. Bu arada Morgan yapıya girmiş, yardımcılar, emrindekiler, hatta şirketin bazı müşterileri, kuşlar gibi üşüşmüşlerdi çevresine. Morgan gümüş saplı bir bastonla dolaşırdı. O sıralar, yaşamının yetmiş beşinci baharındaydı; seyrelmiş ak saçlarıyla koca kafalı, beyaz bıyıklı ve istencinin psikopatolojisini ele verecek kadar birbirine yakın, çakmak çakmak, hoşgörüsüz gözleriyle bir doksanlık bir dev. Çalışanlarının saygı gösterilerini kabul ettikten sonra ofisine yürüdü, bankanın giriş katındaki bu gösterişsiz cam bölmede dışarıdaki herkes onu görebiliyordu, o da dışarıdaki herkesi. Şapkasıyla paltosu alındı. Uçları kıvrık bir yakalıkla enli bir boyunbağı takmıştı. Çalışma masasının arkasına geçti ve ilk iş olarak, hiç aksatmadığı gibi mudi hesaplarına göz atacağına, yanındakilere, O hurdacıyla tanışmak istiyorum, dedi. Adı neydi. Otomobil makinisti canım. Ford.</p>

  <p>Ford'un başarısında, kendisininkine benzer soylulukta bir düzen tutkusu sezmişti. Şu gezegende yapayalnız kalmayacağını haber veren ilk belirtiydi bu. Pierpont Morgan klasik Amerikan kahramanıydı, hani gözlerini müthiş bir servete açıp da zorlu bir çalışma ve acımasızlık aracılığıyla aile servetini artık hesaplanamayacak kadar çoğaltanlardan. 112 anonim şirkette 741 yöneticilik elde etmişti. Bir keresinde Amerika Birleşik Devletleri Hükümeti'ne verdiği ödünç parayla hükümeti iflastan kurtarmıştı. 1907 paniğini, yüz milyon dolarlık altın külçe dışalımını ayarlayarak tek başına durdurmuştu. Özel trenler ya da yatlarla bütün sınırları aşmış, dünyanın her yerini evi saymıştı. Egemenliği her yerde tanınan, gözle görülmez, ulusal ötesi sermaye krallığının hükümdarlarından biriydi. Krallıkların servetlerini eriten kaynaklara el atışıyla bir devrimciydi, başkanlarla krallara topraklarını bırakıyor, yalnızca demir ve denizyollarını, bankalarla tröstleri, fabrikalarla kamu hizmetlerini devralıyordu. Yıllarca dostlar ve tanıdıklar toplamıştı çevresine, kendisine gösterdiklerinden daha az saygı duyduklarını açığa vuracak bazı kişisel özelliklerini durmaksızın aklından geçireceği dostlar. Her türlü, hayal kırıklığına uğruyordu. Her yerde erkekler kararı ona bırakıyor, kadınlar kendilerini küçük düşürüyorlardı. Sınırsız başarının soğuk ve çorak topraklarını kimse onun kadar bilmezdi. Son elli yılda, zekâsının ve içgüdüsünün sıradan işleyişiyle uluslararası ilişkilerinde sivrilmişti, bunu insanlık adına pek övgüye değer bulmuyordu. İnsan olduğunu Pierpont Morgan’a anımsatan tek şey, süreğen bir cilt hastalığıydı, hastalık burnunu odak seçip bu organı California’nın sihirbaz bahçıvanı Luther Burbank’ın yetiştirdiği ödüllü bir tür çileğe çevirmişti. Morgan delikanlılığında yakalanmıştı bu illete. Yaşlandıkça, zenginleştikçe burnu daha da irileşiyordu. Burnuna bakanların gözlerini yere indirmelerini sağlamayı öğrenmişti, ama yaşamı süresince her sabah kalktığında aynada inceliyordu burnunu, gerçekten iğrenç ama aynı zamanda zarif bir biçimde doyurucu buluyordu onu. Ne zaman iyi bir iş bağlasa, bir tahvil piyasaya sürse ya da bir endüstri koluna el koysa, yeni kırmızı tomurcuklar bitiyormuş gibi geliyordu ona. Edebiyatta en sevdiği öykü, Natahaniel Hawthorne'un “Doğum Lekesi"ydi, bu öyküde, yanağındaki küçük doğum lekesi dışında kusursuz güzellikte bir kadın anlatılıyordu. Kadının doğabilimci olan kocası, bu kusurdan kurtarmak için ona bir iksir içiriyor, doğum lekesi yok oluyordu, ne var ki tenindeki en soluk iz de silindiğinde, kusursuzlaştığında, ölüyordu kadın. Morgan, dev burnunun çarpıklığını Tanrı’ya yoruyordu. Tanrı’nın eli, ölümlülüğün güvencesiydi. Elindeki tek değişmez güvence oydu.</p>

  <p>Yıllar önce bir akşam yemeği vermişti Madison Bulvarı'ndaki dairesinde, konuklar kendisi gibi Amerika’nın en güçlü birkaç adamıydı. Beyinlerin toplam enerjisinin, evinin duvarlarını göçertmesini ummuştu. Rockefeller, her zaman kabız olduğu, planlarının çoğunu tuvalette yaptığı haberiyle şaşırtmıştı onu. Carnegie, konyağı elinde, uyukluyordu. Harriman saçmalıyordu boyuna. Bu odada toplanan seçkin işadamlarının akıllarına söyleyecek bir şey gelmiyordu. Nasıl afallatmışlardı onu. İçi nasıl ezilmişti. Beyninde bomboş bir evrenin elektrikli rüzgârları esmişti. Hizmetçilere, gördükleri her başa, her boyna defne dalından çelenkler geçirmelerini buyurdu. Amerika’nın en güçlü bir düzine adamının hepsi beygir kıçına dönmüştü. Ama servetleri oranında artan kibirleri, bu dalların belki de bir anlam taşıdığı görüşüne sürükledi onları. Kadınlardan hiçbiri gülmeyi akıl edemedi. Hepsi kocakarıydılar. Koca kıçlarının üstünde yayılıyor, memeleri oyuk yakalarının altında sarkıyordu. Bir dirhem zekâları yoktu. Gözlerinde bir ışıltı bile. Büyük adamların sadık eşleriydiler ve doludizgin giden başarı, tenlerinin diriliğini çekip götürmüştü. Duygularını hiç açığa vurmadan yüzündeki o yırtıcı, gözü kara anlatımın arkasına gizlendi Morgan. Resim çekmek için bir fotoğrafçı çağrıldı. Flaş patladı, bu ciddi an tarihe geçti.</p>

  <p>Morgan, White Star transatlantiği <i>Oceanic’</i>e atlayıp Avrupa’ya kaçtı. White Star, Red Star, American, Dominion, Atlantic Transport ve Leyland hatlarını 120 transatlantikli bir şirkette birleştirmişti. Denizde de karadaki kadar hoşlanmazdı rekabetten. Gece, geminin korkuluklarına yaslanmış, ağır akan denizi duyuyor, kabardığını seziyor, ama göremiyordu. Denizle gök karaydı, birbirinden ayırt edilemiyordu. Karanlıktan bir kuş, bir tür martı çıkageldi, az ötesine kondu korkuluğun. Belki de burnu çekmişti kuşu. Bir eşim daha yok, dedi Morgan ona. Tartışılmaz bir doğruydu bu sanki. Her nasılsa kendini, dünyanın değer dizgesinin ötelerine fırlatmıştı. Ama bu tartışılmaz gerçek, ona başkalarının hayallerini beslemek gibi ürkütücü bir sorumluluk yüklemişti. Episkopalist kardeşleri için New York, Batı 110. Sokak'ta İlahi St. John Katedrali'ni yaptıracaktı. Karısıyla yetişkin çocukları için sarsılmaz aile imgesini ayakta tutmayı sürdürecekti. Ülkenin çıkarları adınaysa, bütün olanaklarını seferber edip soylu bir yaşam tutturacak, krallarla yemek yiyecek ya da Roma'dan, Paris'ten sanat yapıtları satın alacak, Aixles-Bains’de çekici dostlar edinecekti.</p>

  <p>Morgan sözlerini tuttu. Her yıl altı ayını Avrupa’da geçirdi, bir ülkeden öbürüne krallar gibi onur verdi. Gemilerinin ambarları resim koleksiyonlarıyla, nadide elyazmalarıyla, ilk basımlarla, yeşim taşlarıyla, tunç parçalarla, ünlü imzalarla, kristallerle doluydu. Rembrandt’ın kasabalılarının, Greco'nun din adamlarının gözlerine bakıp kendisini dize getirecek gerçek krallıkları arıyordu sanki. Tanrı’nın Kenti'ndeki tozu kaldırmak istercesine Ortaçağ’ın nadide Kitabı Mukaddes'lerinin resimli metinlerini karıştırıyordu. Kendi bildiğinden fazla bir şey varsa, onun şimdide değil geçmişte yattığını seziyordu, toptan iflas ettiğine inandığı şimdide değil. Şimdiki zaman, kendisiydi. Ayağına sanatı getirecek müze müdürleri, epeski uygarlıkları öğretecek bilginler tuttu. Flaman goblenlerine kadar gitti. Roma heykelciliğini sevdi. Akropol’de başı boş taşları tekmeleyerek gezindi. Umutsuz arayışları, ister istemez eski Mısır uygarlıklarında odaklandı, onlarda evrenin değişmez olduğu, ölümle hayatın yeniden başlayacağı öğretiliyordu. Büyülenmişti. Yaşamı yeni bir dönemece girmişti. Metropolitan Müzesi’nin arkeoloji araştırmalarına destek verdi. Kupkuru kumların altından çıkarılan her yeni dikilitaşta, her muskada ve iç organların saklandığı her cam kümbette, bu savın izini sürdü. Güneşin parlatmayı aksatmadığı, ırmağın sularının asla yatağından taşmadığı Nil Vadisi'ne uğradı. Hiyeroglifleri inceledi. Bir gece, Kahire'deki otelinden çıkıp özel bir tramvayla yedi kilometre ötedeki Büyük Piramit Bölgesi'ne gitti. Ayın duru mavi ışığının altında bir yerli kılavuzdan, yüce Osiris’in, kutsal bir kahramanlar aşireti, insanlığa yardım için düzenli olarak her çağda doğan bir tanrılar kolonisi hakkında aydınlatıldığını öğrendi. Bu düşünce kafasını allak bullak etti. Üstünde düşündükçe fikir daha da belirginleşiyordu. Amerika’ya döndükten sonra Henry Ford’a takıldı kafası. Ford'u saygıdeğer biri olarak canlandırmıyordu gözünde. Bir kalas kadar eğitimsiz, kurnaz bir kasabalıydı o. Ama Ford'un adam çalıştırışında firavunluğun yeniden doğuşunu görmüş gibi oldu. O kadar da değil: Otomobil yapımcısının fotoğraflarını gözden geçirmiş, Büyük Ramses’in babası, Krallar Vadisi'ndeki Tebai Gömütlüğü'nden kazıyla çıkarılmış en iyi korunmuş mumya I. Seti ile aralarında olağanüstü bir benzerlik bulmuştu.</p>
</body>
</html>
