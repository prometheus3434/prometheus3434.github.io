<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">13</h3>

  <p class="p1">Raylar! Raylar! Popüler dergiler için yazan kehanetçiler için gelecek, koşut hatların bitimindeydi. Uzak mesafeye erişen lokomotif hatları ve kentler arası elektrikli raylar ve sokak tramvayları ve yükseltilmiş tren yolları, hepsi yorulmak bilmez bir uygarlığın dokusu gibi toprağa çelik çubuklarını geçiriyorlardı. Hele Boston ve New York'ta sokakların alhna bile raylar döşeliydi, yeni hızlı-ulaşım metro sistemleri, her gün binlerce kişi taşıyordu. Doğrusu New York'taki Manhattan Metrosu'nun başarısı, Brooklyn’e de bir hat istemini doğurmuştu. Ayrıca bir makine mucizesi gerçekleşiyordu; Doğu Irmağı’nın altında, Brooklyn'den Battery'ye gidecek bir tünel yapımı. Basınçlı havada çalışan işçiler, hidrolik bir duvarın arkasında ırmak yatağının dibindeki çamuru santim santim boşaltıyor, geçtikleri yere dökme demir tüplerden bağlantı parçaları döşüyorlardı. Kazı bölümü, yüzeyden pompalanan basınçlı havayla doluydu. İş tehlikeliydi. Bu işi yapan adamlar, basınçlı havada çalışan işçiler, kahraman sayılıyordu. Irmağın altında çalışırken korkunç yazgılar pusuda bekliyordu. En sık rastlanan tehlike patlamaydı, yani yoğunlaşmış hava tünelin çatısındaki dayanıksız bir noktadan yararlanınca olanca gücüyle boşalıyordu. Bir gün, böylesine müthiş bir patlama dört işçiyi bulundukları tünelden söküp ırmak boyunca on iki metre sürükledikten sonra bir gayzerin tepesine fırlatmıştı. Adamlardan yalnızca biri sağ kalmıştı. Bu garip kaza bütün gazetelere manşet oldu ve olayı sabah kahvesini içerken okuyan Harry Houdini çabucak giyindi, doğru sağ kalan tek işçinin yatırıldığı söylenen Bellevue Hastanesi'ne koştu. Ben Harry Houdini'yim, dedi girişteki ilgililere, işçiyi görmem şart. Masanın arkasında duran iki hastabakıcı, ne yapacaklarını tartışırken o, kayıtlara bir göz attıktan sonra yukarı koştu. Hastalar ve ölmek üzere olanlarla dolu bir koğuşa dalacağı sırada sert bir hastabakıcı yolunu kesti, buraya giremezsiniz, dedi. Koğuşun yüksek, kirli pencerelerinden neşeli günışığı, kiriş gibi uzanıyordu. Kahraman işçinin çevresine ailesi doluşmuştu - bir eş, başı örtülü ihtiyar bir anne, iki iriyarı oğul. Bir doktor vardı yanlarında. Yataktaki adam başından ayaklarına kadar sargılar içindeydi. Alçılı kolları askıdaydı, alçılı bacağı da. Birkaç dakikada bir, başındaki sargılardan ya zayıf ya da duruma uygun düşen bir inilti yükseliyordu. Houdini boğazını temizledi. Ben Harry Houdini'yim, dedi aileye, kaçmakla geçinirim ben, işim kaçmaktır, kaçış uzmanıyım yani. Ama size şu kadarını söyleyeyim, bunun kıyısından geçebilecek bir kaçış yapamadım daha. Yatağı gösterdi. Aile bireyleri, kayıtsız Slav yüzleriyle, hiç renk vermeyerek baktılar ona. Büyükanne, gözlerini Houdini'den ayırmadan yabancı dilde bir şeyler söyledi - bir soru olsa gerekti, çünkü oğullardan biri sanki yanıtladı onu ve Houdini, dedi. Ona bakmayı sürdürdüler. Size saygılarımı sunmaya geldim, dedi Houdini. Hepsi basık yüzlü, geniş kaşlıydı, gözleri birbirinden epey uzaktı. Onun gülüşüne karşılık vermediler. Buraya nasıl girdiniz, diye sordu doktor. Sadece bir dakika kalacağım, dedi Haudini, adama bir şey soracağım yalnızca. Bence gitseniz iyi olacak, dedi doktor. Houdini aileye döndü. Nasıl bir duygu olduğunu öğrenmek istiyorum. Yüzeye vurmak için ne yaptığını öğrenmek istiyorum. Bunu başaran tek kişi o. Bir şey yapmış olsa gerek. Neydi, onu bilmek isterdim, benim için çok önemli. Cüzdanını çıkardı, birtakım paralar çıkardı. Herhalde bu işinize yarar. Hadi alın, yardım etmek istiyorum. Aile onu gözlemeyi sürdürüyordu. Yataktaki bedenden bir ses geldi. Oğullardan biri eğilip kulağını uzattı. Bir an dinledikten sonra başını salladı. Öteki oğlana gidip bir şey söyledi. Mkıyım, bir doksan boylarında, göğüsleri fıçı gibi çocuklardı. Can yakmak yok, dedi doktor. Houdini, kollarından kaldırılıp ayakları yere değmeden koğuşun girişine itelenir buldu kendini. Karşı koymamaya karar verdi. Kendini savunma numaralarını bilirdi, bu ahmakları atlatabilmenin yığınla yolu vardı; ama burası hastaneydi ne de olsa.</p>

  <p>Houdini sokaklarda gezindi. Kulakları utançtan yanıyordu. Başında, kenarı aşağı kıvrılmış bir şapka vardı. Üstünde, vücuduna iyice oturan kruvaze bir yünlü ceket vardı; elleri ceketinin ceplerindeydi. Açık kahverengi pantolon, sivri burunlu beyaz pabuçlar giymişti. Kalabalık New York sokaklarında tez adımlarla ilerledi. İçi açılmıştı. Sahne olarak gerçek dünyayı kullanan bir numaraydı adamınki. Ona erişemezdi. Kendisi bütün başarılarına karşın bir numaracı, bir gözboyayıcı, bir sihirbazdı ancak. Eğer insanlar tiyatrodan çıkınca onu unutuyorlarsa, yaşamının anlamı neydi? Gazete tezgâhlarındaki başlıklar, Peary’nin Kutup’a ulaştığını söylüyordu. Gerçek dünya çapında gösteri, tarih kitaplarına girendi.</p>

  <p>Houdini, açık hava serüvenlerinde yoğunlaşmaya karar verdi. Bir turneye çıkarak, dondurucu Detroit Irmağı’nın sularına iple indirilen, kapağı çivili bir bavuldan kaçtı. Boston’da ve Philadelphia’da kendini ırmaklara indirtti. Irmaklarda buzlar yüzüyordu. Buzlanmış ırmaklardan kaçma provalarını evinde, buzcuların yığdığı buz kütleleriyle dolu banyo küvetinde yaptı. Ama hiçbir şey değişmedi. Bir Avrupa turnesine çıkmaya karar verdi. Eskiden Amerika'daki gözde gösterilere kapağı atamadığında da, Avrupa bir başlangıç noktası olmuştu. Her nedense Avrupalılar kendisini yurttaşlarından daha iyi anlıyorlarmış gibi geliyordu hâlâ. Gitmeden birkaç gün önce, yaşlı sihirbazlar ve emekli tiyatrocular yararına bir gösteri yapmaya razı oldu. Yeni bir kaçış numarasıyla şaşırtmak istiyordu onları. Bellevue'den ayarladığı birkaç hademenin sahneye çıkıp onu başından ayağına kadar sargılarla sarmalarını sağladı. Orası tamamdı. Sonra onu bir sürü çarşafa sarıp bir hastane yatağına bağladılar. Sonra da sargıları ağırlaştırmak için üstüne su döktüler. Houdini kaçtı; ihtiyar tiyatrocular çıldırdılar. Ama hoşnut değildi.</p>

  <p>Houdini, Avrupa’ya <span class="sgc-1">Imperator</span> adında, gemi-aslanlı koskocaman bir gemiyle gidecekti - çağdaş bir üç bacalı yolcu gemisi için tam bir ucube. Arması, pençelerini dünyaya geçirmiş taçlı bir kartaldı. Houdini’nin ihtiyar annesi Mrs. Weiss, onu uğurlamaya limana geldi. Siyahlara bürünmüş, derli toplu, ufak bir kadındı. Houdini onu öptü, kucakladı, ellerini öptü ve iskeleye yürüdü. Sonra iskeleden gerisingeri koşarak geldi, onu yine öptü, yüzünü ellerine alarak, gözlerini öpüşlere boğarak. Kadın başını salladı, onun sırtına vurdu. Houdini iskeleye koştu, el salladı. Annesinin kendisini gördüğünden emin değildi. Koca gemi ırmağa doğru gerilerken o korkulukta durmuş el sallıyordu. Annesinin ilgisini çekmek için kasketini salladı. Kadının onu göremediği kesindi. Bağırması gülünçtü çünkü geminin makineleri ırmağın suyunu köpürtüyordu. Annesinin küçük, siyah karaltısını izlemeyi sürdürdü, gemi dipteki akıntıyla çekilince, iskele yanına koştu. Kadıncağız iskelede duruyordu, ihtiyar, tatlı, çelimsiz bir kadın, geminin göz eriminden çıkmasını gözlüyordu. Oğlunun aşırı bağlılığından hoşlanırdı. Bir keresinde oğlu koşup önlüğünü açtırmıştı. Elli tane pırıl pırıl dolar boca etmişti önlüğe. İyi bir oğlandı. Arabayla 113. Sokak'taki evlerine dönüp onu beklemeye koyuldu.</p>

  <p>Houdini, Avrupa turnesini Hamburg'daki Hansa Tiyatrosu'nda açıyordu. Seyirciler coşkuluydu. Gazeteler ona bolca yer ayırmışlardı. Ama böylesi bir hoşnutsuzluğu asla yaşamamıştı. Yaşamını neden boş eğlentilere adadığına şaştı. Seyirciler alkışlıyorlardı. Her gösteriden sonra sahne girişinde küçük bir kalabalık birikiyordu. Sonra bir gün Fransız malı bir uçan taşıtın, bir Voisin’in halka açık gösterisini izledi, çift kanatlı, dümen pedalı şimşirden, üç tane fiyakalı bisiklet tekerleğiyle donanmış bir araçtı. Havacı onu yarış alanının üstünden uçurduktan sonra piste indirmişti, görkemli gösterisi ertesi gün gazetelere konu oldu. Houdini kesin kararını verdi. Bir haftaya kalmadan yeni bir çift kanatlı Voisin’in sahibiydi. Ona beş bin dolara patlamıştı. Uçma sanatı konusunda ders veren bir Fransız makinist dahil. Hamburg dışındaki, orduya ait tören alanlarını kullanma izni de kopardı. Sahneye çıktığı bütün ülkelerde askeri erkânla arası iyiydi. Her yerde asker hayranları vardı. Her sabah tan ağarırken tören alanlarına gidiyor, Voisin’in kumandasında oturup Fransız makinistin kaldıraç kollarıyla pedalların işlevleri ve amaçları üstüne verdiği dersleri dinliyordu. Uçak, dikey bir biçimde oturtulan ve ön pedala bir mille tutturulan geniş bir dümenle çalıştırılıyordu. Pilot, ön pedalın arkasında, iki kanat arasındaki küçük bir koltuğa oturuyordu. Arkasında makine, makinenin arkasında da pervane vardı. Voisin ahşaptı. Kanatlar, sıkıca gerilmiş bir malzemeyle örtülmüş, cilalanmıştı. İki kanadı birbirine bağlayan payandalar da aynı malzemedendi. Voisin kutu biçimindeki uçurtmalara benziyordu. Houdini kendi adını boyayla ve kabartma harflerle çifte kanatların dış panellerine ve gerideki pervanelere yazdırdı. ilk uçuşunu dört gözle bekliyordu. Sabırlı makinist, makineyi havalandırmak, havada tutmak ve yere indirmek için gereken bir sürü işlemde eğitti onu. Houdini her gece gösterisini yapıyor, her sabah tan ağarırken derse koşuyordu. Sonunda bir sabah, kırmızı gök duruyken, makinist rüzgâr durumunun uygun olduğunu belirtince, makineyi barakadan çıkardılar ve esintiye doğru çevirdiler. Houdini pilot yerine tırmandı, kasketini ters çevirip sıkıca aşağı çekti. Dümene yapıştı. Bütün dikkatini toplayarak gözlerini kıstı, dişlerini sıktı, başını çevirip makiniste işaret verdi, o da ahşap pervaneyi çevirdi. Makine ateşlendi. 80 beygir gücünde bir Enfield'di bu, Wrightların kullandığından daha iyi olduğu söyleniyordu. Soluğunu tutarak islim kıstı Houdini, boşta çalıştırdı makineyi, yine islim kıstı. Sonunda başparmağını havaya kaldırdı. Makinist kanatların altına girdi, tekerlek desteklerini çekti. Makine usulca öne doğru ilerledi. Voisin hızlandıkça Houdini’nin soluk alışverişleri de hızlanıyordu. Biraz sonra uçak pistte sarsılarak gitmeye başladı, Houdini duyarlı kanatların kendilerine özgü bir zekâ edindiklerini duyabiliyordu, sanki gövdesiz bir varlık karışmıştı işin içine. Makine yerden havalandı. Houdini düş gördüğünü sandı. Duygularını bilinçle bastırmak için kendine kanatları aynı hizada tutma, islimi hiç ara vermeksizin uçuş hızına göre ayarlama komutu verdi. Uçuyordu işte! Ayakları pedalları çalıştırıyordu, dümene yapışmıştı, önündeki pedal ağır ağır yan yattı ve makine göğe tırmandı. Bir cesaret gösterip aşağı baktı, yer bir buçuk kilometre altındaydı. Artık kulağının dibindeki makine uğultusunu duymuyordu. Yüzüne rüzgâr esince, kendini bağırırken yakaladı. Çelik halatlar şakıyordu sanki, üstündeki altındaki koca kanatlar eğiliyor, dalıyor, havada inanılmaz ince zekâlarıyla oynuyorlardı. Bisiklet tekerlekleri esintide yavaşça, tembel tembel dönüyordu. Bir ağaç öbeğinin üstünden geçiyordu. Güven kazanınca güç bir manevra deneyip uçağı yan yatırdı. Voisin tören alanında geniş bir halka çizdi. O sırada uzakta, barakanın yanında makinisti görebildi, iki kolunu kaldırmış onu selamlıyordu. Houdini serinkanlılıkla kanatları aynı hizaya getirdi, rüzgârının altında inişe geçti. Tekerleklerin yere değdiği andaki sert sarsıntıyla irkildi. Gelgelelim tekerlekler durduğunda yine göklere tırmanmaya can attı.</p>

  <p>Sonraki uçuşlarda Houdini, on on iki dakika süreyle havada kaldı. Aslında makinenin tam kapasitesine meydan okumak için. Bazan, başının üstündeki bulutlardan sarkıtılmış gibi salınıyordu sanki. Aşağılarda Alman kırlık bölgesinde birbirine sokulmuş köyleri görebiliyor, çalılardan yapılma çitlerle sınırlanmış inanılmaz düzgünlükteki yollarda kendi gölgesini izleyebiliyordu. Bir keresinde, Elbe Irmağı’nın çakıntılarıyla dolu Hamburg Ortaçağ siluetini görebilecek kadar yükseldi. Uçağından büyük gurur duyuyordu. Uçuşun tarihini yazmak istiyordu. Yerel kışladan genç subaylar tören alanına gelip Houdini’nin uçuşunu izliyorlardı. Bazılarının adını öğrenmişti. Sonra tören alanının kullanımına izin veren kumandan, Houdini'ye bu genç subaylara uçma sanatı konusunda birkaç ders verip veremeyeceğini sordu. Sihirbaz hemen peki dedi. Çizelgesini ayarlayıp birkaç parasız ders verdi. Genç subayları seviyordu. Çokzeki ve saygılıydılar. Şakalarına gülüyorlardı. Almancası kötüydü, Yidiş’e çalıyordu, ama onların umurunda değildi galiba.</p>

  <p>Bir sabah uçuşundan sonra Houdini, uçağını barakaya bırakmış, orada Mercedes marka bir resmi aracın Ulu Alman Ordusu'ndan bazı generalleri getirdiğini görmüştü. Uçağından inmeye vakit kalmadan dostu kumandan, arabanın ön koltuğundan fırlayıp onu selamlamış, çok ciddi bir sesle Voisin’e gösteri uçuşu için bir daha binip binemeyeceğini sormuştu. Houdini, arabanın arkasında oturan iki yaşlı başlı, madalyalar takmış adama baktı. Onu selamladılar. Ön koltukta, sürücünün yanı başında bir yardımcı subay tetikte oturuyordu, miğferi sivriydi, kucağına bir karabina dayamıştı. O anda yolcu bölmesi körüklü, beyaz bir Daimler lando, yavaşça resmi aracın arkasına yanaştı. Pirinç bölümleri pırıl pırıl parlatılmıştı, beyaz ahşap tekerlek parmakları bile tertemizdi. Sağ ön çamurlukta kenarları altın işlemeli rütbe şeridi uçuşuyordu. Houdini arabanın içini göremiyordu. Tabii, dedi. Makiniste, yakıt koymasını buyurdu, birkaç dakika sonra yine göklerde, alanın çevresinde yan yatarak geniş yaylar çiziyordu. Yerden nasıl göründüğünü gözlerinin önüne getirmeye çalıştı. Gösteri heyecanına kapılmıştı. Arabaların otuz metre üstünden vınn diye geçti, sonra kanatlarını oynatarak, el kol sallayarak on beş metreye indi yine. O beyaz arabada her ne varsa, onun onuruna uçtu.</p>

  <p>Yere indiğinde koca Daimler’e götürüldü. Sürücü kapıyı açtı, hazırola geçti. Arabadaki, Avusturya-Macaristan tacının vârisi Arşidük Franz Ferdinand'dı. Arşidük, Avusturya Ordusu'nun mareşal üniformasını giymişti. Kolunun büklümünde sorguçlu bir miğfer tutuyordu. Saçı çok kısa kesilmişti, tepesi dümdüzdü, fırça gibi. Pos bıyıkları yukarı kıvrıktı. Houdini'ye aptal, şiş kapaklı gözleriyle baktı. Yanına karısı Kontes Sophie oturmuştu, eldivenli elinin arkasından kibarca esneyen, gösterişli bir kadın. Arşidük Franz Ferdinand, Houdini’nin kim olduğunu bilmiyordu anlaşılan. Uçağı icat ettiği için onu kutladı.</p>
</body>
</html>
