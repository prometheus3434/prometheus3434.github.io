<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">37</h3>

  <p class="p1">Booker T. Washington, o sıralar ülkenin en ünlü zencisiydi. Tuskegee Enstitüsü’nin Alabama’da kuruluşundan sonra, siyah derililere meslek eğitimi verme alanında bir simge olmuştu. Siyasal ve toplumsal sorunlarda zenci kışkırtılarına hepten karşıydı. Yaşamı hakkında bir çoksatar yazmış, kölelikten bilinçlenmeye uzanan yaşam öyküsünü, zencinin beyaz komşusunun yardımıyla ilerlemesine dayalı görüşlerini anlatmıştı. Irklar arasında dostluk öğütlüyor, gelecek sözü veriyordu. Görüşleri, dört başkan ve Güney eyaletlerinin çoğunun valileri tarafından onaylanmıştı. Andrew Carnegie, okulu için para vermiş, Harvard onu onur üyeliğiyle ödüllendirmişti. Üstünde siyah bir takım ve geniş kenarlı bir fötr şapka vardı. 36. Sokak’ın ortasında dikildi, dinç, yakışıklı, başarısından duyduğu gurur her şeyinden okunan bir adamdı, Coalhouse’a seslenerek kendisini içeri almasını istedi. Megafon kullanmayı kendine yediremedi. Usta bir konuşmacıydı, sesi güçlüydü. Gözü dönmüş haydutların isteklerine hemen uymalarından başka bir olasılık düşünmediği belliydi. Geliyorum, diye bağırdı. Sokaktaki çukurdan dolaşıp demir kapılardan geçti. İki dişi taş aslanın arasındaki merdivenlerden çıktı, çifte İyonya sütunlarının ortasındaki kemerli revakın gölgesinde durdu, kapıların açılmasını bekledi. Şimdi her yan o kadar sessiz ve durgundu ki ta ötelerdeki bir arabanın kornası bile kolaylıkla duyulabiliyordu. Birkaç dakika sonra kapılar açıldı. Booker T. Washington içeri girdi, gözden yitti. Kapılar kapandı. Sokağın öbür yakasında Başsavcı Whitman alnını silip bir iskemleye çöktü.</p>

  <p>Booker Washington'un karşısına dehşet salan gösterişli kitaplık çıktı: Yağlıboya resimler, sıra sıra eşsiz kitap rafları, yontular ve mermer zemin, damasko kaplı duvarlar ve paha biçilmez Floransa mobilyaları, hepsi tellerle bağlanmış, uçurulmaya hazırdı. Girişteki holün duvara yapışık mermer sütunlarına dinamit demetleri tutturulmuştu. Doğu ve Batı odalarından çıkan teller, döşeme boyunca giriş holünün arkasına, küçük bir girintiye uzatılmıştı. Orada mermer bir sıraya ata biner gibi oturmuş bir adam vardı. Sıranın üstünde T biçiminde kumanda koluyla bir kutu duruyordu, adam iki eliyle kavramıştı kolu. Sırtı pirinç kapılara dönüktü, öne doğru eğilmişti, böylece bir kurşun yerse, yıkılan ölü gövdesinin ağırlığı kolu bastıracaktı ânında. İşte o adam, o anda kafasını çevirmiş, omzunun üstünden Washington’a bakıyordu, ünlü eğitimci onun zenci değil yüzü siyaha boyanmış bir beyaz olduğunu görünce derin bir soluk aldı, sanki siyaha boyalı varyete şarkıcılarının bir gösterisiydi bu. Washington, sert bir öğüt verici havasında girmişti içeri, diplomatça davranmakta kararlıydı. Gelgelelim artık alttan almayı küçültücü buluyordu. Batı Odası'na baktı, holü geçip Doğu Odası’nın eşiğine geldi. Düzinelerle siyah adamla karşılaşacağını ummuştu, oysa her biri elinde tüfeğiyle bir pencerenin yanında duran topu topu üç dört genç göründü. Coalhouse, titizce ütülenmiş tüvit bir takım, bir boyunbağı ve yakalıkla ayakta karşıladı onu, ama kemerine bir tabanca sıkıştırmıştı. Washington onu tepeden tırnağa süzdü. Yakışıklı yüzü kırıştı, gözleri parladı. Usta bir konuşmacı olarak bütün gücünü toparladı ve şunları söyledi: Yaşamım boyunca Hıristiyan kardeşliği uğruna sabırla, umutla çalıştım. Beyaz adamı bizden korkması gerekmediğine, bizi öldürmesi gerekmediğine inandırmak zorunda kaldım, çünkü bizim isteğimiz yalnızca kendimizi geliştirmek, Amerikan demokrasisinin nimetlerini onunla barış içinde paylaşmaktı. Hapse düşmüş her zenci, kumara ve kadına düşkün her ipsiz sapsız, miskin siyah derili adam benim can düşmanımdır, zenci kişiliğinin kusurunu açığa vuran her olay, yaşamımın bir parçasını alıp götürmüştür. Düşün, senin yanlış hedefe yönelmiş gözü kara katilliğin bana nelere patlayacak. Geçimlerini kazanmak için bir meslek öğrenmeye, beyazları susturmaya çalışan öğrencilerime nelere patlayacak! Senin gibi birinin verdiği zararı bin tane namuslu, çalışkan siyah gideremez. Daha da kötüsü, eğitim görmüş bir müzikçisin sen anladığım kadarıyla, yani bu iğrenç girişime müziğin beşiğinden, şarkılara arp ezgileriyle cennet borularının öncülük ettiği, uyumun el üstünde tutulduğu yerden çıkıp girişen birisin. Halkımızın trajik savaşımından habersiz olsaydın, bu serüvenine acırdım. Ama sen bir müzikçisin! Çevreme bakıyorum ve öfkenin terini kokluyorum, yırtıcı, düşüncesiz gençliğin züğürt başkaldırısını. Bunlara neler öğrettin! Sana yapılmış hangi haksızlık, çektiğin hangi yas acısı, onları, bu gözü kara gençleri sürüklediğin felaketi haklı çıkarabilir ki? Ve lanet olsun sana, bu zındıklar topluluğuna suratına kara süren ve onları alay konusu yapan bir eli silahlı beyaz katmışsın.</p>

  <p>Bu söylevin her sözcüğünü çetenin bütün üyeleri işittiler. Çocukluklarından beri hakkında çok şey duydukları Booker T. Washington’ın duygularından korkmayacak kadar kapılmamışlardı devrime. Coalhouse'un ne diyeceğini öğrenmek onlar için çok önemliydi mutlaka. Coalhouse tatlı bir sesle konuştu. Sizinle tanışmak benim için büyük bir onur efendim, dedi. Size her zaman hayranlık duydum. Mermer zemine baktı. Bir müzikçi ve yaşlı başlı biri olduğum doğru. Ama ben bunu kafamdan geçenlerin ciddiliği konusunda bir ipucu sayacağınızı umardım. O yüzden de yürekliliğimizin gerçekliği ve beklediği saygıda direnen kişiler olarak ortak rengimizin hizmetinde birleşeceğimizi umuyordum belki. Washington bu öneriye öylesine şaşırmıştı ki bilincini yitirmeye başladı. Coalhouse onu holden Batı Odasina götürdü, kırmızı pelüş koltuklardan birine oturttu. Toparlanan Washington, alnını bir mendille sildi. Şöminenin adam boyundaki mermer rafına daldı. Lucca'daki Kardinal Gigli sarayından gelme rengârenk oymalı tavana dikti bakışlarını. Kırmızı ipek duvarlarda, Baba Lucas Cranach’ın Martin Luther portreleri ve Müneccimlerin Tapınması'nı konu alan bir sürü resim vardı. Eğitimci, gözlerini yumdu, ellerini kucağında kavuşturdu. Tanrım, dedi, Tanrım, halkımı Vaat Edilmiş Ülke'ye götür. Onları Firavun'un kırbacından kurtar. Kafalarındaki zincirleri çöz ve onları Cehennem’e çeken günah bağlarını gevşet. Şömine rafının üstünde Pierpont Morgan’ın gençlik yıllarında yapılmış çağdaş bir portresi duruyordu. Washington ondaki yırtıcı bakışa hayranlık duydu. Bu arada Coalhouse Walker, yandaki koltuğa oturmuştu: İyi giyimli iki siyah adam, dürüstlüğün ve ciddi iç hesaplaşmanın resmiydiler. Şimdi benimle dışarı gel, dedi Booker Washington yumuşak bir sesle, davanın tez görülmesi, infazının acısız olması için Tanrı adına aracılık edeceğim, inan. Ellerini oymalı tavanın köşelerine, bütün duvarlara tutturulmuş dinamit torbalarına doğru sallayarak, Bu şeytan makinelerini sök, dedi. Elimi tut ve gel benimle. Kendi küçük oğlun adına, ırkımızın yolları çetin, yolculukları uzun bütün çocukları adına.</p>

  <p>Coalhouse düşüncelere dalmıştı oturduğu yerde. Mr. Washington, dedi neden sonra, bu işi bitirmekten daha çok istediğim şey yok. Gözlerini kaldırdı ve eğitimci o gözlerde duygulu gözyaşları gördü. Söyleyin de İtfaiye Şefi arabamı onarıp bu yapının kapısının önüne getirsin. Göreceksiniz, kollarımı kaldırıp çıkacağım buradan ve ne bu yer ne de herhangi biri Coalhouse Walker'dan zarar görecek bundan böyle.</p>

  <p>Bu sözler, Emerald isle Gecesi'nden beri Coalhouse'un isteklerindeki ilk yumuşamaydı, ama Washington bunu anlayamadı. Yalnızca isteğinin geri çevrildiğini sandı, o kadar. Tek sözcük daha söylemeden ayağa kalktı, dışarı çıktı. Sokağın karşı kıyısına aracılığının hiçbir işe yaramadığı duygusuyla döndü. O gittikten sonra Coalhouse odalarda gezindi. Genç yardımcıları yerlerinde kalıp onu gözleriyle izlediler. ilerinden biri revakın kemerli tavan penceresinin üstündeki çatıda yatıyordu. Yağmurda nöbet bekliyor, göremese de binlerce New Yorklunun pusuda duran varlığını duyabiliyordu. Gece boyunca bir ses çıkardıklarını sandı, belli belirsiz seçilen bir inilti, bir iç çekişten farksız, ince yağmurun sisi gibi silik.</p>
</body>
</html>
