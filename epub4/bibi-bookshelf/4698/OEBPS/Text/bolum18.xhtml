<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">11</h3>

  <p class="p1">Anayurttaysa büyük bir değişim rüzgârı sarsıyordu Birleşik Devletleri. Yeni bir başkan seçilmişti ve göreve başladığında yüz elli kilodan fazla çekiyordu. Ülkenin dört bir yanında erkekler, kendilerine bir göz attılar. Şişelerle bira devirmeye alışkındılar. Somunlarla ekmek yemeye, içki evlerinin öğle yemeği tezgahlarında duran bol soslu sakatatı mideye indirmeye alışkındılar. Heybetli Pierpont Morgan, yedi sekiz kap yerdi genellikle. Biftek, pirzola, yumurta, gözleme, kızarmış balık, tereyağlı ekmek, taze meyve ve kremadan oluşurdu kahvaltıları. Yemek tüketimi bir başarı ayiniydi. Koca göbekli her adam, altın çağını yaşıyor izlenimi uyandırırdı. Kadınlar, çatlayan dalaklardan, iflas etmiş akciğerlerden, aşırı yüklenilmiş kalplerden ve omurga menenjitinden ölmek üzere hastanelere yatardı. İçmelere, kükürt ılıcalarına büyük bir akın vardı, oralarda müshilin iştahı körüklediğine inanılırdı. Amerika büyük bir osuruk ülkesi olmuştu. Taft Beyaz Saray’a taşınınca bu eğilim değişmeye başladı. Onun Amerikan düş gücündeki tek efsane katına getirilmesi, herkesi çökertti. M cüssesi, o tür adamın Tanrısallığını çağrıştırıyordu hemen. O günden sonra moda yön değiştirecek, yalnız yoksullar şişman olacaktı.</p>

  <p>Başka birçok açıdan olduğu gibi bu açıdan da Evelyn Nesbit, döneminin önündeydi. Eski baş âşığı Stanford White, iriyarı, gözde bir adamdı, kocası Harry K. Thaw, onun kadar iri olmasa bile yumuşak, tombul biriydi, yeni aşığı, Anne’nin Küçük Kardeş'iyse genç bir ağaç gibi cılız ve kuruydu. Yavaş yavaş, ustaca sevişiyorlar, birbirlerini usul haz doruklarına öylesine hınzırca sürüklüyorlardı ki birlikte geçirdikleri günün geri kalan bölümünde konuşmak için pek neden bulamıyorlardı. Kendisine gönülden bağlı birine karşı koyamamak Evelyn’in özelliğiydi. Küçük Kardeş’i Alt Doğu Yakası'na, boşu boşuna Tateh’i ve küçük kızı aramaya götürdü. Hester Sokağı'ndaki kat terk edilmişti. Evelyn sözleşmeyi devraldı ve ev sahibine döküntü eşyalar için para verdi. Hava bacasındaki pencerenin başında saatlerce oturuyordu. Parmaklarıyla okumaya çalışan bir kör gibi eşyalara, battaniyeye, bir tabağa dokunuyordu. Sonra birden çözülüyor, Küçük Kardeş’in pirinç karyolada kendisini avutmasına izin veriyordu.</p>

  <p>Harry K. Thaw'un davası başladığında Evelyn’in adliyeye gelirken fotoğrafları çekildi. Fotoğrafçıların alınmadığı mahkeme salonunda uzman ressamlar çizimlerini yaptılar. Çelik kalemlerin cızırtısını duyabiliyordu. Tanık sandalyesine geçti, bacaklarıyla kırmızı kadife bir salıncakta kolan vuran on beşinde bir kızkenki halini tasvir etti, onun açılan baldırlarına gözü ilişen zengin bir mimarın soluğunu tuttuğunu. Evelyn kararlıydı, başı dimdikti. Kusursuz bir zevkle giyinmişti. Tanıklığı, Amerikan tarihindeki ilk seks tanrıçası modelini yaratıverdi. Bunu toplumun iki öğesi fark etti. Birinciler, iş çevresindendi, daha doğrusu ara sıra sinema gösterilerine ya da o zamanın deyimiyle canlı resim gösterilerine bulaşan bir grup muhasebeciyle, palto ve takım elbise üreticileriydi. Bu adamlardan bazıları Evelyn’in bir gazetenin baş sayfasındaki bu yüz fotoğrafının o baskıyı tüketmeye yeterli olacağını kestirmişlerdi. Haber değeri taşıyan olayların, bazı kişileri kamu bilincine gerçekte olduklarından çok daha önemli gösterecek büyütme sürecinden haberliydiler. Bu kişilikler, insan yapısının bir tek çekici yanını, bütün öbür özellikleri yok sayarak temsil edebilenlerdi. İşadamları, bu kişileri olay niteliğindeki haberlerden yararlanarak değil kendi medyalarının bilinçli üretimleri olarak yaratıp yaratamayacaklarını düşündüler. Yapabilirlerse canlı resim gösterilerine daha çok para verirdi insanlar. Böylelikle Evelyn, yıldız oyuncu sistemi kavramının ve Theda Bara'dan Marilyn Monroe’ya kadar bütün seks tanrıçalarının ilk esin kaynağı oldu. Evelyn’in önemini kavrayan ikinci gruptakiler, birçok işçi sendikası lideriyle onun ileride işçinin çıkarlarına maden ocağı sahiplerinden de çelik üreticilerinden de daha büyük bir tehdit getireceğini doğru olarak saptayan sendika liderleri, anarşistler ve sosyalistlerdi. Sözgelimi Emma Goldman, Seattle’da yerel bir LW.W.<a href="../Text/foot.xhtml#a2" id="k2"><sup>[2]</sup></a> toplantısında, işçi sınıfından gelme Evelyn Nesbit’in, yoksul erkeklerin kızlarıyla kız kardeşlerinin zenginlerin zevki adına nasıl kullanıldıklarını yaşamıyla gösteren bir ders oluşturduğunu söylemişti. Onu dinleyen erkekler, kahkahaları basmışlar, yakası açılmadık laflar savurmuşlar, şamata etmişlerdi. Üstelik bunlar militan işçiler, kendi durumlarının bilincine varmış sendikacılardı. Goldman, Evelyn’e bir mektup yolladı: Sık sık bana kitlelerin nasıl olup da birkaç kişi tarafından sömürülmeye razı oldukları soruluyor. Yanıt, kendilerini onlarla bir tutabileceklerine kandırdıklarından. İşçi, senin resmin basılı gazetesini evine, karısına, bitkin düşmüş, bacaklarındaki damarlar dışarı fırlamış hizmet hayvanına götürüyor, adaleti düşleyeceğine zengin olmayı düşlüyor.</p>

  <p>Evelyn bu tür laflara ne diyeceğini bilmiyordu. Önceden kararlaştırıldığı gibi sürdürüyordu tanıklığını. Thaw ailesiyle birlikte görünüyor, bakışlarıyla, küçük incelikleriyle sadık bir eş imgesi yaratıyordu. Harry'yi, kendinin ve genç karısının onurunu korumaktaki dayanılmaz güdüsünün bir kurbanı olarak çiziyordu. Kusursuz bir oyun çıkarıyordu. Çelik çizim kalemlerinin cızır cızır cızırdadıklarını duyuyordu. Gözlüklü, katı yakalı yasal seyirciler bıyıklarını sıvazlıyorlardı. Mahkeme salonunda herkes siyahlara bürünmüştü. Evelyn, yaşamlarını bu tür toplantılar için orada durup bekleyerek geçiren adamlarından oluşan bu koca kuruma şaşakaldı. Yargıçlar, avukatlar, mübaşirler, polisler, cezaevi müdürleri ve jüri üyeleri: Hepsi, bir duruşmada kendilerine de sıra geleceğini biliyorlardı baştan beri. Evelyn, cızıltıları duydu. Koridorda, Harry’nin akıl hastası olduğuna tanıklık etmeye hazır uzman doktorlar bekliyordu. Bu, Harry’nin izin vermeyeceği tek savunma biçimiydi. Bir türlü kendine yediremiyordu. Oysa görkemli annesi, bu özre sığınmasını istemişti. Fırsatı kaçırırsa, onu elektrikli iskemleye göndereceklerini düşünüyordu. Evelyn onu savunma bölmesinde izledi. Bu kudurgan adamı dünyada yatıştırabilecek bir şey olup olmadığını sordu kendine. Harry, yüzünün anlamını tanık ifadesinin akışına göre ayarlıyordu. Gülünç bir şey duyunca gülümsüyordu. Üzücü bir şey karşısında gözlerini indiriyordu. Stanford White’ın adı geçtiğinde kaşlarını çatıyordu. Pişmanlık belirtilerini açık bir özgüven ve yanıp tutuşan bir dürüstlükle nöbetleşe kullanıyordu. Kendini bu çabaya adaması gerekiyordu. Mahkeme salonuna girip çıkarken durgun ve zarifti, sağduyu örneğiydi.</p>

  <p>Bir gün Evelyn’in aklına Harry’nin onu gerçekten sevebileceği geldi. Sersemledi. İlişkilerinin özüne açıklık getirmeye karar verdi. Üçünün birbiriyle ilişkilerinin. Stanford White’ın ölümünü ilk kere derinden duydu, Stanny’nin yokluğunu. O, gerçeğin ne olduğunu kendisine anlatabilirdi. O, gerçeği şakaya çevirebilirdi. Tarzı öyleydi. İhtiyar bir seks oburuydu, güzel şakalara bayılırdı. Evelyn onu çileden çıkarabiliyordu, tıpkı Harry’nin aklını başından aldığı gibi. Ama Stanny White’ın yanında daha rahattı. Stanny onu yalnız bırakıp bir bina dikmeye giderdi ara sıra, oysa Harry yapacağı başka şey olmadığından yakasını asla bırakmazdı. Harry yalnızca zengindi. Evelyn hep biriyle konuşmak için kıvranmış ve konuşabildiği tek kişi, ölümünden doğrudan sorumlu sayıldığı adam olmuştu. Kabartma harfli Mrs. Harry K. Thaw dosyasındaki tirşe kâğıtlarla Emma Goldman’a yazmıştı. Ne yaptım ben? diyordu mektubunda. Yanıt, Goldman’ın Los Angeles <span class="sgc-1">Times</span> binasını havaya uçurmakla suçlanan militan McNamara Kardeşler’e bağış topladığı California'dan gelmişti: Bu iki adamın aralarındaki ilişkideki payını abartma!</p>

  <p>Bu arada Harry’nin davası, jüriye devredilmişti. Bir karara varamadı üyeler. Yeni bir dava açıldı. Evelyn yine aynı sözcükler ve aynı tavırla tanıklık etti. Dava bittiğinde Harry K. Thaw, ağır suç işleyen akıl hastalarının yatırıldığı Matteawan Hastanesi'ne belirsiz bir süre için yollandı. Hemen ardından avukatlar, boşanma girişimlerine başladılar. Evelyn hazırdı. Fiyatı bir milyon dolardı. O zaman özel dedektifler, Anne’nin Küçük Kardeş'iyle yaşadığı yasak ilişkinin yanı sıra kendi uydurdukları birtakım başka ilişkilerin belgeleriyle sökün ettiler ve boşanma, Evelyn’e yirmi beş bin dolar ödenmesiyle sessiz sedasız gerçekleşti. Evelyn, artık ister istemez vazgeçeceği otel süitindeki yatağında oturmuş, elinde tuttuğu şık gece iskarpinlerine baktı. Bu özel durumunda Küçük Kardeş’in sevecenlik gösterileri karşısında buz kesiyordu. Son New York gezisinde Goldman’ın kendisine söylediklerini anımsadı. Thaw'dan ne kadar para koparırsan kopar, onun vermek istediğinden fazlasını koparamazsın. Bu tür insanların kendilerinden alınan paradan yalnızca kâr etmeleri, zenginliğin baş yasasıdır. Çark böyle döner. Nasılsa sana verilen her dolar, onun kâr hanesine yazılacak. Sen de başladığın andaki gibi yoksul kalana kadar harcayıp savurabileceğin kısıtlı bir parayla yetineceksin ancak. Bunun doğru olduğunu biliyordu. Elindeki paraya karşın servetinin büyüklüğü onu tuhaf, belirsiz duygulara itiyordu. Adamın biri âşık numarası yapacak, parasını çalıp kalbini kıracaktı. Bu acı öngörü için Emma Goldman’a teşekkür borçluydu; Goldman iki resim çizmişti ona, biri hırsın, barbarlığın, kırımın, adaletsizliğin ve ölümün resmi, özel sermayenin o andaki ulusal örgütlenmelerindeki gibi; öbürü bir erinç, çalışmalarını ve kazançlarını mantıklı yoldan birbiriyle paylaşan eşitlerin esnek, gönüllü kaynaşmaları. Evelyn, Goldman’ın anarşist dergisi <span class="sgc-1">Mother Earth'ü</span> desteklemek için bağışta bulundu. Politize edildiği fısıltıları gizlice yayıldıktan sonra, ülkenin her yanından yağan radikal başvuruları yanıtladı. Zindana atılmış sendika başkanlarının yasal savunmaları için para harcadı. Tezgâhlarda ve fabrikalarda sakatlanan çocukların ana babalarına para verdi. Bin bir güçlükle edindiği servetini kaygısızca dağıttı. Adını vermemekte direndiği için halk bunu asla öğrenemedi. Sevinçli değildi. Aynaya baktığında genç kız yüzüne, kadınlığın hiç şaşmayan kırışıklarının yerleştiğini görüyordu; güzelim uzun boynu, üstüne geçkin bir orospunun ağlamaklı gülünç kafasının oturtulduğu biçimsiz bir sap gibi görünüyordu ona. Stanford White'ınki gibi sokulunacak bir beden arıyordu. Bu arada Anne’nin Küçük Kardeş’i, olanca ciddiyetini takınıp domuzuna suskun kalarak yanından ayrılmıyordu. Avutma denen şeyden habersizdi. Ne Evelyn’e şakadan takılabiliyor ne de bebekmiş gibi davranabiliyordu. Onu elmaslar konusunda eğitemez, şefin kendisine yaltaklandığı bir lokantaya da götüremezdi. Tek elinden gelen, hayatını ona adamak ve en basit kaprisini de doyurmaya çalışmaktı. Evelyn onu seviyordu, ama kendisine kötü davranan, kendisinin de kötü davranacağı birini özlüyordu. Zekâsını kışkırtacak, hırsını yine kamçılayacak bir şey özlüyordu.</p>
</body>
</html>
