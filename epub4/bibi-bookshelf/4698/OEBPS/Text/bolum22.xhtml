<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">14</h3>

  <p class="p1">Baba, New Rochelle’e döndüğünde, evinin ön basamaklarından çıkıp büyük Norveç akçaağaçlarının altından geçti ve karısını, kollarında çikolata renginde bir bebek tutarken buldu. Zenci kız yukarıya odasına çekilmişti. Melankoli, kaslarındaki gücü tüketmişti. Bebeğini tutacak hali yoktu. Bütün gün tavan arasındaki odasında oturuyor, ışığı emen, parıldayan, sonra da onu koyveren baklava şeklindeki camlara bakıyordu. Baba aralık kapıdan ona baktı. Kız onu umursamadı. Baba evi dolaşıp her yerde kendi yokluğunun izlerini buldu. Oğlunun bir çalışma masası vardı artık, bütün genç öğrencilere yakışır türden. Bir kutup rüzgârı duyar gibi oldu, oysa hizmetçi Brigit sofadaki halıyı süpürmek üzere elektrikli süpürgesini kullanıyordu. Hepsinden daha tuhafı, banyosundaki aynaydı: Evsiz barksız bir garibin cılız, sakallı yüzünü yansıtıyordu. <i>Roosevelt</i>'teki tıraş aynasında böyle görünmüyordu oysa. Giysilerini çıkardı. Gövdesinin dış çizgilerinden ürktü; inanılmaz beyazlıktaki içe göçmüş kaburga kemikleri ve köprücük kemiği, kıkırdağımsı leğen kemiği, kıpkırmızı, sarkık organı. Gece yatakta Anne ona sarıldı, sırtını ısıtmaya çalıştı, onun garip soğukluğuna yaslanıp yatarken gövdesini kendine çekti. Bu seferki ayrılışın çok uzun sürdüğünü ikisi de kavramıştı. Aşağıda Brigit, Victrola’ya bir plak koymuştu, kolu çevirdikten sonra John McCormack’ın söylediği "Beni Çağırdığını Duyuyorum" şarkısını sigara tüttürerek dinliyordu. İşinden atılmak için elinden geleni yapıyordu. Artık söz dinlemiyor, saygı göstermiyordu. Anne, zenci kız gelince fark etmişti bu değişikliği. Baba bunu, ahlak gezegenindeki dönüşlere bağlıyordu. Artık her yerde görebiliyordu bu değişikliği ve büyüleniyordu. Ofisinde, bayrak bölümündeki dikişçi kızların bir New York sendikasına katıldıklarını öğrenmişti. Dolabından, bir yıldır giydiği kürkler kadar biçimsiz, üstünde balon gibi duran giysileri çıkarıp giyiyordu. Yolculuğundan armağanlarla dönmüştü. Oğluna bir çift ayıbalığı dişiyle Eskimo oymalı bir balina dişi armağan etti. Karısına bir beyaz kutup ayısı kürkü verdi. Sandıktan Kutup defineleri çıkardı -kapakları, köşeleri kırışmış, sayfaları ıslanmış gibi kaskatı günce defterleri; Komutan Peary’nin imzalı bir fotoğrafı; kemikten bir zıpkın ucu; dört beş paket kullanılmamış çay-, Kuzey’de paha biçilmez bir hazine, ama bu sofada, bir barbarın utandırıcı eşyalarıydılar yalnızca. Aile çevresine toplanmış, onu dizüstü çökmüş durumda izliyordu. Onlara anlatacak hiçbir şeyi yoktu. Dünyanın Kuzey Kutbu'ndaki yoğun karanlık ve soğuk içine işlemiş, omuzlarına çökmüştü. Peary’nin <span class="sgc-1">Roosevelt'e</span> dönüşünü beklerken, gece rüzgârın kükremesini duymuş, bir Eskimo kadınının bayat balık gibi kokan pis bedenine aşkla, minnetle sarılmıştı. Kokmuş balığa sokmuştu bedenini. Aklına getirmeye cesaret edemediği o eski, Anglo-Saksonca sözcük. İşte onu yapmıştı. Şimdi New Rochelle’de, üstünde balık ciğeri yağı, soluğunda ve burun deliklerinde balık kokusu duyuyordu. Kıpkırmızı kesilene kadar ovdu bedenini. Adaletsizliğinin cezasını Anne’nin gözlerinde aradı. Onun yerine, yeni benliğine ayak uydurmaya hazır, meraklı bir kadınla karşılaştı. Dönüşünden beri hep aynı yatakta yattıklarını ayırt etti. Anne, her nedense eskisi kadar katı değildi tutuculuğunda. Gözüne bakıyordu. Saçları çözük geliyordu yatağa. Bir gece eli, kocasının göğsünü sıvazlayıp pijamasının altında karar kıldı. Baba, Tanrı’nın yedekte tuttuğu cezaların çok çeşitli olduğuna, önceden kestirilemeyeceğine karar verdi. içini çekerek döndü ve karısını hazır buldu. Yüzünü kendine doğru çeken eller, gözyaşlarını fark etmedi.</p>

  <p>Ama ev, cumbalı pencereleri, eğimli köşeleri, üç çatı penceresiyle bir gemi gibi yükseliyordu avluda. Dürülmüş güneşlikler pencerelere yapışmıştı. Baba, bir kasım gününün parlak sabahında kaldırımda durdu. Düşen yapraklar kırağıyla kaplıydı, evin çevresinde dalgalar gibi hışırdıyorlardı. Rüzgâr çıkmıştı. Baba, hafifçe topallayarak dönmüştü yolculuktan. New York Kâşifler Kulübü'nde yapacağı yuvaya dönüş konuşmasını hazırlamayı düşündü. Sofada, ayaklarını küçük bir elektrik sobasına uzatıp oturmayı yeğlediğini anlamıştı. Ailedeki herkes ona hastalıktan yeni kalkmış gibi davranıyordu. Oğlu ona et suyu getirdi. Oğlan daha da uzamıştı. Biraz zayıflamıştı. Becerikli ve yararlı oluyordu gitgide. Halley kuyruklu yıldızı üstüne zekice düşünceler ileri sürüyordu. Baba onun yanında çocuk gibi hissediyordu kendini.</p>

  <p>Gazetede Teddy Roosevelt’in Afrika safarisinin haberi vardı. Ünlü doğa-korumacısı, on yedi aslan, on bir fil, yirmi bir gergedan, sekiz suaygırı, dokuz zürafa, kırk yedi ceylan, yirmi dokuz zebra, sayısız kudu, antilop, impala, geyik, iri antilop, yabandomuzu, yabangeyiği indirmişti çantaya.</p>

  <p>Baba’nın yokluğu sırasında işin nasıl yürüdüğüne gelince, galiba iyi gitmişti. Anne artık birim fiyatı, envanter ve reklam konularında rahatça konuşabiliyordu. işi yürütme yükümlülüğünü üstlenmişti. Kimi hesap çıkartma işleminde değişiklikler yapmış, California ve Oregon’da dört yeni bayiyle anlaşmıştı. Bütün yaptıkları, Baba’nın denetimi karşısında sınavı geçti. Baba şaşkına dönmüştü. Anne’nin başucu sehpasında Molly Elliot Seawell’in yazdığı <span class="sgc-1">Kadınların Savaşı</span> adlı kitap duruyordu. Baba ayrıca aile planlaması üstüne bir broşür de bulmuştu, yazarı anarşist devrimci Emma Goldman'dı.</p>

  <p>Dükkâna gittiğinde, yan saydam bir camın altında kayınbiraderini bir çizim masasının üstüne eğilmiş gördü. Anne’nin Küçük Kardeş'inin sarı saçları seyreliyordu. Solgun, zayıf ve her zamankinden daha içe kapalıydı. O sıralar işte geçirdiği zaman, günde on iki-on beş saat, inanılır gibi değildi. Donanma fişeği bölümünü de kendi bölümüne katmış, düzinelerle yeni roket, ateş çarkı, silindir değil de küre biçimindeki bir kasaya yerleştirilen alışılmadık bir de torpil çizimi yapmıştı. Sapı andıran fitili yüzünden Kiraz Bombası adı verildi ona. Bir sabah, Küçük Kardeş’in tramvay hattının bitimindeki deneme alanına, tuz bataklığına, iki adam geldi. Kalın siyah paltolar ve melon şapkalar giymişlerdi. Baba, uzun sazların kıyısındaki ufak tümsekte duruyordu. Yirmi metre kadar ötedeki çamuru kurumuş düzlükte Küçük Kardeş eğilmiş, gösterisini hazırlıyordu. Babayla anlaştıkları üzere, önce bildik fişek patlatılacak, sonra sıra kiraz bombası modeline gelecekti. Birdenbire ayağa kalktı, bir kolunu ileri uzatıp birkaç adım geriledi. Baba, ince bir dumanın rüzgâra karıştığını gördükten sonra hafif bir patlama sesi duydu. Küçük Kardeş yine öne yürüdü, eğildi, bu kere daha hızlı geri çekildi. İki kolunu kaldırdı. O zaman bomba gibi bir patlama yükseldi. Martılar ansızın havada dolanmaya başladılar ve Baba patlama sonrası sarsıntıyı kulaklarının çınıltısında duydu. Epey korkmuştu. Küçük Kardeş yanına döndüğünde yüzü kızarmıştı, gözleri ışıldıyordu. Baba belki de aşırı bir yükleme yapıldığını, bunun hasara yol açabileceğini ileri sürdü. Bir çocuğun gözünü kör edecek bir ürün istemem, dedi. Küçük Kardeş bir şey demedi, yalnızca deneme alanına dönerek biraz kiraz bombası daha ateşledi, bu kere fitilden birkaç adım uzakta durarak. Duş yapıyormuş gibi yüzü suya dönük duruyordu. Kollarını açtı. Bomba patladı. Yine eğildi ve yine kollarını açtı. Bomba patladı. Kuşlar genişleyen halkalarla dönüp Ses’in üstünde uçuştular, beyaz tepelikleriyle dalarak, rüzgâra asılarak.</p>

  <p>Genç adam yas tutuyordu. Evelyn Nesbit giderek ona karşı kayıtsızlaşmış, aşkında diretince de kötücülleşmişti. Sonunda bir gün, profesyonel bir <span class="sgc-1">ragtime</span> dansçısıyla kaçmıştı. Bir not bırakmıştı. Dansçıyla birlikte bir oyun sahneleyeceklerdi. Küçük Kardeş, New Rochelle'deki odasına, siluet portrelerle dolu bir tahta kutuyla Evelyn’in bıraktığı bir çift küçük saten iskarpin getirmişti. Bir keresinde Evelyn, üstünde bu iskarpinler ve beyaz, işli çoraplardan başka bir şey olmaksızın ellerini kalçalarına dayamış, omzunun üstünden ona bir bakış atmıştı. Küçük Kardeş, döndükten sonra günlerce yatağında uzandı. Ara sıra cinsel organını kökünden sökecekmiş gibi tartaklıyordu kendini. Odasında dört dönüyor, kulaklarını elleriyle örtüp onun sesini duyunca yüksek sesle mırıldanıyordu. Siluetlere bakmayı içi götürmüyordu. Yüreğini barutla doldurup ateşlemek istiyordu. Bir sabah, tan ağarırken burun deliklerinde onun kokusuyla uyandı durup dururken. Bütün anıların içinde en haini buydu. Aşağı koştu, siluet kutusuyla saten pabuçları çöp tenekesine attı. Sonra tıraş oldu, bayrak ve donanma fişekleri fabrikasına yollandı.</p>

  <p>Siluet portreleri, yeğeni ele geçirdi.</p>
</body>
</html>
