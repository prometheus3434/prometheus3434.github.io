<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">12</h3>

  <p class="p1">Peki ya Tateh ile küçük kız? O toplantıdan sonra ihtiyar sanatçı, bir gece ve bir gün boyu katında oturdu, hiçbir şey yemeden, söylemeden, Sobrany sigaralarını peş peşe içerken yaşamının acımasız yazgısını düşünerek. Arada bir çocuğuna bakıyor, bu ardı kesilemez kurbanlaştırma sürecinde onun inanılmaz güzelliğinin mutlaka tükeneceğini sezdikçe çocuğu göğsüne bastırıyor, gözleri yaşlarla doluyordu. Küçük kızın basit ortak yemeklerini usulca hazırlayış tarzı annesininkini o kadar andırıyordu ki ihtiyar sonunda dayanamadı. Birkaç parça giysisini küflenmiş bir bavula tıkıp, çoktan çürümüş kayış yerine çamaşır ipi bağlayarak, kızın elini tuttu, Hester Sokağı'ndaki iki odalı kattan bir daha dönmemecesine ayrıldı. Köşeye kadar yürüdüler ve Union Alanı'na giden 12 numaralı tramvaya bindiler. Alanda 8 numaralıya geçip Broadway'den yukarı çıktılar. Akşamüstü ılıktı, tramvayın bütün pencereleri inikti. Sokaklar, arabalar ve otomobillerle doluydu, birbirlerine korna çalıyorlardı. Tramvaylar kümeler halindeydi, çanları çalıyor, pantograflarından çıkan elektrik çakımlarının ve kararan, asık suratlı kentin göğünü yassıltan ısı şimşeklerinin tepedeki tellerde yoğunlaşmasından ötürü çatır çatur ilerliyorlardı. Tateh, nereye gittiğini bilmiyordu. Küçük kız sıkıca tutuyordu onun elini. Broadway'den geçenlere koyu gözleriyle ciddi ciddi bakıyordu, hasır şapkalı, mavi spor ceketli, beyaz bez pantolonlu adamlara, beyaz yaz giysili kadınlara. Her gösteri salonunun elektrik ampulleri özel bir biçimde ışıldıyordu. Kızın gözbebeklerinin kenarında bir ışık halkası dönüp duruyordu. Üç saat sonra, Bronx'taki Webster Bulvarı'ndan kuzeye giden bir tramvaydaydılar. Ay çıkmış, ısı düşmüştü, tramvay bu geniş bulvar boyunca ara sıra durarak yol alıyordu. Yapımı hâlâ süren blokların serpiştirildiği çimenlik arsalardan geçtiler. Sonunda ışıklar hepten silindi ve küçük kız, kocaman bir tepenin eteğindeki bir mezarlığın yanından dolaştıklarını anladı. Soğuk gece göğüne karşı dikilen taşlarla mezarlar, ona annesinin yazgısını çağrıştırdı. Tateh’e nereye gittiklerini sordu ilk kere. Baba, cam aralığından sızan tramvayı sallayan soğuk rüzgârın hışmına karşı pencereyi sımsıkı kapadı. Tek yolcular onlardı. Şşş, dedi kızına. Gözlerini yum. Yaşam boyunca biriktirdiği bütün parayı, otuz küsur doları ceplerine ve pabuçlarına bölüştürmüştü. New York'tan, yıkımını hazırlayan kentten ayrılmaya karar vermişti. Tarihimizin o döneminde kentler arası tramvay şebekesinde büyük bir gelişme vardı. İsteyen, sert koltuklarda ya da tahta sıralarda çok uzaklara gidebiliyor, hattın bitimine varınca öteki trene geçebiliyordu. Tateh bu hatlardan habersizdi. O yalnızca her tramvayın götürdüğü kadar uzağa gitmek istiyordu.</p>

  <p>Yolculuklarının ilk sabahı erken saatlerde Mount Vernon, New York sınırını geçtiler ve günlük seferin tan ağarmadan başlayamayacağını öğrendiler. Küçük bir park buldular, bando bölmesinde uyudular. Sabahleyin bir genel tuvalette yıkanıp kendilerine çekidüzen verdiler. Güneş yükselince, kırmızılı sarılı, parlak bir tramvaya bindiler, kondüktör neşeyle karşıladı onları. Tateh kendisi için bir beş sentlik, kız için iki sent ödedi. Arabanın arkasına, tahta zeminin üstüne, ıslak, pırıl pırıl, litrelik süt şişeleri dizilmişti. Tateh bir tane satın almak istedi. Kondüktör bir ona bir küçük kıza baktı, şişelerden birini çıkarmasını söyledi, ama karşılığında para beklemedi. Bir kordona asıldı, tramvayın çanı çaldı, araba yola koyuldu. Kondüktör şarkı söylüyordu. Tenör sesli, koca gövdeli, tıknaz bir adamdı. Kemerine bir para bozma makinesi iliştirmişti. Kısa bir süre sonra tramvay, New Rochelle, New York kentine girdi, usulca anayolda ilerledi. Trafik artmıştı artık, güneş çıkmıştı, küçük kent koşuşturma içindeydi. Tateh’e kentin içinden geçmek istiyorsa Kuzey Bulvarı’nın köşesinden Posta Yolu Sahili Hattı'na aktarma yapması gerektiği söylenmişti. Her aktarma için bir peni fazla ödeniyordu. Tateh ile küçük kız, anayolla caddenin kesiştiği köşede indiler, öbür aracı beklediler. Bir oğlanla annesi geçti. Küçük kız, oğlana baktı. Sırma saçlıydı. Denizci gömleği, koyu mavi golf pantolonu, beyaz çorap, cilalı beyaz pabuçlar giymişti. Eli annesinin elindeydi, ihtiyar babasıyla dikilen küçük kızın yanından geçerken, onun gözlerine baktı. Tam o anda Posta Yolu tramvayı göründü ve Tateh küçük kızı bileğinden sımsıkı tutup sokağa yürüdü, tramvaya bindi. Araba uzaklaşırken küçük kız, oğlanın durmadan geriye kayışını izledi. Arka camda durup onu gözden yitene kadar gözledi. Gözleri mavi, sarı, koyu yeşil olmuştu, sınıftaki küre gibi. Tramvay, Posta Yolu'nu tırmanıp Long Island Sound kumsalından Connecticut sınırına girdi. Greenwich, Connecticut'ta başka bir tramvaya atladılar. Bu taşıt onları, Stamford, Norwalk'tan Bridgeport’a, Tom Thumb’ın mezarının oraya götürdü. Artık, hattın sonuna geldiklerini kestirebiliyorlardı. Kondüktör o zaman arkaya yürüyor, boş koltukları çeviriyor, koltuk arkalarına bağlanmış kayışları telaşsızca geriyordu. Bridgeport'ta yine aktarma yaptılar. Raylar içlere yöneliyordu. Geceyi New Haven, Connecticut'ta geçirdiler. Bir pansiyonda uyudular, kahvaltıyı pansiyoncu kadının yemek odasında ettiler. Tateh aşağı kata inmeden önce pantolonunu, ceketini ve yumuşak kasketini deliler gibi fırçaladı. Eprimiş yakalığının altına bir kelebek boyunbağı taktı. Küçük kızın, temiz önlüğünü giymesini istedi. Üniversite öğrencilerinin kaldığı bir pansiyondu bu, bazıları masaya oturmuştu bile. Altın gözlükleri, balıkçı kazakları vardı. Kahvaltıdan sonra ihtiyar sanatçıyla kızı, tramvay yoluna gidip yolculuklarını sürdürdüler. Springfield Traction Şirketi’nin bir arabası onları New Britain’a, sonra da Hartford kentine götürdü. Taşıt, Hartford'un dar sokaklarından süzülerek geçti, kentin ahşap kaplama evleri, uzansan değebilecek kadar yakın görünüyordu. Sonra kent dışına çıkıp hızla kuzeye, Springfield, Massachusetts’e doğru yol aldılar. Koca ahşap tramvay iki yana sallanıyordu. Rüzgâr yüzlerine doğru esiyordu. Onlar geçerken havalanıp konan kuşlarla dolu geniş tarlaların kıyısında hızla ilerlediler. Küçük kız, otlayan inek sürüleri gördü. Güneş altında rahvan giden kahverengi atlar gördü. İnce bir tebeşir tozu tabakası yüzünü aklaştırmış, iri, ıslak gözlerini, ağzının kırmızılığını açığa çıkarmıştı, Tateh onun olgun yaşındaki bu görüntüsü karşısında bir an şaşkına döndü. Taşıt, yolun kenarına döşenmiş raylarda hızla aşağı kayıyor, bir dönemece gelir gelmez havalı kornasını öttürüyordu. Bir aralık durdu; bazı mallar yüklendi. Yolcular sahanlığa doluştu. Küçük kız trenin bir an önce hızlanmasını bekliyordu. Tateh onun mutlu olduğunu sezdi. Kızı yolculuktan hoşlanmıştı. Tek koluyla kucağındaki bavulu tutarken, öbür kolunu çocuğuna doladı Tateh. Kendi kendine gülümsediğini fark etti. Rüzgâr yüzüne esiyor, ağzına doluyordu. Tramvay, raylardan fırlayacakmış gibi göz korkutuyordu. İki yana sarsılıyordu, herkes gülüyordu. Tateh de güldü.Delikanlılığının köyü, otlağın birkaç kilometre ötesinde şöyle bir görünmüştü. Tepenin üstünde bir kilise kulesi seçiliyordu. Çocukken vagonları severdi, yaz ay ışığında koca kağnılarda gezmeyi, birbirine hızla çarpan vagonlarda üst üste yığılan çocuk bedenlerini. Tramvaydaki yolculara bir göz attı ve Amerika’ya geleli beri ilk kere, burada yaşayabileceğini düşündü. Springfield’da ekmekle beyaz peynir aldılar, Worcester Electric Street Hattı’nın çağdaş, koyu yeşil tramvaylarından birine bindiler. Tateh en az Boston’a kadar gideceğini anlamıştı artık. Bilet paralarını hesapladı. Kendisi için iki dolar kırk sent, çocuk için bir dolardan biraz fazla tutuyordu. Taşıt, çamurlu yollarda ağır aksak gidiyor, arkasındaki güneş, Berkshires'ta batıyordu şimdi. Dizi dizi köknarlar, uzun gölgeler yayıyorlardı. Çok durgun, geniş bir ırmakta, bir kayıkta kürek çeken bir tek kişi gördüler. Bir kayalığın üstünde ağır ağır dönen, üstünden sular sızan kocaman bir değirmen tekeri gördüler. Gölgeler koyuldu. Küçük kız uyuyakaldı. Tateh, kucağındaki bavulu kaptı, öndeki raylara dikti gözlerini, taşıtın önündeki güçlü elektrik farının ışığında pırıl pırıldı yol.</p>
</body>
</html>
