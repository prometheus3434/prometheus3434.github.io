<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">28</h3>

  <p class="p1">Aslında patlama iki kilometre ötede, kentin batı kesiminin eteklerinde olmuştu. Emerald Isle Engine İtfaiye Karakolu havaya uçmuş, yanan keresteleriyle sokağın karşısındaki tarlayı ateşe verip Westchester göğünü boydan boya aydınlatmıştı. Kentin her kesimindeki itfaiye ekipleri, ayrıca sınırdaki Pelham ve Mount Vernon ilçelerindekiler yardıma koştular. Yapacak pek bir şey yoktu. İyi ki Firehouse Lane'deki ahşap kaplama yapı, en yakın yerleşim merkezine iki yüz elli metre uzaktı. Yine de gönüllülerden ikisi hastanedeydi, birinin yanıkları o kadar ciddiydi ki o günü çıkarması beklenmiyordu. O sırada en az beş kişinin görevde oldukları biliniyordu. Karakolda çalışanların toplanıp poker oynadığı perşembe gecelerinden biriydi.</p>

  <p>Tan ağarana kadar tarla kavrulmuştu, yapıysa kömürleşmiş, yıkıntıya dönüşmüştü. Alanın çevresine ip çekilmişti, dedektifler yıkıntılar arasında dolaşıp yaralı ya da ölü toplamaya başlamışlardı artık, tanıtlardan felakete neyin yol açtığını kestirmeye çalışıyorlardı. Olayın cinayet olduğu hemen anlaşıldı. Ele geçen dört cesetten ikisinde, ölüm nedeninin yangın ya da patlama değil tüfek saçması olduğu anlaşıldı. Beygirlere koşum vurulmuş, tulumbaya bağlanmışlardı; sokağın ortasında, yığıldıkları yerde yatıyorlardı. Alarm aygıtı yıkıntılardan çıkarıldığında kentin kuzey ucundaki bir kulübeden alarm verildiği ortaya çıktı, oysa o gece kentin herhangi bir yerinde yangın çıkmamıştı. Bu tanıtların ve bir bölümü New York City Polis Merkezi'nden bir adli tıp doktorunun da yardımıyla edinilen ufak tefek bilgilerin ışığında şöyle bir çerçeve belirlendi: Saat yaklaşık akşam 10:30’da, şirketin altı çalışanı merkezde buluşmuş kâğıt oynarken alarm zili çalmıştı. Pokerciler hemen çizmelerine ve kasklarına davranmışlardı. Beygirler ahırlarından çıkarılmış, buhar makinesine bağlanmıştı. Koşum takımı, North Carolina'daki P.A. Setzer Şirketi’nin itfaiye beygirleri için özel olarak geliştirdiği çat-geçir türündendi. Bütün itfaiyeciler gibi Emerald Isle'lılar da çağrılara yetişme hızlarıyla övünürlerdi. Kazanın altında her zaman küçük bir ateş yanardı, makine beklendiği yere gidene kadar buhar tam basınca yükselebilsin diye. O gece, her şey eskisi gibi gitseydi, daha bir dakika geçmeden kapılar ardına kadar açılmış, beygirlere deh diyen sürücü onları yola koşmuş olurdu. Ama makinenin önünde, yolda biri duruyordu. O (ya da onlar) av tüfekleriyle donanmıştı, üstlerine gelen beygirlerin yüzüne nişan aldılar. Hayvanların ikisi hemen yıkıldı, üçüncü geriledi, boğazından yaralanmıştı ve kanı incecik bir yağmur gibi ıslatıyordu sokağı. Sürücü, öldürücü bir yara almıştı, yüzükoyun yere yuvarlandı. Arabadaki üç itfaiyeciden ikisinin yaraları ölümcüldü, üçüncüyse, ürken atların çektiği makine devrilirken ezilmişti. Buhar kazanının yan yuvarlanırken çıkardığı korkunç gümbürtüyü tüfek sesleriyle yerlerinden uğrayan mahalleli duydu. Kasa dağıldı, alev alan kömürler ahşap kaplama yapıyı tutuşturdu. Yangın hemen büyüdü, yanan yapının ısısı kazanını patlattı, tutuşan kerestelerin yolun öte yanına, tarlaya savrulmasına yol açtı. İşte o an, Houdini’nin seyircilerinin sevgisini yitirdiği andı.</p>

  <p>Rastlantı bu ya, aile üyeleri o gece erkenden odalarına çekilmişti. Uykuları bölük pörçüktü. Karaşın bebek annesini istedi, sütannenin memesini almadı. Baba, uzaktaki patlamayı duydu, yatak odasının penceresinden bakınca aydınlanan göğü gördü. İlk aklına gelen, donanma fişekleriyle dolu fabrika deposunun havaya uçtuğuydu. Ama ışığın odağı başka yöndeydi. Neyin yandığını ancak ertesi sabah öğrenebildi. Kentte konuşulan tek konu yangındı sanki. Öğle yemeği paydosunda Baba o bölgeye gitti. Polis barikatları önünde kalabalıklar birikmişti. İplerin kıyısından dolaşarak, yerle bir olan itfaiye karakolunun karşısındaki tarlaya, oradan da dipteki havuza yürüdü; havuzda Model T’nin batmış iskeleti, suda bir görünüp bir yitiyordu, esen rüzgârın etkisiyle birden yüzeye çıkıyor, sonra çöküyor, derken titrek anahatları bir daha beliriyordu. Baba, yemek molası düdüğü az önce çaldığı halde evine yollandı o gün. Anne onun yüzüne bakamadı. Kucağında bebekle oturuyordu. Başı, ölü Sarah’yı istemeden anımsatırcasına yana eğilmişti. O anda Baba, hayatlarının bundan böyle kendi denetimlerinden çıkıp çıkmayacağı sorusuna takıldı.</p>

  <p>İkindi, saat dörtte, gazeteci çocuk koşarak geçti ve dürülmüş akşam gazetesini sundurmaya fırlattı. Katil kundakçının, kimliği belirlenmemiş bir zenci olduğu kanısı yaygındı. Saldırının sağ kalan tek tanığı, hastanedeki yatağında onu polise tarif edebilmişti. Anlaşılan, yaralı adamın giysilerini saran alevleri zenci söndürmüştü. Ama sonra, yaptığı iyilik diye yorumlanmasın düşüncesiyle adamın saçlarına yapışmış, İtfaiye Şefi’nin nereye saklandığını sormuştu. İtfaiye Şefi Conklin, o akşam karakolda olmadığı için şanslıydı doğrusu. Zencinin Conklin’i nereden tanıdığı ya da ona neden kin güttüğü bilinmiyordu.</p>

  <p>Ortak düşünce bazı suç ortaklarının da işin içinde olduğuydu - gönüllüleri karakoldan çıkartacak düzmece yangın haberini birisi verdiğine göre. Yine de bir başyazıda, felaketin sorumlusunun mutlaka yalnız ve çılgın bir adam olduğu ileri sürülüyordu. Kentlilere kapılarını kilitlemeleri, tetikte olmaları, ama serinkanlılıklarını korumaları öneriliyordu.</p>

  <p>Aile akşam sofrasındaydı. Anne, bebeği kollarında tutuyordu. Farkına varmasa da artık çocuğu kucağından indirmeyi asla düşünmüyordu. Onun minik parmak uçlarının yanaklarına dokunuşunu duyuyordu. Yukarıda, odasında Büyükbaba acıdan inliyordu. Bu akşam yemek yoktu, kimse ağzına bir şey sürmek istemiyordu. Babanın önünde kesme camdan bir brandy sürahisi vardı. Üçüncü kadehini içiyordu. Boğazına bir şey, bir kemik parçası ya da bir toz zerresi takılmıştı sanki ve onu süpürüp götürecek tek şey brandy idi. Çalışma odasının çekmecesinden Filipin seferinden kalma eski ordu tabancasını çıkarmıştı. Tabanca masanın üstünde duruyordu. Hiç pay almamamız gereken bir felaketin acısını çekiyoruz, dedi karısına. O gün senin kanına nasıl bir uğursuzluk girdi ki? İlçe kurulu, yoksullara bakıyor. Sen hiç düşünmeden kızı evine aldın. O budala, kadınca duygusallığına kurban ettin bizleri. Anne, ona baktı. Uzun birliktelikleri sırasında kocasının kendisini azarladığını hiç anımsayamıyordu. Onun özür dileyeceğini biliyordu; yine de yaşlarla doldu gözleri, sonra yaşlar yanaklarından süzüldü. Topladığı saçından çözülen teller boynuna, kulaklarına dökülmüştü. Baba ona baktı, aynı genç kızkenki güzelliği... Onu ağlatabilmenin kendisine keyif verdiğini sezmedi.</p>

  <p>Küçük Kardeş, dirseğini iskemlesinin koluna, başını eline dayamış oturuyordu. İşaret parmağım şakağına uzatmıştı. Eniştesini izliyordu. Onu bulup vuracak mısın? diye sordu. Ben evimi koruyacağım, dedi Baba. Şuradaki, onun çocuğu. Kapıma kadar gelme yanlışını yaparsa onunla hesaplaşacağım. Neden buraya gelsin ki? dedi Küçük Kardeş kışkırtıcı bir sesle. Onun arabasına hasar veren biz değiliz. Baba, Anne'ye baktı. Yarın sabah polise gidip bu katil herifin bende konuk kaldığım söyleyeceğim. Onlara herifin piçine de baktığımızı söylemek zorundayım ister istemez. Bence Coalhouse Walker Jr. bildiğin her şeyi polislere anlatmam isterdi, dedi Küçük Kardeş. Onlara, arabası İtfaiye Karakolu havuzunun dibinde yatan manyak zencinin de o olduğunu söyleyebilirsin. Willie Conklin ile eşkıyalarına karşı bir şikâyet dilekçesi yazmak üzere merkezlerine giden adamın da o olduğunu söyleyebilirsin. Aldığı yaralar yüzünden hastanede can veren bir kadının yatağının yanı başında oturan çılgın zenci katil de oydu dersin. Galiba seni anlayamıyorum, dedi Baba. Yani bu barbarı mı savunuyorsun? Sarah’nın ölümünden kendisinden başka kimi sorumlu tutabilir? Yani o lanet olası zenci kibrinden başka? Yeryüzünde kimse, insanların öldürülmesini, mülke böylesine zarar verilmesini bağışlayamaz! Küçük Kardeş öyle bir fırladı ki iskemlesi devrildi. Bebek korktu, ağlamaya başladı. Küçük Kardeş sapsarıydı, titriyordu. Sarah’nın cenazesinde böyle yüce laflar duymamıştım, dedi. O zaman cana ve mala kıymanın bağışlanmaz olduğunu duymamıştım ağzından.</p>

  <p>Aslında Coalhouse Walker, daha şimdiden, suçu kendi işlediği doğrultusunda bir sürü adım atmıştı. Anlaşıldığına göre, patlamadan sonraki bir saat içinde o ya da başka bir zenci iki yerel gazetenin ofislerine birbirine eş iki mektup bırakmıştı. Yayıncılar, polisle görüştükten sonra onları yayımlamamaya karar vermişlerdi. Mektuplar okunaklı, düzgün bir yazıyla yazılmıştı, itfaiye karakolu saldırısına kadar olup bitenler sıralanıyordu. Gönüllülerin rezil itfaiye şefinin benim adaletime teslim edilmesini istiyorum, deniyordu mektupta. Arabamın eski durumunda geri verilmesini istiyorum. Bu koşullara uyulmazsa, uyuluncaya kadar itfaiyecileri öldürmeye, itfaiye karakollarını yıkmaya kararlıyım. Gerekirse bütün kenti yerle bir edeceğim. Gazete yayıncılarıyla polisler, kamunun esenliği adına mektubu yayımlamamaktan yanaydılar. Toplum-dışı çılgın bir katil başka bir sorundu, ayaklanma başka. Polis ekipleri zenci mahallerinde sessizce dolaşıyor, Coalhouse Walker Jr. konusunda sorular soruyorlardı. Onlarla birlikte, zencilerin toplu halde yaşadığı komşu ilçelerdeki polisler de aynı çabayı yürütüyordu. Genel merkeze gelen haberler aynıydı: Bizim zencilerimizden biri değil. Bizimkilerden değil.</p>

  <p>Sabahleyin Baba, Kuzey Bulvarı tramvayıyla kente indi. Belediye Sarayı'na gitti. Herkesin saydığı kalburüstü bir adam sıfatıyla girdi kapıdan. Kâşiflik kariyeri gazetelerde yer bulmuştu. Yapının tepesindeki kubbede uçuşan bayrak, onun kente armağanıydı.</p>
</body>
</html>
