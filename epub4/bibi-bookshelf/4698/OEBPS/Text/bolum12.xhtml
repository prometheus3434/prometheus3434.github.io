<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">5</h3>

  <p class="p1">Tombs'ta tek heyecan, yaklaşan Thaw davası değildi.</p>

  <p>İki gardiyan boş zamanlarında yeni prangalar tasarlamışlardı, bunların kullanılanlardan çok daha iyi olduğunu ileri sürüyorlardı. Kanıtlamak için Harry Houdini’nin sınamasını istiyor, meydan okuyorlardı. Bir sabah sihirbaz, Tombs müdürünün odasında boy gösterdi; müdürün elini sıkarken, iki güleç gardiyanın ortasında kollarını onların omuzlarına atmış durumda fotoğrafları çekildi. Gazetecilerle şakalaştı. Bir sürü bedava bilet dağıttı. Prangaları ışığa tutup iyice gözden geçirdi. Öneriyi kabul etti. Bir gece sonra, Keith Hipodromu'ndaki gösteri sırasında prangalardan kurtulacaktı. Çevreye doluşan gazeteciler arasında Houdini, cezaevindekilere meydan okudu: Hemen orada çırılçıplak soyulup bir hücreye kapatılacaktı, giysileri, kilitli hücrenin dışına konulacaktı, sonra herkes çıkınca hücreden kaçmaya çalışacak ve beş dakika içinde müdürün odasında giyinmiş olarak hazır bulunacaktı. Müdür bocaladı. Houdini, doğrusu şaşırdığını söyledi. Kendisi, Houdini, gardiyanların çağrısına duraksamadan uymuştu: Müdür hapishanesine güvenmiyor muydu acaba? Gazeteciler Houdini'yi desteklediler. Gazetelerin bu beceri gösterisini engellemesini nasıl çarpıtacaklarını bilen müdür, sonunda izin verdi. Aslında hücrelerinin sağlam olduğuna inanıyordu. Ofisinin duvarları soluk yeşildi. Masasının üstünde karısıyla annesinin fotoğrafları duruyordu. Masasının arkasındaki bir sehpada purolarla dolu bir kav kutusu ile bir sürahi İrlanda viskisi vardı. Yeni telefonunu aldı ve aleti bir elinde, kulaklığı öbür elinde tutarak muhabirlere anlamlı bir bakış attı.</p>

  <p>Biraz sonra Houdini, hapishanenin en üst katına, Katiller Bölmesi'ne giden altı katlık merdivenin tepesine götürüldü çırılçıplak. Bu katta daha az tutuklu vardı, ayrıca hücrelerin geçit vermediğine inanılıyordu. Gardiyanlar Houdini'yi boş bir hücreye soktular. Giysilerini katlayıp geçide, erişemeyeceği bir yere üst üste koydular. Sonra gardiyanlarla onlara eşlik eden muhabirler çekildiler ve anlaşmaya uyarak müdürün odasına döndüler. Houdini, bedeninin çeşitli yerlerinde küçük çelik teller ve yaylar taşırdı. Bu keresinde, avucunu sol ayağının tabanında gezdirerek sol topuğunun nasırlaşmış girintisinden yaklaşık yarım santim genişliğinde ve dört santim uzunluğunda bir tel çıkardı. Kalın saçlarının arasından sert bir tel çekip metal telin çevresine tutturdu. Ellerini parmaklıklardan geçirerek, uydurduğu anahtarı kilide soktu ve usulca sağa doğru çevirdi. Hücre kapısı pat diye açıldı. O anda Houdini, zifiri karanlıkta tam karşıdaki hücrenin aydınlık olduğunu, içeride birinin olduğunu fark etti. Bir tutuklu oturmuş ona bakıyordu. Ablak bir yüzü, domuzlarınki gibi yassı bir burnu, geniş bir ağzı, olağandışı parlaklık ve irilikte gözleri vardı tutuklunun. Dik saçları, yarımayımsı tuhaf alın çizgisinden geriye taranmıştı. Bir vodvilci olan Houdini’nin aklına bir vantrilok kuklasını getiriyordu. Tutuklu, keten örtü serilmiş, servisi hazır bir masada oturuyordu. Masada şatafatlı bir yemeğin kalıntıları duruyordu. Boş bir şampanya şişesi buzluğa başaşağı tıkılmıştı. Demir karyola, işlemeli bir yorganla ve küçük yastıklarla örtülmüştü. Taş duvara bir kraliyet zırhı dayalıydı. Tavan bir Tiffany abajuruyla süslenmişti. Houdini, bakmaktan kendini alamadı. Hücre, mağaramsı hapishanenin bitimsiz alacakaranlığında bir sahne gibi ışıl ışıldı. Tutuklu ayağa kalkıp el salladı zarif bir hareketle ve geniş ağzında bir gülümseme izi belirdi. Houdini çarçabuk giyinmeye başladı. Donunu, pantolonunu, çoraplarını, çorap lastiklerini ve pabuçlarını giydi. Sahanlığın öte yanında tutuklu soyunmaya koyuldu. Houdini fanilasını, gömleğini giydi, yakalığını taktı. Boyunbağını bağlayıp ıvır zıvırını toparladı. Gömlek askılarını sıkılayıp ceketini geçirdi üstüne. Tutuklu, o anda Houdini kadar çıplaktı. Hücresinin önüne yürüdü ve kollarını galiz bir biçimde açıp kalçalarını öne savurarak erkeklik organını parmaklıkların arasına soktu. Houdini geçide attı kendini, koştu, hücre blokunun kilidini açtı ve çıkar çıkmaz kapattı.</p>

  <p>Houdini bu tuhaf karşılaşmadan kimseye söz etmeyecekti. Hapishane gösterisini izleyen kutlamaları, kendisine uymayan bir suskunlukla, hatta durgun bir havayla izledi. Akşam gazetelerinin olaya ilişkin alıntılarla dolu kesiklerini gişede görmek bile yüreğine su serpmedi. Demir prangalardan iki dakikada kurtulmak onu hiç keyiflendirmemişti. Katiller Bölmesindeki ürkünç maskaranın, katil Harry K Thaw'dan başkası olmadığını günler sonra kavradı. Becerisinden etkilenmeyenler derinden üzerdi Houdini'yi. Bu kişilerin kesinlikle üst sınıftan geldiklerini sezmişti. Her zaman en önemli hilesinde bir açık bulup onu küçük düşürüyorlardı. Houdini’de büyük bir hırs birikmişti, teknolojideki her gelişme onu tedirgin ederdi. Bir sahnenin döküntü sınırları içinde hayret ve şaşkınlık yaratabiliyorlardı. Bu arada insanlar, uçaklarla havaya süzülmeye, saatte altmış kilometre yapan yarış arabalarına binmeye başlamışlardı. Roosevelt gibi bir adam, San Juan Tepesi'nde İspanyollara saldırmıştı, şimdi beyaz savaş zırhlılarından bir filo gönderiyordu bütün dünyaya, kendi dişleri kadar beyaz, buharlı savaş gemileri. Zenginler neyin önemli olduğunu biliyorlardı. Ona çocuk ya da budala gözüyle bakıyorlardı. Yine de kendine uyguladığı sıkı eğitim, yaptığının kusursuzluğuna adanması, bir Amerikan idealini yansıtıyordu. Bir atlet kadar çevikti hep. Sigara ve içki içmezdi. Karşılaştığı her adamla bire bir boy ölçüşecek güçteydi. Mide kaslarını gerer, gülümseyerek her istekliyi kendisine dilediği yumruğu indirmeye çağırırdı. Kasları müthiş güçlüydü, cesareti profesyonelceydi. Gelgelelim bütün bunlar zenginler için bir anlam taşımıyordu.</p>

  <p>O sıralar Houdini’nin son numarası, kilitli bir kasadan kaçması, sonra da kasayı açıp az önce sahnede bulunan yardımcısını kelepçeli durumda gözler önüne sermesiydi. Büyük bir başarıydı. Bir akşam, gösteriden sonra Houdini’nin menajeri, 78. Sokak'ta oturan Mrs. Stuyvesant Fish’in aradığını, Houdini'yi özel bir partide gösteriye çağırmak istediğini söyledi. Mrs. Fish, Dört Yüzlerdendi. Zekâsıyla ünlüydü. Bir keresinde, herkesin bebek dili konuşmak zorunda olduğu bir balo vermişti. Mrs. Fish, evinin mimarı, dostu Stanford White’ın anısına bir balo düzenlemişti. Mimar, onun evini bir düka sarayı stilinde tasarlamıştı. Düka, Ceneviz ve Venedik cumhuriyetlerinin baş yetkilisiydi. O insanlara bulaşmaya hiç niyetim yok, dedi Houdini menajerine. Menajer, ses çıkarmadan, Houdini’nin gelemeyeceğini bildirdi Mrs. Fish’e. Kadın ücreti iki katına çıkardı. Yeni mevsimin ilk önemli olayıydı bu. Saat dokuz sularında Houdini, kiralık bir Pierce Arrow ile yola çıktı. Menajeriyle yardımcısı da yanındaydı. Arabanın arkasına araç-gereç yüklü bir kamyon takılmıştı. Kafile, servis kapısına götürüldü.</p>

  <p>Houdini'den habersiz, Mrs. Stuyvesant Fish, Barnum ve Bailey Sirki’nin alt kadrosundaki tüm göstericileri de tutmuştu o gece için. Bağnaz züppeleri ürkütmekten hoşlanırdı. Houdini bir tür bekleme odasına alındı, orada becerilerini duymuş, ona el sürmek isteyen bir sürü tuhaf yaratık arasında buldu kendini. Pullu, yanar döner derili, elleri omuzlarına bağlı yaratıklar, ters yönlere eğilmiş Siyam ikizi kızlar, göğüslerine çakılmış demir halkalarla ağırlıklar kaldıran bir adam.</p>

  <p>Houdini peleriniyle silindir şapkasını, beyaz eldivenlerini çıkartıp yardımcısına verdi. Bir iskemleye çöktü. Komutları bekleniyordu. Yaratıklar avaz avaz bağırıyorlardı.</p>

  <p>Yine de oda, oymalı tavanı ve köpeklerin parçaladığı Actaeon'u yansıtan Flaman goblenleriyle çok güzeldi.</p>

  <p>Mesleğin başlarında Houdini, Batı Pennsylvania'daki küçük bir sirkte çalışmıştı. Serinkanlılığına dönmek için şimdiki durumunu anımsadı. Cücelerden biri, bir kadın, ötekilerden ayrıldı ve herkesin bir adım gerilemesini sağladı. Meğer cücelerin en ünlüsü General Tom Thumb’ın dulu, seçkin Lavinia Warren Thumb'mış. Lavinia Warren Thumb, Mrs. Fish’in verdiği görkemli bir tuvalet giymişti. Giysinin Mrs. William Astor’ın geçen bahar giydiği tuvaletin tıpkısı olması, Mrs. Fish’in intikam perisinin bir şakasıydı besbelli. Lavinia Thumb’ın saçları da Astor tarzında taranmıştı ve Astor mücevherlerinin pırıl pırıl taklitlerini takmıştı. Hemen hemen yetmiş yaşındaydı ve onurunu koruyordu. Elli yıl önceki evliliğinde, eşi Albay Thumb'la birlikte Beyaz Saray’da Lincolnlerin çağrılılarıydılar. Houdini’nin içinden ağlamak geldi. Lavinia artık sirkte çalışmıyordu, ama ahşap kaplama, saçakları tarak kabuğu gibi kıvrık, ayrıca parmaklıklı bir üst balkonu olan evinin bakımı pahalıya patladığından Bridgeport'tan New York’a gelmişti. Bu geceki işi almasının nedeni buydu. Yıllar önce ölen ve anısına Mountain Grove Mezarlığı'nda taş bir sütun dikilen kocasının mezarına yakın olmak için oturuyordu Bridgeport'ta. Lavinia yirmi beş santim boyundaydı, Houdini’nin dizlerine ancak yetişiyordu. Sesi yaşlandıkça çatlamıştı, artık sıradan bir yirmi yaşında kız sesiyle konuşuyordu. Mavi gözleri ışıltılı, saçı gümüşi siyahtı, duru beyaz teninde incecik kırışıklar vardı. Houdini'ye annesini çağrıştırdı. Hadi evlat, bize birkaç numara yap, dedi Lavinia.</p>

  <p>Houdini, sirk tayfasını birkaç elçabukluğuyla ve basit trüklerle eğlendirdi. Ağzına bir bilardo topu attı, ağzını kapadı, açtığında top yoktu. Ağzını kapadı, yeniden açarak bilardo topunu aldı. Bir dikiş iğnesi sapladı yanağına, avurdundan çekti. Avucunu açıp canlı bir tavuk uçurdu. Kulağından renkli bir ipek şeridi çıkardı. Yaratıklar bayılmışlardı. Alkışlayıp kahkahalar attılar. Sorumluluktan kurtulmanın rahatlığıyla Houdini ayağa kalktı, menajerine Mrs. Stuyvesant Fish’in önünde gösteri yapmayacağını bildirdi. Protesto sesleri yükseldi. Houdini kapıdan fırladı. Billursu ışık gözlerini kamaştırdı. Düka Sarayı’nın büyük balo salonundaydı. Balkonlardan birinde bir yaylılar orkestrası çalıyordu. Üst pencereler, gri, kırmızı perdelerle kaplıydı, mermer zeminde dört yüz kişi vals yapıyordu. Gözlerini elleriyle örtünce Mrs. Fish’in üstüne doğru geldiğini gördü, toplanmış saçlarından fırlayan bir tutam mücevherli kuştüyü, boynundan sarkaç gibi sallanan dizi dizi incilerle ve bir saralının salyası gibi dudaklarında beliren hınzırlıkla.</p>

  <p>Bu tür deneyimlere karşın Houdini’de bizim siyasal bilinç dediğimiz şey asla gelişmemişti. Kendi örselenmiş duygularını yorumlayamıyordu. Sonuna kadar, mesleğinin örtülü amacından, yaşamının açtığı devrim haritasından neredeyse bütün bütüne habersiz kaldı. Yahudi'ydi. Asıl adı Erich Weiss'tı. Büyük bir tutkuyla sevdiği annesini, Batı 113. Sokak'taki, kahverengi kumtaşından evine yerleştirmişti. Doğrusu o sıralar Sigmund Freud, Worcester, Massachusetts'teki Clark Üniversitesi'nde bir dizi konferans vermek üzere Amerika’ya gelmişti, Houdini de anasever büyük ünlülerin sonuncusu AI Johnson'la aynı sınıflamaya giriyordu, on dokuzuncu yüzyılın bu akımı, Poe, Joe Brown, Lincoln ve James McNeill Whistler gibi ünlülerin de yazgısıdır. Elbette ki Freud'un Amerika’ya ansızın gelişi pek uğurlu sayılmazdı. Birkaç akıl hastalıkları uzmanı onun önemini kavramıştı, ama halkın büyük çoğunluğunun gözünde bir Alman seksoloğu, ayıp şeylerden söz ederken tantanalı laflar söyleyen bir özgür aşk temsilcisiydi. Freud'un öcünü alması, görüşlerinin Amerika’da cinsiyeti yok etmeye başlaması için en azından on yıl geçecekti.</p>
</body>
</html>
