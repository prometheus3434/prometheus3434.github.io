<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">18</h3>

  <p class="p1">Sanatçının, yaşamını Amerikan enerjisinin akış çizgisine uydurması böyle gerçekleşti. İşçiler grev yapıp öleceklerdi, ama kentlerin sokaklarında herhangi bir girişimci, bir kova kömürde tatlı patates pişirip birkaç peni karşılığında satabilirdi. Güleç bir laternacı, çanağını doldurabilirdi. Kemancı Phil, kara bana mısın demeden eldivenlerinin parmak yerlerini kesmiş, konakların ışıklı pencerelerinin altında çalıp duruyordu. Avantacı Frank, bir Wall Street borsacısının kızını kaçıracak atlının yolunu gözlüyordu. Kıtanın her yanında tüccarlar, kayıt defterlerinin kocaman yuvarlak anahtarlarına bastılar. Çoğaltılabilir örneklerin değeri her yerde anlaşıldı. Her kentin Belçika mermerinden bir dondurma-soda makinesi vardı. Dişçiniz Canyakmaz Parker, her yerde diş ağrınızı geçirmeye hazırdı. Michigan’da Highland Park'ta, gezici bir montaj fabrikasında yapılmış ilk T Model otomobil, rampadan doludizgin inip duru bir göğün altında, çimenlerde kalakaldı. Siyahtı, biçimsizdi, yerden epey yüksekti. Tasarımcısı uzaktan gözledi onu. Hasır şapkasını geriye atmıştı. Bir saman parçası çiğniyordu, sol elinde bir cep saati vardı. Büyük bir bölümü yabancı kökenli işçilerden oluşan bir sürü adamın işvereni sıfatıyla uzun süredir, insanların iyi bir geçim düzeyine varamayacak kadar aptal olduklarına inanıyordu. Bir otomobilin montajı için gereken işlemi, her budalanın becerebileceği küçük küçük adımlara indirgemeyi akıl etmişti. Bir tek otomobilin oluşturulmasında yüzlerce zorlu işi tek adamdan bekleyeceğine, adamı parça peşinde koşturacağına neden onun yerinde kalıp hep bir tek işi yapmasını, parçaların kayan kayışlarla önüne gelmesini sağlamıyordun ki. Böylelikle işçinin kafası dağılmazdı. Kilidi koyan adam somunu yerleştirmez, demişti yardımcılarına. Somunu koyan da sıkıştırmaz. Kendine özgü bir konuşma tarzı vardı. Bu esintinin kaynağı, bir et paketleme şirketine yaptığı ziyaretti, orada sığırlar, tepeden geçen kablolara çengelle asılıp dolaştırılıyorlardı fabrikada. Diliyle saman çöpünü ağzının bir köşesinden öbürüne itti. Saatine bir daha baktı. Dehasının bir bölümü, müdürleriyle rakiplerine, onlar kadar açıkgöz gözükmemesinden geliyordu. Pabucunun ucuyla otları süpürdü. Otomobilin rampadan inişinden tam altı dakika sonra rampanın tepesinde tıpatıp bir araba belirdi, soğuk sabah güneşine bir süre dönük durduktan sonra inip birincinin arkasına tosladı. Henry Ford bir zamanlar sıradan bir araba yapımcısıydı. Şimdiyse, kendisinden önce Thomas Jefferson dahil hiçbir Amerikalıya bağışlanmamış büyüklükte ve yoğunlukta bir haz yaşıyordu. Kendini sonsuza kadar yineleyebilecek bir makine yaratmıştı. Müdürleri, işletmecileri, yardımcıları elini sıkmak üzere çevresine koştular. Hepsinin gözleri yaş içindeydi. Bu duygu gösterisine -cep saatine göre- altmış saniye ayırdı. Sonra herkesi işinin başına gönderdi. Bazı düzeltmeler yapılması gerektiğini biliyordu ve haklıydı. Kayan kayışların hızını denetlemekle işçilerin üretim oranını da denetleyebilirdi. Bir işçinin yere eğilmesini, çalışma alanından bir adımdan fazla uzaklaşmasını istemiyordu. İşçi, işi için gerekli her saniyeyi kullanabilmeli, bir tek saniyeyi boşa geçirmemeliydi. Ford, bu ilkelerden yola çıkarak, sanayi üretimi kuramının son önermesini de getirmiş oldu: Yalnızca biten ürünün parçaları değiştirilebilir olmakla kalmıyor, ürünleri yaratanların kendileri de birbiriyle değiştirilebilir parçalara dönüşüyorlardı. Çok geçmeden ayda üç bin otomobil üretiyor, onları kitlelere satıyordu. Uzun ve hareketli bir yaşam sürecekti. Kuşları ve hayvanları severdi, arkadaşları arasında saydığı John Burroughs, ormanlık alanların alçakgönüllü yaratıklarını -sincaplar, rakunlar, junkolar, çalıkuşları, baştankaralar- inceleyen yaşlı bir doğabilimciydi.</p>
</body>
</html>
