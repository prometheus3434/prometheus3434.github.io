<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">15</h3>

  <p class="p1">Oğlan, atılan her şeye büyük değer veriyordu. Eğitimini garip bir yoldan ediniyor, tepeden tırnağa entelektüel, gizli bir yaşam sürdürüyordu. Gözü, Baba'sının Kutup'ta tuttuğu günlüklerdeydi, ama ancak Baba'sı gözden çıkarırsa okumaya yeltenecekti onları. Onun gözünde bir şey ancak o şeye artık aldırılmadığında önem kazanıyordu. Siluetleri tekrar tekrar titizce inceledikten sonra içlerinden birini giysi dolabının kapısının iç yanına asmak üzere seçti. Sanatçının en sık seçtiği modelle bir çalışmasıydı, miğfer gibi saçları olan, her an kaçacakmış gibi duran bir kız. Siluet koleksiyonunun geri kalan bölümünü tavan arasında sakladı. Yalnızca gözden çıkarılmış nesnelere değil beklenmedik olaylarla rastlantılara da düşkündü. Okulda hiçbir şey öğrenmiyordu, ama durumu iyiydi, ne de olsa ondan bir şey istenmiyordu. Öğretmeni, öğrencilerine söz sanatı öğreten, onlar el yazısını ustalaştırdığı düşünülen eğimli harfleri defterlerine yazarken ellerini çırpan, kaskatı bir kadındı. Evde, Motorlu Oğlanlar kitaplarına ilgi gösteriyor, haftalık <span class="sgc-1">Vahşi Batı</span> dergisinin hiçbir sayısını kaçırmamaya çalışıyordu, sıradan görünen bu meraklar, her nedense ailenin içine su serpiyordu. Anne, her ne kadar onu garip bir çocuk saysa da bu duygusunu hiç kimseyle, Baba'yla bile paylaşmıyordu. Oğlunun sıradanlığına ilişkin her ipucu yüreklendiriyordu onu. Dostluklar kursun istiyordu. Baba, hâlâ kendinde değildi, Küçük Kardeş kendi derdine düşmüştü, o yüzden Oğlan’ın garipliğini, başka deyişle bağımsızlık ruhunu kalkındırmak, Büyükbaba’ya kaldı.</p>

  <p>İhtiyar çok zayıf, hatta kamburcaydı, üstünden bir küf kokusu yayılıyordu, belki de giyeceği çok az olduğundan ve yeni bir şey almayı ya da kabul etmeyi istemediğinden. Ayrıca gözleri durmadan sulanıyordu. Yine de salonda oturuyor, oğlana Ovidius'tan masallar anlatıyordu. Ağaca ya da heykele dönüşen insanların öyküleriydi bunlar. Dönüşüm öyküleriydi. Kadınlar ayçiçeklerine, örümceklere, yarasalara, kuşlara dönüşüyorlardı; erkeklerse yılanlara, domuzlara, taşlara, hatta havaya. Oğlan, Ovidius dinlendiğinden habersizdi, zaten haberli olsaydı da fark etmezdi. Büyükbaba’nın masalları, ona yaşam biçimlerinin uçucu olduğunu, dünyadaki her şeyin kolaylıkla başka bir şeye dönüşebileceğini söylüyordu. İhtiyar’ın dili sık sık İngilizceden Latinceye kayıyordu, hem de kendisi farkına varmadan. Sanki kırk yıl önceki sınıflarından birinin önünde okuyordu, böylelikle de hiçbir şeyin uçuculuk ilkesinden bağışık sayılmayacağı görülüyordu, dilin bile.</p>

  <p>Oğlan, Büyükbaba'sını değeri bilinmemiş bir hazine olarak görüyordu. Onun masallarını gerçeğin imgeleri, dolayısıyla sınanabilir öneriler diye benimsiyordu. Nesnelerle insanların değişkenliğinin kanıtını kendi deneyiminde buluyordu. Çalışma masasındaki saç fırçasına baktığında, fırça bazan kenara kayıp yere düşüyordu. Odadaki pencereyi açsa, odanın serinlediğini duyduğu an, cam kendiliğinden kapanabiliyordu. Şehir merkezindeki New Rochelle Sineması'na film gösterilerine gitmeyi seviyordu. Fotoğraf çekiminin ana ilkelerini biliyordu, ama canlı resimlerin ilkelerini de biliyordu: Asanların, hayvanların ve nesnelerin bazı bölümlerini, gölgeyle ışık kalıntılarını arkalarında bırakma özellikleri. Victrola’yı dinlerken büyüleniyor, hangisi olursa olsun aynı plağı üst üste çalıyordu, kopyası çıkartılmış bir olayın dayanıklılığını sınarcasına.</p>

  <p>Sonraları, kendini aynada incelemeye sardırdı, belki de gözlerinin önünde bir değişikliğe uğrayacağı umuduyla. Birkaç ay önceye göre boyunun uzadığını, saçlarının koyulduğunu göremiyordu. Anne, onun kendine duyduğu yeni ilgiyi sezdi, bunu kendini erkekmiş gibi düşünmeye başlayan bir oğlanın şişinmesi diye yorumladı. Gemici giysileri giyme yaşını çoktan geride bırakmıştı besbelli. Anne, her zamanki saygınlığını koruyarak tek söz etmedi. Ama çok hoşlanmıştı için için. Aslında Oğlan bu özeni şişindiğinden ötürü göstermiyor, aynada bir kendini çoğaltma aracı görüyordu. Birbiriyle yüzleşen iki benlik buluncaya kadar inceliyordu aynayı, hiçbiri asıl benliğin kendisi olduğunu ileri süremezdi. Bedeninden kopmuş duygusu uyanıyordu içinde. Artık tam bir kişilik sayılmazdı. Kendinden sonsuza kadar ayrılmış gibi başdöndürücü bir duyguya kapılıyordu. Kendini bu sürece öylesine kaptırıyordu ki zihni pırıl pırıl olsa da o durumdan çıkamıyordu. Dikkatini çekip onu yeniden bütünleştirecek bir dış uyarıya, bir gürültüye ya da pencereden sızan ışıktaki bir değişime umut bağlaması gerekiyordu.</p>

  <p>Peki ya babasına, gidişinde iriyarı, kendine güvenen, ama sıska, kambur, sakallı bir adam olarak dönen babasına ne olmuştu? Peki ya saçları dökülen, eski çelimsizliği kalmayan dayısına? Broadview Bulvarı’nın tepesinin eteğinde, bir gün kentin babaları eski bir Hollandalı valinin tunç heykelinin açılışını yaptılar: tepesi dörtgen bir şapka, bir pelerin, eski moda pantolon ve tokalı pabuçlar giymiş aksi bir adam. Aile bu olaya katıldı tabii. Kentin parklarında başka heykeller de vardı, Oğlan hepsini biliyordu. Heykellerin insanları, ara sıra da atları dönüştürmenin bir yöntemi olduğuna inanıyordu. Ama heykeller bile aynı kalmıyor, renk değiştiriyor, zamanla irili ufaklı parçalarını yitiriyorlardı.</p>

  <p>Ona göre, bitimsiz bir hoşnutsuzluk süreci içinde dünyanın durmaksızın kendini kalıptan kalıba soktuğu apaçıktı.</p>

  <p>Kışın müthiş bir soğuk ve kuru hava bastırdı, New Rochelle’in gölcükleri kaymaya çok elverişli hale geldi. Cumartesileri ve pazarları Anne, Küçük Kardeş ve Oğlan, Broadview'nun bitişiğindeki Paine Bulvarı’nın ucundaki korulukta bulunan gölcüklerde kayıyorlardı. Küçük Kardeş buzun üstünde uzun, ciddi zarif adımlarla, elleri arkasında, başı eğik, tek başına kayardı. Anne kürk bir şapka, uzun siyah bir palto giyer, ellerini manşonuna sokar, kolunu tutan oğluyla birlikte kayardı. Oğlunu ev içindeki serüvenlerinin yalnızlığından kurtarmayı umardı. Mahalledeki çocuklarla yetişkinlerin uzun, rengârenk atkıları savrularak, yanaklarıyla burunları kıpkırmızı, hep birlikte beyaz buzda kaymaları çok neşeli bir görüntüydü. İmsanlar düşüyor, kahkahalarla gülüyor, kaldırılıyorlardı. Köpekler çocukların ardından koşarken dengelerini güç tutturuyorlardı. Bazı ailelerin yaşlılar ya da daha ürkekler için hasır iskemleleri vardı, onlar da hevesle sürülüyordu. Ama Oğlanın gözleri, yalnızca, kayakçıların bıraktığı, geçen anların, bitmiş gezintilerin çabucak silinen izlerinden başkasını görmüyordu.</p>
</body>
</html>
