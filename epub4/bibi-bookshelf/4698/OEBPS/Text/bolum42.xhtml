<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">33</h3>

  <p class="p1">O ne yazdı öyle! Anne, her sabah odasının beyaz perdeli cam kapılarını açıyor, güneşin denizin üstüne yükselişini seyrediyordu. Martılar köpüren dalgalarda sekiyor, kumsalda caka satıyorlardı. Yükselen güneş, toprağın parçacıkları kendiliğinden kayıp yassılıyormuş gibi kumlardaki gölgeleri siliyordu ve Anne, Baba’nın bitişik odada kıpırdadığını duyduğunda gök bağışçıl mavisine kavuşmuş, kumsal beyazlaşmış oluyordu, ilk yüzücüler aşağıdaki kumsalda ayak parmaklarıyla suyu yokluyorlardı.</p>

  <p>Kahvaltıyı otelde, kolalı beyaz örtülerle kaplı masalarda ediyorlardı. Sofra takımları ağır otel gümüşüydü. Yarım greyfrut, yağda yumurta, kızarmış ekmek, haşlama balık, dilimlenmiş salam, sosis, küçük kaşıklarla tabağa alınan çeşit çeşit reçel, kahve ve çay sunuluyordu. Bu arada okyanustan esen rüzgâr, perdelerin eteklerini savuruyor, tuzlu titreşimlerini yüksek tavanın yivlerine yayıyordu. Oğlan bir an önce kalkıp dışarı çıkmaya hep hazırdı. İlk birkaç günden sonra onun sofradan kalkmasına izin verdiler ve dakikalar sonra verandanın geniş basamaklarından, ellerinde pabuçlarıyla koşarak inişini gördüler masalarından. Konukların çoğuyla, başlarıyla selamlaşmadan öte gitmiyordu dostlukları. Sonunda tabii ki selamlar söze dökülecek ve şunun bunun görünüşü ya da giyimi konusundaki ufak meraklar giderilecekti. Aceleleri yoktu. Soylu ve doygun göründükleri kuşkusuzdu. Anne, iskele yolundaki mağazalardan güzel yazlık takımlar satın almıştı. Beyaz ve sarı giyiyordu, ikindi üstlerinin gevşekliğinde şapkalara yüz vermiyor, yalnızca bir güneş şemsiyesi taşıyordu. Yüzü, yumuşak altın bir ışıkla yıkanmıştı.</p>

  <p>İkindi ortasında, havanın kıpırtısızlaştığı, sıcağın iyice bastırdığı saatlerde yüzmeye gidiyorlardı. Anne’nin mayosu sadeydi, ama içinde kendini rahat hissetmesi günler aldı. Siyah bir mayoydu tabii, etekliydi ve paçaları dizlerinin altına uzanıyordu, yüzme pabuçları iyice açıktı. Yine de baldırları ortadaydı, ensesi de, neredeyse sırtının ortasına kadar. En yakın yüzücülerden metrelerce uzak durmalarında diretti. Otelin şemsiyelerinin birinin altına yerleşmişlerdi, otelin adı, şemsiyenin tarak kabuğu biçimindeki saçağına turuncuyla basılmıştı. Zenci kadın hasır bir iskemlede oturuyordu ötelerinde. Oğlanla karaşın çocuk, ıslak kuma kabarcıklı bir iz bırakarak kendilerini gömen küçük yengeçleri inceliyorlardı. Baba, enlemesine mavi ve beyaz çizgili, kolsuz, uyluklarını silindire çeviren tek parça bir mayo giyiyordu. Anne onun sudan çıktığında mayodan seçilen erkeklik organını görmekten hoşlanmıyordu. Baba açılmayı severdi. Çatlayan dalgaların arkasında sırtüstü yatar, balina gibi su püskürtürdü. Dalgalara bata çıka gelirdi, kahkahalar atarak, saçları dümdüz, sakalından sular damlayarak, mayosu yakışıksız bir biçimde bedenine yapışmış; Anne’nin içini yoklayan hoşnutsuzluk sızıları öyle çabuk geçerdi ki ne olduğunun farkına bile varmazdı. Denizden sonra herkes dinlemeye çekilirdi. Anne, köpüren dalgalarda giysisinin birkaç dakikalığına ıslanmasından hoşnut, hemen soyunur, tenindeki tuzu süngerle silerdi. Öylesine beyazdı ki teni, kumsal onun için sakıncalıydı. Yine de gerektiği gibi yıkandıktan, pudra sürüp gevşek bir giysiye büründükten sonra güneşin içinde biriktiğini, kanına yayıldığını, öğle üstü denizinin sıcağı gibi milyonlarca elmas çakımıyla kanını kızıştırdığını duyardı. Yüzme sonrası, Baba’nın aşka ayırdığı saatleri oldu kısa zamanda. Anne izin verse, o çılgın, gözü kara sevişmesini her gün yineleyebilirdi. Anne sessizce kaçınıyordu bu zorlamadan, ama eski günlerdeki gibi değil, biraz da yalnızca kendi teninde zonklayan bir beklentinin bilinciyle. Baba üstüne sık sık düşünüyordu. Kutup'tan dönüşünden sonra olaylar, onlara gösterdiği tepki, Anne’nin ona olan inancını sekteye uğratmıştı. Onun Küçük Kardeş'le giriştiği tartışma hâlâ kulaklarında çınlıyordu. Yine de bazı anlarda, bazan günlerce onu eskisi kadar seviyordu -evlilikleri, içerdiği uyumla, sarsılmaz ve değişmez doğasıyla Tanrısal bir şey gibiydi. Her zaman farklı bir gelecek öngörmüştü ikisi adına - gün gelecek bayrak ve donanma fişeği yapımcısıyla karısı, saygın varlıklarından sıyrılıp dâhice bir hayat keşfedeceklerdi. Bu hayatın nelerden oluşacağını bilmiyordu, hiç bilememişti. Ama artık onu beklemiyordu. Kocasının yokluğu sırasında işe ilişkin bazı kararlar aldığında, o hayatın bütün anlaşılmaz dağılıp gitmiş, onun düş gücü istemeyen, korkunç, yavan bir şey olduğunu kavramıştı. Artık ömrünün sonuna kadar güzelliğe ve zarafete erişme beklentisi kalmayınca bir şeyin farkına varmıştı; Baba bir zamanki sevişmeleri sırasında sevmenin sonsuz olanaklarını taşısa da, artık yaşlanmış, parıltısı kalmamıştı, belki de yolculukları ve işi yüzünden sersemleşmişti, o kadar ki gittikçe sınırlarını belli ediyordu, o sınırlara ulaştığını ve onları artık asla aşmayacağını.</p>

  <p>Yine de Anne, Atlantic City’de olmaktan mutluydu. Orada, Sarah’nın çocuğu korunabiliyordu. Ölümünden beri ilk kere Sarah’yı gözyaşı dökmeden düşünebiliyordu. Kalabalıkta görünmekten hoşlanıyordu, oteldeki yemek salonunda, akşamları verandada ya da kıyı boyundaki ahşap kaldırımdan aşağıdaki çadırlara, iskelelere, dükkânlara giderken. Ara sıra Baba'yla ikisi bir hamalın usulca ittiği bir koltuk kiralıyorlardı. Ters yöne giden çekçekleri gelişigüzel inceliyor ya da yanlarından geçtikleri yolcuları kibarca süzüyorlardı. Baba hasır şapkasının kenarını tutuyordu. Koltuklar da sepet örgüsündendi, tepelerine gerili saçaklı branda bezleri Anne'ye çocukluğunun dört tekerlekli gezinti arabalarını anımsatıyordu. İki yan tekerlek, üç tekerlekli bisikletlerinki gibi büyüktü; öndeki küçük tekerlek bazan fırdolayı dönüp gıcırdıyordu. Oğlu çok seviyordu bu çekçekleri. Ayrıca sürücüsüz de kiralanabiliyorlardı, oğlan en çok buna bayılıyordu, o zaman Anne'siyle Baba'sının oturduğu ikili koltuğu canı çektiği gibi, istediği hızla, onların öğütlerine gerek duymaksızın itiyordu. En büyük oteller, tahta iskele yolunun arkasında bitişik sıralanmışlardı, tenteleri deniz rüzgârında uçuşan, ince ince boyanmış sundurmaları, sallanan iskemleleri ve beyaz hasır örgüden kanepeleriyle. Ufak kubbelerinden denizci bayrakları dalgalanıyor, geceleri, çatı çizgilerine dizilmiş sıra sıra elektrik ampulüyle aydınlanıyorlardı.</p>

  <p>Bir gece aile, bir zenci cazbandının sert bir <span class="sgc-1">rag</span> parçası çaldığı bir çadırda durakladı, Anne parçayı bilmiyordu, ama kendi evindeki piyanoda Mr. Coalhouse Walker’ın usta parmaklarıyla çaldığı parça olduğunu anımsadı. Günlerdir, trajediyi tam unutmasa da ondan kurtulmanın rahatlığını yaşamıştı, sanki deniz kıyısındaki bu sayfiye yöresinde üzücü düşünceler daha biçimlenir biçimlenmez baskın esintilerle savrulup gidiyordu. O anda, Küçük Kardeş’i de çağrıştıran müziğe neredeyse yenik düşüyordu. Birdenbire, kardeşine duyduğu sevgi, tutkulu bir hayranlık dalgasıyla vurdu içine. Onu göz ardı ettiğini sezdi. Onun çelimsiz, inişli çıkışlı, atılgan yapısının imgesi, biraz küçümseyerek biraz iğrentiyle çaktı beyninde. Baba, tabancasını temizlerken evdeki sofranın karşısından böyle bakmıştı kendisine. Başı hafifçe döndü, yılmak bilmez müzikçilerin kırmızılı mavili üniformaları, ışık saçan trampetleri ve kornetleri, tubaları ve saksafonlarıyla oturdukları çadırın ışıklarına bakarken, her askeri kepin altında Coalhouse'un ciddi yüzünü seçti.</p>

  <p>O geceden sonra Anne’nin deniz kıyısından aldığı keyif seyreldi. Her yeni güne kendini vermesi gerekiyordu. Günün dingin geçmesi için yalnızca kararlılığını deniyordu. Oğluna, kocasına, hasta babasına karşı sevecendi; zenci yardımcısına ve herkesten çok Sarah’nın burada iyice serpilen, hızla büyüdüğü görülen hâlâ vaftizsiz güzelim oğluna. Çeşitli otel konuklarının kendisine gösterdiği ilgiyi değerlendirmeye başladı. Bu ilgiler, bilincinin kıyılarında uçuşuyor, onun fark etmesini bekliyorlardı. Sırf oyalanmak adına bu özveriyi göstermeye hazırdı. Otelde bir sürü etkileyici Avrupalı vardı. İçlerinden biri, monokl takan ve ona her zaman zarifçe selam veren, konsolosluktan bir askeri ataşeydi. Uzun boyluydu, saçı özentili bir biçimde kırkılmıştı, yemeğe her zaman beyaz üniforması, siyah papyonuyla inerdi. Şaraplar getirtip geri göndermeyi bir gösteriye dönüştürmüştü. Grubunda kadın yoktu, yalnız ondan biraz daha kaba görünüşlü, rütbeleri besbelli daha aşağı birkaç adam vardı. Baba, onun Yüzbaşı Von Papen adında bir mühendis olduğunu söyledi. Her gün onu kumsalda yürürken görüyorlardı, haritalar açıyor, parmağını denize uzatarak astlarına bir şeyler anlatıyordu. O saatlerde genellikle küçük bir tekne enginde süzülürdü. Mühendislikle ilgili bir tür araştırma, dedi Baba kumlarda sırtüstü, yüzü güneşe dönük yatarken. Güney Jersey sahili Almanların neden ilgisini çeksin, anlayamıyorum. Baba, adamın karısına gösterdiği kasıtlı ilgiden habersizdi. Anne'yi eğlendiriyordu bu. Subaya gelişigüzel ilk bakışından beri, adamın, denebilirse -buyurgan, monokllü bakışında odaklanan- gem tanımaz bir azgınlıkla kendisini süzdüğünün farkındaydı. Onu görmezden gelmeye karar verdi.</p>

  <p>Hoş beş ettiği yaşlıca bir Fransız çift vardı; öğrenciliğinden kalma Fransızcasına gülüyor, onlar da aksanına övgüler yağdırıyorlardı. Kat kat ketenlere sarınıp tüllü Panama şapkaları giymeden güneşe adım atmıyorlardı. Güneş şemsiyeleri de eksik değildi. Karısından daha kısa ve oldukça şişman olan adamın yüzü karaciğer lekeleriyle kaplıydı. Gözlük camları kalındı. Kulak memeleri kocaman ve sarkıktı. Bir kelebek kepçesiyle mantar tıpalı bir kavanoz taşıyordu yanında. Karısının elindeki piknik sepeti öyle ağırdı ki dik yürüyemiyordu zavallı. Her sabah onun ardı sıra kum tepeciklerinde iki büklüm yürüyor, sonra ikisi de uzaklardaki pusta, otellerin, iskele yolunun ötelerinde, yalnızca martıların, yeşil bacakların ve kamışların bulunduğu, kocanın can attığı titrek kanatlara yudum yudum kavuştuğu noktada gözden yitiriyorlardı. Adam Lyon'lu bir emekli tarih profesörüydü.</p>

  <p>Anne, Büyükbaba’nın ilgisini Fransız çifte çekmeceye çalıştı, ortak akademik geçmişten yola çıkarak. Ama ihtiyarın umurunda değildi. Kendi durumundan başka bir şey görmüyordu gözü, uygar bir konuşmaya girişemeyecek kadar sinirliydi. Dikkatini dağıtmak için kızının bulduğu bütün çareleri reddediyordu bir tanesi dışında - kimsede sakat izlenimi uyandırmadan itilecek bir plaj koltuğuyla günlük gezinti. Ama kucağında bir baston vardı, yaya trafiği yolunu tıkayınca bastonunu kaldırıp kadın-erkek herkesi dürtüyor, öfkeyle dönüp bakanların arasından geçip gidiyordu.</p>

  <p>Avrupalı olmayan konuklar da vardı tabii; tostoparlak karısı ve irikıyım çocuklarıyla New Yorklu dev borsacı, onlar yemek sırasında tek söz etmiyorlardı; Philadelphia'dan bir sürü aile, nereli oldukları genizden konuşmalarından belliydi. Yine de Anne, kendisini en çok ilgilendirenlerin kesinlikle yabancılar olduğuna karar verdi. Gerçi sayıca çok değildiler, ama kendi yurttaşlarından daha çok hayat saçıyorlardı. Hepsinden daha büyüleyicisi, dizlerine yapışık bir pantolon, boynu açık beyaz ipek bir gömlek giymiş, beyaz ketenden düğmeli bir kasket takmış ufak tefek, kıpır kıpır bir adamdı. Bir şeyi kaçırmamak için, gözleri dört dönen bir çocuk gibi her yere bakan alımlı, heyecanlı bir adam. Boynuna geçirdiği zincirde metal çerçeveli dört köşe bir cam asılıydı, onda sık sık yüzüne bakıyor, sanki ilgisini çeken nesnenin fotoğrafını beyninde biçimlendiriyordu. Bir sabah otelin sundurmasında o nesne, Anne oluverdi. Suçüstü yakalanınca gelip belirgin bir yabancı aksanla özürler diledi. Baron Aşkenazi olduğunu söyledi. Canlı resim işindeydi, dörtgen cam da tatildeyken bile yanından eksik edemediği bir gereciydi uğraşının. Utançla gülümsedi, Anne büyülenmişti. Saçları parlak siyahtı, elleri zarif, küçücüktü. Daha sonra onu kumsalda gördü Anne; az ötede sıçrayıp duruyor, kıyıdaki bir çocuğu eğlendiriyor, yerden bir şeyler topluyor, o yana bu yana koşuyor, garip dörtgen camını havaya kaldırıyordu. Güneş arkasından vurunca, bir karaltı gibi görünüyordu yalnızca. Ama Anne, o uzaklıktan bile onun kıvrak bedenini hemen seçti ve gülümsedi.</p>

  <p>Baron Aşkenazi, Anne ile Baba’nın masalarının ilk konuğuydu. Kızı diye tanıştırdığı sevimli bir kız çocuğuyla geldi. Kız aşağı yukarı oğlanın yaşında, şaşılacak kadar güzeldi. Anne hemen arkadaş olmalarım istedi içinden. Tabii masada ses çıkarmadan oturuyor, birbirlerine bakmıyorlardı. Ama kız, babasına benzeyen simsiyah gözleri, kalın siyah saçları ve Akdeniz çizgileriyle olağanüstü bir yaratıktı. İnce, beyaz dantel giysisi, altındaki küçük göğüsleri belli belirsiz ele veren saten korsajıyla. Baba gözlerini kızdan alamıyordu. Yemek boyunca ne konuştu ne de gülümsedi kız; biraz sonra, ilk içkiler bittiğinde, kızının eline uzanan babanın kısık bir sesle yaptığı açıklamayla durum anlaşıldı, kızın annesinin yıllar önce öldüğünü söylemişti, ama neden öldüğünü belirtmemişti. Bir daha evlenmemişti. Bir dakika sonra eski coşkunluğuna döndü. Avrupalı aksanıyla, kendinin de farkına varıp güldüğü yanlış sözcüklerle konuştu durmaksızın. Hayat coşturuyordu onu. Kendi duygularını yaşıyor, onlardan söz etmekten hoşlanıyordu: şarabın tadı ya da kristal avizelerde mum alevlerinin nasıl çoğaldığı. Her şeyden tat alması, bulaşıcıydı; biraz sonra Anne ile Baba da gülücükler içindeydiler. Kendilerini unutmuşlardı. Dünyayı Baron'un gördüğü gibi görmek, her âm yaşamak müthiş keyifliydi. Camını öteye tutup Anne ile Baba’yı, iki çocuğu, masaya doğru gelen garsonu, sonra da yemek salonunun öte ucunda palmiye saksılarıyla süslü küçük bir çıkıntıda müşteriler için çalan bir piyanistle bir kemancıyı çerçeveye aldı. Hareketli resimlerde, dedi, daha önce orada olana bakarız biz. Hayat, gölge-ekranda parlar, kişinin beyninde, karanlıktan ışır gibi. Gerçekten büyük bir iş. İnsanlar neye uğradıklarını şaşırıyorlar. Birkaç peni karşılığında kendi benliklerini hareket içinde, koşarken, motosikletle yarışırken, dövüşürken ve affedersiniz sarmaşırken görüyorlar. Günümüzün en önemli olayı bu, herkesin çok yeni olduğu bu ülkede. Öyle bir kavrama hevesi var ki. Baron şarap kadehini kaldırdı. Şarabına baktı, bir yudum aldı. <span class="sgc-1">His First Mistake’i</span> görmüşsünüzdür mutlaka. Hayır mı? Peki ya <span class="sgc-1">A Daughter's Innocence'ı</span>? O da mı hayır? Güldü. Sıkmayın canınızı. Benim ilk iki çalışmam. Birer makaralık. Beş yüz dolar bile harcamadım, karşılığında her birinden on bin dolar geldi. Evet ya, dedi gülerek, böyle işte! Baba, para miktarından söz edilmesi üstüne öksürmüş, kızarmıştı. Durumu yanlış yorumlayan Baron, ona bunun iyi bir kâr olduğunu, hiç de olağandışı sayılmaması gerektiğini anlatmakta diretti. Film işi bu aralar çok gözdeydi, herkes para kazanabilirdi. Artık, dedi Baron, ben kendim Pathe'yle ortak bir şirketim, on beş makaralık bir öykü için! On beş hafta boyunca, hafta başına bir makara gösterilecek, müşteri de her hafta gelip sonra olanları izleyecek. Hınzır bir bakışla cebinden pırıl pırıl bir demir para çıkartıp havaya fırlattı. Neredeyse tavana değecekti para. Herkes bakıyordu. Baron parayı yakaladı, pat diye bir sesle avucunu masaya bastırdı. Gümüş takımlar şıngırdadı. Bardaklardaki su dalgalandı. Elini kaldırdı, yeni moda beş sentliklerden birini -Buffalo Nickel- gözler önüne serdi. Baba, onun bunu neden yaptığını anlayamıyordu. Kendime bu adı koydum, dedi Baron keyifle. Ben Buffalo Nickel Photoplay Anonim Şirketiyim!</p>

  <p>Baron sözünü sürdürürken Anne masanın karşı tarafında yan yana oturan iki çocuğa bakıyordu. Gözle zaten görülebilen bir şeyi bir çerçeveden izleme düşüncesi merakını çekiyordu. O saçma çerçeveyi tutuyormuşçasına biçimlendiriyordu onları. Duruma uygun olarak oğlunun saçları geriye doğru taranmış, takımı ve uçuşan boyunbağıyla geniş beyaz bir yakalık takmıştı. Sarı yeşil benekli mavi gözleriyle ona bakıyordu. Yanındaki beyaz dantel ve saten giysili güzel kızın tek eksiğiyse bir tüldü. Şimdi gözlerini kaldırmış, neredeyse meydan okurcasına ona dikmişti. Anne, onları dönemin tipik gösterisi Parmak Çocuk Düğünü'nün gelini ve güveyi olarak görüyordu.</p>
</body>
</html>
