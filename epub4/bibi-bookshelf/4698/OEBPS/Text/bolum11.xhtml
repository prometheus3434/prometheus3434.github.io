<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-2 {font-weight:bold;}
  span.sgc-1 {font-style:italic;}

  p.sgc-3 {text-align: center;}
</style>
</head>

<body>
  <h3 class="baslik2-2">4</h3>

  <p class="p1">Öldürücü yaz sıcağında, yeniden seçilme peşindeki politikacılar yandaşlarını kır gezintilerine çağırıyorlardı. Temmuzun sonlarına doğru adaylardan biri, Dördüncü Bölge’nin sokaklarında bir geçit törenine öncülük etti. Ceketinin iliğinde bir gardenya vardı. Bando, bir Sousa marşı çalıyordu. Adayın kurduğu Yardımseverler Birliği’nin üyeleri, bandonun arkasından yürüdüler ve törene katılanların hepsi ırmağa yürüdü; orada, Long Island Sound rotasında, New York’a, New Rochelle’in az ötesinde Rye’a yola çıkan <span class="sgc-1">Grand Republic</span> buharlı gemisine herkes bindi. Belki de taşıyabileceğinden beş bin kadar fazla insanın bindiği tekne, sancak yanına iyice yattı. Güneş kızgındı. Yolcular güvertelere üşüşüyor, soluk almak için korkuluğa koşuyordu. Su, cam gibiydi. Rye’da herkes gemiden inip Dünya Fuarı Pavyonu'na kadar bir başka geçit törenine katıldı; orada geleneksel sebzeli balık çorbası, piknik masalarında, beyaz, uzun önlükler giymiş küçük bir garsonlar ordusunca sunuluyordu. Yemekten sonra yarım ay biçimindeki bando bölmesinde konuşmalar yapıldı. Bölme de yurtseverlik gereçleriyle süslüydü. Bunlar Baba’nın şirketindendi. Ayrıca adayın adının altın harflerle yazıldığı flamalar, her masaya armağan edilen altın çubuklu küçük Amerikan bayrakları da vardı. Yardımseverler Birliği üyeleri, ikindiyi tapalı fıçılardan bira içerek, basketbol oynayarak ve nal fırlatarak geçirdiler.</p>

  <p>Rye otlakları, melon şapkalarının altında çimenlerde uyuklayan adamlarla beneklendi. Akşam, bir başka yemek vardı ve bir askeri bando konser verdi, en sonunda eğlencenin can alıcı ânı çattı: havai fişek gösterisi. Anne’nin Küçük Kardeş’i, oyunun bu kısmını denetlemek amacıyla kendisi de oradaydı. Havai fişek tasarımını seviyordu. Gerçi işin onu yürekten ilgilendiren tek parçasıydı bu. Fişekler elektrik yüklü akşam havasında bum diye patlıyordu gökte. Isı şimşekleri Sound'un tepelerinde çakıyordu. Koskocaman bir döner ışık tekeri suda yuvarlanıyordu sanki. Bir kadın yüzü, yeni bir takımyıldız gibi bezedi gece göğünü. Kırmızı, beyaz, mavi sağanaklar, yıldızlar gibi kayıp yine kıyıda duran eski buharlı geminin tepesinde bomba gibi patladılar. Herkes alkışladı. Havai fişek gösterisi sona erince rıhtım yolunu aydınlatacak meşaleler yıkıldı. Eve dönüş sırasında emektar tekne, iskele yanına yattı. Yolcular arasında, Anne’nin tekneye son anda kolayca atlayan Küçük Kardeş’i de vardı. Pruvadaki parmaklığın başında durmuş, siyah suyu tarayıp gelen esintiye doğru kaldırmıştı başını. Gözleri karanlık geceye çevrili, Evelyn’i düşünüyordu.</p>

  <p>O sıralarda Evelyn Nesbit, Stanford White’ı öldürmekle suçlanan kocasının davasında vereceği tanık ifadesini her gün gözden geçiriyordu. Hemen her gün görmeye gittiği, Tombs Hapishanesi'ndeki Thaw tek derdi olsa iyiydi, ama kocasının sürüyle avukatı, gelini küçümseyen, soylu Pittsburghlulardan dul Annesi de söz konusuydu, bir de en doymak bilmez karanlık servet düşleri açısından yaya bıraktığı öz Annesi vardı; basın attığı her adımı izliyordu. Küçük bir ev-otelde gürültüden uzak yaşamaya çalışıyordu. Stanford White’ın suratı dağılınca nasıl göründüğünü anımsamamaya çalışıyordu. Yemeklerini odasında yiyordu. Söyleyeceklerini ezberliyordu. Uykunun tenini düzelteceği umuduyla erken yatıyordu. Hafakanlar içindeydi. Terzisine giysiler ısmarladı. Harry K. Thaw'un savunuşunun anahtarı, karısının on beş yaşındayken başına gelen felaketi anlatmasının uyandırdığı anlık öfke olacaktı. Evelyn, bir ressam modeli ve umut verici bir oyuncuydu. Sözümona Stanford White, onu Madison Square Garden Kulesi'ndeki odasına çağırmış, şampanya sunmuştu. Şampanyaya ilaç katılmıştı. Evelyn ertesi sabah uyandığında, White’ın erkekliğinin fışkırtısı, cam gibi yapışmıştı kasıklarına.</p>

  <p>Gelgelelim herhangi bir jürinin üyesini, Harry K. Thaw'un bu masalı duyar duymaz ani bir öfkeye kapıldığına inandırmak güç olacaktı. Yaşamı boyunca lokantalarda olay çıkartmış gözü kara bir adamdı. Arabasını kaldırımlardan sürerdi. İntihara yatkındı, bir keresinde bir şişe dolusu afyon tentürü içmişti. Şırıngalarını gümüş bir kutuda taşırdı. Kendine iğneler yapardı. Yumruklarını sıkıp şakaklarına indirmek gibi bir huyu vardı. Zorba, sahiplenici, çılgınca kıskançtı. Evlenmeden önce Evelyn'den, Stanford White’ı kendisini dövmekle suçlayan yeminli bir beyan almayı tasarlamıştı. Evelyn reddetmiş ve konuyu White’a açmıştı. Harry’nin bir sonraki adımı, karısını Avrupa’ya götürmek, böylece sırtını döner dönmez White’ın devreye girmesi korkusundan uzak ona el koymaktı. Annesi, gelinin gözetmeni sıfatıyla geziye katılmıştı. <span class="sgc-1">Kronprinzessin Cecile’e</span> bindiler. Southhampton’da Harry, Evelyn’in annesine para verip onu geri yolladı, Avrupa’ya yalnızca Evelyn’i götürdü. Neden sonra, Harry’nin Avusturya’da kiraladığı eski dağ şatosuna -Schloss Katzenstein'a- vardılar. Şatodaki ilk gecelerinde, karısının giysisini çekip çıkarttı, onu yatağa fırlattı, kabalarını ve oyluklarının arkasını köpek kamçısıyla kamçıladı. Kadının çığlıkları koridorlarda, demir merdivenlerde yankılandı. Kendi bölmelerindeki Alman hizmetçiler çığlıkları duydular, kızardılar, şişelerde Goldwasser içip düzüştüler. Evelyn’in teni, ürpertici, kırmızı yarıklarla tanınmaz hale gelmişti. Bütün gece ağlayıp inledi. Sabahleyin Harry, karısının odasına döndü, bu kere ustura kayışıyla. Evelyn haftalarca yataktan çıkmadı. Onun düzelme süresi içinde Harry, Kara Ormanlar ile Avusturya Alpleri’nin stereopticon dialarını getirdi. Onunla sevişirken usuldu, duyarlı yerlerini kolluyordu. Yine de Evelyn, ilişkilerinin sözsüz anlaşma sınırını aştığına karar vermişti. Evine gönderilmek istedi. <span class="sgc-1">Carmania</span>’ya tek başına binerek Amerika’ya döndü. Annesi çoktan dönmüştü. New York’a varır varmaz Stanford White'la görüştü, ona olanları anlattı. Sağ oyluğunun iç yanındaki kesik izlerini gösterdi. Aman Allahım, aman Allahım, dedi Stanford White. Orayı öptü. Sağ kalçasının kasığa kıvrılan yerindeki morlu-sarılı küçük izi de gösterdi. Olamaz böyle şey, dedi Stanford White. Orayı da öptü. Ertesi sabah White, Schloss Katzenstein’da olanlara ilişkin yeminli ifadeyi hazırlayan bir avukata gönderdi onu. Evelyn ifadeyi imzaladı. Bak sevgilim, şimdi Harry eve döndüğünde bunu göster ona, dedi Stanny White kocaman bir gülücükle. Evelyn söyleneni yaptı. Harry K. Thaw ifadeyi okudu, benzi attı ve hemen evlenme teklif etti. Evelyn o güne kadar sadece koroda söylemişti, ama doğrusu Floradora kızları kadar başarılıydı.</p>

  <p>Artık Harry hapishanedeydi, topluma rezil olmuştu. Hücresi, mağaramsı Tombs tabutluğunda, en üst kattaki Katiller Bölmesi'ndeydi. Her akşam gardiyanlar, tuttuğu takım Pittsburgh Nationals’ı ve takımın ası Honus Wagner’i izleyebilmesi için gazeteler getiriyorlardı ona. Ancak maç haberlerini okuduktan sonra kendine ilişkin haberleri okuyordu. Her gazeteyi tarıyordu <span class="sgc-1">-World'ü, Tribune'u, Times’ı, Evening Post'u, Journalı, Herald’ı.</span> Bir gazeteyi okuduktan sonra katlıyor, demir parmaklıklara dayanıp merdiven aralığından fırlatıyordu, öyle ki gazetenin parçaları hücre bloklarının dizildiği mahzene ya da kuyuya doğru altı kat aşağı süzülüyordu. Davranışı gardiyanları büyülüyordu. Bu sınıftan insanla pek karşılaşmazlardı orada. Thaw hapishane karavanasından hoşlanmadığından onun yemeklerini Delmonico'dan getiriyorlardı. Temiz giyinmeyi sevdiğinden, her sabah uşağının hapishane kapısına bıraktığı giysileri içeri taşıyorlardı. Zencilerden hoşlanmadığından, hücresinin yakınına zenci tutuklu konulmamasına özen gösteriyorlardı. Thaw, gardiyanların inceliğine karşı kayıtsız değildi. Ama teşekkür ettiğini adam gibi göstermiyor, şaşmaz bir çalımla ayaklarının dibine büzülmüş yirmi dolarlıklar atıyor, paraları toplamak için eğildiklerinde onlara domuzlarsınız siz diye hakaretler yağdırıyordu. Çok mutluydular. Nöbet değişiminde Tombs'tan ayrılırken muhabirlere görüşlerini belirtiyorlardı. Ve her ikindi, Evelyn uzun kollu, dik yakalı bluzu, pilili ve keten eteğiyle sökün ettiğinde, karı-kocanın İç Çekişler Köprüsünde -Tombs'u Ağır Ceza Mahkemesi'ne bağlayan demir iskelede- gezinmelerine izin veriliyordu. Harry, beyni hasar görmüş birine özgü aksak, sarsak adımlarla yürüyordu. Victoria döneminin oğlanları gibi geniş ağızlı, bebek gözlüydü. Ara sıra, Thaw'un ellerini kollarını deli gibi salladığını, Evelyn’in başını öne eğip, yüzü şapkasının altında gölgede, beklediğini görüyorlardı. Thaw ara sıra danışma odasını kullanmak istiyordu. Odanın dikiz deliği bulunan kapısının hemen önünde duran nöbetçi, Thaw'un bazan ağladığını, bazan da Evelyn’in elini tuttuğunu belirtiyordu. Bazan da odada volta atıyor, Evelyn parmaklıklı pencereden dışarılara bakarken, şakaklarına yumruk indiriyordu. Bir keresinde onun kendisine bağlılığını kanıtlamasını istemişti de oral seksten azıyla yetinmemişti. Thaw'un göbeğinin itelemesi sonucu Evelyn’in tepesi tüllü, kuru çiçeklerle bezeli geniş kenarlı şapkası yavaşça sıyrılmış, saçları bozulmuştu. Thaw, onun eteğine yapışan talaşları silkelemiş, sonra eline biraz para tutuşturmuştu.</p>

  <p>Evelyn, Tombs'un kapısında kendisini karşılayan muhabirlere kocası Harry K. Thaw'un suçsuz olduğunu söylemişti. Davada kocam Harry K. Thaw'un suçsuz olduğu ortaya çıkacak, dedi bir gün, saygın kaynanasının armağanı elektrikli arabasına girerken. Şoför kapıyı kapadı. Evelyn arabada tek başına kalınca ağladı. Harry’nin ne kadar masum olduğunu herkesten iyi biliyordu. İki yüz bin dolar karşılığında onun lehine tanıklık etmeye peki demişti. Boşanma işinde fiyatı daha da artacaktı. Parmak uçlarını koltuk döşemesinde gezdirdi. Gözyaşları kurudu. Tuhaf, buruk bir sevinç kapladı içini, yüreğin utkusunu açıklayan soğuk bir sırıtış; çocukluğu, Pennsylvania'daki bir maden kasabasının sokaklarında oynayarak geçmişti. Stanny White’ın Madison Square Garden’ın kulesine yerleştirdiği Gaudens heykeliydi şimdi, görkemli, çıplak, tunç bir Diana; yayını çekmiş, yüzü göklerde.</p>

  <p>Ne rastlantı ki o yıllarda, tarihimizin somurtkan romancısı Theodore Dreiser, ilk kitabı <span class="sgc-1">Sister Carrie'nin</span> aldığı kötü eleştirilere ve çok düşük satışına büyük acı duyarak katlanıyordu. Dreiser işsizdi, beş parasızdı ve utancından herkesten kaçıyordu. Brooklyn’de döşeli bir oda kiralayıp oraya taşındı. Odanın ortasındaki tahta bir iskemlede oturma alışkanlığını edindi. Günün birinde, iskemlesinin ters yöne baktığına karar verdi. Ağırlığını iskemleden çektikten sonra hizaya tutturmak için onu sağa çevirdi iki eliyle. Bir an, iskemleyi hizada sandı, sonra olmadığına karar verdi. Biraz daha sağa çevirdi. Oturmayı denedi, iskemlede hâlâ bir tuhaflık vardı. Bir daha çevirdi. Sonunda tam bir çember çizdi, yine de iskemleyi hizaya sokamadı. Döşeli odanın kirli penceresindeki ışık soldu. Gece boyunca Dreiser, çemberler çizerek düzgün hizayı aradı.</p>
</body>
</html>
