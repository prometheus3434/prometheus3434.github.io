<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">31</h3>

  <p class="p1">Maçın sonunda Baba müthiş bir kaygıya kapıldı. Karısını tek başına bırakmakla aptallık etmişti. Ama kalabalığın seline karışıp parktan çıkarlarken oğlunun elini tuttuğunu fark etti. Sıkıntısı biraz hafifledi. Açık tramvayda, kolunu oğlunun omzuna doladı. New Rochelle’e vardıklarında tez adımlarla tren istasyonundan ayrıldılar, kapıdan girerken yüksek sesle merhaba! diye haykırdılar, Baba nicedir ilk kere kendi gibiydi. Anne evin arkasından göründü. Saçı toplanmıştı, giyinip kuşanmıştı, gülümsüyordu, bakımlıydı. Baba’yı kucakladı, Bak sana ne göstereceğim, dedi. Yüzü ışıldıyordu. Yana çekildi, salondan temizlikçi kadının elini tutarak Sarah’nın çocuğu geliyordu geceliğiyle. Bebek sendeledi, kadının eteğine takıldı, yine doğruldu ve zafer kazanmışçasına Baba’ya baktı. Herkes güldü. Onu tutamıyoruz artık, dedi Anne. Her yere girmek istiyor.</p>

  <p>Oğlan eğildi, kollarını uzattı; çocuk, elini temizlikçi kadından kurtardı, ona doğru yalpaladı, yürüdükçe hızlanarak, dengesini bulmayı başararak mutlulukla oğlanın göğsüne attı kendini.</p>

  <p>Akşam boyunca kararlı bir ciddiyet sürdü evde. Gece yarısına doğru Anne’nin odasında karı-koca akıllarından geçen her şeyi konuştular. Büyük bir olasılıkla Coalhouse, bir süre daha yakayı ele vermeyecekti. Bu durumda, gittikçe dışına itildikleri bir toplulukta yaşayacakları şimdiden belliydi. Anne’nin hayır derneğinden birkaç tanıdığı, ailenin basına malzeme olmasına karşı çıkmıştı. Anne, Sarah’nın bebeğinin, intikam güden bir yetkenin eline verilmek üzere uzaklaştırılması gibi aşağılama ve öfke dolu davranışlardan korkuyordu. Baba, bunun pekâlâ olabileceğini yadsımıyordu. Ama ikisi de o anda kendilerine öylesine serinkanlılıkla söz geçirebiliyorlardı ki ne yapay güvencelere ne de içlerinden gelmeyen bir iyimserliği takınmaya gerek duyuyorlardı. Baba, yetkililerin Coalhouse'u teslime zorlamak için çocuğu bir biçimde kullanmalarına göz yummayacağını söyledi. Bizim yapmamız gereken, dedi, toparlanıp gitmek. Ama nasıl yapabiliriz, dedi Anne. Babam yatalak, okul tatile girmedi, evde çalışmaların sorumluluğunu daha yeni yüklendik. Bütün bu sorunları, sağ işaret parmağıyla sol elinin parmaklarına dokunarak saydı. Anne de aynı şeyi düşünmüştü demek ve Baba, onun kendisinin getireceği çözümleri beklediğini anladı. Karısına, her şeyi kendisine bırakmasını söyledi. Sorumluluğu üstlenmesi, Anne’de sıcak teşekkür duyguları uyandırdı. Bu konuşma onlara ne de olsa uzun süredir sağlam bir dostluk yürüttüklerini anımsattığından, geceyi birlikte geçirdiler. Anne onun okşayışlarına bıraktı kendini, çabalarının başarılı olmasını içtenlikle istediğini göstermek için yüreklendirici okşamaları, sarılmaları, oynayan kalçalarıyla onu öylesine destekledi ki Baba, Anne’nin aylardır ilk olarak kollarında iyi bir erkek tuttuğunu kavradığını hissetti.</p>

  <p>Her şeyin yanıtı, Atlantic City gibi görünüyordu. Baba orada Breakers adında bir otel buldu, umulanın altında bir fiyatla odaları okyanusa bakan bir süit tuttu, daha mevsim tam başlamamıştı. Güney Jersey kumsalına gitmek kolaydı, trenle birkaç saat, çok yakın değildi ama işi gereği pazar akşamları dönmesini zorlaştıracak kadar uzak da değildi. Hava değişimi herkese iyi gelecekti. Büyükbaba’ya kalça kırıkları konusunda son ortopedik buluşu -bir kıymık gibi yerleştirilen madeni bir iğne- uygulayan doktor, onlara hastanın olabildiğince koltuk değneği kullanmasını ya da iskemlede oturmasını öğütlemişti, onun yaşında biri için yatakta dinlenmek, yapılacak en son şeydi. Oğlan, okulu tatilden birkaç hafta önce bırakacaktı, ama derslerinde öyle iyiydi ki büyük bir sakıncası olmazdı bunun. Ev, eşyalar örtülüp odalar kapatılarak terk edilmeyecekti. Baba’nın New Rochelle’de bulunması gereken günlerde, çalışanlarıyla birlikte kullanıma hazır olacaktı. Temizlikçi kadın, Anne'yle kumsalda kalacaktı. Sağlam yapılı, işini bilen bir zenciydi, aralarında karaşın bebek bulunmasının gözle görülür ve yanıltıcı açıklamasıydı.</p>

  <p>Aile, her şeyi tasarlamış olarak evi bırakmaya hazırdı. Keyifleri yerindeydi önce, ama durum gitgide kötüleyince çılgına döndüler. Yeni Komiser, New York Cinayet Masası'ndan emekli bir müfettiş, soruşturma sırasında ürkünç araştırma konuları bulmuştu. İşe başladığı gün, muhabirlere 2 No'lu Belediye İtfaiye Merkezi'nde kullanılan patlayıcının çok karmaşık olduğunu, barut pamuğuyla patlayıcı cıva bileşiminden elde edildiğini, yani Coalhouse gibi bir piyanistçe değil ancak işini bilen birince hazırlandığını açıkladı. Zencinin sürdüğü arabayı nasıl aldığını, hepsi silahlı ve besbelli bol parayla tutulmuş yardakçıları nasıl beslediğini sordu. Adamlarına para vermesi şart. Bir sürü masrafı var. Nereden buluyor bu parayı? Bu sessiz kentteki çılgın baskınları arasında nerede kalıyor? Tanıdığım birkaç Kızıl’ı şuraya kapatabilseydim, aradığım yanıtları bulabileceğime kalıbımı basarım.</p>

  <p>Kulaktan kulağa yayılan bu sözler, radikallerin düzenlediği bir suikast anlamı içerdiğinden, zaten tedirginliği doruğa varmış kentlilerde en kötü etkiyi yaptı. Sokaklarda milis devriyeleri dolaşıyordu. Mahallelerinin dışında görülen zencilere kötü davranıldığına ilişkin bir sürü örnek vardı. Kentin dört bir yanındaki kulübelerden asılsız yangın alarmları yağıyordu, her alarmda inzibat dolu arabalar ve arabalı bir muhabirler ordusu uğruyordu dışarı. Her yer muhabir kaynıyordu, jandarmalarla arabalarında iyice seçilen polisler de geçide katılınca, toplulukta acıklı bir şişirilmişlik duygusu uyanıyordu. Pazar sabahları kiliselerde daha önce böyle bir kalabalık görülmemişti. Hastanenin acil servisi, ev içi kazalarına uğrayanların sayısında alışıldığın üstünde bir artış görüldüğünü bildiriyordu. Asanlar bir yerlerini yakıyor, kesiyor, halılara takılıp merdivenlerden aşağı yuvarlanıyorlardı. Bir sürü adam, eski silahlarını temizlerken patlayan kurşunlarla yaralanmış olarak getiriliyordu.</p>

  <p>Bu arada basın, Coalhouse'un mektuplarının ayrıntılarını kurcalamakta yetkilileri yaya bırakıyordu. Herhalde fotoğrafların uyandıracağı ilgiye dayanarak, Model T’nin itfaiye havuzundan çıkartılması için kampanya başlattılar. Sonunda dedikleri oldu. Yöreye bir kaldıraç getirildi ve otomobil, lastiklerinden çamur damlayarak, motor kapağından su ve pislik püskürterek yukarı çekildi, dev bir sanat yapıtı gibiydi. Kıyıya sallandırıldı, herkesin görmesi için bir açık alana yerleştirildi.</p>

  <p>Ama yetkililer güç duruma düşmüşlerdi. Ford, siyah adamın yasının elle tutulur bir kanıtı gibi duruyordu ortada. Suyla dolu, perişan durumuyla, makinelere saygı gösteren, onların işlevini değerlendiren her insanın içini yakıyordu. Fotoğrafı yayımlandıktan sonra onu görmeye gelenler o kadar arttı ki polis alanı kordon altına almak zorunda kaldı. Yeterince ödün verdiklerini düşünen Vali ile Belediye Meclisi üyeleri, deli zenciye yeni suçlamalar yüklediler, onunla herhangi bir konuda görüşmenin, teslim olmasını kesinlikle şart koşmadan onunla karşı karşıya gelmenin, ülkedeki her kaçağın, her radikalin ve her zencinin yasayı çiğneyip Amerikan bayrağına tükürmesini hoş karşılamak anlamına geleceğini ileri sürdüler.</p>

  <p>O anda kamuoyunda böyle bir görüşme stratejisi isteği olsaydı bile, ki yoktu -basın bile böyle bir öneri getirmemişti-, hiç kimse katille nasıl bağlantı kurabileceğini bilemezdi. Coalhouse, bir sonraki baskına kadar onlara tanıdığı süreyi belirtmemişti ki. Aslında, New York Wbr/d'ün hesabına çalışan bir akıl hastalıkları uzmanının görüşüne göre, <span class="sgc-1">Coalhouse Walker, Geçici Amerikan Hükümeti Başkam</span> imzalı ikinci mektup, zihin bozukluğu belirtileri açısından birinciden çok daha ağırdı ve gittikçe ilerleyen kuruntu hastalığının pençesine düşmüş biriyle, mantığı duruymuş gibi uğraşmak trajik bir yanılgı olurdu.</p>

  <p>Yine de bu sorunla uğraşmakta en elverişli yöntemi bulmak New Rochelle’in basit kentlilerine bırakıldı. Her mahalleden, her sınıf insandan, Willie Conklin’in kentten ayrılması için öfkeli sesler yükseldi. Bazı öfkeli kentliler, Conklin'le yüz yüze konuştular. Conklin, polis merkezine posta kutusuna atılmış yığınla imzasız mektubu getirdi; hepsinde, pılısını pırtısını toplayıp New Rochelle'den gitmezse, mektubu yazanların Coalhouse Walker’ın işini üstlenecekleri yazılıydı. Conklin’in bütün adımları gibi yetkililerle mektuplarını paylaşması da yanlıştı. Umduğu gibi yakınlık duymamışlardı ona, tam tersine bu düşünceyi desteklemeye karar vermişlerdi. Conklin, baştan beri, beyaz birinin kendisine nasıl derin bir hayranlıktan başka bir şey duyabileceğini bir türlü kavrayamamıştı. Gözden düştükçe şaşkınlığı gitgide daha da acınılası hale geldi. Zavallıcık, halkın, kendisinin sürgününü isteyen çığlıklarını kavrayamıyor, olayı soğutma stratejisinin, hatta belki de onun hayatını kurtarma gibi küçük bir stratejinin parçası olarak bile göremiyordu. Kurban edilmiş hissediyordu kendini. Zencisever dediği kişilerce, ama şimdi bunlar kentin neredeyse bütün nüfusunu oluşturuyordu. Karısıyla yardımcıları kentten ayrılma hazırlığı yapadursunlar, sızana kadar içiyor, suskun bir hoşgörüye gömülüyordu.</p>

  <p>Kimse olaylara tam tamına hâkim değilken, yetkililer polis, eyalet milisleri ve yurttaşlar, hepsi kara gerillaya karşı çaresiz gerginliklerini sürdürürken, aşağı yukarı kamuoyundaki bir uzlaşmayla, zencinin isteklerine biraz uyan iki şey oldu: Model T’nin çıkartılması, ola ki bir görüşmenin habercisiydi ve Coalhouse, New Rochelle gazetelerinin ulaştığı bir yerdeyse eğer, şunu görebilirdi: İki gazete de tarihlerindeki en büyük manşeti Conklin ailesinin saklanmak için New York’a gittikleri haberiyle atmışlardı. Bir uzlaşmaya varılmamıştı, sokaklar askerler ve kolluk güçleriyle doluydu. Ama durum ters dönmüştü. Bir başyazıda, artık New York metropolünü de yaksın bakalım, deniyordu. Ya da yasayı kendi eline alan herhangi birinin, karşısında uygar ve kararlı insanları bulacağını, uygulamaya çalıştığı adalete kendisinin leke süreceğini kabullensin.</p>

  <p>Bütün bunların aksine, ailenin ayrılışı sessiz oldu, haberlere yansımadı. Baba, eşyanın taşınması için Railway Express'le anlaşmıştı, Baba’nın yolculuk için satın aldığı bir çift sepet örgülü sandık -ikisi de bol çekmeceli, bölmeli geniş birer giysi dolabıyla- ve pirinç kakmalı küçük bir sandıkla bir sürü bavulla şapka kutusundan oluşan bir bagajdı bu. Tan ağarırken New Rochelle'den geçen bir trene bindiler. O sabah geç saatlerde New York'ta, Pennsylvania Garı'na giden bir Atlantic City trenine aktarma yaptılar. Bu garı, Stanford White ile Charles McKim’in firması tasarımlamıştı. Caracalla'daki Roma hamamlarından esinlenen sıra sıra taş sütunlarıyla 31. Sokak'tan 33.'ye ve 7. Cadde'den 8.'ye uzanıyordu. Hamallar, Büyükbaba’nın tekerlekli iskemlesinin taşınmasına yardım ettiler. Anne beyaz bir takım giymişti. Temizlikçi kadın, Sarah’nın bebeğini kucağında tutuyordu. Garın içi öylesine genişti ki insanlarla dolu olmasına karşın sesler, bir mırıltıyı andırıyordu. Oğlan tavana, çelik çubuklar ve iğne gibi çelik direklerle yükseltilmiş yeşil cam oluklu kemerlerle sütunlar dizisine baktı. Bu çatıdan ışık, yumuşacık billur tozu gibi sızıyordu. Tren hattına girerken sağına soluna baktı ve iki yönde de buharlar, haykırmalar, çalan kampanalar telaşında pusuya yatmış, yola koyulmayı bekleyen lokomotifler gördü göz alabildiğine.</p>
</body>
</html>
