<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
  
<style type="text/css">
span.sgc-1 {font-style:italic;}

  p.sgc-2 {text-align: center;}
</style>
</head>

<body>
  <h3 class="baslik2-2">32</h3>

  <p class="p1">Peki ya Küçük Kardeş? Coalhouse'u ateşli savunmasından sonra evde bulunmaması, büyük bir kaygı yaratmamıştı. Onun hırçınlığına alışıktılar. Arada bir bayrak ve donanma fişeği fabrikasında boy gösteriyordu. Maaşını çekiyordu. Ayrılışları sırasında yanlarında değildi, o yüzden Anne bir not yazıp ön sofadaki masaya bırakmıştı. Notu alan olmadı.</p>

  <p>İtfaiye yapısına girişilen saldırıdan birkaç gün sonra Küçük Kardeş, Sarah’nın kaldırıldığı cenaze evine Harlem’e gitmişti. Kapıda şirketin sahibiyle karşılaştı. Mr. Coalhouse'la görüşmek istiyorum, dedi Küçük Kardeş. Her akşam Manhattan Casino'nun kemerinin altında bekleyeceğim, benimle buluşmayı kendi açısından sakıncasız bulana kadar. Cenaze kaldırıcısı ses çıkarmadan dinledi, Küçük Kardeş’in neden söz ettiğini anlamamış göründü. Yine de Küçük Kardeş o günden sonra her akşam, mekânın siyah gediklilerinin dik bakışlarına katlanarak, 8. Cadde'deki üst geçitten yapıyı sarsarak geçen trenlerin zaman aralarını hesaplayarak kapıda bekledi. Hava ılıktı, salondaki gece konserinin başlamasından biraz sonra açılan süslü püslü kapıların arasından Jim Europe'un kesik kesik müziğini ve seyircilerin alkışlarını duyabiliyordu. Tabii ki Coalhouse, itfaiye yapısına saldırmadan haftalarca önce orkestradaki işinden ayrılmış, evinden taşınmıştı. Onun izini bulmaya çalışan polisler için sanki böyle biri hiç yoktu.</p>

  <p>Küçük Kardeş’in gece nöbetlerinin dördüncüsünde iyi giyimli zenci bir genç, yanına yaklaştı, bir iki sent istedi. Böylesine kılığı yerinde birinin bozuk para dilenmesinden duyduğu şaşkınlığı gizleyerek cebini karıştırdı Küçük Kardeş, parayı buldu. Genç gülümsedi, galiba fazla bozukluğu olduğunu, birkaç sent daha verip vermeyeceğini sordu. Küçük Kardeş onun gözlerine baktı ve gözlerinde karar verme yetkisi tanınmış birinin zekice değerlendirmesini okudu.</p>

  <p>Ertesi gece zenci çocuğu aradı ama göremedi. Ne var ki dinleyiciler içeri girdikten sonra, kemerin altında başka birinin durduğunu sezdi. O da takım elbiseli, boyunbağlı, melon şapkalı bir gençti. Uzaklaşmaya başladı birden ve Küçük Kardeş, içgüdüsüne uyarak onu izledi. Onun ardından sıra sıra döküntü evlerle dolu sokaklara, tuğla döşeli kavşaklara, toprak yollara girdi, köşeleri döndü. Sokakların birçoğundan bir kereden çok geçtiğinin farkındaydı. Sonunda, ıssız bir yan sokakta, onun ardından kahverengi taş bir yapının ön basamaklarından bodruma indi. Kapı açıktı. İçeri girdi, kısa bir sofadan geçip başka bir kapıya yöneldi ve kendini Coalhouse'la karşı karşıya buldu; bir masada oturmuş, kollarını kavuşturmuştu. Odada başka eşya yoktu. Coalhouse'un çevresinde bir sürü zenci genç, koruma polisi gibi dikilmişlerdi, hepsi onun gibi iyi giyimliydi, onun gibi düzgün ve bakımlıydı, özenle ütülenmiş takımları, temiz yakaları, boyunbağları ve boyunbağı iğneleriyle. Küçük Kardeş, hem peşinden gittiği genci hem de bir gece önce bozukluk isteyeni seçti aralarında. Kapı, arkasından kapatıldı. Ne istiyorsun sen? dedi Coalhouse. Küçük Kardeş bu soruya hazırlanmıştı. Adalet, uygarlık, her insanın düzgün bir yaşama kavuşma hakkı üstüne tutkulu bir söylev verecekti. Ne var ki aklına tek sözcük gelmiyordu. Bomba yapabilirim, dedi. Nesnelerin havaya nasıl uçurulacağını bilirim.</p>

  <p>Küçük Kardeş bir yasadışı, bir devrimci sıfatıyla yeni mesleğine böyle başladı. Aile, bir süre bu bilgiden yoksun kaldı. Zenciyle arasında bağlantı kurulmasını sağlayabilecek tek şey, Baba’nın fabrikadaki deposundan fıçılar dolusu barutla çeşitli kuru kimyasal madde paketlerinin yok olmasıydı. Hırsızlık olayı hemen polise bildirildi ve polisçe hemen unutuldu. Polis, Coalhouse olayıyla uğraşıyordu. Uzun bir süre sonra Küçük Kardeş, bu malzemeyi Harlem'deki bodrum katına taşıdı. Orada çalışarak üç paket güçlü bomba bileşimi hazırladı. Sarı bıyıklarını kestirip kafasını kazıttı. Yüzünü ve ellerini kömürleşmiş mantarla siyaha boyadı, dudak çizgisini abarttı, bir melon şapka takıp gözlerini devirdi. Sadakatini, Coalhouse'un öteki genç yardakçılarına ironi anlayışlarına hitap ederek bu yoldan gösterdikten sonra onlarla birlikte gidip 2 No'lu Belediye İtfaiye Merkezi'ni bombaladı; böylelikle kendisi dahil herkese kendini kanıtlamış oldu.</p>

  <p>Bu karanlık hikâyeyi Küçük Kardeş’in kendisinden öğreniyoruz. Harlem’e vardığı günden başlayarak, yaklaşık bir yıl sonra Meksika'daki ölümüne kadar günce tutmuş. O aralar Coalhouse, duyduğu yası askerileştirmişti. Sarah ile birlikte sürdürecekleri yaşam için duyduğu keder, eski bir savaşçının intikam törenine dönüşerek katılaşmıştı. Küçük Kardeş’in izlenimine göre, Coalhouse'un sarsılmaz bir amacı yansıtan gözleri, artık görebildiklerinden öteye, mezara bakıyordu. Genç adamın bağlılığına güveni tamdı, herhalde bu bağlılığı kendisi istemediğinden. İçlerinden hiçbiri çıkarcı değildi. Küçük Kardeş'ten başka beş kişi daha vardı, en büyüğü yirmilerindeydi, en gençleri daha on sekizine basmamıştı. Coalhouse’a duydukları saygı, tapınmaya yakındı. Kahverengi taş yapının bodrumunda birlikte yaşıyor, tezgâhtar aylıklarını, dağıtımcı harçlıklarını ortak kasaya atıyorlardı. Küçük Kardeş, New Rochelle'den tam kopmadığı dönemde bayrak ve donanma fişeği fabrikasından yürüttüğü bir sürü oldukça yüklü ödeme zarfını da katmıştı araya. Ortak hazînenin defterleri titizce tutuluyordu. Her kuruşun hesabı verilebilirdi. Coalhouse'un giyimine öykünüyorlardı, böylece takım elbiseyle özenle fırçalanmış siyah melon şapka, bir çeşit üniforma olmuştu. Devriye gezen askerler gibi girip çıkıyorlardı odalarına. Geceleri saatlerce durumlarını tartışıyorlardı, sonucun neye varacağını. Yaptıklarına basının gösterdiği tepkileri inceliyorlardı.</p>

  <p>Coalhouse asla kaba ya da despot değildi. Yandaşlarına nazik davranıyor, bir şeyin yapılıp yapılmaması konusunda düşüncelerini soruyordu. Onlarla alışverişinde, azalmak bilmeyen kederini içine atıyordu. Dizginlediği öfke, onları bir mıknatıs gibi çekiyordu. Bodrumdaki odalarda müzik çalınmasını istemiyordu. Hiçbir saz. Hepsi bu sıkı kurallara gönülden uyuyordu. Bir sürü döşek getirip bir kışla kurmuşlardı. Mutfak işleriyle temizlik işlerini bölüşmüşlerdi. Görkemli bir biçimde öleceklerine inanıyorlardı. Bu inanç onlarda dramatik, yüce bir öz bilinç yaratmıştı. Küçük Kardeş bu toplulukla bütün bütüne kaynaşmıştı. Onlardan biriydi. Her gün, ağır başlı bir sevinçle uyanıyordu.</p>

  <p>İki saldırıda da Coalhouse, gençlerin onun için Manhattan'dan çaldığı arabaları kullanmıştı. Arabalar, hiç hasar görmeksizin garajlarına bırakıldı, arabaların çalınışı ve geri getirilişi New York polisine bildirilseydi bile, onlar bununla Westchester'daki olaylar arasında bağlantı kuramazlardı. Belediye İtfaiye Merkezi’nin bombalanışından sonra Coalhouse'un resmi, ülkedeki her gazetenin ön sayfasında yer aldığında, Coalhouse omzuna bir çarşaf alıp oturdu, genç adamlardan birinin saçını ve ince bıyığını kazımasına izin verdi. Değişiklik çarpıcıydı. Kazınmış kafası müthiş iri görünüyordu. Küçük Kardeş, akla yatkın özür ne olursa olsun, bunun son savaşa bir hazırlık ayini niteliği taşıdığını anladı. Birkaç gün sonra çocuklardan biri, havuzdan çıkartılmış Model T’nin resimleriyle dolu gazeteleri getirdi. Coalhouse'un istencinin gücünü gösteren bu elle tutulur kanıt, hepsini kutsallık katına yükseltti. Willie Conklin’in kaçış haberini alıp da verilecek doğru yanıta tartışmaya oturdukları sırada, öylesine bir değişimden geçmişlerdi ki kendilerine toplu olarak Coalhouse diyorlardı. Coalhouse o kömür ve buz deposuna dalsaydı, dedi içlerinden biri, Willie’nin işi bitikti. Kuş kaçtı elimizden. Yoo Abi, dedi bir başkası, canlısı kalsın bize, daha iyi. Coalhouse'u akıllarında tutsun. Allah’ın belası herif. Şimdi bu şehirde kızılca kıyamet koparacağız, bir daha kimse bir zenciye bulaşmayacak, Coalhouse'lardandır diye.</p>
</body>
</html>
