<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h2>2. Martı</h2></li></ul>
<p>Rüzgâr şiddetlenince Boğaz sularının rengi, kırılan dalgaların köpükleri yüzünden çoğunlukla açık yeşile, yer yer de beyaza döndü. İskelelere, duvarlara, ızgaralara vuran dalgalar metrelerce yükseliyor, çarpma ve rüzgârın etkisiyle atomize olan su, sis hâlinde, onlarca, bazı bölgelerde yüzlerce metre içerilere giriyor, kıyıdan iyice uzak yerlerde beklenmedik bir serinliğe neden oluyordu. Bu atomize deniz suyu pencere camlarını ince bir mineral tabakasıyla kaplıyor, görüşü bulanıklaştırıyordu. Suların serpildiği yerler çok kısa süre ıslak kalıyor, sonra rüzgârın etkisiyle kuruyor ve ardında beyazımsı kalıntılar bırakıyordu. Bunlar zamanla birikip küçük tuz tepecikleri oluşturacak, rüzgâr, suyu getiremeyecek kadar güçsüzleştiğinde tuz tepecikleri sokaklarda eriyip yok olacaktı.</p>
<p>Dalgalar, binlerce uçlu bir kamçı gibi kıyılara çarpıyor, ızgara kaplı kıyı şeritlerini kemiriyor, beton zemindeki kılcal çatlakları genişletiyor, insan yapımı sert ve düzgün hatları yumuşatıyor, doğada olmayan geometrik düzenliliği yavaş yavaş yutuyordu.</p>
<p>Köpüklü dalgalar, eskiden Boğaz’ı geçen köprünün, rüzgârın uğultulu ve ıslak saldırılarına rağmen onlarca yıldır inatla ayakta duran iki ana direğinin eteklerine çarpıyor, çekiliyor, her çarpma sırasında eteklerdeki deliklerden bembeyaz köpüklü yüksek basınçlı sular fışkırıyordu. Uzun kahverengi bir H harfine benzeyen ayakların yukarı kısımlarındaki yırtık ve deliklerden, farklı tonlarda kesintisizce gelen birkaç ıslık sesi, ritimsiz, atonal bir flüt korosu gibi tınlıyordu.</p>
<p>Öğleden sonra rüzgâr şiddetlendi. Flütlerin şarkısı daha önce pek çıkılmayan tiz tonlara tırmandı. Bir ara ayak üzerindeki oyuklardan birinde tüysüz pembe bir yavru martı kafası belirdi. Sonra pembe gövdesi deliği kapattı. Orada birkaç dakika flütlerin huzursuz ezgisini dinledi. Sesten uzaklaşmak için kendini bıraktığı rüzgâr onu geniş bir yay üzerinden Boğazın yeşilli beyazlı sularına götürdü.</p>
</body>
</html>