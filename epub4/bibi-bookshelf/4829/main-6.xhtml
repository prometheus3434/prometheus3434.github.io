<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<ul style="list-style:none;"><li>
<h2>6. Metan</h2></li></ul>
<p>Büyük bir martı, eski dönüştürme merkezindeki çöp sıradağlarına yeni eklenen yığının tepesine, onu didiklemek üzere kondu. Dönüştürme merkezi bir süredir çalışmıyordu. Uzun bir süre önce büyük bir yatırımla kurulmuş, bir süre çalıştırılmıştı. Bir evrensel atık dönüştürme merkeziydi. Nükleer atık dışında her şeyi dev bir karaciğer gibi ayrıştırabiliyor, sayısız maddeyi ya ilgili endüstrilere geri kazandırıyor ya da sıkıştırıp izole ederek derin saklama çukurlarına gömülebilir veya uzaya gönderilebilir hâle getiriyordu. Derken, kamyonların, vagonların her gün şehirden getirdikleri çöpler tesise girmeden önce kapıda bir iki gün beklemeye başladı. Bazı üniteler durdu. Kimse onları yeniden çalıştırmadı. Kamyonlar, vagonlar gelmeye devam etti. Biriken yığının yüksekliği tesisin ana yapılarının yüksekliğine erişti. Atık konilerinin etekleri duvarlara dokundu. Tepki gelmeyince yükselmeye başladı. Binaları yuttu. Bir süre sonra orada bir dönüşüm merkezi olduğu unutuldu. Ama çöpler gelmeye devam etti. Rüzgâr hafif atıkları kilometrelerce ötelere savururken fareler, böcekler, martılar ve insanlar merkezin gelişmiş, hızlı makineleri kadar etkin olmasa da bir tür doğal dönüştürme için yığına gelmeye devam ettiler. Çevrede çöp endüstrisi semtleri oluştu. Putresin kokusuyla yaşamaya alışkın çocuklar büyüdüler. Çöp sıradağlarında oyunlar oynadılar. Hastalandılar. Öldüler. Yine oynadılar. Sonra tünel kazmayı öğrendiler. Tünellerden taş, toprak değil plastik, kâğıt, teneke, ayakkabı, hurda ev otomatı, devre kartı çıkardılar. Bazen de işe yarar bir tencere. Göçükler oldu. Göçüklerde ölenler oldu ama kazmaya devam ettiler. Daha derin tüneller için payandalar icat ettiler. Sonra bir gün dokuz yaşında bir çocuk yeterince derinde, yiyecek artıkları, giyim eşyaları, ahşap parçaları ve karton kutuların, ısı ve nemin yardımıyla ürettiği bir metan kitlesiyle karşılaştı.</p>
<p>Şok dalgasını sesten önce ayaklarında hisseden martı kafasını kaldırdı. Havalanmak üzere pozisyon aldı. Çok hızlı bir gaz kütlesi onunla birlikte tonlarca maddeyi gri gökyüzüne fırlattı.</p>
</body>
</html>