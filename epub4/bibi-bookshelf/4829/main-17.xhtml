<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>3.</h2>
<p>Raporun ayrıntılarına girdikçe neden bu kadar gecikildiğini anladı. Süreç tahmin ettiğinden daha karmaşıktı. Ölçüm mühendisiyle tartışmalarında haksızdı. Aryan, aslında bir haftada iyi iş çıkarmış, aldığı paranın hakkını fazlasıyla vermişti. Onu arayıp özür dilemeyi bile düşündü. Aryan her zaman biraz gergindi. Ama şu sıkışık günlerde ona fazlasıyla ihtiyacı vardı. O da bu teklifi, parasını hemen alamayacak olsa da hevesle kabul etmiş, Sazlıbosna’daki gemi söküm tesislerini hallaç pamuğu gibi atmıştı. Söküm için gelen gemilerin tonajları, tipleri, kullanılan vinçler, kesim araçları, taşıma sistemleri ayrıntılı olarak incelenmişti. Limanın taşıma kapasitesi ile büyüme potansiyeli araştırılmıştı.</p>
<p>Tesis, yanındaki eritme fırını ile entegre olarak planlanmıştı. Asıl iş haddehane ile enerji santralindeydi. Varolan haddehane kapalı tipe çevrilecekti. Ama endüstriye yabancıydı. Kapalı tip bir tesisi sadece metinlerden biliyordu. Enerji kaynağı olarak kanaldaki su seviyesi değişiklikleri, şebeke elektriği, rüzgâr ve güneş birlikte kullanılacaktı. Tesis kapsülüne de tam ısı izolasyonu uygulanacaktı. Bütün kaynakların uyumlu çalışması içerideki ısıyı bin iki yüz elli santigrata kadar çıkaracaktı. Karmaşık bir işti. Fizibilite bilen, tecrübeli ve parlak biri olan Aryan bile raporu hazırlarken zorlanmıştı. Söküm tesisi de bir o kadar karmaşıktı. Kesim için lazer bıçakları, klasik oksijen keskileri ve mekanik kesiciler kullanılabiliyordu. Kesim tekniğine karar verilirken, geminin tipi, büyüklüğü, elektrik tarifesi, mekanik bıçak ve işçi ücretleri göz önüne almıyordu. Ama lazer keskilerini ancak eğitimli teknisyenler kullanabiliyordu. Buradan etkin bir enerji yönetim planı çıkarmak için veriler yeterli değildi. Greg ve Nesim’in yanında olmalarını nasıl da isterdi! Özellikle Greg’in modelleri basitleştirmek için her zaman pratik fikirleri olurdu. Bilgisayarında birkaç yıl önce Mersin’de bir demir çelik tesisinde kullandıkları modeli açtı. Çok farklı tesislerdi ama bir yerden başlaması gerekiyordu.</p>
</body>
</html>