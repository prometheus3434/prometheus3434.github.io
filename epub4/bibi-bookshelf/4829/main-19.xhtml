<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>5.</h2>
<p>Söküm tesisi girişine vardıklarında toplantının başlamasına on dakika kadar vardı. Dışarıdaki sıcak ve kuvvetli rüzgâr zaman zaman arabayı hafifçe sallıyordu.</p>
<p>Demir kapı, randevu sisteminin verdiği kodu okuyunca yana kayarak açıldı. Zemini havaalanı gibi tamamen beton kaplı geniş bir alana girdiler. Uç yüz metre kadar ilerideki üç katlı binaya doğru ilerlediler. Bir köşede kahverengi yapraklı dev bir yoncayı andıran paslı bir pervane, sağda solda üst üste dizilmiş, kimisi paslı ve ezik konteynerler, silindirleri açık dizel motorlar, kablolar, borular, ne olduğu anlaşılmayan oksijen kaynağıyla kesilmiş silindirik, köşeli, kirişli metal parçalar, yağ birikintileri, paslı zincirler, dişliler vardı. Vinçlerden sarkan zincirler rüzgârda sağa sola sallanarak gıcırdıyordu. Sökümhane daha önceki ziyaretlerinden hareketliydi. Elektrikli otonom taşıyıcılar karıncalar gibi oraya buraya gidip geliyor, kasalarında taşıdıkları hurdaları sınıflama alanlarına, taşıyıcı bantlara bırakıyorlardı. Az sayıdaki çalışanlar, koyu tenli ve ufak tefek insanlardı. Önceki üç ziyarette görmedikleri bu faaliyet yoğunluğuyla Arun Prakash’dan randevu almakta zorlanmaları arasında bir ilişki var mıydı? Yeni Hintli patronlar belli ki tesisi yeniden faaliyete geçirmişti. Ozan toplantıya Hint kökenli olan Aryan Bihari’yi getirmekle isabet etmiş olabileceğini düşündü. Sözleşmenin yenilenmesinde faydası olabilirdi.</p>
<p>“Hintçe biliyor muydun Aryan?”</p>
<p>“Dedem bir zamanlar öğretmeye çalışmıştı. Annemle babam üstünde durmayınca ancak birkaç sözcük kalmıştır artık. Nereden çıktı ki şimdi bu?”</p>
<p>“Arun Bey’le Hintçe esprilere gülmek iyi bir hava yaratır mıydı diye düşündüm.”</p>
<p>“Nereli olduğunu sorabilirim. Espriyi denemesem iyi olur.”</p>
<p>“Ahaha. Bence de deneme.”</p>
<p>Söküm bölgesine üç gemi çekilmişti. Bunlar denizlerin daha sakin olduğu zamanlardan kalma, açık güverteli, büyük yük gemileriydi. Ozan sökümcülük konusunda biraz araştırma yapınca ilginç şeyler öğrenmişti. Son yıllarda deniz taşımacılığında kapalı ya da yarı kapalı gemiler daha çok tercih edilir olmuştu. Dünya filolarında bu yöndeki değişim devam ediyordu. Denizlerin daha dalgalı oluşu gemilerin kullanım ömürlerini de kısaltmıştı. Gemi sökümcülüğü popüler bir işti. Bangladeş ve Hindistan’daki bilinen merkezlere başkaları da eklenmişti. Bunlardan bazıları kaçaktı. Ozan, burasının da yasal olduğundan emin değildi. Ama İstanbul Kanalının doğal bir uzantısına kaçak bir gemi söküm tesisi kurulabilir miydi? Kaçak ne demekti? Kimden, neden kaçaktı?</p>
<p>Park edip Aryanla birlikte araçtan indiler. Üç katlı yönetim binasının giriş kapısının iki yanına birer bronz arslan heykeli yerleştirilmişti. Bunu daha önce görmemişti. Binadan girince yüzlerine çarpan serinlik dışarıdaki yakıcı rüzgârdan sonra iyi geldi. Zemin oryantal motifli bir halıyla, duvarlar bordo düz bir kâğıtla kaplanmıştı. Antika apliklerden akkor ampullerin sarı ışığı yayılıyordu. Sekreter masası da, yeri de değişmişti. Coğrafi konumdaki tekilliği olmasa yanlış adrese geldiklerini düşünebilirlerdi.</p>
<p>“Arun Bey’le randevumuz vardı. Arun Prakash.”</p>
<p>Sekreter, mavi tuareg türbanlı, siyahi bir kadındı. Türbanın her iki yanma iliştirdiği siyah kuş tüyleriyle belgesellerde gördüğü egzotik deniz canlılarını çağrıştırıyordu.</p>
<p>“Ozan Han ve Aryan Bihari Bey değil mi? Arun Bey sizi bekliyorlar. İkinci kat toplantı odası.”</p>
<p>Adım adım titreşen metal merdivenlerden tırmandılar. Ta-vuskuşu desenli hah kaplı koridorda yürüdüler. Kimsenin olmadığı toplantı odasına girdiler.</p>
<p>“Bizi beklerlermiş gibi bir halleri yok,” dedi Aryan.</p>
<p>Oda belirgin bir şekilde sıcak ve havasızdı. Masada bir önceki toplantıdan kaldığı anlaşılan, üzerlerine bir şeyler çiziktirilmiş sayfalar, bir iki kalem, yarı dolu su bardakları, yiyecek dolu tabaklar vardı.</p>
<p>Ozan, çantasını masaya bırakıp pencereye yürüdü. Jalûziyi kaldırınca sökümhane ve yandaki haddehane gözlerinin önüne serildi. Taşıyıcı bantlar, kesilmiş irili ufaklı parçaları sıvı hâline gelecekleri haddehaneye taşıyordu. Haddehane açık tipti. Binanın pencerelerindeki loşluk fırınlardan gelen kızıllıkla zaman zaman kırılıyordu.</p>
<p>“Aryan, şuraya baksana. Eski haddehane çalışıyor. Burada bir şeyler oluyor.”</p>
<p>“Nasıl?”</p>
<p>Uçları yukarı kıvrılmış kaim bıyıklı, esmer, yeşil gözlü, gür siyah saçları arkaya taranmış bir adam içeri girdi. Son zamanların modasına uygun yeşil tişört üzerine ince bordo bir ceket ve diz üstü bol diz altı dar, siyah bir pantolon giymişti.</p>
<p>“Hoş geldiniz!” dedi İngilizce. “Lütfen oturun. Ben Arun Prakash.”</p>
<p>“Hoş bulduk. Mr. Prakash. Ben Ozan Han. Arkadaşım Aryan Bihari.”</p>
<p>“Memnun oldum. Oturalım. Hemen konuşalım. Çok zamanım yok. Biraz meşgulüm. Konu nedir?”</p>
<p>Masaya geçtiler.</p>
<p>“Mr Prakash; şirketin yönetiminde değişiklik olmuş. Biz önceki yönetimle bir sözleşme yapmıştık. Ayrıntıları size bildirmiştim,” dedi Ozan.</p>
<p>“Evet. Fazla bakamadım aslında. Neydi?”</p>
<p>“Enerji optimizasyonu ve yasal uyumluluk programı.”</p>
<p>“Ha evet optimizasyon. Tamam. Bizden önceki yönetimin işlerinden.”</p>
<p>Bir sessizlik oldu. Aryan ve Ozan birbirlerine baktılar.</p>
<p>“Bakın biz bir çalışma yaptık. Bazı eksikler var. Belirsizlikler. Onun için geldik aslında. Yeni teknik müdür de olsa iyi olur,” dedi Aryan.</p>
<p>“Nedir belirsizlik?”</p>
<p>“Modeli kurduk. Çeşitli senaryolarla test ediyoruz ama belirsizlikleri gidermemiz gerek.”</p>
<p>“Ne gibi belirsizlikler?”</p>
<p>“Kanal su rejimi mesela... Buradaki hidro potansiyeli modelde önemli yer kaplıyor.”</p>
<p>“Kanal su rejimi. Kanal su rejimini ne yapacaksınız?”</p>
<p>“Santral üretim planlaması için gerekli.”</p>
<p>Prakash ellerini geriye doğru saçlarının üzerinden geçirdi.</p>
<p>“Gemi trafiğine bağlı.”</p>
<p>“Bize bir günlük rejim yeter aslında. Bir gün önceden trafik bilgileri belli olur değil mi?</p>
<p>“Bakın. Ben su rejimini ne yapacağınızı çok anlamadım. Aslında bununla ilgilenmiyoruz. Şu anda her şey çalışıyor. Dediğim gibi eski yönetimin bazı işleri...”</p>
<p>“Haddehane kapalı tip mi?” dedi Ozan.</p>
<p>“Bakın. Dinleyin. Şirket değişti. Yönetim değişti. Biz kendi takımımızı getirdik. Her şey çalışıyor. Sözleşme bizden önce yapılmış.”</p>
<p>“Mr. Prakash; bu tesis geçici olarak kapatılmıştı. İki şart verilmişti. Kapalı tip haddehane ve yenilenebilir enerji. Kanal su rejimi de bu yüzden önemliydi. Böyle çalışamazsınız.”</p>
<p>“Ama çalışıyoruz.”</p>
<p>“Ama bu yasal değil!” dedi Aryan.</p>
<p>“Bu bizi ilgilendirir Mr. Bihari,” dedi Prakash. Ayağa kalktı.</p>
<p>“Dediğim gibi biraz meşgulüm.”</p>
<p>“Mr. Prakash. Aryan Bey şunu söylemek istiyor. Tesisin bu hâliyle denetimden geçmesi mümkün değil. Zarara uğramamanız için bizim planı değerlendirmeniz iyi olur.”</p>
<p>“Ahaha. Bakın size bir şey söyleyeyim. Sizin maliyetlerin beşte birine üretim yapıyoruz. Bakarsınız denetim uzun süre gelmez.”</p>
<p>Prakash çıkmaları için kapıyı açtı. Ozan kalkmıştı.</p>
<p>“Üç haftadır niye çalışıyoruz? Sözleşmeyi iptal ettiğinizi bildirmeliydiniz” dedi Aryan.</p>
<p>“Geçiş dönemi. Sözleşmeleri elden geçiriyoruz Mr. Bihari.</p>
<p>Artık çalışmam gerek.”</p>
<p>Aryan pencereye döndü. “Beşte bir maliyet ha. Çelimsiz adamlar. Kaçak işçiler. Kazalarda ölenleri ne yapıyorsunuz?”</p>
<p>“Efendim?”</p>
<p>Ozan Aryanın kolundan tuttu. “Sana ne oluyor? Bu benim işim. Ücretini alacaksın dedim.”</p>
<p>“Bırak beni abi. Ben bıktım bu üçkâğıtçılardan. Bir Hintliler eksikti.” Bir kayıt cihazı çıkarıp görüntü kaydetmeye başladı. “Açık haddehane. Enerji kaynağı da kaçak linyit belki.”</p>
<p>“O şeyi masaya bırak!”</p>
<p>Prakash, Aryana doğru büyükçe siyah bir silah doğrultmuştu. Aryan kaydediciyi gözlerini silahtan ayırmadan içinde kurabiyeler olan bir tabağın içine bıraktı. Bir ucu kaydedicinin ağırlığıyla kalkan tabaktan masaya kurabiyeler ve kırıntılar döküldü.</p>
<p>“Mr. Prakash. Lütfen sakin olun. Arkadaşım zor günler geçiriyor.”</p>
<p>“Kazalarda ölenlere ne yaptığımızı öğreneceksiniz. Haddehanede kurutup öğütüyoruz. Sonra da hoop kanala. Su hiç bulanmıyor.”</p>
<p>“Mr. Prakash lütfen. Olanları unutalım. Bırakın gidelim.”</p>
<p>Saniyeler geçti. Silah inatla Aryanın terli, koyu tenli ve şaşkın yüzünün yüksekliğinde duruyordu.</p>
<p>“Defolun gidin buradan. Burayı unutun. İsterseniz bir yerlere bildirin. Neler olur söyleyeyim. Burayı çalıştırma iznini aldığımız ve payını verdiğimiz enerji bakanı korur. Sonra sizi buluruz. Buraya gelirsiniz. Külleriniz kanalla denize karışır.”</p>
<p>Odadan çıkarlarken Ozan, Prakash’la göz göze geldi. “Küller denize,” dedi Prakash. Çatık kaşları ve yeşil gözleriyle bir animasyon kaplumbağa karakterini çağrıştırıyordu.</p>
</body>
</html>