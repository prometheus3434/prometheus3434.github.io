<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>8.</h2>
<p>Araç, kemerli kapıya yaklaşırken yavaşladı. Kemerin üzerinde altın renkli, arap harflerine benzetilmiş harflerle Duhan Sitesi yazıyordu. Sonra tamamen durdu. Kapı açılmamıştı. Sibel’den önceki gün gelen kodu kontrol etti. Aktif görünüyordu. Kapının alıcıları mı çalışmıyordu?</p>
<p>Telefonu cama doğru kaldırdı. Hâlâ hareket yoktu. Tam Sibel’i arayacaktı ki kapılar isteksizce kaymaya başladı. Birkaç dakika sonra Duhan Kültür Merkezi’nin otoparkına park etmişti. Tek tük araç vardı. Ama bisiklet parkı doluydu. Sibel’i aradı. Karısı birazdan merkezin kapısında belirdi. Üzerinde daha önce hiç görmediği muhafazakârların giydiği bir elbise vardı. Sarıldılar.</p>
<p>“Mina nerede?”</p>
<p>“içeride hazırlanıyor.”</p>
<p>“Rolü neymiş?”</p>
<p>“Sürpriz. Kimse bilmiyor.”</p>
<p>Sibel sağa sola bakıyor, gelenlere gülümsüyor, başıyla selam veriyordu.</p>
<p>“Bu yeni mi?”</p>
<p>“İyi günler Bekir Bey. İyiyim. Siz?”</p>
<p>“Elbisen yeni mi?”</p>
<p>“Efendim Ozi? Elbise mi? Nürvet’in hediyesi.”</p>
<p>“Sana elbise mi hediye etti?”</p>
<p>“İyi günler Merve Hanım. Ceketiniz çok hoş.”</p>
<p>“Bu havada böyle şeyler giymezdin. Kollar falan. Sıcak değil mi?”</p>
<p>“Hadi girelim Ozi. Gösteri başlamak üzere.”</p>
<p>Serin salonda yerlerini aldılar. Kadınların çoğu Sibel gibi giyinmişti. Tasarım ve renkleri farklı olsa da uzun kollu bluzlar tercih edilmişti. Boyunlarda ince eşarplar, şallar, bazı başlarda kepi andıran şapkalar vardı. Salon döşemelerinde bordo üzerine altın renkler hâkimdi. Sibel, etraflarında yerlerini alanların çoğunu tanıyordu. Ozanı bir ikisiyle kısaca tanıştırdı. Derken salonda bir sessizlik oluştu. Ozan gösterinin başlamak üzere olduğunu düşündü. Ön taraf hareketlendi. Medyada gördüğü İbrahim Hoca, etrafında kadınlı erkekli bir grupla içeri girdi. Beyaz bir takım giymişti. Omuzlarında yere kadar uzanan gri bir pelerin vardı. Etraftaki herkesten uzundu. Uzunca dalgalı saçları yaylana yaylana yürüyordu, ikinci koltuk sırasında etrafmdakilerle birlikte yerini aldı. Yanındaki bir erkekle konuşuyor, bazen kafasını abartılı bir şekilde sallayarak söyleneni onaylıyor, bazen gülüyordu. Arada gelen gidenle konuşuyor, şakalaşıyor, bazen da arkaya dönüp salona bakıyordu. Bunlardan birinde Ozan la göz göze geldiler. Ozan başıyla selam vermek zorunda hissetti. İbrahim Hoca bunu görmüş gibi davranmadı.</p>
<p>“Selam almıyor galiba Hoca.”</p>
<p>“Efendim? Ha bilmem. Görmemiştir.”</p>
<p>“Gözlerimin ta içine baktı. Işık görmedi bende herhalde haha.”</p>
<p>“Hşşşş. Sessiz ol. Burada onu severler. Hem uğraşma adamla. Gösteriyi izle.”</p>
<p>“Yanındaki kim?”</p>
<p>“Işık Rehb... Melih Hoca.”</p>
<p>“Işık ne?”</p>
<p>“Boşver.”</p>
<p>“Işık rehberi diyecektin?”</p>
<p>“Boşver gösteriyi izle.”</p>
<p>“İkinci adam o mu?”</p>
<p>“Çok yakındırlar. Aynı evde yaşarlar.”</p>
<p>“Hoca evli değil mi? Bari bir kadınla falan yaşasaydı.”</p>
<p>“Hşşşşş!”</p>
<p>Derken ışıklar karardı. Gösteri başladı.</p>
<p>Çocuklar diken, ot, çalı, ısırganotu, gül, lale, papatya isimli karakterleri oynadılar. Sabır, azim, feda, hamd, iffet, hicap oldular. Ozanın anlamadığı dörtlükler okudular. Salonu tuhaf müzikler doldurdu. Müziklere çöl, yıldızlar, deniz, mikroskobik canlı, atomaltı parçacık çarpışma görüntüleri eşlik etti. Bir saat kadar sonra Mina bir grupla çıktı. Grubun adının Cennet Çocukları olduğu anons edildi. Neredeyse ten rengi, dar bir giysi giymişlerdi. Başlarında çiçekler, ellerinde kadehler vardı. Sürekli gülümsüyor, koşuyor, sarılıyor garip bir şarkı söylüyorlardı. Mi-na’nın eksik ön dişini görebiliyordu.</p>
<p>Sahneye fırlayıp kızını almayı düşündü. Onu nasıl böyle çir-kinleştirebilmişlerdi? Karısına baktı. Dudaklarında gergin bir gülümseme vardı. Sahnedeki çocuklarmki gibi değişmeyen bir ifadeydi. Sibel ona baktığını fark etmiş olmalıydı. Ama gözlerini sahneden ayırmıyordu. Birazdan bir alkış koptu. Çocuklar selam verdiler. Diğer gösteri başlamadan Ozan ayağa kalktı.</p>
<p>“Ben biraz hava alacağım.”</p>
<p>“Sen bilirsin.”</p>
<p>“Mina’nın başka gösterisi var mı? Belki giyinik çıkar bu kez!” “Bilmiyorum!”</p>
<p>Koltukların arasından ilerledi. Kendini lobiye attı. Yarım saat kadar içeride dolaştı. Otomattan içecek aldı. Buradakilerin hepsinde helal damgası vardı. Tanımadığı bir markaydı. Kevser s. Etikete göre alkol oranı yüzde birin altındaydı. Muz, kahve aromalı bir şeydi. İki yudum alıp çöpe fırlattı. Sonra kapılar açıldı. Sibel yanındaki iki kadınla beraber çıktı. Lobide ayakta konuşmaya, gülüşmeye başladılar. Bir süre boşu boşuna karısının yanma gelmesini bekledi. Sonra o yanlarına gitti.</p>
<p>“Merhaba. Ben Ozan.”</p>
<p>“Ben tanıştırayım. Bu Şila. Bu Aseyda. Ozan. Kocam.”</p>
<p>Kısaca tokalaştılar. Aseyda’nın kepininin yanlarından inen tüller kulaklarını kapatarak ensede birleşiyordu.</p>
<p>“Mina nerede?”</p>
<p>“Getirirler birazdan. Kostümlerini değiştiriyorlar.”</p>
<p>“Erken çıktınız,” dedi Şila.</p>
<p>“Kapalı yerlerde çok kalamıyorum.”</p>
<p>Sibel’in iri gözleriyle karşılaştı. Yalan söylediği bu kadar açık mıydı? Aslında son zamanlarda bir tür klostrofobi geliştirmişti. “İlginç bir gösteriydi. Belli ki çok çalışmışlar.”</p>
<p>“Necrin Hoca bir tanedir,” dedi Aseyda. “Birinci sınıfları o çalıştırdı. Mana ikide biliyorsun Sibel. İkilerin yaz programını Sühanaz Hoca yaptı. İbrahim Hocanın yeğeni. Gelecek sene Mina onun gruba girer.”</p>
<p>“Bakalım artık. Necrin hocayı da sevdi.”</p>
<p>“Hocaların hepsi harika,” dedi Şila. “Çocuklar da pırıl pırıl.”</p>
<p>“Mina’daki değişimi gördünüz mü? İlk geldiğinde korkmuş bir kedi yavrusu gibiydi,” dedi Aseyda. “Şimdi arkadaşları arasında nasıl da mutlu. Onu koruyan gözeten olduğunu da biliyor.”</p>
<p>“O bizim de huzur ve mutluluk kaynağımız değil mi?” dedi Şila.</p>
<p>Aseyda Sibel’in koluna girdi. “Haydi, yerimizi tutalım. Herkes harekete geçti bile.”</p>
<p>“Sibel nereye? Yemeğe gidecektik?” dedi Ozan.</p>
<p>“Kandil duası var büyük salonda. Siz de gelebilirsiniz Ozan Bey. Duadan sonra da kandil yemeği. İbrahim Hocanın misafiri olun.”</p>
<p>“Teşekkürler. Biz programı önceden yaptık. Başka bir sefere.”</p>
<p>“Siz bilirsiniz. Haydi Sibel. Hah çocuklar da geliyor.”</p>
<p>Bir grup çocuk iki yetişkin eşliğinde lobiye girip çıkış kapısına doğru yürüdüler. Mina’yı ortalarda bir yerde gördü. Eli öndeki bir kızın omzunda yürüyordu.</p>
<p>“Mina!”</p>
<p>Sesi uğultunun içinde boğuldu. “Mina!”</p>
<p>Mina sesin sahibine baktı. Babasını görünce eksik dişiyle gülümsedi. Sibel iki kadının ortasında çocukların arkasından yürümeye başlamıştı. Geri dönüp kocasına baktı.</p>
<p>Ozan birkaç hızlı adımda kadınlara yetişti. Eli karısının omuzuna gitti.</p>
<p>“Sibel duaya başka bir zaman katılır. Hadi hayatım. Harika bir yerde rezervasyon yaptırdım.”</p>
<p>İki kadın bunu duymazdan gelip Sibel’i sürüklediler.</p>
<p>“Sibel neler oluyor burada! Beni duymuyor musun?”</p>
<p>Son hece yüksek tavanlı lobide yankılanırken uğultu kesildi.</p>
<p>Çocuklar da dâhil herkes Ozana bakıyordu.</p>
<p>“Ozan sakin olur musun? Neden bağırıyorsun?”</p>
<p>“Tamam, haydi gidelim şimdi. Mina gel buraya!”</p>
<p>Mina hareketlenirken yetişkinlerden biri onu durdurdu.</p>
<p>“Gruptan ayrılmıyoruz canım. Unuttun mu?”</p>
<p>Ozan çocuklara doğru yürüdü. “Mina buraya gel dedim!”</p>
<p>“Ozan kes şunu. Bizi rezil ediyorsun!”</p>
<p>“Sana neler oluyor? Kimden tarafsın? Çocuğuma dokunamayacak mıyım? Kimse buna engel olamaz!”</p>
<p>“Kimse size engel olmuyor! Ama buranın da kuralları var!”</p>
<p>Sesin sahibi İbrahim Hocaydı. Kaşları yukarı kalkmış, alnı kırışmıştı. Yamndakilerle birlikte salon kapısından çıkıyordu.</p>
<p>“Çocukların programı bitmedi.”</p>
<p>“Gösteri bitti. Yemeğe ve duaya katılmayacağız.”</p>
<p>“Buna eşiniz karar versin. Siz site sakini değilsiniz. Yanılıyor muyum?”</p>
<p>“Hocam ben...”</p>
<p>“Bir dakika Sibel. Bu iş Sibel’le benim aramda İbrahim Bey.”</p>
<p>Kutsal bir şeye saygısızlık edilmiş gibi soğuk bir sessizlik oldu. Ozan düşmanca bakışlar hissediyordu. Bu arada dışarıdan iri yapılı iki kişi antreye girip kapının her iki yanına çekildiler.</p>
<p>“Duhan sakinleri dış dünyadaki kötülüklerden Allah’ın izniyle korunur. Cemaatimiz merhametin, sevginin tükenmeyen kaynağıdır. Cemaatle mümin arasındaki bağ anneyle cenin arasındaki kordon gibidir. O bağdan önemli bir şey, bu ilişkiden yakın bir ilişki olmaz. Her mümin bunu bilir. Buna göre davranır.”</p>
<p>Ozan elini uzattı; “Hadi gidelim Sibel?”</p>
<p>Bu arada çocuklar ana kapıdan çıkmaya başlamışlardı. Mina arada bir arkaya bakıyor ama yürümeye devam ediyordu.</p>
<p>Sibel ısrarcı iki kadının arasında kapıya doğru sürüklenir gibi yürüdü. Ozan takip etmek isteyince kapının yanındaki iki adam hareketlendi.</p>
<p>“Sibel!”</p>
</body>
</html>