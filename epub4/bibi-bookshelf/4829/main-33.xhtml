<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>3. Hayat Odası</h2>
<p>“Burada yıllarca kalabiliriz,” dedi Burak. “Her şeyimiz tamam.”</p>
<p>“Demek gizli mabedin burasıymış! Etkileyici!”</p>
<p>“Gel sana etrafı gezdireyim Nil.”</p>
<p>“Önce bir duş alayım. Ter içindeyim. Duş var mı?”</p>
<p>“İstediğin kadar alabilirsin. Tam su çevrimi var burada. Uzay istasyonlarındaki gibi.”</p>
<p>“Ne kadar para gömdük buraya?”</p>
<p>“O para bugünden itibaren kendini ödeyecek merak etme. Herkes saklanacak delik arıyor dışarıda görmedin mi? Bunun olacağını biliyordum!”</p>
<p>“Sevinmiş gibisin?”</p>
<p>“Hayır. Sadece haklı çıkmaktan dolayı duyduğum gurur.”</p>
<p>“Duş alacak mısın sen de?”</p>
<p>“Beraber alırsak!”</p>
<p>“Dışarıda cehennem yaşanıyor akim fikrin sekste.”</p>
<p>“Doğru yatırımın tadını çıkarmakta diyelim.”</p>
<p>“Madem o kadar emindin neden İstanbul’dan çıkmadık?”</p>
<p>“Her yer aynı. Nereye gidecektik?”</p>
<p>“Küçük Avrupa şehirlerine gidebilirdik. Alevler gibi.”</p>
<p>“Boş versene. Biz en iyisini yaptık. Felaket dönemleri için bir hayat odası. Hayatımıza burada devam edeceğiz. Dışarıda olup biteni ekran arkasından seyredeceğiz. Kriz dönemlerinde buraya sığınıp, her şey sütliman olduktan sonra kış uykusundan uyanan hayvanlar gibi ortaya çıkacağız. Odamızı bir sonraki krize hazırlayacağız.”</p>
<p>“Duşu göster.”</p>
<p>Nil on beş dakika sonra havlusuna sarınmış olarak duştan çıktı. “Tebrikler. Benim banyo oyuncaklarıma kadar düşünmüşsün.”</p>
<p>“Bebeğim. Gel bana. Daha ne oyuncaklar var burada.”</p>
<p>“Dur bir dakika ya. Anlamaya çalışıyorum seni. Burayı ne kadar zamandır hazırlıyordun?”</p>
<p>“Dört beş yıl.”</p>
<p>“Hobi atölyesi yalan mıydı?”</p>
<p>“Hayır bebeğim olur mu? Bak şunlara!”</p>
<p>Burak arka duvarı kaplayan bir kapıyı kaydırdı. Raflar ALV modelleri ve model malzemeleri ile tıka basa doluydu.</p>
<p>“Hobi atölyesiydi. Sitedeki diğer bölümler de öyle. Ayaza-ğa’da böyle en az iki site daha var. Sağ yanımızda İstanbul’un en iyi model aerodinamikçisi var. Sonra meraktan bir hayatta kalma kiti ısmarladım. Arkası geldi. Enerjimiz mikro nükleer santralden. Bu biraz pahalıydı. Su ve hava çevirme sistemleri de öyle. Aşağıda yiyecekler var. Kurutulmuş et, meyve ve sebze konserveleri. Hepsi gerçek. Senin için avokado bile buldum.”</p>
<p>“Harikasın. Bu tarafta ne var?”</p>
<p>“Silah deposu.”</p>
<p>“Silah mı?”</p>
<p>“Birkaç kısa namlulu tüfek. UMB R-4 model. Sentetik elmas gövde. Otomatik kalibrasyon, diferansiyel çap değiştirici. Mükemmel. Bunlar ışık şokları. Beş bin lümen sürekli on bin lümen şoklu. Adamın gözüne güneş sokmak gibi. Piyasadaki en iyisi. Bunlar elektrik şokları.”</p>
<p>“Şuraya bak! Küçük bir cephanelik var burada! Bunlar ne?”</p>
<p>“Uzun namlulular. Bir Banditt Wl. Altı knot rüzgârda iki bin metrede bir santimden fazla sapmıyor. Mermisi rüzgâra göre dönüyor. Bunlar mikrodalga şokları. Bunlar da dromba.’ Elli kilometre menzilli. Elektromanyetik dalga kalkardı. Çevresinde kıyamet kopsa o hedefine ulaşır. Haritadan işaretle, şu tuşa bas git uyu. ”</p>
<p>“Üff bir yığın laf. Tamam da ne için? Savaşa mı giriyoruz?”</p>
<p>“Hayatta kalma odalarında bunlardan olur.”</p>
<p>“Kapıdan girmeye çalışan birini durdurmak için mi?”</p>
<p>“Nil hiçbir şeyden haberin yokmuş gibi konuşma. Como gölünde yaşamıyoruz. Milyonlarca insanın ortasındayız. Geçtiğimiz yerleri görmedin mi? Bunların çoğu aç birer hayvandan farksız. Aç insan ne yapar haberin var mı?”</p>
<p>“Ne yapar?”</p>
<p>“Vahşileşir! Hiçbir kural, yasa tanımaz. Canını kurtarmak için her şeyi yapar.”</p>
<p>“Çok güzel. Çevremizde milyonlarca insan böyleyse neden Como’ya gitmedik? Neden senin Ahmetler gibi Münih’e falan gitmedik?”</p>
<p>“Çünkü gerek yoktu. Ben bu işin uzmanıyım. Sistem sihirbazıyım. Kafaya koyduğum işi en iyisi ortaya çıkana kadar bırakmam. Onlar öyle değil.”</p>
<p>Nil giyinmeye başladı. Burak elini Nil’in çıplak sırtına attı. Kadın eli sert bir hareketle itti.</p>
<p>“Ne oluyor şimdi? Silahları görene kadar her şey yolundaydı.”</p>
<p>“Bunların ima ettiği şeyi sevmiyorum. Seni de anlamıyorum. Bu silahlara ihtiyacımız olacağını düşünüyorsan neden buradan gitmeyi düşünmedin?”</p>
<p>“Oof sevgilim ya. Bunlara ihtiyacımız olmayacak. Merak etme. Ben oyuncakları severim bilirsin. Burayı da o yüzden satın almış-</p>
<p>Dromba; Dron ve bombadan. Bir ya da iki pervaneli hedef programlanmalı otonom uçabilen otonom bomba.</p>
<p>tim hatırlasana. Arabalar, denizaltılar, robot kitleri falan. Bunu anlamazsın. Silah da öyle bir şey işte. Bir tane meraktan alırsın. Sonra devamı gelir. Koleksiyon gibi. Tamam mı? Biraz da buradaki şeylere uygun. Ya anla işte. Bir hayat odasına dönüştü burası. Biraz da arkadaşlarla yarıştık. Biri bir şey bulur diğer altta kalmaz. Bu bir şey değil. Karşıda bir atölye var. Neredeyse nükleer füze eksik. Kimsenin bunları kullanacağı yok. Ordu artığı çoğu tamam mı?”</p>
<p>“Tamam tamam. Paramızı bunlara saçtığına inanamıyorum bir yandan.”</p>
<p>“Ya ne parası. İnan şu tüfeğe iyi bir yemeğe verdiğimden fazlasını vermedim. Çoğu Afrika’dan, Ortadoğu’dan. Free Port’ta beş altı tane depo var tıka basa silah dolu. İstanbul’da bu işlere meraklı herkes bilir bunu.”</p>
<p>“Free Port fahişelerini de bilirsin belki.”</p>
<p>“Ya yavrum sen ciddi misin? Kanal orospularıyla ne işim olur benim? Beni iğnelemeyi bırak. Burayı görünce sevineceğini hayal etmiştim!”</p>
<p>“Sevinmek mi? Yirmi dört saattir ayaktayız. Doğru dürüst bir şey de açıklamadın ki? Gel gidiyoruz dedin. Birkaç eşya, birkaç takı. Alabildiğim bunlar. Ev ne olacak?”</p>
<p>“Boşver evi. Orası güvenli değil artık. Şuraya bak!”</p>
<p>Haber servislerinde çatışmalar yaşanan, yağmalanan mahallelerle ilgili bilgiler vardı. Yeni Levent’de, Üsküdar’da, Istinye’de, Tarabya’da güvenlikli sitelere, mağazalara saldırılar olmaya başlamıştı. Bunları engelleyen bir güç de ortalıkta görünmüyordu.</p>
<p>“Yedikule’den haber var mı?”</p>
<p>Burak, Yedikule bölge kamera görüntülerini ekrana getirdi. Sokaklar bomboştu. Video görüntüsü değil neredeyse bir resme bakıyorlardı.</p>
<p>“Bak bir şey olduğu yok orada!”</p>
<p>“Bu olmayacağını göstermez. Görmedin mi Yeni Levent’de neler olduğunu? Polis mi kurtaracak bizi? Hem sitede de kimse kalmadı. Herkes bir yerlere kaçtı. Enerji bittiğinde ne olacak? Site saldırıya uğramasa bile solunacak hava olmadığı zaman ne yapacaktık?”</p>
<p>Bu sırada görüntüye ellerinde silaha benzer nesneler olan yarı çıplak kalabalık bir grup girip çıktı.”</p>
<p>“Sitenin kameralarına geçsene.”</p>
<p>“Bebeğim boş ver bunu. Hiçbir şey bizden değerli değil. Uç beş eşyaya zarar verirler en fazla. Her şey düzelince yenileriz. Burada güvendeyiz. Önemli olan bu.”</p>
<p>“Ya buraya da gelirlerse?”</p>
<p>“Buraya kimse gelmez. Bilmiyorlar burada ne olduğunu. Biz de dikkatli olacağız. Bu yüzden yürüdük ya biraz zaten. Kimse koca lüks bir arabanın bir felaket günü buraya geldiğini görmedi. Herkes canıyla uğraştığından bize de kimse dikkat etmemiştir.”</p>
<p>Kadın bir kanepeye oturdu. “Bir süre burada yaşayacağız diyorsun. Bu elli metre karede?”</p>
<p>“Evet. Tıka basa yiyecek dolu, serin ve güvenli bir hayat odasında. Böyle gör.”</p>
<p>“Hayat odası?”</p>
<p>“Evet. Mükemmel bir hayat odası. Minik sıcak bir dünya. Bu kavramı seviyorum. Bak dinle... Burayı neden sevdiğimi anlayacaksın.”</p>
<p>“Dinliyorum.”</p>
<p>“Burası bir kale. Bu evrendeki en güvenli yer. Minik bir Dünya. Bu gezegen nasıl bir çevrime sahipse bu oda da öyle. Atmosfer bizi nasıl göktaşlarından koruyorsa bu odanın duvarları da bizi dışarıdaki her şeyden koruyor. Dünya’dan bile daha bağımsızız evrene. Dünya enerjisini Güneş’ten alıyor. Biz nükleer santralden.”</p>
<p>“Evrene bağımsız da ne demek. Anlamıyorum seni.”</p>
<p>Burak dolaptan aldığı bardağı bir çıkıntının altına soktu. Bardak suyla doldu. Suyu içip bardağı yıkadı. “Bu su birkaç saat sonra idrar olacak. Ama dışarı gitmeyecek. Dönüştürücü onu yine berrak ve mineral dolu bir hâle getirecek. Bunun için gerekli enerji santralden gelecek. Ne yiyecek ne içecek ne de dönüşümler için Güneşe bağımlıyız. Evrene ne olursa olsun biz bu odada yaşayabiliriz. Bu sana da güven vermiyor mu?”</p>
<p>“Bilmem. Belki zamanla verecektir.”</p>
<p>“Bak burası gerçek bir hayat odası. Hiçbir şeye ihtiyacımız yok. Beş yıl yetecek yiyeceğimiz var. Bırak dışarıda kıyamet kopsun bize ne? Kimse nerede olduğumuzu da bilmeyecek.”</p>
<p>“Araba var.”</p>
<p>“Onu hallettim.”</p>
<p>“Nasıl yani?”</p>
<p>“Sen duştayken. Biraz ileri götürüp yaktım. Bugünlerde her yerde yangın çıkıyor. Bir iki saat sonra bir enkazdan ibaret kalacak.”</p>
<p>Kadın ayağa kalktı. Odada kolları gövdesine sarılı ileri geri yürümeye başladı. “Kendimi iyi hissetmiyorum Burak.”</p>
<p>“Neden, ne oldu?”</p>
<p>“Şey gibi. Çıkmak istiyorum galiba. Tam izole bir oda. Araba yok. Çıkış yok. Süre belirsiz.”</p>
<p>Adam da ayağa kalktı. “Nil iyi misin? Neyin var?”</p>
<p>“Kriz geliyor. Tanıdık işaretler.” Masaya dayandı. Nefes alış verişi hızlandı. Alnında ter damlacıkları birikti. “İlacımı ver,” dedi hırıltılı bir sesle. Burak bu sesi duymayalı en az üç yıl olmuştu. Kadının çantasını karıştırdı. “Tamam sevgilim. Getiriyorum. Nerede bu? Hah işte... Anafobin. Şuraya otur. Sen yapabilecek misin?”</p>
<p>“Sen yap. Çabuk ol. Ölmek üzereyim.”</p>
<p>Adam iğneyi hazırladı. Karısının kolunu sıyırıp dirsekte uygun bir damar buldu. Kısa iğneyi damara saplayıverdi.</p>
<p>Beş dakika kadar sonra kadının nefes alış verişi normale dönmüştü. “Kâbus geri döndü.”</p>
<p>“Ama neden? Asansörde olurdu bu sana!”</p>
<p>“Asansör şart değil. Burası da asansör. Anlaşana. Belki daha da berbat.”</p>
<p>“Saçmalama Nil. Ne alakası var?”</p>
<p>“Asansörden ya da başka yerlerden çıkarsın. Ona rağmen paniğin yatışması için ilaç alıyordum. Düşünsene şu anda hâlâ asansördeyim. Bu gece de yarın da... Sonraki günler belki aylar da. Burası daha berbat.”</p>
<p>“Aynı şey değil. Burası geniş.”</p>
<p>“Bir konsere gitmiştik. Bir sarnıçta... Orası da genişti. Buradan elli kez belki. Zor atmıştım kendimi dışarı.”</p>
<p>“Aynı şey değil.”</p>
<p>“İkna oldum. Bir daha olmaz.”</p>
<p>“Dalga geçme. Nasıl önlem alabiliriz?”</p>
<p>“Ne kadar Anafobin var?”</p>
<p>“İki doz daha.”</p>
<p>“Burada kalacaksak dört yüz doz daha gerekecek. Gidip bul.”</p>
<p>“Aa... Dışarısı sıcak akşamı bekleyeyim.”</p>
<p>“Git ve Anafobin bul sistem sihirbazı!”</p>
<p>“Dikkat çekmiş, yerimizi belli etmiş oluruz Nil. Hem nereden bulayım?”</p>
<p>Kadın ayağa fırladı. “Ben çıkıyorum. Burada daha fazla duramam.”</p>
<p>“Dur. Tamam gidiyorum.”</p>
<p>“Bekle. Ben de geliyorum, burada tek başıma kalamam.”</p>
<p>“Dışarısı kırk derecenin üzerinde!”</p>
<p>“Burası da benim için farksız.”</p>
<p>Adam kapıda durdu. Kırk derece sıcakta en az on kilometre yürüyerek bir ilaç deposu bulmak, dönmek bu süre içerisinde klostrofobik karısını hayat odasında yalnız bırakmak, onunla birlikte gitmek, gitmeyi reddetmek olasılıkları üzerinde düşündü. Yanlarına avokado almış ama Anafobin almamıştı. Zor bir denklemdi.</p>
</body>
</html>