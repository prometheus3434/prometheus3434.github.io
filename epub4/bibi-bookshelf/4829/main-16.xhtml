<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>2.</h2>
<p>Eğim giderek arttı ve otobüs tünele girdi. Burası dışarıdan daha aydınlıktı. Güçlü beyaz projektörlerin bir kısmı duvarları da aydınlatmak üzere konumlandırılmıştı. Sibel, iri gözlerini kısmak zorunda kaldı. Bu tüneli sevmezdi. Hangi araçla geçerse geçsin nem hissederdi. Bu kez belki otobüsle geçtikleri için gözleri duvarlardaki yazı ve resimlere takıldı. Spreylerle gelişigüzel yazılmış adi küfürler, insan isimleri, sloganlar, arapça, sanskritçe, İngilizce yazılar, resimler gözünün önünden akıp gidiyordu. Eğim yukarı doğru arttı ve birazdan tünelden soluk ışığa çıktılar. Köprüler yıkılmamış olsa kesinlikle onları tercih ederdi. Kuzeyde, Boğaz çıkışında ayakta kalan köprüden geçiş yasaktı. Yol kaplamaları çoktan dökülmüş bu köprüyü bir çete işletiyordu. Eski bir teleferik sistemi kullanılıyordu. Çelik bir halata bağlı dört kişilik, teker monte edilmiş kabinler, yamalı bir zeminde gidip geliyordu. Yıllar önce arkadaşlarıyla yaptıkları bir gezide eğlence amaçlı denemişlerdi. Kabinler serbest tekerlekler üzerinde lunapark araçları gibi her yöne dönüyor, bozuk yüzeyde alçala yüksele ilerliyordu. Arada köprüyü tutan çelik halatlardan korkutucu gıcırtılar geliyordu. Askı halatlarından bazıları kopmuş, yerlerine paslı zincirler bağlanmıştı. Herkes bu köprünün de sulara gömüleceğini biliyordu. Belki de heyecan bunun zamanının bilinmemesinden doğuyordu. Yanında oturan Nürvete baktı. Kızıl kıvırcık saçlarını her zaman olduğu gibi arkadan toplamak yerine açık bırakmıştı. Elinde Arayış Dergisi'nin son sayısı vardı. Önüne düşen bukleleri arada bir kulak arkasına itiyordu. Bu modeli İbrahim I locanın istediğini düşündü. Kuzeydeki köprüden hiç geçmiş miydi acaba? Nürvet’i birkaç yıl önce tanımıştı. Risk alan bir yapıya sahip olduğunu sanmıyordu. Çalıştığı bir göçmen grubunu Arayış adına birkaç kez ziyaret etmiş, destekte bulunmuştu. Bu cemaatle ilişkisinde bile temel, ilahi ihtiyaçlardan çok güvenlik arayışı olmalıydı. Kendi nasıldı o halde? Neden buradaydı? Nürvet’in davetine hayır diyememişti. Bunun onu içlerine almak için bir adım olduğunun elbette farkındaydı. Belki de Ozanla konuştukları gibi daveti reddetmeliydi ama gösterilen “konukseverliğe” karşılık verme ihtiyacı duymuştu. Çok uygun bir fiyata güvenlikli bir sitede yaşıyor olması, site yönetiminden gördüğü büyük ilgi, evine yönetimin bir temsilcisinin gelmesi ve dairenin kullanımıyla ilgili büyüleyici bir sesle bilgi vermesi, her türlü ihtiyacında arayabileceği numaraların olması, çok bilmediği sıcak bir duyguya neden olmuştu. Hayatında belki de ilk defa hem kendinin hem de kızının güvende olduğunu hissediyordu. Teklifi reddetmenin yeni tanıştığı ve çok sevdiği bu duyguyu yitirme riski taşıdığını hissetmişti. Ayrıca merak da vardı. Arayış vakfıyla ilgili okumuştu. Mesajın kendisi de ilgisini çekiyordu. Ama ortamlarında yaşamak nasıldı? Korkutucu yanı cinsellikti. Cemaat içinde cinsellikle ilgili bir düzen olduğunu seziyordu. Ama bir şeye zorlanmadıkça bu umurunda değildi.</p>
<p>Ozan, onu burada görse ne düşünürdü? Bunu umursuyor muydu? Ozanın onun ne yapacağına, kiminle görüşeceğine karar verme hakkı yoktu ki! Hem son zamanlarda konuşulmaz biri olmuştu. Ortak noktaları yavaş yavaş buharlaşıyordu. Ozan, işinden başka bir şeyle ilgilenmiyordu. Dünya değişiyor, insanlar buna uyum sağlamaya çalışıyordu. Ozan, Nevit’i bile dinlemiyordu. Kendine nasıl bu kadar güvenirdi? Herkes yanılır ama kocası asla! İş arkadaşları onu terk etmişti. Greg, “bu kadar yeter,” deyip film çekmeye karar vermişti. Greg’in en azından meraklı olduğu bir şeyler vardı. Nesim’in yeni işine şarlatanlık diyordu. Oysa o terapilerin işe yaradığıyla ilgili sayısız yazı okumuştu. Ozan bu tür şeylere hep kapalıydı. Gözüyle görmesi gerekiyordu. Çok sayıda insanın da görmesi, kayda geçirmesi gerekiyordu. Bir şeye ancak böyle ikna olurdu. Bu bile yetmezdi. Ozan sadece ölçü aletlerine inanırdı. Eskiden kocasının bu tutumunu çok umursamazdı. Belki kendisi de son zamanlarda biraz değişmişti. Din üzerinde düşünmeye Nürvet’ten de önce başlamıştı. Anlattığına göre Nürvet, cemaate girmeden önce huzursuz ve mutsuzdu. Böyle bir kadını kendinden emin ve mutlu biri hâline nasıl getirdiklerini öğrenmek istiyordu. Yetiştirilişinde dinin etkisi olmamıştı. Babası ateist, annesi pratikte dinsizdi. Müslümanların çoğunluk olduğu bir toplum olmasına rağmen oraya buraya dağılmış akrabaları arasında da bildiği kadarıyla dindar hiç kimse yoktu. Ama kendisi bir değişim geçiriyordu. On yıl önce gülüp geçtiği şeylere şimdi temkinle yaklaşıyordu. Bunun belki yaşla belki Mina’yla ilgisi vardı. Mina’ya her bakışında dini bir şeyler de hissediyordu. Ama bunlar olsa olsa bir birikimi tetiklemiş olabilirdi. Nürvet de aynı şeylerden bahsetmişti. Hayatlarında eksik olan, eksik olduğunun farkında olmadıkları bir şeyi keşfediyorlardı. Ozan neden aynı şeyleri hissetmezdi? Ozan hep teknik yazılar, kitaplar falan okurdu. Bir de tarih kitapları. Ona yaklaşmaya çalıştığı zamanlar olmuştu. Kitaplarından birkaçını okumuştu. Sümerlerle ilgili sıkıcı bir kitap, dinler tarihiyle ilgili kitaplar, bir iki tane de güncel, uluslararası strateji kitabı. Bunlar da bir şekilde enerji ile ilgiliydi. Ozan doğal bir liberaldi. İşin teorisini çok bilmemesine rağmen politik tercihleri hep bu yöndeydi. Göçmenlerin, gittikleri yerin</p>
<p>doğal vatandaşı sayılmaları gerektiğini savunurdu. Sibel göçmenlere biraz daha nesnel bakardı. Onları rahat ettirmek, desteklemek başka bir şey, vatandaşlık haklarından yararlandırmak başka. Ozana göre neredeyse hayvanların da miras hakkı olmalıydı!</p>
<p>Din hakkında konuşmazlardı. Ozan da dinin olmadığı bir ortamda büyümüştü. Baba tarafından dedesinin dindar olduğunu biliyordu. Babası ve annesininse sadece müziğe ve Tirebolu’ya saygıları vardı. Ozan, belki organize dinlere değil ama ölüm sonrasında hayata inanırdı. Yine de bu konularda konuşmayı yararsız bulurdu. Sibel belki o yüzden dinle veya başka metafizik alanlarla ilgili kitapları ondan gizli okurdu. Ama şimdi rahatlamıştı. Ozanın belgelerini karıştırması belki de iyi olmuştu.</p>
<p>Otobüs otoyoldan ayrılıp Çamlıca’nın bina ormanına girdi. Burası rüzgârlar şiddetlenmeden önce Açık Cami’nin çevresinde oluşmuş çok eski bir semtti. Ama deprem caminin kubbesiyle birlikte birkaç binayı da yerle bir edince popülerliğini yitirmişti. Bir süre sonra hemen hemen sadece göçmenlerin yaşadığı bir bölgeye dönüşmüştü. Sibel, on yıl kadar önce bir uyum projesi çerçevesinde buralarda birçok aileyle görüşmüştü.</p>
<p>“Bir zamanlar bir Afgan göçmen kolonisi vardı buralarda ama böyle değildi. Binaların renklerine bak! Bir tür erotik heykel mı şu?</p>
<p>“Olabilir. Afganlar ne kadar tutucuysa yeni sakinler o kadar uçuk. Biz de yardım bürosu açmıştık burada. Çevredeki birkaç soygundan sonra faşist çetelerin hedefi hâline geldi semt. Bir gece bizim büroyu da yaktılar. Göçmenlere saldırılar oldu. Bi-rileri dövüldü. Ölenler falan da olunca Afganlar başka semtlere taşındı. Sonra öğrenciler, sanatçılar falan geldi. Onları da bilirsin. Nedensizce isyan ederler ve herkes herkesle yatar.”</p>
<p>“Haha sanki sen yatmadın?”</p>
<p>“Şşşşş. Geçmişi karıştırma. Önemli olan şimdi.”</p>
<p>“Şimdi önemli olan ne? Kiminle yattığın mı?”</p>
<p>“Ahaha. O da önemli tabii. Gerçek sevgiyi aramayan biriyle sadece yatarsın. Saman alevi gibidir. Hiçbir şey bırakmaz geride. Tatmin olmazsın. Diğeri başka ama. Diğeri derinden devam eder. Hiç bitmez.”</p>
<p>“Ne bitmez?”</p>
<p>Nürvet güldü “Benden bu kadar şekerim.” Dergiye geri döndü.</p>
<p>Yüksek gri-beyaz binaların arasındaki genişçe bir caddede yukarı doğru ilerlediler. Sonra bir meydana çıktılar. Açık Cami karşılarındaydı. Ayasofya ve Sultan Ahmet camileri gibi bunun da şerefelerinin üstünden kesik minareleri çivileri andırıyordu. Avlu girişinin önünde durdular. Önde ışık rehberi Melih, cemaatin erkek ve kadın üyeleri şemsiyelerini açarak otobüsten teker teker indiler. Siyah, yeşil, beyaz, kırmızı renkli irili ufaklı onlarca şemsiye çevrelerini sardı. Çoğunluğu çocuktu. İri siyah gözlü Pakistan’h, AfganistanlI çocuklar, esmer kürt çocukları, çekik gözlü Orta Asyalılar ve kökenlerini tahmin edemediği diğerleri ellerini uzatmış bekliyorlardı. Sibel çantasını bir iki Lira bulabilmek umuduyla yokladı. Kablolamanın yeterli olmadığı göçmen mahallelerinde fiziksel paraya ihtiyaç olduğu için yanında Lira bulundururdu. Ama şimdi yoktu. Zaten olsaydı kime yeterdi ki? Cemaatten birinin çocuklara Liralar, yiyecek ve giyim eşyaları dağıttığını gördü. Uzun boylu, yakışıklı bir erkekti. İyi giyinmişti. Geriye doğru taranmış dalgalı saçları hafifçe uzundu. Bakımlı kıvırcık sakalı seyrekti. Çocuklara gülümserken düzgün dişleri görünüyordu.</p>
<p>“Adı Baran,” dedi Nürvet. “İbrahim Hocanın sağ koludur. Merhamet doludur. Konstantinapolis Üniversitesi mezunu. Mikroekoloji tasarımcısı. Gerçi şimdi bırakıp kendini vakfa ve çocuklara adamış.”</p>
<p>“Bayağı bilgilisin!”</p>
<p>“Baran sevilir cemaatte. Tamsan sen de seversin.”</p>
<p>“Öyle mi?”</p>
<p>Avluya girdiler, içerideki manzara da dışarıdakinden çok farklı değildi. Dilencilerin dışında başka dini topluluklar da yağmura rağmen ziyarete gelmişlerdi.</p>
<p>“Hep böyle kalabalık mı olur?”</p>
<p>“Allah’ı hatırlayanlar hiç azalmadı ki!”</p>
<p>Işık rehberi Melih onları kalabalığın arasından camiye doğru götürdü.</p>
<p>“İçeri girerken sakın ayakkabılarını çıkarmaya kalkma!”</p>
<p>“Ayakkabı çıkarmak mı?”</p>
<p>“Haha tabii. Hiç camiye gitmedin değil mi? Normalde camilere ayakkabıyla girilmez.”</p>
<p>“Of Nürvet biliyorum bunu.”</p>
<p>“Eh peki öyle olsun. Burada çıkarmıyorsun işte.”</p>
<p>“Neden?”</p>
<p>Bunu içeriyi görünce anladı. Mermer zeminde su birikintileri vardı. Ana kubbenin büyük depremde çöktüğünü okumuştu. Cami o zamandan beri resmi olarak kullanımda değildi. Hatalı inşa edildiğini, yıkılması gerektiğini iddia edenler olmuştu. Onlara göre zaten tarihi bir önemi de yoktu, imparatorluğun klasik dönemi cami mimarisini taklit eden görece yeni bir yapıydı. Hukuki ihtilaflar çözülememiş, cami ne yıkılmış ne onarılmıştı. Derken yıllar önce basında bir fotoğraf yayınlanmıştı. Yıkık kubbenin kenarlarının zemine düşen gölgesi, eylül ayının başlarında birkaç gün kufi tarzda Allah yazısına benziyordu. Bunun bir mucize olduğuna pek çok kişi ikna olduktan sonra yıkım imkânsızlaşmıştı. Cemaatlerin eylül ziyaretleri de zamanla bütün yıla yayılmış, depremin Allah’ın nurunu camiye yansıtmak için bir neden olduğu birçok müslüman cemaatin ortak inancı hâline gelmişti.</p>
<p>Yıkık kubbenin altında yağmura aldırmadan ellerini açmış dua edenler, hatta ıslak zemine atılmış plastik seccadelerde namaz kılanlar vardı. Yağmur damlalarının şıpırtısı, huşu içinde namaz kılanlar, dua edenlerin fısıltısı ve akustik yansıması, açık kubbeden görünen gri gökyüzü parçası başını döndürdü. Garip, beklemediği bir ağlama isteği duydu.</p>
<p>“Duaya katılacak mısınız?”</p>
<p>Işık rehberi Melih, yüzünde sakin bir gülümsemeyle bakıyordu.</p>
<p>“Ben... Bilmem uygun olur mu? Nasıl yapılır bilmiyorum ki!”</p>
<p>“Allah’a giden yollar sonsuzdur. O anlar.”</p>
<p>Işık rehberi açıklığa doğru yürüdü. Yanında biri onu korumak için şemsiye açtı. Cemaat üyeleri arkasına kadınlı erkekli dizildiler. Sibel ürpererek arka sırada yerini aldı. Yağmur damlaları, yüzünden süzülmeye başlamıştı. Işık rehberi müzikli sesiyle Arapça bir şeyler okumaya başladı. Dil ve melodi birbirine çok yakışmıştı. Nürvet, ön sırada bir şemsiyenin altındaydı. Burada da yalnızdı. Dua daveti kibarlık olsun diye yapılmıştı. Nürvet’in ricasıyla bu toplantıya katılmıştı. Bu cemaate katılmaya karar verse bile aralarında kendine yer bulabilecek miydi? Bir çıt sesi duydu. Yağmur aniden kesildi. Dilenci çocuklara hediyeler dağıtan Baranın bir eli Sibel ve kendi üzerinde bir şemsiye tutmuş, diğer eli gökyüzüne dönmüştü.</p>
</body>
</html>