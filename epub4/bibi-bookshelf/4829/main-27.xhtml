<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>13.</h2>
<p>Ozan trenden indiğinde sular platformdan ray yatağına dökülmeye yeni başlamıştı. Su basmış zeminde yürürken seferlerin iptal edildiği anonsu yapıldı. Asansörler, yürüyen merdivenler çalışmıyordu. Genel bir elektrik kesintisi olabileceği endişesiyle adımlarını hızlandırdı. Koşuşturan insanların suda yarattığı şıpırtıların arkasında, çalışan pompaların vmıltısı duyuluyordu. Suların taraçalı bir şelale gibi indiği merdivenleri tırmanmaya başladı. Su; duvardan, tavandan, açık acil çıkış kapılarından, havalandırma ızgaralarından geliyordu. Pompalar ne kadar dayanabilirdi? Mina’yı aradıkları sel görüntülerini kafasından kovmaya çalıştı. Mina da, Sibel de o sitede en azından güvendeydi. İstasyon yüzeyine yaklaştıkça ılık, nemli havayı hissetmeye başladı. Dışarı çıktığında iri damlalar üzerindekiler! birkaç saniye içinde sırılsıklam yaptı. Servis durağına doğru yürüdü. Putresin kokusu midesini bulandıracak kadar artmıştı. Sular kanalizasyon ızgaralarından fıskiye gibi fışkırıyordu. İstasyonun bulunduğu ana cadde bir kanala dönüşmüştü. Caddenin her iki yanındaki kaldırımlara taşmış kahverengi sular, bina duvarlarını yalayarak güneye doğru akıyordu.</p>
<p>Site servisinin durağında boşu boşuna yarım saat kadar bekledi. Rüzgâr ve yağmur sürekli şiddet ve yön değiştiriyordu. Buna belki de durağın bulunduğu kavşaktaki anaforlar neden oluyordu. Telefonuna baktı. Yakınlarda boş taksi bulamadı. Yürümeye başladı. Yüksek binalar arasındaki sokaklara her zaman erken gelen gece, kapalı havalarda, kışın bir kuzey ülkesindeki gibi öğleden sonrayı yutuveriyordu. Binalardaki seyrelmiş aydınlatmanın nedeni kapalı rüzgâr kalkanları mı şebeke elektriğinin olmaması mıydı?</p>
<p>Site bahçesine girdiğinde donuna kadar ıslanmıştı. İki gecedir ofisinde kalıyordu. O sırada bir şeyler değişmişti. Yaya kapısı da araç giriş kapısı da açıktı! Şebeke elektriğinin olmadığını, gün ışığına göre çalışan bahçe projektörlerinin karanlık ağızlarından anladı. Ama bu, kapıların durumunu açıklamıyordu! Kuzey batı piramidinde olan evine ortak yeraltı otoparkından gitmeyi düşündü ama dışarıdan yürümeyi tercih etti. Biraz daha ıslanmasının hiçbir sakıncası yoktu. Hem yapmayı tasarladığı şeyi birkaç dakika daha gözden geçirebilirdi. Binanın basık kemerli kapısından avluya girdi. Burnuna yanık et ve saç kokusu geldi. Avlu dışarıdan hem daha sıcak hem aşırı nemliydi. Karanlığa gömülmüştü. En azından bozuk çatı aynalarını sökebilirlerdi! Asansör kulelerindeki birkaç projektör içeriyi ancak parlak bir dolunay kadar aydınlatıyordu. Avluda çığlıklar, su şıpırtıları, kahkahalar birbirine karışıyordu. Evi ilk kez görmeye geldiklerinde bile avlu böyle canlı değildi. Havuz dolu muydu? Karşı kanada yakın olan asansör kulesine yürürken havuza baktı. Bir köşesinde iki genç öpüşüyordu. Tam o sırada önünden bir gölge zıpladı. Ne olduğunu anlamak için fenerini doğrulttu. Fener elipsinin içinde en az on santimetre büyüklüğünde, sırtı karaciğer lekeleriyle dolu yaşlı bir eli andıran bir kurbağa vardı. Hayvana şaşkınlıkla yaklaştı. Kurbağa ikinci sıçrayışında bir culp sesiyle havuza daldı. Kenardaki gençlerden biri kurbağanın arkasından suya atladı. Suda bir şapırtı koptu. Öpüşen gençler ayrıldılar. Birkaç saniye sonra sudan atletik bir vücut fırladı. Arka bacağından tuttuğu kurbağa sağa sola savruluyordu. Diğerleri tezahürat yaptılar. Genç, bacağından tuttuğu kurbağayı bir iki kere çevirip havuz dışına fırlattı. Hayvan yapay çimlere düştü. Ozan, kurbağanın sürünerek uzaklaşmaya çalıştığını gördü. Gençlerden biri elinde bir plastik sehpa ile hayvana yetişti. Sehpayı sakat kurbağanın üzerine indirdi. Loşlukta eğilip sonuca baktı. İç organları yandan fırlamış hayvanın gergin arka bacaklarından biri seğiriyordu. Arkadaşlarına döndü. “Bunu da yer miyiz?”</p>
<p>“Ben yerim sen getir.”</p>
<p>“Temizlersin o zaman.”</p>
<p>“Temizlemeden yerim ben merak etme.”</p>
<p>“Timur bağırsağında bokla yemeyi sever,” dedi kızlardan biri. Kahkahaları avluda yankılandı. Genç sehpaya bir tekme attı. Ozanla göz göze geldiler. Kurbağayı alıp gruba katıldı. Ozan donup kalmıştı. Kimdi bunlar? Bu sitede daha önce böylelerini görmemişti. Mina buna şahit olsa ne derdi? Adımlarını asansör kulesine doğru hızlandırdı. Kafasına bir şey düştü. Eliyle kontrol edince ıslaklığı fark etti. Suydu bu. Yukarı baktı. Beyaz projektörlerin ışık konilerinden su damlaları geçiyordu. Fenerlerin, soğuk ateşlerin* yanında yemek yapan, yatan insanların, ailelerin arasından geçti. Yapay çimlerde, yürüyüş yollarında ambalaj atıkları, krema topakları, ince kemikler, kurbağa kafaları gördü. Böyle bir şeye basmamak için feneri yeniden yaktı. Kuleye geldiğinde asansörün de çalışmadığını gördü. Buna ilk defa şahit oluyordu. Kuleye yapışık spiral merdivenlerden tırmanmaya başladı. iki üç kat sonra nem ve sıcak nefesini kesmeye başlamıştı. Tırmandıkça, orada burada yanan fenerler, soğuk ateşler, merdivenin camdan güvenlik duvarının çevresinde ateş böcekleri gibi</p>
<p>Soğuk Ateş; Sadece termal kondüksiyon yoluyla pişiren ocaklar. İklim değişimi nedeniyle 21.yy sonlarında pek çok yerel otoritenin açık ateşi yasaklamasından sonra yaygınlık kazanmıştır. dönüyor, döndükçe uzaklaşıyordu. Bu insanlar sitede yaşamıyordu. Site kapıları neden açıktı? Derken yukarı katlardan metalik bir gümbürdeme geldi. Onu uzaklardan gelen bir kadın çığlığı takip etti. Gümbürtü giderek artarken kendini bir saldırıyla karşılaşmaya hazırladı. Önünden hızlı bir gölge geçti. Eli alışkanlıkla güvenlik anahtarına gitti. Yukarıdan tiz kadın sesleri geliyordu. İki kat daha tırmandığında merdivenlerden aşağı bakmakta olan iki kadınla yüz yüze geldi. İri, esmer, tabak gibi yuvarlak yüzleri gergindi. Kat koridoruyla asansör kulesini bağlayan köprüye bir iki adım geri çekildiler.</p>
<p>“Aşağıya indi. Onu gördüm.”</p>
<p>Kadınlardan biri yüksek sesle anlamadığı bir dilde söylenmeye başladı. Onu hırsız mı sanmıştı?</p>
<p>Ozan eliyle merdivenleri gösterdi. “Kaçan birini gördüm.”</p>
<p>Kadın artık bağırıyor, el kol hareketleri yaptıkça ayçiçeği desenli bol enterasinin altındaki iri göğüsleri oynuyordu. Ozan ona bir şeyler anlatmaya çalışmaktan vazgeçip tırmanmaya devam etti. Kadın arkasından bağırıyor, belki küfür ediyordu. Yirminci kattaki koridora çıkınca trabzandan aşağı baktı. Soğuk ateşler seyrek iri yıldızlar gibiydi. Havuzdan boğuk şapırtılar, kahkahalar geliyordu. O iki kadının sesleri kesilmişti. Terli sırtında bir ürperti hissetti. Yukarı yönlü bir hava akımı vardı. Tavandaki cam kırılmış olmalıydı. Su da oradan geliyordu. Koridorda da birikintiler vardı. Evin kapısını açınca beklediği serinliği hissedemedi. Havalandırma ünitesi yine mi bozulmuştu? Kontrol ekranında tasarruf ayarında çalıştığı bilgisi vardı. Sonra şebeke elektriğinin olmadığını hatırladı. Site yönetim sayfasını açtı. Elektrik, tahmin ettiği gibi depolama ünitesinden geliyordu. On dokuz saatlik rezerv kalmıştı.</p>
<p>Yönetimi aradı. Telefon uzunca bir beklemeden sonra açıldı.</p>
<p>“Piramit Sitesi yönetimi?”</p>
<p>“İyi akşamlar. Ben Ozan Han.”</p>
<p>“Buyrun Ozan Bey,” dedi aksanlı bir kadın sesi. Bu da mı göçmendi? içinde tanımadığı bir öfke kabarır gibi oldu. Böyle düşündüğü zamanlarda gelmesine alışık olduğu utancı bu kez hissetmedi.</p>
<p>“Site bahçe kapısı açık. İç avluda site sakini olduğundan kuşku duyduğum insanlar var. Bunlar kim? Kapı neden açık?”</p>
<p>“Ozan Bey elektrikte dalgalanma olmuş. Kapı arızalanmış. Ekibimiz çalışıyor.”</p>
<p>“Ne zamandan beri?”</p>
<p>“Efendim? Ben anlamadım?”</p>
<p>“Ne zamandan beri çalışıyor ekibiniz? Kapı daha ne kadar açık kalacak? Bütün İstanbul içeriye dolduktan sonra mı çözülecek?”</p>
<p>Belki öfkeli bir site sakiniyle tartışmaya girmemesi gerektiği öğretildiği belki de anlamadığı için karşıdan ses gelmedi.</p>
<p>“Adınız nedir?”</p>
<p>“Annisa.”</p>
<p>“Bakın Annisa. Bildiğim kadarıyla havuzda kurbağalar yaşamıyordu. Sitede kurbağaları yakalayıp yiyen insanlar olduğunu da sanmıyorum. Çimlerde yürürken kemikler çıtırdıyor. Bu insanlar kim? Bu konuda ne yapmayı düşünüyorsunuz?”</p>
<p>“Ozan Bey, biz kimseye kimlik soramayız. Kimlik kontrolünü kapılar yapıyor. Şu anda bakım var.”</p>
<p>“Yani kapı bozulduğu zaman isteyen içeri girebiliyor? Serseriler? Hırsızlar? Katiller? Bu yüksek aidatları ne için veriyoruz o zaman?”</p>
<p>“Kapıda onarım sürüyor Ozan Bey.”</p>
<p>“Bunu sormadım! Şu anda site sınırları içerisinde kimlerin olduğunu biliyor musunuz? Bunu soruyorum!”</p>
<p>“Gereken destek veriliyor.”</p>
<p>Bu kadının önünde verebileceği cevapların bir listesi mi vardı? Bir makineyle değil gerçek bir insanla konuşmak istiyordu.</p>
<p>“Adil Bey’le görüşebilir miyim?”</p>
<p>“Adil Bey ayrıldı,” dedi Annisa. Yabancıların yaptığı gibi Ayı çok kısa seslendirmişti.</p>
<p>“Yaa. Kim geldi yerine?”</p>
<p>“Şirket henüz atama yapmadı.”</p>
<p>“Ne zaman yapar?”</p>
<p>“Bilmiyorum.”</p>
<p>“Havuzda neden kurbağalar var?”</p>
<p>“Gerekli işlemleri başlattık Ozan Bey.”</p>
<p>“Çok yardımcı oldunuz teşekkür ederim.”</p>
<p>Telefonu öfkeyle kapattı. Arayabileceği isimleri, kurumlan düşündü. Akima hiçbir şey gelmedi. Hemen duşa girdi. Neyse ki su hâlâ vardı ve yeterince serindi. Adil Bey de ayrılmıştı. İşe yarar kim varsa bir yerlere gidiyordu. Adil Bey makine gibi konuşmazdı. Yerine gerçekten birini gönderecekler miydi? Neden aidat toplanıyordu o zaman?</p>
<p>Duştan çıkınca ıslak giysilerden oluşan topağı, kapı ağzından sularını damlata damlata çamaşır kutusuna götürdü. Yerdeki su birikintisini sildi. Ev hâlâ sıcaktı. Saç diplerinin terlediğini hissediyordu. Isı göstergesi yirmi sekiz santigrat dereceyi gösteriyordu. Şebeke elektriği hâlâ gelmemişti. Enerjiyle beslenmek zorunda olan bir yaşam kapsülünün içinde olduğu düşüncesi gelip zihnini yeniden bütünüyle işgal etti. Bu yapmayı düşündüğü ama hâlâ hakkında tereddütleri olan eylem için ona cesaret verdi. Kanepeye oturdu ve Sibel’i aradı. Telefon uzun uzun çaldı. Ona yine ulaşamayacak mıydı? Neden açmıyordu? Baran dediği o yakışıklı şarlatanla mı beraberdi?</p>
<p>Derken Sibel’in yüzü ekranda belirdi.</p>
<p>“Merhaba Kibi...”</p>
<p>“Ozi selam. Duşa giriyordum da.”</p>
<p>“Şebeke elektriği kesik burada.”</p>
<p>“Öyle mi?”</p>
<p>“Fırtınadan olsa gerek. Yağmur var mı orada?”</p>
<p>“Biraz yağdı. Şimdi açık galiba.”</p>
<p>“Burası felaketti. Sitenin yağmur suyu depoları tamamen dolmuş olmalı.”</p>
<p>“Herhalde.”</p>
<p>“Mina nerede?”</p>
<p>“Spor okuluna başladı.”</p>
<p>“Öyle mi? Hangi spor?”</p>
<p>“Okulda seçmişler. İki alan varmış. Judo ve okçuluk. Judoya seçilmiş.”</p>
<p>“Judo? Hahah. Dalga geçiyorsun!”</p>
<p>“Yo ciddi. Broşürde bir sürü fayda yazıyor. Denge, duruş, kondisyonu falan birleş...”</p>
<p>“Neyse bunu sonra konuşuruz Kibi. Bak ne diyeceğim. Yanınıza gelmeye karar verdim. Sen haklıydın. Orada birlikte olmalıyız.”</p>
<p>“A-sahi mi?”</p>
<p>“Evet. Evde bir iki iş var. Yönetimi yaptırmaya zorluyorum. Havalandırma iyi çalışıyor mu emin değilim. Bir de çöp öğütücü... Sonra kiraya veriririz. Belki de satarız.”</p>
<p>“Bunu daha sonra konuşsak Ozi?”</p>
<p>“Neyi? Neden? Bunu istemiyor muydun?”</p>
<p>“Burada yapamazsın.”</p>
<p>“Bunu bana bırak.”</p>
<p>“Öyle planlamıştık ama. Bir süre böyle deneyecektik.”</p>
<p>“Denedik işte. Bu kadar yeter.”</p>
<p>“Burasının sana göre olduğundan emin değilim Ozi... Senin hoşlanmayacağın insanlar. Kurallar.”</p>
<p>“Uyarım kurallara. Ne olabilir ki?”</p>
<p>“Yapamazsın sanki. Toplantılara gelmezsin. Yemekler. Dualar.”</p>
<p>“Bunlar zorunlu mu?”</p>
<p>“Değil. Ama yazılı olmayan şeyler var işte. Biliyorsun. Ben bile zor katlanıyorum.”</p>
<p>“Kibi... Bana bırak bunları.”</p>
<p>“Bırakamam Ozi. Gösteride neler olduğunu gördün. Hem tahammül edemiyorsun bu insanlara.”</p>
<p>“Benim suçum değildi.”</p>
<p>“Sesini yükselttin. Huzursuzluk çıkarttın.”</p>
<p>“Benim suçum değildi!”</p>
<p>“Suç değil. Doku uyuşmazlığı belki. Farklısın.”</p>
<p>“Sen değil misin? Sen onlardan farklı değil misin? Onlardan mı oldun? İbrahim’le ilgili şüphelerine ne oldu?”</p>
<p>“Böyle devam edemem. Kapatıyorum.”</p>
<p>“Dur Kibi. Konu bu değildi. Oraya gelmek istiyorum. Senin bir itirazın yoksa elbette.”</p>
<p>“Ben değil Ozi... Bunu kabul etmeyebilirler.”</p>
<p>“Kim kabul etmeyebilir?”</p>
<p>“Yönetim. Vakıf yönetimi.”</p>
<p>“Ne? Ne demek bu? Vakıfla ne ilgisi var?”</p>
<p>“Evin sahibi vakıf. Sitede seçici davranıyorlar. Biliyorsun. Referanslar...”</p>
<p>“Biz orayı tuttuk! Kirasını veriyoruz.”</p>
<p>“Onlar burayı bana kiraladıklarını düşünüyorlar Ozan.”</p>
<p>“Bu en baştan mı planlanmıştı?”</p>
<p>“Ne?”</p>
<p>“Böyle deneyelim. Memnun kalırsak evi kapatırız, sen de buraya gelirsin derken oranın sadece sana kiralandığını biliyor muydun?”</p>
<p>“Hayır Ozi. Böyle bir şeyi nasıl düşünebilirsin? Beni ne sanıyorsun? Tatsızlıklar yaşandı biliyorsun. Seninle ilgili yargıları değişti.”</p>
<p>“Öyle mi? Çok ilginç. Tamam. Bu konuşuldu mu peki? Orada yaşayamayacağımı söylediler mi?”</p>
<p>“Tam olarak değil. Ama biliyorum. Artık biliyorum. Bu tür şeyler açıkça konuşulmasa da bilirsin. Ama ziyarete gelebilirsin. Bunda bir sorun yok. Buna engel olurlarsa biz çıkarız buradan.”</p>
<p>“Bu beni rahatlatmadı. İşin buraya gittiğini tahmin ediyordum. İbrahim denen o sinsi şarlatan planını adım adım uygularken ben salak gibi seyrettim..”</p>
<p>“Ozan lütfen. Telefonu kapatırım!”</p>
<p>“Tamam. Bu işe bir son vermeliyiz artık Kibi. Seni ararken aklımda iki çözüm vardı. Ailemizi yeniden bir araya getirmek için. Senin de istediğin şartlarda. Yani güvenli hissedebileceğin bir yer aramanı anlıyorum. Orada yaşamak için uygun görülmeyeceğimi tahmin ediyordum. Nevit’i aradım. Livigno teklifini kabul ettiğimizi söyledim. Çok sevindi. Hemen gidelim. Mina da çok mutlu olur kuzenleriyle.”</p>
<p>“Asıl plan buydu değil mi? Buraya taşınmak istediğin falan yoktu! Kardeşinin yanma gitmek istiyordun!”</p>
<p>“O... hayır Sibel!. Onu iki kere reddettim biliyorsun. Tek istediğim sizinle beraber olmak. Kızımla ve seninle. Travmalar yaşadık. Ağır travmalar. Güvende hissetmemekle haklısın. Ben, Nevit ya da senin gibi değilim. Bence burada da çok sorun yok. Varsa da geçici. Ama seni zorlayamam. Ben bütün o tuhaf insanlara rağmen orada yaşayabilirdim. Sen iyi hissettikten sonra her şeye uyardım. Ama gösteri günü olanlardan sonra bunun olamayacağını biliyordum. Yine de şansımı denemek istedim. Hâlâ da geçerli. Livigno önemli değil. Oraya taşınabilirim. Bunu ayarla.”</p>
<p>“Bu olmaz. Biliyorsun.”</p>
<p>“Tamam. O halde Livigno’ya gidiyoruz.”</p>
<p>“Ne yapacağız orada Ozi?”</p>
<p>“Herkes ne yapıyorsa...”</p>
<p>“Parası olanlar gidiyor oraya. Bir şey yapmalarına gerek yok. Nevit burada işini sürdürecek. İşi kapatsa bile dünyanın her yerinde yaşayabilecek serveti vardır. Biz ne yapacağız? Onlara mı dayanacağız?”</p>
<p>“Ben de işimi burada sürdürürüm. Siz gidersiniz.”</p>
<p>“O zaman bir araya gelmiş mi olacağız?”</p>
<p>“Hayır bak. Siz orada güvende olursunuz. Önceliğimiz bu. Eğer Nevit haklıysa burada yaşanacak kaostan korunursunuz. Mina iyi bir eğitim alır. Ben sık sık gelirim. Uzun uzun zaman geçiririz. Burada bir şey olursa da tek başına kaçmam kolay olur.”</p>
<p>“Bu benim aklıma yatmıyor Ozi. Orada Ayşe’nin varlıklı arkadaşlarıyla oturup manzara resmi mi yapacağım? Senin işinin ne olacağı belli değil. Dönmek zorunda kalırsak her şeyi kaybetmiş olacağız.”</p>
<p>“Bu olmayacak.”</p>
<p>“Nereden biliyorsun? Yaşamadan nasıl bilinebilir ki?”</p>
<p>“Nevit’le bir şey yaparız.”</p>
<p>“Nevit’in işinde sana ihtiyacı yok.”</p>
<p>“Bak Kibi. Bunu telefonda tartışmanın anlamı yok. istersek gidebiliriz. Yerimiz, Mina’nm okulu hazır. Gerisini sonra düşünelim.”</p>
<p>“Ben... Bu olmaz Ozan. Özür dilerim. Mina’yı böyle bir maceraya atamam. Oradan oraya sürükleyemem. Birkaç ay önce olsaydı belki. Burada sıcak bir ortam buldu. Hiç olmadığı kadar mutlu.”</p>
<p>“Kibi. Ama biz ne olacağız? Ne kadar böyle devam edecek?” “Bilmiyorum... Bilmiyorum... Lütfen... Sonra konuşalım.” Telefon kapandı. Birkaç dakika kıpırdamadan oturdu. Sonra banyoya gitti. Sibel’in geçen yıl birkaç kez uyku için kullandığı ilacını buldu. Dil üzerine bir damla. Tereddüt etmeden uyguladı. Acıydı. Salona dönüp kanepeye uzandı. Huzur karnından yükseldi. Uyumadan önce kimyanın harikalar yarattığını düşündü.</p>
<p>Uyandığında ter içindeydi. Yatağına uzanmak için kalktı. Ev hâlâ sıcaktı. Dışarda, altları turuncu bulut tabakalarının arasında yer yer beyaz ışıklar yanıp yanıp sönüyordu. Belki göründüğünden uzak olduğundan belki yalıtımlı camlardan, gökgürültüsü duyulmuyordu. Şehirde büyük kesintilerin tipik gölgesi yoktu. Ayağa kalktığı anda havalandırma ünitesinden program değişikliği ile ilgili bipleme geldi. Yüzüne serin bir hava çarptı. Şebeke elektriği gelmişti. Yatağına uzanmadan önce işemek için banyoya uğradı. Çıktığı zaman hava yine ılımıştı. Dışarı baktı. Bulutlardaki turuncu yansıma sanki biraz daha koyuydu.</p>
<p>Bir ter damlasının boynundan göğsüne indiğini hissetti. Aklına bir fikir geldi. Acil dolabındaki küçük takım çantasından tornavidasını alarak salon penceresine yaklaştı. Kare panellerden birinin metal çerçevesinin vidalarını gevşetti. Alttaki çentiği itince cam panelin bir köşesi serbest kaldı. Bunu diğer köşelere de uyguladı. Arkadaki ince conta cama yapışmıştı. Paneli çekip alırken contanın yırtılmasına aldırmadı. İçeri rüzgârla birlikte yağmur damlaları girmeye başladı. Yatak odasına gidip oradaki panellerden birini de aynı yöntemle söktü. Komodinin üzerinden bir iki kâğıt uçtu. Açık elbise dolabındaki giysiler sallandı. Portmantoya gidip çekmeceleri karıştırdı. Bulduğu kutuyu inceledi. Nevit’in Alpın marka maskesi. Putresin kokusunu gideren modeli olmasa da idare ederdi. Donuna kadar soyunup yatağa girdi. Maskeyi burnuna indirdi. Kimya harikalar yaratmaya devam etti.</p>
</body>
</html>