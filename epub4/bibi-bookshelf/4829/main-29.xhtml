<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>15. Pompa Satıcısı</h2>
<p>Ahmed Haqim, Free Port’da Yenitahtakale İş Merkezi’ndeki bürosuna girip çantasını masaya bırakmaya fırsat bulmadan içeri bir müşteri girdi. Yılların deneyimli gözleri, müşterinin orta üst tabakadan olduğunu söylüyordu. Ne istediğini de tahmin ediyordu.</p>
<p>“Günaydın. Pompa arıyorum. Var mı sizde?”</p>
<p>“Pompa? Pompa yasak biliyorsunuz. Satmak da kullanmak da.”</p>
<p>“Herkes kullanıyor.”</p>
<p>“Herkes suç işliyor.”</p>
<p>“Sizde yok yani. Bulabileceğim bir yer var mı?”</p>
<p>Haqim, bir iki saniye cevap vermedi. “Ev mi?”</p>
<p>“Evet.”</p>
<p>“Kaç metrekare?”</p>
<p>“İki yüz elli. İki katlı.”</p>
<p>“İki tane yeter. Yeni bir model geldi geçen hafta. Boyut bu kadar. Aramaya gelirlerse söküp saklamak kolay.”</p>
<p>“Görebilir miyim?”</p>
<p>“Bir dakika bekleyin.”</p>
<p>Haqim büronun arka tarafına geçti. Birazdan elinde siyah bir kutu ve kalınca bir hortumla geldi.</p>
<p>“Orijinal çıkış hortumu bu. Ama incesiyle de değiştirebiliriz.”</p>
<p>“Ne fark var.”</p>
<p>“Etrafta yaşayanlar var mı?”</p>
<p>“Dağda değil ev. Elbette var.”</p>
<p>“Ne kadar uzak en yakını?”</p>
<p>“Beş metre.”</p>
<p>“Kalını kullanacaksınız. Bu kolay görünür. Ama bir şeyin arkasına saklayabilirsiniz. İnce hortum ses yapar. Susturucu falan da satıyorlar ama bana sorarsanız işe yaramaz. Bazen de yangın çıkıyormuş. Sıcak hava ince hortumda iyice ısınıyor.”</p>
<p>“Evi soğutur mu?”</p>
<p>“İsterseniz buzdolabını atabilirsiniz”</p>
<p>“Deneyebilir miyiz?”</p>
<p>“Kısa bir süre evet.”</p>
<p>Haqim pompayı zemine koydu. Elektriği bağladı ve çalıştırdı. Müşteri elini pompanın ön ızgarasına uzattı.</p>
<p>“Evet. Bu yeterli.”</p>
<p>“Bu makine hem içerdeki ısıyı hem de kendi ürettiği ısıyı dışarı pompalıyor. Eski modellerde yok bu.”</p>
<p>“Fiyat ne?”</p>
<p>“Altı yüz CCE, bin yedi yüz CCA.”</p>
<p>“İkisi mi?”</p>
<p>“Hahhah yok canım. İkisini bin CCE’ye veririm.”</p>
<p>“Anlaştık.”</p>
<p>Haqim, pompayı kutusuna yerleştirdi. Tarayıcıyı uzattı. “Yüksek akım makineleri bunlar. Kablolamaya dikkat. Bir de boru çıkışlarına yakın, kolay yanıcı şeyler koymayın. Bahçeşehir’de geçen hafta iki ev cayır cayır yandı. Boruyu uzatmışlar. Bildiğin plastik boru eklemişler. Bunlar grafit alaşımı.”</p>
<p>lamam.</p>
<p>“Ek boru da ister misiniz? Çıkışı çatıya verir kiremitle kamufle edersiniz.”</p>
<p>“Gerek yok gibi. Herkes takıyor artık. Bizim orada tek biz kaldık.”</p>
<p>“Öyle. Yine de dikkatli olun.”</p>
<p>Müşteri çıkınca ekrana iki yüz pompalık yeni sipariş girdi. Bir haftada yüz taneden fazla satılmıştı. Diğer ofislerle birlikte belki birkaç binlik satış olmuştu. Yenitahtakale, durgunluğu bu yeni modayla atmış görünüyordu. Her biri beş kilo wattlık pompaların birlikte çalışmasının elektrik ağlarında sorun yaratacağı, borudan çıkan sıcak havanın sokakları ısıtacağı söyleniyordu. Elektriği bilmiyordu da geçen hafta komşunun kalkanı düşmüş, penceresini patlatan rüzgârın sokakta sıcaklık falan bırakacağını sanmıyordu. Sipariş ekranına art arda dört pompa siparişi düştü.</p>
</body>
</html>