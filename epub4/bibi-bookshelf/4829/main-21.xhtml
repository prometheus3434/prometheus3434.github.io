<?xml version="1.0" encoding="UTF-8"?>

<html xmlns="http://www.w3.org/1999/xhtml">
<head><meta name="charset" content="UTF-8"/><title></title><link rel="stylesheet" href="main.css" type="text/css"/>
</head>
<body>
<h2>7. Kurbağa Avcıları</h2>
<p>Biri on beş, diğeri dokuz yaşlarında iki çocuk gece karanlığında simsiyah giysiler içinde göçmen rezervasyonunun batı kapısından yürüyerek çıktılar. Güneye doğru konuşmadan yürüdüler. Eskiden doğalgaz boru hattının geçtiği hendeğe yaklaşırken büyüğü fenerini yaktı. Eliyle ittiği uzun dikenlerin aralarından geçerek hendeğe indi. Bir anlık tereddütten sonra küçük de onu takip etti.</p>
<p>“işte burada. Şurasından tut.”</p>
<p>“Çok ağır.”</p>
<p>“Değil. Çek yukarı.”</p>
<p>Bir dakika sonra üç tekerlekliyi fener ışığında inceliyorlardı.</p>
<p>“Bu muydu? Bu çok çirkin İqbal!”</p>
<p>“Nasıl gittiğine bak sen. Hadi bin arkaya. Çantanı şuraya tak.” Küçük, îqbal’in dediğini yaptı. Elleri yanlarda tutunacak bir şey aradı.</p>
<p>“Bana sarıl. Korkma hızlı gitmem.”</p>
<p>Elektrikli araç birazdan yer yer çatlak beton yolda zayıf bir ön aydınlatmayla güneye doğru ilerliyordu. Uzun süredir kullanılmayan yolun çökmüş bazı bölümlerinde çalı adaları oluşmuştu, ilerledikçe minik karaltıların sağa sola hareket ettiklerini görüyorlardı.</p>
<p>“Kurbağa gördüm!”</p>
<p>“Kurbağa değil o salak. Kirpi bunlar.”</p>
<p>“Kirpi yenmez mi?”</p>
<p>“Yenmez.”</p>
<p>“Neden?”</p>
<p>“Yiyen kimse görmedim.”</p>
<p>“Düsselam yenir diyor.”</p>
<p>“Düsselam kim?”</p>
<p>“Abdüsselam. Biz öyle diyoruz.”</p>
<p>“Haha. Komikmiş.”</p>
<p>“Değil. Benim adım da Enver Adil. Herkes Adil der.”</p>
<p>“Aynı şey değil salak.”</p>
<p>“Neden?”</p>
<p>“Boş ver. Kim bu Düsselam?”</p>
<p>“Okuldan bir çocuk. Onlar yiyormuş.”</p>
<p>“Seni kandırmış.”</p>
<p>“Derisini getirdi okula.”</p>
<p>“Bu bir şey göstermez.”</p>
<p>“Her şeyi bilirsin!”</p>
<p>“Sıkı tutun buralarda.”</p>
<p>Beton yol kaybolmuştu. Aracın orantısızca büyük çaplı tekerlekleri toprak tümsekleri rahatça aşıyor ama yolcularını cansız mankenler gibi sarsıyordu.</p>
<p>“Buraları güzel bir bisikletle geçemezdin.”</p>
<p>Adil, dikkatini üçtekerliden düşmemeye vermişti.</p>
<p>“Ne kadar kaldı İqbal?”</p>
<p>“Bunu düşünme de yolu iyice öğren. Tek başına geleceksin buraya.”</p>
<p>“Seninle gelirim.”</p>
<p>“Biz kışa gidiyoruz.”</p>
<p>“Nereye?”</p>
<p>“Avrupa’ya.”</p>
<p>“Hep öyle dersin.”</p>
<p>“Bu kez gerçek. Amcam Finlandiya’da. Bizi de çağırıyor. Amcamın şirketi var. Çok zekidir.”</p>
<p>“Finlandiya uzak mı?”</p>
<p>“Bununla uzak hahahaha.”</p>
<p>Yirmi dakika kadar konuşmadan yol aldılar.</p>
<p>“İşte tabela. Bunu görünce dur. Bundan sonrasını yürüyeceğiz.”</p>
<p>Adil, fener ışığında tabelaya baktı. İki bacak üzerinde duran beyaz plastik bir levhaydı. Kırmızı harfler soluk ve yer yer silinmişti.</p>
<p>“B.yük Ç.km.ece Gölü. Su H.vzası. Yakl.şmak Te.li.el.. ve Ya...ır.”</p>
<p>“Ne yazıyor burada?”</p>
<p>“Gölmüş buralar eskiden. Yaklaşmayın diyor. Yağmurda dolar.</p>
<p>Ama su durmuyor.”</p>
<p>“Neden?”</p>
<p>“Ne çok soruyorsun! Sıcak. Uçup gidiyor su. Hadi kurbağa avlayalım.”</p>
<p>Çantalarını sırtlarına geçirdiler. Iqbal önde yürümeye başladılar.</p>
<p>“Bu sazları görüyor musun?”</p>
<p>“Evet?”</p>
<p>“Oradan öteye yürümek yok. Bataklık. Geçen sene üç kişi öldü burada. Birini tanıyorum.”</p>
<p>“Bataklığı bilmiyorlar mıydı?”</p>
<p>“iribaş toplamak istemişler.”</p>
<p>“İribaş ne?”</p>
<p>“Yavru kurbağa. Binlercesi bir arada olur. Minik havuzlara sıkışırlar. Onları da yiyen varmış. Püre yapıyorlarmış.”</p>
<p>“Bu iğrenç!”</p>
<p>“Zehir olmazmış. O bakımdan iyi.”</p>
<p>“Kurbağalar nerede?”</p>
<p>“Buralarda. Sessiz ol. Nasıl yaptığıma bak. Feneri infrared moduna al. Etrafı tara. Yavaşça. Böyle. Bak şurada var bir tane. Güzel iri bir şey. Deniz kurbağası bu. Önden yaklaşmaya çalış.”</p>
<p>“Önden?”</p>
<p>“Evet. Yerini biliyorsun tamam mı? Feneri bire al. Ürkütmeden bak. Gözleri sana dönükse üçe bas. Işık onu şaşırtır. Hızla git ve fileyi indir. Kolay. Bir iki defa yap. Alışacaksın. Anladın mı?”</p>
<p>“Evet. Fileyi indir.”</p>
<p>“Önce fenerle sersemlet.”</p>
<p>“Önce fener, anladım.”</p>
<p>“Fileyi de al. Hadi görelim seni.”</p>
<p>Ayrıldılar. Bulanık yarım ay iyice yükselene kadar birbirlerine yakın yerlerde ışık hareketleri ve şapırtılar birbirini takip etti. Bir saat kadar sonra îqbal gitme zamanının geldiğini söyledi.</p>
<p>“Ne var sepetinde?”</p>
<p>“Üç tane!”</p>
<p>“İlk gece için iyi. Yarın beş olur. Sonra on.”</p>
<p>“Sende ne var?”</p>
<p>“Yirmiden fazla.”</p>
<p>“Hepsini yiyecek misiniz?”</p>
<p>“Salak mısın? Nasıl yiyelim? Satıyorum bunları.”</p>
<p>“Sahi mi?”</p>
<p>“Evet. Finlandiya’ya nasıl gideceğimizi sanıyorsun? Yol parasını bunlarla yaptım.”</p>
<p>“Kime satıyorsun?”</p>
<p>“Müşterilerim var. Senin avı da satabilirim.”</p>
<p>“O zaman ne yeriz?”</p>
<p>“Off Adil. Bunları siz yiyin. Üç tane. Bakayım. Hmm. Biri değişik. Bu zehirli mi bilmiyorum.”</p>
<p>“Zehir mi?”</p>
<p>“Salak mısın? Tabii ki zehirli. Şunlar öyle. Deniz kurbağası. Zehirli ama güzeldir. Zehiri çıkarman gerek. Yoksa hastalanırsın. Belki ölürsün. Annen bilir mi?”</p>
<p>“Nereden bilsin?”</p>
<p>“Tamam, ben gösteririm. Zehiri almadan yemeyin. Çok fenadır. Anladın mı?”</p>
<p>“Zehiri almadan yemeyeceğiz.”</p>
<p>“Tamam. Bak şimdi. Bunları yiyin. Daha çok avlarsan satarım. Malzeme benden. Fener, file... Satarım ama paranın bir kısmını alırım.”</p>
<p>“Neden?”</p>
<p>“Salak mısın? Komisyon. Müşteriyi ben bulacağım. İyi çalışırsan belki bisikleti de veririm. Para biriktirirsin. Belki sen de Finlandiya’ya gelirsin. Belki Litvanya’ya.”</p>
<p>“Finlandiya’ya gelirim.”</p>
<p>“Tamam. Finlandiya. Hayatın bu şişkolara bağlı Adil. Düsse-lam mı demiştin?”</p>
<p>“Ne?”</p>
<p>“Hahaha. Boşver. Sıkı tutun.”</p>
</body>
</html>