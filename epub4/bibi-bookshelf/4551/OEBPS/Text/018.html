<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>13. Bölüm</title>
</head>

<body>
  <h1 class="h11"><a id="a31"></a>13. Bölüm</h1>

  <p class="p8">Ülkemin kuşları!</p>

  <p class="p8">Gece bitmek üzereyken, ilk önce çekingen bir çifte tiridi nota duyuluyor. Üç kez yineleniyor. Dört. Beş.</p>

  <p class="p8">Uzaktan, onun benzeri iki nota karşılık veriyor. Hemen yakından yine başlıyor. Uzaktan, karşılık geliyor. Kısa süre içinde, diyaloğu andıran bu dört nota dışında bir şey duymaz oluyorum.</p>

  <p class="p8">Ancak birden, bir kuş şikâyet edercesine üç nota halinde ötüyor, bir başkası neredeyse yankı gibi onu yanıtlıyor. Sonra da hain bir perinin alaylı gülüşünü andıran tuhaf çığlığıyla bir karaleylek katılıyor dansa. Hemen ardından, kuşların şarkısına tüm Ruanda katılıyor.</p>

  <p class="p8">Aynı anda konuşulduğu halde herkesin birbirini pek güzel anladığı bir tür konferansı andırıyor bu. Kuşlar, hem konuşup hem de birbirlerini dinlemeyi insanlardan daha iyi beceriyor. Ötüşlerinde ne bağırma var, ne de öfke.</p>

  <p class="p8">Ancak sanırım artık kuşlardan hoşlanmıyorum, çünkü düşmanların yaklaşmasını duymamı engelliyorlar. Uzaklarda bir köpek havlıyor. Ardından bir horoz insanlara uyanmalarını söylüyor.</p>

  <p class="p8">Ancak soykırımcılar ona itaat etmiyor. Gecenin yorgunluğunu çıkarıyorlar.</p>

  <p class="p8">Sığınağımın kapısı ani, neredeyse kaba bir hareketle açılıyor. Kamaşmasın diye gözlerimi kapamak zorunda kalıyorum.</p>

  <p class="p8">Bir kadın konuşuyor.</p>

  <p class="p8">"Ölen tüm Tutsiler yeniden doğacak. Bunu İmana adına söylüyorum."</p>

  <p class="p8">Kız kardeşim Hilde’in sesini tanıyorum. Çaba harcayıp gözlerimi açıyorum.</p>

  <p class="p8">Paçavralar içindeki Hilde, yaşlı bir kadına dönmüş. Ama tatlı tatlı gülümsüyor.</p>

  <p class="p8">"Hepimiz kurtulacağız. Ruanda’ya egemen olacağız. Herkes bize saygı duyacak.”</p>

  <p class="p8">Sinirli bir dans yaparcasına tepiniyor.</p>

  <p class="p8">"Hilde! Neler oluyor? Dursana. Bizi ele vereceksin. Öldürüleceğiz."</p>

  <p class="p8">Sözlerim onu durduruyor. Bakışı yavaşça bana yöneliyor. Gözleri yuvalarından fırlamış, yanakları çukur, afallamış bir edası var.</p>

  <p class="p8">Hilde, tüm Nyamirambo’nun burada saklandığımı bildiğini, kendisinin de bu nedenle geldiğini açıklıyor. Öldürülen tüm Tutsilerin dünyaya yeniden geleceklerini bana söylemek zorundaymış, bunu kendisine dün gece Tanrı söylemiş.</p>

  <p class="p8">"Hutulardan korkmamak gerekir. Şimdi her şey basit. Öldürülen her Tutsi, hayata geri dönecek."</p>

  <p class="p8">"Çocuklarımdan haber aldın mı?"</p>

  <p class="p8">"Çocukların mı? Hayata dönecekler. Tanrı bana öyle söyledi."</p>

  <p class="p8">"Öldüklerini gördün mü?"</p>

  <p class="p8">"Ama hayata dönecekler."</p>

  <p class="p8">Hilde’in sözleri beni felç ediyor. Şakak damarlarım hızla atarken ağzım açık duruyorum. Gözyaşlarını çıkmak istiyor ama çıkamıyor. Bitkinim. Sanırım biraz titriyorum.</p>

  <p class="p8">Emmanuelle beliriyor. Yeşillik üzerinde tepinmeye başlayan Hilde’i sakinleştirmeye çalışıyor. Bakışımla, Hilde’in aklını yitirdiğini anlatmaya çalışıyorum. Zahmete gerek yok. Emmattuelle anladı bile. Hilde hâlâ yırtınıyor:</p>

  <p class="p8">"Hanımefendi, ben barikata gidiyorum! Tutsilerin hayata döneceklerini bildirmeliyim."</p>

  <p class="p8">Sinir spazmlarıyla sarsılıyor; bakışı, tuzağa yakalanmış bir hayvanınki gibi dört dönüyor. Sonra birden sakinleşiveriyor, tatlı tatlı gülümseyerek gökyüzüne bakıyor.</p>

  <p class="p8">"Tutsilere ölümsüzlük verdiğin için teşekkürler, Tanrım. Senin adına bu haberi tüm dünyaya ileneceğim."</p>

  <p class="p8">Emmanuelle bileklerini sımsıkı kavrıyor.</p>

  <p class="p8">"Hilde, Hilde, sakin ol. Söylesene, Yolande’ın çocuklarını gördün mü? Öldüklerini gördün mü? Konuş!"</p>

  <p class="p8">"Hayır, hanımefendi, Tutsiler ölmedi. Onlar ölümsüz. Tanrı onları koruyor."</p>

  <p class="p8">Déo’nun evinde bir kapı çarpıyor. Ben de kendiminkini kapatıyorum. Déo, etrafta bir Tutsi bulunduğunu, barikata teslim olması gerektiğini haykırıyor.</p>

  <p class="p8">"Kollarında bir Tutsi’yle burada ne yapıyorsun Emmanuelle?"</p>

  <p class="p8">"Bu kadın çıldırmış. Bahçeye girip bağırmaya başladı. Onu yatıştırmaya çalışıyorum." .</p>

  <p class="p8">"Bir Tutsi! Emindim zaten. Onu barikata götüreceğim."</p>

  <p class="p8">Hilde nazikçe araya giriyor:</p>

  <p class="p8">"Zahmet etmeyin. Barikata kendim teslim olup Tanrının seçimini Tutsilerden yana yaptığını bildireceğim. Size teşekkür borçluyum."</p>

  <p class="p8">Başka bir şey duymuyorum. Hep birlikte uzaklaştılar.</p>

  <p class="p8">Çocuklarımı düşünüyorum. Gerçekten öldüler mi? Yoksa Hilde ne dediğini bilmiyor mu?</p>

  <p class="p8">Kısa bir süre sonra Emmanuelle geri geliyor. Mangalını kapımın önüne dayıyor ve aramızda geçen konuşmadan, umudumu kesmemem, insanlara güvenmem ve sürekli dua etmem gerektiğini anlıyorum.</p>

  <p class="p8">On gün daha bu şekilde yaşayacağım.</p>

  <p class="p8">İlk gün, kız kardeşim Hilde’in barikatta öldürüldüğünü öğreniyorum. Pala darbesini yediği sırada gülümsüyormuş. Emmanuelle, öldükten sonra da gülümsemeyi sürdürdüğünü haber veriyor. Karnımın üstünde, fıtık gibi bir çıkıntı hissediyorum. Geceleri, Emmanuelle; beni sığınağımdan çıkarmaya geliyor. Karanlıkta, birbiri üzerine fırlatılmış birkaç sac çarpıyor gözüme. Bunlar, çocuklarınım içinde bulunduğu Spérancie’nin evinin çatısını oluşturuyorlardı. Déo toplayıp getirmiş. Çocuklarım nerede?</p>

  <p class="p8">İkinci gün,. Kibungo’daki kuzinimin barikatta öldürüldüğünü öğreniyorum. Ayrıca Gikongoro’da da üç din adamı öldürülmüş. Sol göğsüme bir şey batıyor. Elliyorum. Gömleğimin yakasına tutturulmuş bir tükenmez kalem. Tükenmez kalem mi? Hayret. Belli başlı olayların tarihlerini yazsam mı acaba? Ama neyin üzerine? Çocuklarım nerede?</p>

  <p class="p8">Üçüncü gün, una bakıp kehanette bulunarak yalnız kalacağımı söyleyen erkek kardeşim Népo’nun bir barikatta öldürüldüğünü öğreniyorum; Akşamüstü, haber yalanlanıyor, ancak Emmanuelle kardeşime ait minibüsün direksiyonunda bir asker görmüş. Geceleyin, birkaç damla idrar yapabiliyorum. Çocuklarım nerede?</p>

  <p class="p8">Dördüncü gün, Cyangugu’daki arkadaşlarımın bir barikatta öldürüldüklerini öğreniyorum. Buna ek olarak, göğüslerimi doğramak isteyen hostes bozuntusu Mayimuna, tepenin üzerinde Ruanda Hava Kuvvetleri üniformasıyla görülmüş. Kotumun cebinde boş bir sigara paketi buluyorum. Özenle katlayıp üzerine şu notu düşüyorum:</p>

  <p class="p8">6 Nisan: Ruanda’nın başkanı katledildi.</p>

  <p class="p8">13 Nisan: Joseph’e barikatta makineliyle ateş edildi.</p>

  <p class="p8">14 Nisan: Joseph öldü. Çocuklarım işkence gördü.</p>

  <p class="p8">15 Nisan: Çocuklarım kayboldu.</p>

  <p class="p8">16 Nisan: Hilde öldürüldü.</p>

  <p class="p8">Yazarlık hevesim geçici olarak burada bitiyor. Ancak günün birinde bir şeyler yazacağımı biliyorum. Ölümden kaçabilirsem tabii. Çocuklarım nerede?</p>

  <p class="p8">Beşinci gün, Ruhengeri’deki eski hocamın barikatta öldürüldüğünü öğreniyorum. O gün, Emmanuelle’in mangalını kapımın önüne Mzee dayıyor. Mzee, Emmanuelle’in hizmetçisi: Emmanuelle’in bir Tutsi sakladığını biliyor, demek ki. Hutu olduğu halde, patronu beni koruduğuna göre, o da koruyacak. Siyah köleliğinin mucizesi bu. Hizmetçilik bağları, kan bağlarından daha güçlü sanki. Küçük çıkıntım yok oldu. Çocuklarım nerede?</p>

  <p class="p8">Atıncı gün, Byumba’daki akrabaların bir barikatta öldürüldüklerini öğreniyorum. Kadın barikatta çılgın gibiymiş: "Kimliğini inceleyen milislere, "Tutsi değilim ben, Hutuyum," diyormuş gözyaşları içinde. "Öyleyse neden kimliğinde Tutsi olduğun belirtilmiş?" - "Hata yapılmış. Ben Hutuyum." Bir pala darbesi konuşmayı kesmiş. Butros Gali’nin, Ruanda’daki dramın boyutunu kavrayamamış olduğu için Birleşmiş Milletler önünde özür dilediğini de öğreniyorum. Bir aynada kendime baktım. Yanaklarımdan, köpek kulakları gibi et parçaları sarkıyor. Çocuklarım nerede?</p>

  <p class="p8">Yedinci gün, Kibuye’deki bir kadın arkadaşın bir barikatta öldürüldüğünü öğreniyorum. Bir de Hıristiyanlar, Ruanda’daki katliam kurbanları anısına nasıl dua okunacağını sormuşlar. Neden benim anıma değil? Artık çiş yapmıyorum. Emmanuelle’e böylesinin daha pratik, olduğunu söyledim. Çocuklarım nerede?</p>

  <p class="p8">Sekizinci gün, Burundi’ye doğru kaçmakta olan onlarca gencin Gitarama’daki bir barikatta öldürüldüğünü öğreniyorum. Geceleyin, Emmanuelle’in tartısında ağırlığımı ölçüyorum. Otuz yedi kiloya düşmüşüm. Gülüyorum. Çocuklarım nerede?</p>

  <p class="p8">Dokuzuncu gün, Yurtsever Cephe kuvvetlerinin Nyamirambo tepesini kuşatmaya başladıklarını öğreniyorum. Bir süre sonra haber yalanlanıyor, sonra teyit ediliyor, ardından tekrar yalanlanıyor. Çocuklarım yaşıyor mu, hâlâ bilmiyorum. Üç saat boyunca hiçbir şey görmüyorum. Sonra ışığa yeniden kavuşuyorum. Çocuklarım nerede?</p>

  <p class="p8">Dokuz gün boyunca bana iyilik yapan Emmanuelle’i tanımaya başladım. Hâlâ Emmanuelle’den nefret mi ediyorum, yoksa ona tapıyor muyum, bilmiyorum. Belki de hiç bilemeyeceğim. Hem ona hayranım, hem de onu kınıyorum. Kafasında bit arıyorum. Sürünürcesine yürüyüşünden hoşlanmıyorum, yumuşak Meryem Ana edasından hoşlanmıyorum, her gün duaya davet etmesinden hoşlanmıyorum. Her şeyi saklayan eteklerinden hoşlanmıyorum.</p>

  <p class="p8">Her gece, birkaç saat konuşuyoruz. Emmanuelle bana çorba yapıyor, ancak iki-üç yudum içebiliyorum. Bir hizmetçi gibi bana ikramda bulunuyor. Mum ışığında, ince, neredeyse kuru yüzünü uzun uzun inceliyorum. Ufak tefek, tombul bir bedene oturtulmuş renksiz bir surat, durmaksızın dönüp duran, benimkilerle karşılaşmamaya çalışan gözler. Hem konuşup hem de dudaklarını kemirmesi katlanılır gibi değil.</p>

  <p class="p8">Bir akşam, neden evlenmediğini kendisine sorduğumda, “Sevdiğim tek bir adam var," diye patlıyor. "Burundi’de oturuyor. Zaten evli."</p>

  <p class="p8">Ses tonundan, ona erkeklerden söz edilmemesi gerektiğini anlıyorum.</p>

  <p class="p8">Bir akşam, konuya geri dönüyor.</p>

  <p class="p8">"Biliyor musun, bacaklarım öyle kocaman ki, evlenmem olanaksız," diyor.</p>

  <p class="p8">Mekanik bir biçimde, o bacaklara bakıyorum. Tek gördüğüm, uzun bir gri eteğin ucunda, inmek üzere olan bir tokattan korunan bir çocuk gibi sert toprak üzerinde iki büklüm duran on parmak oluyor.</p>

  <p class="p8">Bir akşam, mutfağında hafif bir yemeğe davet ediyor beni.</p>

  <p class="p8">"Üzerinde <span class="t14">Indianapolis</span> yazılı bir tişört sana bir şey ifade ediyor mu?"</p>

  <p class="p8">"Evet. Sandrine’in tişörtü. Amerikalı bir arkadaş armağan etmişti."</p>

  <p class="p8">"Ben de öyle düşündüm. O tişörtü daha önce görmüştüm."</p>

  <p class="p8">"Neden sordun?"</p>

  <p class="p8">"Çünkü onu Déo’nun çocuklarından birinin üzerinde gördüm."</p>

  <p class="p8">Çay fincanının dibine bakıyor.</p>

  <p class="p8">Düşünceye dalıyorum. Tişörtü, romatizmasını tedavi ettiğim Immaculée’nin, yani Déo’nun kızının üzerinde hayal ediyorum.</p>

  <p class="p8">"Herhalde bana şey demek istemiyorsun..."</p>

  <p class="p8">Sözler aklıma gelmiyor. Emmanuelle bana dönüp üzüntüyle bakıyor. Günlerdir ilk kez, açıkça gözlerimin içine bakıyor. Mesajı anlamak istemiyorum. Hayır. Çocuklarım ölmedi. Öldüklerine inanmak istemiyorum. Emmanuelle hiçbir şey bilmiyor. Bu olanaksız. Gülümsüyorum. Hâlâ umutluyum. <span class="t14">Indianapolis</span>li tişörtlerden her yerde var. Emmanuelle’i sevmeye başlıyorum. Öldürülme tehdidi altında olmadığı için ona kızmaktan vazgeçtim. Beni saklayarak kendini kanıtlamış oldu. Ama bunu, beni sevdiği için mi, yoksa İsa aşkına mı yapıyor? Hıristiyan inancı körü körüne olduğu için, bazen insanlık dışı bir yoğunlukta olabiliyor. Fanatik bir vejetaryenin bıçağıyla koruduğu bir tavuk gibi hissediyorum kendimi. İnancı olan birisiyle, onu yitirmiş kişi arasında ortak bir ölçüt yoktur. Beni ölümden kurtarmak için hayatını tehlikeye atan Emmanuelle’e hayranlık duyuyorum. Onu buna teşvik eden gerekçelerden ise nefret ediyorum.</p>

  <p class="p8">İçimde karmaşık duygular sezmeye başlıyorum. Hilde’e olduğu gibi, aklım beni terk mi ediyor? Başımı döndüren açlık mı? Soykırımcılara karşı bir tür sevgi beslemeye başlıyorum. Yoksa merhamet mi bu? Onlara karşı bir çekim gücü hissediyorum içimde. Barikata gideceğimi söylüyorum kendi kendime. Kendimi ele vereceğimi. Beni öldürme isteklerinin doğal olduğunu. Korkak bir kadın olduğumu. Soykırımın anlamını kavradığımı. Yeni yasaya sevinçle boyun eğdiğimi. Yaşamayı hak etmediğimi. Eski hatalarımın bedelini ödemek zorunda olduğumu. Ülkeyi temizlemek isteyen milislerin haklı olduğunu. Ruanda’nın benim değil, onların yurdu olduğunu. Biraz olsun beni sekiyorlarsa, öldürmeleri gerektiğini.</p>

  <p class="p8">Çalılıklar arasından görünen André’nin palası geliyor gözümün önüne. O palayı istiyorum. Boynumu kesmesini istiyorum. Bir seferde her şey bitsin istiyorum. Beni seviyorlarsa, öldürsünler! Ağlıyorum. Tutsiyim; Tutsi olmak, cezasını çekmem gereken, bağışlanmaz bir suç gibi görünüyor bana.</p>

  <p class="p8">Bir düşmanım daha var: kendim.</p>

  <p class="p8"><a id="a32"></a> </p>
</body>
</html>
