<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>8. Bölüm</title>
</head>

<body>
  <h1 class="h11"><a id="a20"></a>8. Bölüm</h1>

  <p class="p8">"Yolande, sen hâlâ yaşıyor musun?"</p>

  <p class="p8">Bu, Côme’un iri yarı ve gururlu karısı Cécile; şaşkın şaşkın bana bakıyor. Yüz küsur kilo olsa gerek ve bunları belli bir zarafetle taşıyor. Yavaş yavaş yüzü değişiyor, önce kuşkulu sonra hain bir hal alıyor. Sinirli bir konuşma geçiyor aramızda. Bu kadının bana neden kızgın olduğunu anlamıyorum. Komşuyuz, aramızda yalnızca bir ev, bir de ahır var.</p>

  <p class="p8">"Hayatta kalma şansın hiç yok," diyor yüzüme karşı.</p>

  <p class="p8">"Kimin var ki, Cécile?"</p>

  <p class="p8">"Bilmiyorum."</p>

  <p class="p8">"Ben biliyorum."</p>

  <p class="p8">"Kimin?"</p>

  <p class="p8">"Öldürenlerin."</p>

  <p class="p8">"Olabilir."</p>

  <p class="p8">"Beni, saklayabilir misin?"</p>

  <p class="p8">Sorum onu rahatsız etmiş gibi. Cécile yanıtlamıyor.</p>

  <p class="p8">"Beni saklayabilir misin?" diye ısrar ediyorum.</p>

  <p class="p8">Sorum ona işkence ediyor sanki. Sonunda gevşekçe, dişleri arasından tıslıyor.</p>

  <p class="p8">"Burada olmaz."</p>

  <p class="p8">"Burada olmaz mı, ama neden?" diyorum zorla içeri girerek.</p>

  <p class="p8">Yine çözülmez bir sessizlik oluyor.</p>

  <p class="p8">Dar yoldan sağır edici bir gürültü geliyor kulağımıza, aralıklı, beklenmedik darbeler. Pencereden bakıyorum. Cécile gözlerini indiriyor. Dönemeçte, sıkı adımlarla yürüyerek kara botlarıyla toprağı ezen yedi-sekiz kişilik bir asker grubunun belirdiğini görüyorum. Önlerinde kısa boylu, tıknaz, elinde bir pala bulunan ve ihtiyacını giderdikten sonra arka tarafını temizlemeye zaman bulamamışçasına poposunu onların adımlarına uydurarak sallayan bir milis var. Côme’u tanıyorum ve onun barikat başkanı olduğunu anlıyorum, düşmanlarımın evinde koruma aradığımın farkındayım.</p>

  <p class="p8">"Ama çıldırmış olmalı," diyorum. "Kocan çılgının teki!"</p>

  <p class="p8">"Başka çaresi yok," diye karşılık veriyor kadım "Barikat başkanı olmayı reddetseydi, onu öldürürlerdi."</p>

  <p class="p8">"Reddetseydi, reddetseydi... Ah! Baksana nasıl da gururlu. Tutsileri tuzağa düşürdüğü için gurur duyuyor."</p>

  <p class="p8">Küçük grup, Joseph’in bulunduğu barikata yöneliyor. Evlerle muz ağaçlarının arasından olup bitenleri görmeye çalışıyorum. Emirler duyuyoruz: Hutular yolun bir tarafına, Tutsiler de diğer tarafına geçsin! Joseph’i seçiyorum, dimdik duruyor ve askerlerin gözünün içine bakıyor.</p>

  <p class="p8">Kimlik belgeleri inceleniyor. Côme, cüce Paddy’nin Hutular tarafında olmasına şaşırıyor. Konuşmalar geliyor kulağıma.</p>

  <p class="p8">"Ama Paddy, sen Tutsisin!"</p>

  <p class="p8">"Yok canım," diyor cüce, "Hutuyum ben."</p>

  <p class="p8">"Ama hep Tutsi olduğunu söylerdin!"</p>

  <p class="p8">"Günün birinde boyumun uzayacağına inandırmak için öyle söylerdim," diye karşılık veriyor kurnaz cüce.</p>

  <p class="p8">"Tutsi ya da Hutu, fark etmez," diyor bir asker. "Paddy, sen hayatta kalacaksın ve yeryüzünde tek bir Tutsi kalmadığı zaman, herkese onların nasıl insanlar olduğunu anlatacaksın.”</p>

  <p class="p8">Cüce sevinçle zıplıyor.</p>

  <p class="p8">Düzensiz hareketler var, anlamlarını yorumlayamıyorum, ama Joseph’i göremiyorum artık. Makineli bir tüfek taraması kasıp kavuruyor ortalığı. Yolun üzerine düşen bedenler görüyorum, Hutular bunlara irkilerek bakıyor. Askerler tekrar bir araya gelip bir sonraki barikata doğru yavaş adımlarla ilerliyor. Bir adam bir süre koşup yere yığılıyor.</p>

  <p class="p8">Bana ne oluyor bilmiyorum, başım dönüyor, biraz kusuyor, yere düşüyorum.</p>

  <p class="p8">Tekrar ayağa kalktığımda, evimin yağmalanmakta olduğunu görüyorum. Birtakım insanlar buzdolabımı, diğerleri yatağımı, başkaları da radyomla telefonumu kapmış götürüyorlar. Pencerede ağzım açık kalıyorum. Hayatım yıkıldı, kocam öldü, artık evim yok. Çocukları düşünüyorum, hâlâ hayatta olduklarını biliyorum. Onları bulma hevesine kapılıyorum.</p>

  <p class="p8">Sendeleyerek eve doğru yürüyen bir siluet çarpıyor gözüme. Omzundan kanlar akıyor. Joseph’i tanıyorum, İçimden bağırmak, ona seslenmek geliyor, tam zamanında kendimi tutuyorum. Ona işaretler yapıyorum, ama bana doğru bakmıyor. Evimizin içinde gözden kayboluyor.</p>

  <p class="p8">Sırtımda çınlayan bir ses beni yerimden sıçratıyor. Côme bu. Burada, önümde, şaşkın, çirkin, cılız, bodur, ikiyüzlü... başka ne sıfatlar bulsam? Kollarında, kocama ait giysiler var; iki pantolon, birkaç gömlek, bir çift ayakkabı ve üç takım elbise. İki delikanlı mutfak malzemelerimi taşıyor; fırının içine, yarısı boşalmış büyük şeker çuvalımı yerleştirmişler.</p>

  <p class="p8">Côme heyecanlı. Ağlama taklidi yapıyor.</p>

  <p class="p8">"Milisler evini yağmaladı," diye başlıyor söze, sıkılarak. "Seni bulduğumda geri vermek üzere kurtarabileceklerimi kurtardım."</p>

  <p class="p8">Hayatımda hiç bu kadar yüzsüzce yalan söyleyen birini görmemiştim.</p>

  <p class="p8">Joseph’in giysilerini uzatıyor bana. Aklıma bir fikir geliyor. Côme, Joseph’in ölmediğini bilmiyor mu acaba?</p>

  <p class="p8">"Hepsi sende kalsın," diyorum. "Artık onlara ihtiyacım yok. Joseph öldü. Çeyrek saat önce vuruldu. Bütün bunları karına ver ve Joseph’in giysilerini kendine sakla."</p>

  <p class="p8">Bakışında hoşnut bir ifade seziyorum. Eh! Benden aldıklarını kendisine armağan ettiğime göre, hırsızlık yapmış sayılmaz.</p>

  <p class="p8">Karısına, kendisini yatak odasında beklemesini buyuruyor, çünkü bana söyleyecekleri bitmemiş. Cécile çekiliyor. Côme’u baştan aşağı süzüyorum. Küçümseme duygusu yükseliyor içimde, yüzüne tükürmek istiyorum.</p>

  <p class="p8">"Baksana bana Côme, gözlerimin içine bak."</p>

  <p class="p8">Côme bana bakmıyor. Bana ne Söyleyeceğini hatırlayamadan odasına geçiyor.</p>

  <p class="p8">Uzun süre alçak sesle konuştuklarını duyuyorum. Mutfak malzemelerime doğru gidiyorum, yere akan şeker, ayaklarımın altında tıkırdıyor. Bir kap alıp ceplerime şeker doldurmak için kaşık gibi kullanıyorum. Bu şeker, açlığa karşı mücadele etmeme yarayacak.</p>

  <p class="p8">"Kendi şekerimi çalmak zorundayım!" diye düşünüyorum hüzünle.</p>

  <p class="p8">Côme tekrar beliriyor. Öfkeli bir hali var.</p>

  <p class="p8">“Burada kalman söz konusu olamaz," diye bağırıyor suratıma: "Askerler Tutsileri sakladığımızı düşünüyorlar ve benimkinden başlamak üzere, evleri araştırmaya başlayacaklar. Seni burada bulurlarsa, karımı da, beni de öldürürler. Gitmek zorundasın."</p>

  <p class="p8">Bana bakmaya cesaret edemediğinden, iskemlelere ya da masaya seslenir gibi bir hali var. Yalan söylediğini tahmin ediyorum. Bir tuzak hazırlıyorum ona.</p>

  <p class="p8">"Öyleyse nerede saklanabilirim, söyle bana!"</p>

  <p class="p8">Sorum onu rahatlatmışa benziyor, sevinçle sırıtıyor.</p>

  <p class="p8">"Tarlada. Gel, çitin içinden sana bir geçiş açayım."</p>

  <p class="p8">Kabul ediyorum. Ona teşekkür etmeden, tarladaki bitkiler arasında kayboluyorum.</p>

  <p class="p8">Bunlar, hayvanlara yem olsun diye yetiştirilen yüksek bitkiler. Ancak hiç hayvan kalmadı, hepsi katledildi. Suçları ne miydi? Tutsilere ait olmak! Bitkiler, aralarından geçerken kıpırdayıp beni ele veriyorlar. Elimden geldiği kadar dikkatlice sürünüyorum. Tarla bana Kigali pazarını anımsatıyor. Burada o kadar çok Tütsi var ki, neredeyse birbirimize sürtünerek ilerliyoruz. Theophile’e rastlıyorum. Hamile karısının tecavüze uğradığını biliyorum. Ardından, bir Tutsi bebeğinin anasının karnında nasıl yattığını görmek için karnını yardılar. Sonra da ayak liflerini kestiler. Sonunda, birisi kafasına kurşun sıkmaya karar verdi ve kadın öldü. Theophile’le bakışıyoruz, gözlerimiz konuşuyor, ikimiz de ağlayarak korunma altında olacağımızı düşündüğümüz yere doğru uzaklaşıyoruz.</p>

  <p class="p8">Av konumundaki başka insanlara da rastlıyorum, yirmi yaşlarında güzel bir kız, bir uzak akrabam, bir papaz okulu öğrencisi, bir de Toyota bayii temsilcisi.</p>

  <p class="p8">Tarlanın sonuna kadar sürünüp Côme’un bahçe sınırında, çitin arkasında saklanmak üzere çabucak geri dönüyorum. Hemen ardından, kuşkusuz Côme tarafından uyarılmış olan üç milis gelip tarlayı pala darbeleriyle araştırıyorlar. Bulunduğum yerden, ancak bir bölümünü seçebiliyorum, ama bir adamın imdat istediğini ve bir el ateş edildiğini duyuyorum.</p>

  <p class="p8">Milisleri tarladan çıkarken görüyorum, yirmişer metre arayla birbirine koşut olarak yürüyen iki adamın arasından kayarak, hemen oraya geri dönüyorum. Şimdi de bahçeye yakın bir yere saklandığımdan emin olduklarından, Côme’un evini sarıyorlar. Bir kez daha, ölüm beni istemedi.</p>

  <p class="p8">Uzun bir süre olduğum yerde kalıyorum, sonra milislerin uzaklaştığını görüp yavaşça barikata yaklaşıyorum. Kasketli üç adamın birini dövdüğünü seçiyorum. Var güçleriyle vuruyorlar. Ardından, içlerinden biri adamı ayağa kaldırıyor: Joseph bu.</p>

  <p class="p8">"Sen bir yılansın," diye bağırıyor adamlardan biri. "Muganga nerede? Ah! Sorumu yanıtlasan da yanıtlamasan da son saatin geldi."</p>

  <p class="p8">Bir başkası edepsizce atılıyor:</p>

  <p class="p8">"Karının Dallaire’in metresi olduğunu Kigali’de herkes biliyor. Radyoda söylendi."</p>

  <p class="p8">Dallaire. Yine Dallaire. Saplantı haline gelmiş.</p>

  <p class="p8">İki adamın elinde birer pala, üçüncüsünde bir çekiç var. Kocama vuruyorlar, tekrar yere yığılıyor. Yine ayağa kaldırıp yürümeye zorluyorlar. Birden, Joseph’in palayla kesilen elinin yere düştüğünü görüyorum. Gözlerimin önünden kızıl bir perde kayıyor, boğulur gibi oluyor ve bayılıyorum.</p>

  <p class="p8">Karanlık bastığında uyanıyorum. Üşüyorum, çok üşüyorum. Üstelik susadım.</p>

  <p class="p8">Joseph’in elinin düşüşü yeniden gözlerimin önüne geliyor. Kan basıncımı kulaklarımda hissediyorum. Galiba yeniden bayılacağım.</p>

  <p class="p8">Dar yolun üzerinden inleme sesi duyuyorum. Anlaşılmaz birkaç söz. Bir başka barikattan geliyor bu. Kulak kesiliyorum. Birden kavrıyorum.</p>

  <p class="p8">"Öldürün beni," diyor adam, "Merhamet edin, öldürün!"</p>

  <p class="p8">Hafif doğrularak, karanlıkta yolun üzerine Uzanmış bir adam görüyorum, acıdan kıvranıyor, yanından eli palalı adamlar geçiyor onu hiç umursamadan.</p>

  <p class="p8">Yaşamaktan bıkmışçasına, Côme’un evine dönüyorum. Bahçede bir köpek kulübesi keşfediyorum, oysa Côme’un hiç köpeği olmadı. Sessizce içine süzülüyorum. Orada bırakılmış bir çanakta, yarı çökmüş çatıdan sızan yağmur suları birikmiş. Bir dikişte içiyorum, zaten hepsi bir yudum.</p>

  <p class="p8">Bir kez daha son kozumu oynuyorum. Côme’un evine giriyorum. Çok susadım.</p>

  <p class="p8">Cécile beni canlı görünce gözlerine inanamıyor.</p>

  <p class="p8">"Ölümsüzüm herhalde!" diyorum gururla, kocasının yeteneksiz biri olduğunu ima edercesine. "Peki çocuklarımdan haber aldın mı?"</p>

  <p class="p8">Hâlâ hayatta olduklarını öğreniyorum, Spérancie’yle birlikte barikata götürülmüş* ama serbest bırakılmışlar.</p>

  <p class="p8">Cécile’in kötü niyetini seziyorum. Gözleri bilye gibi yuvalarında dönüyor. Belki de yalan söylüyor, çocuklarım ölmüş olabilir mi?  </p>

  <p class="p8">Bir an bu olasılığı düşünüyorum. Kafamı topluyorum. Hayır, Cécile bana kötülük etmek isteseydi, cesaretimi kırmak için tam tersine öldüklerini söylerdi.</p>

  <p class="p8">"Su ver bana!" diye emrediyorum.</p>

  <p class="p8">"Su mu?" diyor şaşkın şaşkın, susuzluktan öldüğümden kuşku duyarcasına.</p>

  <p class="p8">"Evet, su. Berrak su. Sıvı olmasını yeğlerim."</p>

  <p class="p8">"Şaka mı yapıyorsun?"</p>

  <p class="p8">Şaka değil bu, küstahlık.</p>

  <p class="p8">Kuyudan su çekmeye gidiyor. Fırsat bulmuşken, şeker torbasını kotumun cebine boşaltıveriyorum.</p>

  <p class="p8">Küçücük bir fincanla geri geliyor. Bir dikişte bitiriyorum.</p>

  <p class="p8">Ağzına kadar dolu bir güğüm su getirmediği için ondan nefret ediyorum.</p>

  <p class="p8">"Daha istiyorum!" diyorum, olduğumdan daha bitkinmiş gibi yaparak.</p>

  <p class="p8">Gidip geri geliyor. Bu kez ibrikle.</p>

  <p class="p8">Açgözlülükle içiyorum. Midemin şiştiğini hissediyorum.</p>

  <p class="p8">"Fransa’da kazları böyle besliyor olmalılar, sence de öyle değil mi?"</p>

  <p class="p8">Kendi aleyhime olan bu karşılaştırma sonucu, Cécile’in bana biraz acıyacağını umuyorum, bu umurumda değil ama, bana yiyecek vereceğini de umuyorum ki bu fazlasıyla umurumda.</p>

  <p class="p8">"Biraz yemek ister misin? Bakla yapmıştım."</p>

  <p class="p8">Dişlerimi göstererek gülümsüyorum. Ancak Cécile, bunun bir zorlama olduğunu bilmiyor. Baklayı kabul ediyorum.</p>

  <p class="p8">Karamela büyüklüğünde iri kırmızı bakla bunlar. Zencefil kokuyorlar.</p>

  <p class="p8">Yavaşça yiyorum. İştahım yok.</p>

  <p class="p8">Dört bakladan sonra, yutkunamıyorum. Hesaplı bir soğuk ifadeyle, sakin sakin konuşuyorum.</p>

  <p class="p8">"Kocan bana artık kötü oyunlar oynamasa iyi eder. Kan dökmekle eline hiçbir şey geçmez, üstelik işlediği cinayet listesini kabartması vicdan azabının yükünü artırmaktan başka işe yaramaz. Zaten o öldürmese de, başkaları öldürecek beni. Kaçamayacağımı biliyorum. Beni sevdiğiniz için değil, kendinize olan saygınız adına canımı bağışlayın. Seni uyarmak istiyorum: öylesine umutsuzum ki, hayal gücünüzü aşacak şeyler yapabilirim. Dolayısıyla temkinli olun."</p>

  <p class="p8">Cécile yuvalarından fırlamış gözlerle bakıyor bana. Ne demek istediğimi pek anlayamadığını ve başıma gelenlerle hiç ilgisi olmadığını kekeliyor.</p>

  <p class="p8">Ama ben, onun yerine anlıyorum. Beni kandırabileceğini sansın istiyorum yalnızca. Böylece, Côme bana bir başka saklanma yeri önerip hemen ardından milislere haber verdiğinde yapacağım tek şeyi kabul etmiş gibi görünüp değişik yerde saklanmak olacak ve bir kez daha beni bulunmadığım yerlerde arayacaklar.</p>

  <p class="p8">Planım yürürlükte. Côme gece yarısı eve dönüyor. Beni görünce altüst oluyor. Gülümsüyorum ona.</p>

  <p class="p8">"Tarlada saklanmama izin verdiğin için teşekkür ederim Côme. Hâlâ hayatta kalmamı sana borçluyum."</p>

  <p class="p8">Direnci kırılıyor, yüzü metalik gri denebilecek bir renge bürünüyor.</p>

  <p class="p8">"Sen... geceyi geçirmek için bir oda mı istiyorsun?" diyor korkudan titreyerek.</p>

  <p class="p8">"Hayır. Uykum yok. Burada, salonda kalacağım."</p>

  <p class="p8">Korkudan gebermek üzere olduğunu görmek hoşuma gidiyor, Askerler uğrayacak olursa, benim gibi onun da kurşuna dikileceğine hiç kuşku yok.</p>

  <p class="p8">"Korkar gibisin," diyorum, bıçakla yarasını deşercesine.</p>

  <p class="p8">"Ben mi? Korkmak mı? Asla. Ben asla korkmam. Zaten neden korkayım ki? Kigali Havaalanı Mavi Miğferlilerin elinde. Asiler artık savaşı kazanamaz. Bu, elini kolunu bağlıyor, öyle değil mi?"</p>

  <p class="p8">Şefkatle gülümsüyorum.</p>

  <p class="p8">Başka tek bir söz geçmiyor aramızda. Tadını çıkardığım sıkıntılı bir sessizlik çöktü. Côme sonunda vazgeçip odasına girerek iri yarı Cécile’inin yanına uzanıyor.</p>

  <p class="p8">Gece boyu dört dönüyorum. Onların da yatakta yirmi kez bir o yana, bir bu yana döndüklerini duyuyorum. Uyuyamadıklarından yakınıyorlar, bu da bana adeta keyif veriyor. Arada bir, benim duyamayacağım kadar alçak bir sesle radyoyu açıp dinliyorlar.</p>

  <p class="p8">Güneş henüz doğmadı. Côme salona giriyor. Artık dayanamıyor, askerlerin komşu evlerden birini araştırmaya başladıklarını görmüş odasından. Neredeyse resmi bir tonla, sizli-bizli konuşuyor benimle.</p>

  <p class="p8">"Bu iş artık bitmeli, bayan. Sizi kurtarmak için elimden hiçbir şey gelmez. Radyodan duyduğuma göre artık kadınlarla çocukları öldürmeyeceklermiş. Sizden gitmenizi istiyorum."</p>

  <p class="p8">"Peki. Öyleyse beni Tutsi kadınlarla çocukların sığındıkları yere götüreceksin."</p>

  <p class="p8">"Ama bu olanaksız! Askerler bizi görürse..."</p>

  <p class="p8">"Karın olduğumu söylersin."</p>

  <p class="p8">"Hayır. Olmaz."</p>

  <p class="p8">"Hayır mı? Öyleyse çağır askerleri, Bağırmam yeterli olur, değil mi? Onlara seslenip beni sakladığını söyleyeceğim."</p>

  <p class="p8">Yenilgiye, uğrayan Côme boyun eğiyor. Sessizce dışarı çıkıyoruz. Komşu bahçede hareket eden fener ışıklarından, askerlerin araştırma yaptıkları anlaşılıyor. Hiç ses çıkarmadan, yokuş aşağı iniyoruz.</p>

  <p class="p8">Araştırma yapılan evin önünde nöbet tutan bir asker bize sesleniyor:</p>

  <p class="p8">"Hey! Kim var orada?"</p>

  <p class="p8">"Benim, Côme, barikat bekçisi. Karım da yapımda, yılanları avlamaya gidiyoruz."</p>

  <p class="p8">"Peki, geçin."</p>

  <p class="p8">Côme korkudan titriyor, adımlarını şıklaştırıp beni itekliyor. İnleyerek can çekişen adamın önünden geçiyoruz, dün akşamdan beri yolun üzerinde terk edilmiş, yatıyor.</p>

  <p class="p8">"Öldürün, öldürün beni, artık dayanamıyorum. Öldürün beni. Acıyın bana, Bitirin işimi."</p>

  <p class="p8">Adama bakıyorum. Tek kolu kalmış, karnındaki geniş yaradan barsakları grimtırak köpük gibi fırlamış, topukları da doğranmış.</p>

  <p class="p8">"Öldür onu!" diyorum dehşetle. "Erkeksen öldür onu Côme."</p>

  <p class="p8">Côme reddediyor.</p>

  <p class="p8">Ne iyilik olsun diye birini öldürebilir, ne de kötülük olsun diye.</p>

  <p class="p8">"Palayı ver de, işini ben bitireyim."</p>

  <p class="p8">"Sana mı vereyim? Beni öldürmen için mi?"</p>

  <p class="p8">"Seni öldürmek mi?" diyorum. "Buna asla cesaret edemem." Kendi sözlerimden, benim de ölmek üzere olan bu adamın işini bitirecek cesarete sahip olmadığımı anlıyorum.</p>

  <p class="p8">Adamı ıstırabıyla baş başa bırakıyoruz. Başkan Habyarimana’nın katledilmesinden bu yana ilk kez, kurban da cellat kadar kalleş görünüyor bana.</p>

  <p class="p8">Öyle ya! Ölüm cezasını yerine getirmek için öldürmek durumunda olsaydım ne yapardım? 1994 Nisan’ında Ruanda’da cellatlar, cellatlığın kurbanı. Ama madem ki onlar sadece birer kurban, neden öldürmeden önce işkence yapıyorlar? Kan akıtmaktan neden zevk duyuyorlar? İşte Tutsilerin sığındığı ev. Côme beni yakınlarda bırakıyor, çiti açıyor ve koşarak evine dönüyor.</p>

  <p class="p8">Eve bakıyorum, çitin etrafından süzülerek bahçeyi geçiyorum, biraz ötedeki çiti de aşıyorum, çocuklarımın bulunduğu Spérancie’nin eviyle aramda yalnızca elli metre var.</p>

  <p class="p8">Uzaktan, askerlerin koştuğunu duyuyorum. Côme, Muganga’yı Tutsilerin evine girerken görür gibi olduğunu haykırdı. Çitin neresinden geçtiğimi gösteriyor onlara. Askerler bahçeyi araştırıyor, bir türlü ele geçmeyen Muganga’ya lanet okuyorlar. Çitin öbür yanında, onlardan birkaç metre uzaktayım.</p>

  <p class="p8">Côme’un sesini duyuyorum. Pek heyecanlı.</p>

  <p class="p8">"Onu kendim öldürmek istiyorum!" diye tekrarlıyor hevesle. Sesi hırslı. İstediği, beni öldürmek değil. Sadece öldürmek. İnsan kanı akıtmak. Hem de izleyiciler önünde. Ancak kurbanıyla göz göze gelmemeyi yeğler, buna katlanamaz, o zaman öldürecek gücü kalmaz. Belki de sırf bu yüzden sadece geceleri çalışıyor.</p>

  <p class="p8">Côme, Ruanda’daki soykırımın sahte kabadayılarından biri sadece. Askerleri, sırf beni öldürmek istediği izlenimini vermek için uyardı. Ama bunu yapacak cesareti yok. Ya da belki, kendimi avutmak için böyle düşünüyorum.</p>

  <p class="p8"><a id="a21"></a> </p>
</body>
</html>
