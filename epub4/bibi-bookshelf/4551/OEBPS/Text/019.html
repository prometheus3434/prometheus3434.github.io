<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>14. Bölüm</title>
</head>

<body>
  <h1 class="h11"><a id="a33"></a>14. Bölüm</h1>

  <p class="p8">Sanırım her şey, bir sabah vakti çetrefilleşti. Onuncu günün sabahında. İlk önce, iki aşamalı sağır edici büyük patlamalar oldu: Ateş anı ve patlama anı. Biri barutun ateşlendiği, diğeri de varış anındaki patlaması olsa gerek. Tek kelimeyle karmaşık ve iki kez korku uyandıran bir şey.</p>

  <p class="p8">Tepenin tamamı bir savaş alanına döndü sanki.</p>

  <p class="p8">Emmanuelle çılgın gibi.</p>

  <p class="p8">"Bombalar yağıyor," diyor bana kapının ardından. "Çıldırmışlar. Herkes dört bir yana koşturuyor. Evleri altüst etmeye başladılar. Gitmelisin."</p>

  <p class="p8">Kapımı açıyor, gitmem için bana yalvarıyor, çünkü Déo araştırmaya gelip beni bulacak.</p>

  <p class="p8">"Farkında değilsin," diye açıklıyor. "Yurtsever Cephe kuvvetleri bize karşı saldırıya geçti. İnsanlar delirdi. Bir kısmı kaçmak, bir kısmı da kaçmadan önce bütün Tutsilerin işini bitirmek istiyor. Ortalık karmakarışık."</p>

  <p class="p8">"Ama asiler gelirse, serbest olurum."</p>

  <p class="p8">"Onlar gelmeden ölmüş olursun. Kaçmadan önce tüm evleri yakmaktan söz ediyorlar."</p>

  <p class="p8">Ve bu sözler üzerine Emmanuelle beni saklandığım yerden çekip koşmamı söylüyor. ,</p>

  <p class="p8">"Nereye?"</p>

  <p class="p8">"Bilmiyorum!"</p>

  <p class="p8">Bir kez daha varımı yoğumu ortaya koyuyorum. Déo’nun mutfağına doğru sürünüyorum.</p>

  <p class="p8">Pauline’le yüz yüze geliyorum. Hain bir bakış fırlatıyor bana, gitmemi emrediyor, suratına gülüyorum.</p>

  <p class="p8">"Başka Tutsileri de sakladığını biliyorum," diyorum ona. "Bir tane daha, ne fark eder?"</p>

  <p class="p8">Sararıyor. Zorla mutfağına dalıyorum.</p>

  <p class="p8">"Déo her an gelebilir," diyor. "Emmanuelle’in evini araştırmak istiyor."</p>

  <p class="p8">Mutfağın yanındaki hizmetçi odasına süzülüyorum. Mzee’nin bana ihanet etmeyeceğini biliyorum. Milislerin beni evye altında aramalarını engellemek için sığınağımın önüne mangalını yerleştiren oydu. Mzee’nin yatağının altına kayıyorum. Bir bedene çarpıyorum. Bana daha fazla yer açmak için, kenara çekiliyor. Ayaklarım dışarıda kalıyor, ayağa kalkıp bir leğeni tuttuğum gibi ortak kiracımın ayaklarının üzerine geçiriyorum. Sonra da yeniden yatağın altına süzülüp ayak parmaklarımın ucuyla leğeni ikimize ait dört ayağın üzerine yerleştirmeyi başarıyorum. Déo’yu duyuyorum, sesi gururlu:</p>

  <p class="p8">"Muganga’nın nerede olduğunu ben biliyorum."</p>

  <p class="p8">Rüzgâr gibi Mzee’nin odasına dalıyor. Kuşkuyla bakınıyor. Heyecanlı gibi. Ona bir şeyler olduğunu tahmin ediyorum. Ama ne? Pauline mutfaktan onu çağırıyor:</p>

  <p class="p8">"Gel Déo, gel. Hamamböceklerini aramaktan vazgeç. Sen üzerine düşeni yaptın. Bir tanesini kendi ellerinle öldürdün. Kimse senden daha fazla çaba beklemiyor.” .</p>

  <p class="p8">"İyi ya, işimi bitirmek istiyorum..."</p>

  <p class="p8">Yatak altında, öldürmenin sevişmek gibi olduğunu anlıyorum. İlk seferinde korku uyandırıyor. Tadına sonradan varılıyor.</p>

  <p class="p8">"... Muganga’nın Emmanuelle’in evyesinin altında olduğunu söylüyorum sana. Bakılmayan bir tek orası kaldı."</p>

  <p class="p8">O anda Emmanuelle beliriyor. Déo ona küfürler yağdırıyor, birkaç dakikalık ömrü kaldığını, herkesin bildiği gibi Muganga’yı evyesi altında sakladığını haykırıyor.</p>

  <p class="p8">"Eh! Korkuyorsun, değil mi?"</p>

  <p class="p8">"Korkmuyorum."</p>

  <p class="p8">Yatak altından, Emmanuelle’in gülümsediğini görür gibi oluyorum. Hem kurnaz hem de meleklere özgü bir gülümsemeyle. Déo avazı çıktığı kadar bağırıyor:</p>

  <p class="p8">"Korkudan geberiyorsun! Görüyorum."</p>

  <p class="p8">"Korkuyorsam, gidip birlikte evye altına bakalım. Ancak bir anlaşma yapalım. Muganga’yı orada bulursan, beni öldürebilirsin. Bulmazsan, benden özür dilemelisin."</p>

  <p class="p8">"Özür dilemek mi, ben mi? Sen aklını mı oynattın?"</p>

  <p class="p8">Emmanuelle’i saçlarından yakalayıp evyeye doğru sürüklüyor. O da kimsenin orada saklanmadığını kanıtlamak için, sakin sakin sürgülü kapıları itiyor.</p>

  <p class="p8">Déo öfkeli çığlıklar atıyor: Kandırılmış, Muganga’nın bu evye altında olduğuna dair kendisine güvence verilmiş, demek ki yalan söylenmiş!</p>

  <p class="p8">Bir mermi yağmuru tartışmayı kesiyor, herkes Déo’nun mutfağına sığınıyor. Bir havan mermisi bahçeye düşüyor. Çıkardığı sese bakılırsa, Déo’nun Spérancie’nin evinden aldığı saclar üzerine düşmüş olmalı. Tepede hayatı durduran saldırı, yaklaşık çeyrek saat sürüyor. .</p>

  <p class="p8">Üç dakikalık sessizlikten sonra Déo, Muganga’nın başka bir yerlerde saklı olduğunu söylemek için barikata döneceğini bildiriyor.</p>

  <p class="p8">Birlikte gizlendiğim kişiye dönüp kuzinim Solange’ı tanıyorum. Rastlantı bizi güldürüyor. Ardından ağlayarak ve başka bir yerde saklanacağıma söz vererek onu öpüyorum.</p>

  <p class="p8">Bir kez daha sürünerek çıkıp evyemin altına geri dönüyorum. Elimden geldiğince yerleşiyorum ama, iki dakika sonra dayanamıyorum. Dışarı çıkıyorum.</p>

  <p class="p8">Hayır, sonsuza dek saklanamam. Her şey bitsin diye barikata teslim olmak geliyor içimden, tek darbede öldürsünler beni istiyorum, bir tek tecavüze uğramaktan korkuyorum. Barikata teslim olup bir askerin gözlerinin içine bakarak, "Tutsi olduğum için suçluyum," deme isteğimle mücadele etmeliyim. Bu itiraftan sonra, ölmeden önce bir an soluk alabilirim gibi geliyor bana.</p>

  <p class="p8">Bana güç veren, belki de tecavüze uğrama korkusu oluyor. Evyeyi koruyan tesisatın bitişiğindeki iyi aydınlatılmamış mutfağa giriyorum. Orada Solange’a rastlıyorum yine, bir masaya oturmuş su içiyor.</p>

  <p class="p8">Uzun bir an sessizce bakışıyoruz.</p>

  <p class="p8">Gözleriyle anlaşabilen iki kadının arasında geçen içtenlikli ve sözsüz bir konuşma bu.</p>

  <p class="p8">Birimiz yakalanırsa, diğerinin yerini ele vermeyeceği konusunda arılaşmaya varıyoruz. Buna ant içip kucaklaşıyoruz. Déo’nun sesi bir kez daha bizi durduruyor.</p>

  <p class="p8">Tutsileri koruyan İmana’nın mucizesi. Kapının arkasına atılacak zamanı zor buluyorum.</p>

  <p class="p8">Kapı zıvanaları üzerinde dönüyor, kendime doğru çekmeye çalışsam da, beceremiyorum.</p>

  <p class="p8">Solange’ı gören Déo, barikata teslim olması için ona yalvarıyor.</p>

  <p class="p8">"Tutsiler için artık her şey bitti, ben de başım derde girsin istemiyorum."</p>

  <p class="p8">"Barikata gitmeyeceğim, Déo."</p>

  <p class="p8">"Öyleyse, hiç değilse git de, John’un evine sığın, diğer Tutsilerle birlikte ol."</p>

  <p class="p8">Alçaklar! Kaderlerine karar vermeden önce Tutsileri bir araya getiriyorlar.</p>

  <p class="p8">Şimdi Déo tam karşımda, ama beni görmüyor. Déo’nun sırtı bana dönsün diye, Solange ayağa kalkıp masanın etrafında dolanıyor. Sonra da, Déo’nun kapıya kadar geri çekilmesi için saldırıya geçiyor.</p>

  <p class="p8">"Erkeksen, beni kendin öldür. Palanı kullanmayı biliyorsun, hadi, kes başımı. Ah! Gördüğüm kadarıyla cesaret edemiyorsun. Öldüremezsin sen. Palanı kullanamazsın."</p>

  <p class="p8">Solange inanılmaz bir cesaret gösteriyor. Neredeyse dehşete kapılan Déo, geri çekiliyor.</p>

  <p class="p8">"Yılanları öldürebilirim," diyor titreyerek. "Ama ilgimi çeken tek bir yılan var, o da Muganga. Diğerlerini acemilere bırakmayı yeğlerim."</p>

  <p class="p8">Sesi titriyor, anladığım kadarıyla Tutsi kanına susamış olsa da, Déo ikinci bir cinayet işleyecek güce sahip değil.</p>

  <p class="p8">Tutsileri koruyan İmana’nın mucizesi. Déo yine tam karşımda durdu ve beni görmedi.</p>

  <p class="p8">Déo uzaktan hâlâ Solange’a haykırarak, Muganga bulunana kadar mahalledeki çocuklara tüm çevreyi araştırma emrini vereceğini söylüyor.</p>

  <p class="p8">Solange ayağa kalkıp yanıma yaklaşarak, bana sarılıyor.</p>

  <p class="p8">"Gidiyorum. Başka yerde saklanmaya çalışacağım. Cesur ol."</p>

  <p class="p8">Dudak hareketiyle onaylıyorum.</p>

  <p class="p8">Habyarimana’nın katlinden beri ilk kez, gerçekten korktuğumu hissediyorum. Çocuklarım nerede?</p>

  <p class="p8">Bir kez daha evye altına saklanıyorum.</p>

  <p class="p8">Hemen ardından Emmanuelle geri gelip mangalını yine kapımın önüne yerleştiriyor ve konuşuyoruz.</p>

  <p class="p8">"Mahallede sadece dört Tutsi kadın kaldı. Son yedi erkek öldürüldü."</p>

  <p class="p8">"Ya çocuklarım?"</p>

  <p class="p8">"Bilmiyorum, Yolande. Nerede olduklarını bilmiyorum."</p>

  <p class="p8">"Ya Spérancie?"</p>

  <p class="p8">"Biliniyorum."</p>

  <p class="p8">"Ya Sophie, arkadaşım Sophie?"</p>

  <p class="p8">"Bilmiyorum. Daha en başlarda kayboldu. Nerede olduğunu kimse bilmiyor. Bazıları Burundi’ye ulaşabildiğini söylüyor."</p>

  <p class="p8">"Ya Muzungu?"</p>

  <p class="p8">"Az önce öldürülen yedi kişiden biri, sanırım oydu."</p>

  <p class="p8">"Dinle Emmanuelle, bu iş bitmeli. Ya barikata gideceğim ve olay bitecek, ya da mahalleden ayrılacağım. Barikata gidersem, ırzıma geçerler, göğüslerimi keserler, daha neler neler yaparlar. Öyleyse, mahalleden ayrılmaya çalışacağım. Tanınmadığım bir barikatta yakalanırsam, ırzıma geçmeden beni öldürmekle yetinirler. Bu da çok önemli bir fark. Beni iyi dinle. Tapınaktaki rahiplere birkaç yüz dolar emanet etmiştim. Önce oraya, sonra da Kigali’ye gidip bir asker bularak, bu dolarları rüşvet vereceksin. Bir Tutsi ile evli Hutu olduğumu söyleyerek beni buradan çıkarmasını isteyeceksin. Sen de benimle kaçacaksın. Hiç kuşkusuz Déo er ya da geç seni öldürecektir, çünkü elinde kanıt olmasa da, Tutsileri sakladığından kesinlikle emin."</p>

  <p class="p8">Emmanuelle karşı çıkıyor. İlk önce, dua etmenin, Tanrı’ya sığınmanın daha doğru olacağım söylüyor.</p>

  <p class="p8">"İmana’ya mı? Bizi çarşafa saran o oldu!"</p>

  <p class="p8">"İmana deme, İsa Peygamberimiz de."</p>

  <p class="p8">"Peki, öyle olsun," diyorum, dalga geçerek. "Senin İsa Peygamberin bizi terk etti, sence de öyle değil mi?"</p>

  <p class="p8">"O kimseyi terk etmez Yolande. Hakaret ediyorsun."</p>

  <p class="p8">Tartışma beni çileden çıkarıyor.</p>

  <p class="p8">"Evet, haklısın, hakaret ediyorum. Ama bu gece Peygamberi rüyamda gördüm. Her türlü imkânı kullanarak mahalleden ayrılmamı istiyordu benden." .</p>

  <p class="p8">"Peygamber sana rüyanda mı göründü?"</p>

  <p class="p8">"Evet, Emmanuelle. Sana söylemeye cesaret edememiştim."</p>

  <p class="p8">"Madem öyle, istediğini yapacağım. Ama biliyorsun, yürüyemiyorum. Ayaklarım rahatsız."</p>

  <p class="p8">"Peygamber, yürüdükçe iyileşeceklerini söyledi bana."</p>

  <p class="p8">Emmanuelle yenildi, her şeye hazır durumda, neredeyse gülümsüyor.</p>

  <p class="p8">Hemen gözden kayboluyor.</p>

  <p class="p8">"Akşamüstü dönerim."</p>

  <p class="p8">Havan mermileri hava kararana dek yağmayı sürdürdü. Sonra bekleyiş başladı. Emmanuelle’i bekleyiş. Yakınlarda birisi yakalanmış olmalı, çığlıklar, ıslıklar duydum çünkü. Cinayet işlemek susuzluk veriyor olmalı, çünkü darbeyle yarılan kocaman bir hindistancevizinden çıkan çatlama sesini duyar gibi oldum<span class="t14">.</span> Ve cırcırböcekleri kayıtsızca, kaynana zırıltısı çıkarmaya başladı yine. Ama Emmanuelle ne yapıyor acaba? Nerede kaldı? Yakalandı mı? Ya öldürülen o idiyse?</p>

  <p class="p8">Yalnızlık ve açlık, içimde metafizik bir kuşku uyandırıyor. Neden doğdum, diye soruyorum kendi kendime. Soruyu aptalca buluyorum. "Herkes dünyaya neden geldiğini merak edebilir, bu da hiçbir şeyi çözmez." Ama yorgun zihnimde başka sorular da var. Neden mutlu bir çocukluk geçirdim? Annemle babamı neden seviyordum? Romeo ile Juliette gibi sevişirdi onlar, benim sevgime ihtiyaçları mı vardı sanki? Neden eğitim gördüm? Neden evlendim? Neden ben de çocuk doğurdum? Sarmalıyla beni korkutan yaşam döngüsü. Çocuklarım nerede? Irkçılığın kemirdiği bir ülkede insan neden çocuk doğurur? Yaşamak neye yarar? Kendimi yararsız, salak gibi hissediyorum. Fazlalık olduğumu duyumsuyorum. Hiç yaşamamış, doğmamış olmayı yeğlerdim. Dul kalmaktan neden bu kadar korkuyordum? Madem ki artık bir dulum, neden dulluğumu değil de kocamı düşünüyorum? Çocuklarımın ağladığını görmekten neden o kadar korkuyordum?</p>

  <p class="p8">Evyenin altında aptalca bir psikanalize girmiş gibiyim. Dönüp dolaşıp hep aynı soru çıkıyor karşıma: "Başıma neler geldi? Neden bu kadar acı çekiyorum? Hem neden bedenimin ta derinlerinde saklı bir iç ıstırap duyuyorum?"</p>

  <p class="p8">Evyenin altında yaşadıklarımı asla açıklayamayacağımı biliyorum. Nedenleri ters yüz edilemeyen ıstırapların açıklanamayacağını biliyorum.</p>

  <p class="p8">Çocuklarım nerede? Kısır olmadıkları için pişmanlık duyacakları söylenen o Kıyamet Günü analarına mı benzedim şimdiden?</p>

  <p class="p8"><a id="a34"></a> </p>
</body>
</html>
