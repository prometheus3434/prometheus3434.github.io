<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>3. Bölüm</title>
</head>

<body>
  <h1 class="h11"><a id="a10"></a>3. Bölüm</h1>

  <p class="p8">Bir silah sesiyle uyanıyorum. Atış oldukça uzaktan yapılmış olmalı, çünkü kulağıma ulaşan ses pek zayıftı. Yine de beni uyandırdı. Aslında uyumuyordum. Bilemiyorum. Uyuşuk bir haldeydim. Silah sesi beni bu durumdan kurtardı.</p>

  <p class="p8">Hava yumuşak. Hafif, sıcak denebilecek bir rüzgâr, buğulu bir koku bırakarak yüzümü okşuyor. Üç çocuğum, yumrukları sıkılı, uyuyorlar. Nadine’in gözlerinin parladığını görüyorum birden, uyumadığı anlıyorum. Ayak dibimde yatıyor, kolu ayak bileklerime dolanmış. Yenildiği kişiden merhamet dilenmek için, ayaklarını öpmeye hazır bekleyen bir savaşçıyı andırıyor.</p>

  <p class="p8">Sandrine ile Christian daha uzaktalar; denizin içinde donmuş yüzücüler gibi battaniyelerinin altında büzüşmüşler. Şimdi onları daha iyi seçebiliyorum, heyecanlı ve düzensiz soluklarını izliyorum. Onlar da uyumuyor.</p>

  <p class="p8">Ne tırtıl var, ne de yılan. Her şey sakin; uzaktaki silah atışı; birkaç ıslık, bir yerlerden gelen araba gürültüsü ve arkamızda, uzaklarda, herhalde karşı tepede arada bir patlayan bombanın çıkardığı kulakları sağır eden ses artık duyulmuyor.</p>

  <p class="p8">Yükseklik nedeniyle, yıldızlar Ruanda’da her yerdekinden daha fazla parlar. Oyalanmak, kendimle ilgilenmensek için onlara bakıyorum. Takımyıldızını seyrediyorum. Çocuklarımı seviyorum. Acaba onları yeterince, kurtulmalarını sağlayacak kadar seviyor muyum?</p>

  <p class="p8">Joseph ensesini bir ağaç kütüğüne dayamış, dinleniyor. O da uyumuyor, ama hafifçe hırıldıyor. Hilde de burada, bir ağaca sırtını dayamış, bacaklarını uzatmış, tıpkı sırtını direğe vermiş sarhoş bir denizci gibi bakışları yıldızlara çevrili, oturuyor.</p>

  <p class="p8">Çevredeki bitkilerin kokusunu bastıran tatlı bir muz kokusu geliyor burnuma. Arkamda bir su birikintisi olsa gerek, çünkü yeşil kurbağaların belli belirsiz vraklamalarını duyuyorum.</p>

  <p class="p8">Biz Ruandalılar, doğayla iç içe yaşarız. Yalnızca beyazlar bundan yakınırlar. Günler boyu, çabucak toplanan ahududularla beslenebiliriz, çıplak elle bir tavşan yakalayabilir, muz hevenkleri ya da lifleriyle kekliklere, hatta karacalara tuzak hazırlayabiliriz. Hastalıklarımızı otlar ve köklerle tedavi ederiz. Doğayı sevmeyiz, doğanın ta kendisiyiz biz. Doğa bizi çağırır ve bize gülümser. Ama bu gece artık bana gülümsemiyor, yoksa gülümsediğini ben mi göremiyorum?</p>

  <p class="p8">Parmaklarım, sağ oyluğumda hep var olan küçük yara izini mekanik bir biçimde okşuyor. Bir oyuğun üzerindeki küçük bir düz çizgi bu. Yaşlı bir kadının dudakları gibi, üstü küçük çatlaklarla kaplı.</p>

  <p class="p8">Ne zaman bu yarayı düşünsem, sırtı çıplak, belden aşağısı kuru muz yapraklarıyla örtülmüş, kimisinin kolunda kırmızı, kimininkinde yeşil bir kol şeridi olan adamlar görürüm. Mızraklarını çekiyorlar. "Kocan nerede?" diye soruyorlar anneme. O yanıtlamıyor. Evi araştırıyorlar, Bir süt çanağını kırıyorlar, ağlamaya başlıyorum. Beş yaşındayım; annemin etekleri arasında ağlıyorum. "Kocan nerede?" diye soruyorlar yeniden. Beni annemden koparıp yere atıyor, göğsüme çıplak ve kirli, toprağa sürtünmekten sertleşmiş ve keskin nasırlarla kaplı bir ayak dayayarak, hareketsiz hale getiriyorlar. "Konuşmak istemiyor musun? Konuşmak istemiyor musun? Bak!" diye haykırıyorlar anneme. Adamlardan biri, oyluğuma Sivri bir mızrak saplıyor. Kan fışkırıyor, ağlamıyorum. "Konuşmak istemiyor musun?" Annem sessizliğini koruyor. Adam mızrağını çekiyor, belki de annemin kararlılığından dehşete kapılarak, hepsi kaçıyor. Bu olay 1959’da, doğduğum köyde, Gregoire Kayibanda’yı iktidara getiren Hutu devrimi sırasında olmuştu. Kırılan o büyük süt çanağını hiç unutmayacağım. Hayatım boyunca bir daha asla süt içemeyeceğimi sanmıştım.</p>

  <p class="p8">"Peki artık süt yok mu? Ruanda’da ya da dünyada hiç süt kalmadı mı?" diye soruyordum anneme.</p>

  <p class="p8">"Hayır, Yolande, sadece bozuk süt kaldı... Pis kokan o adamın sütü, onu içemezsin. Anlıyor musun Yolande?"</p>

  <p class="p8">"Evet."</p>

  <p class="p8">Annem beni ormana götürdü, yaramı tedavi etmek için ot topladı. Canım çok yanıyordu, sessiz sessiz ağlıyordum. Annemin geleneksel tedavileri sayesinde iyileştim.</p>

  <p class="p8">Ardından, "Ben hemşire olacağım. Biliyorum, insanları iyileştireceğim," demeye başladım.</p>

  <p class="p8">Ruanda’da bitmek bilmeyen bir soykırım var, sürekli katliamlar oluyor. O olay olduğunda, beş yaşımdaydım. 1963’te Rufundu Gikongoro’daki katliam sırasında, dokuz yaşımdaydım. 1967’de Bugesera’dakinde on üçümdeydim. 1973’te ülkenin her yerinde katliamlar yapılırken, on dokuz yaşımdaydım. 1990’da Kibilira’da, 1992’de Bugesera’da, 1993’te Ruhengeri’de Bagoguelerin yurdunda da katliamlar oldu ve günümüzde halen sürüyor. Cezalandırılmayan ve Birleşmiş Milletler tarafından göz ardı edilen bir sürü soykırım.</p>

  <p class="p8">Çocuklarım, soykırımın dönem dönem, ölümcül bir melek gibi ziyaret ettiği bir ülkede mi yaşayacak? Oysa onlar, on iki yaşına gelinceye kadar Tutsi olduklarından bile habersizdi! Bakanlık, okullarda Tutsi ve Hutu çocukları birbirinden ayırmaya karar verdiği zaman öğrendiler bunu. Nadine, en iyi arkadaşının neden Hutu olduğunu, hatta Hutu ile Tutsi arasında ne fark bulunduğunu bile anlayamıyordu. Oysa Tutsi olduğu için sınıfta sürekli aşağılıyorlardı kendisini. Ben de öğrenim hayatım boyunca sürekli aşağılandım. Hatta Hutu müdireler, hocalardan habersiz notlarımı kırmaya kadar vardırmışlardı işi. Sonradan Hutu bakanlar, yerine getirmeyi hep reddettiğim özel hizmetler karşılığı, Tutsilere yasak olan hemşirelik görevleri önerdiler bana.</p>

  <p class="p8">Afallamış zihnim, çocukluğumun uçsuz bucaksız alanlarında dolanıyor, ne düşündüğümü bilmiyorum artık, işkence, katliam, rüşvet, şantaj sahneleri görüyorum. Bir halk, kendi felaketini açıklayamaz hale gelince, ırkçı olur. Bu felsefi denebilecek düşünce bir an beni avutuyor. Yok oluncaya kadar, gizlice tadını çıkarıyorum. Hayır, çalılıklara kaçıp üç gün önce bana gülümseyen komşularımdan saklandığım bu akşam bana neler olduğunu asla açıklayamayacağım.</p>

  <p class="p8">Evimin ışıklarının yandığını görüyorum. Bir adam var içeride. Başı bereli. Kemerinde bir pala taşıyor. Ziyaret birkaç saniye sürüyor. İki koruma köpeğimiz, yuvalarında avaz avaz havlıyor ve zincirlerini şakırdatıyor. Adamın çıktığını görüyorum. Bahçeyi dolaşıyor, çiti zorladığımız yere diz çöküyor, sonra eve doğru ilerleyip sokak kenarında gözden uzaklaşıyor.</p>

  <p class="p8">Yeniden düşlere dalıyorum. Dört yıl Önce, komşularda yapılan o kutlama geliyor gözümün önüne. Hükümetin, Ruanda Yurtsever Cephesinin acı başarısızlığı diye adlandırdığı olay üzerine, 1990 savaşı sona ermişti. Aslında bu bir taktik değişikliğinden ibaretti; Yurtsever Cephe, seçimini dövüşmek yerine gerilladan yana yapmıştı. O gerilla hareketi, dört yıldır sürüyor...</p>

  <p class="p8">O gün hepimiz bayramlıklarımızı giymiştik, kocam kuzenlerinin evindeki yeni doğmuş bir bebeğin vaftiz babasıydı. Aile başkanı söylevini bitirdi, gevezelik ediyor, şakalaşıp gülüşüyoruz. Birden, bir ordu arabası büyük bir toz bulutu kaldırarak dar yolun üzerinde duruyor. Üç asker, bileklerinden kelepçeli aşçımızı çıkarıyorlar dışarı, Yozefu, bir baş hareketiyle kocamı işaret ediyor. Korkuya kapılmış, ağlıyor, Hemen ardından, askerler kelepçelerini çözüp bunları kocama geçiriyor. Joseph’i suç masasına, Kigali’deki devlet polisinin işkence yerine götürüyorlar. Kutlama sona eriyor, davetliler dehşet içinde ağlıyorlar. İki saat sonra, askerler geri gelip beni ve üç çocuğumu tutukluyorlar. Suç masasında, sorunun önemsiz bir şey, çocuklarımın hayvanları gözlemek için kullandıkları bir dürbün olduğunu anlıyorum. Askerler bunu, Kigali’ye geldiklerinde isyancı kuvvetlere vermek için satın aldığımızı iddia ediyorlar.</p>

  <p class="p8">Nasıl bir mucize sonucu serbest bırakıldığımızı anımsamıyorum. O günü düşündükçe, başım dönüyor. İsyancı kuvvetlerin geldiğini görme umudu, günlük boğuşmalar, keyfi aşağılamalar; bunların hepsi iç içe. Tam dört yıldır yarınımızdan emin olamadan, ülkeyi terk etme kararını alamadan, Ruanda’da kendimizi güvende hissedemeden yaşıyoruz. Uzun uzun ağlıyorum. Sıcak gözyaşları yavaşça yanaklarımdan süzülüyor, hıçkırmıyorum, bedenim sanki doğal bir işlem sonucu, öfkelerinden arınmaya başlıyor. Hafif başım dönüyor. Ölme isteğine kapılıyorum. Ama hayır, yaşamak istiyorum.</p>

  <p class="p8">Birden cırcır böcekleri susuyor, birisi yaklaşıyor demek bu. Tetanosa yakalanmışçasına soluğum kesiliyor. Dinliyorum. Joseph hafif hırıltılar çıkarıyor. Kımıldamaya, seslenmeye cesaret edemiyorum. Yavaşça kolumu ters çevirip el yordamıyla bulduğum ölü bir dalı yakalıyorum. Sessizce öne çevirip Joseph’in kolunu dürtmeyi başarıyorum. Dikiliyor. Hareketimi iyice görebilsin diye yüzümü yan çevirdim; susması gerektiğini belli etmek için bir parmağım dudağımın üstünde. Joseph anladı. O da bir elini çocukların üzerine dayıyor, olabildiğince yavaş soluk almaları gerektiğini anlamaları için. Üç dört dakika boyunca, kesinlikle hareket etmeden duruyoruz. Hilde kesik kesik öksürüyor. Ona doğru eğilip acıtırcasına çimdikliyorum. Mesajımı anlıyor. Ani bir gürültü duyuyoruz, ot budayan bir pala gibi. Titriyorum. Nadine biraz hareketlenip başını kucağıma dayıyor. Susmasını fısıldıyorum. Yine bir pala darbesi.</p>

  <p class="p8">Birden, başı bereli iri bir adamın belirdiğini görüyorum. Yavaşça, sakin sakin yürüyor, silueti samanyolunda seçiliyor. Elinde bir pala var. Keskin ucu ay ışığında parlıyor, arada bir zayıf ışıltısı yansıyor. Adam palasını göğe doğru kaldırıp otların üzerine indiriyor. Bizi görmeden önümüzden geçiyor. Arkamda bir gece kuşu ötüyor, adam bize doğru dönüyor. Refleksle, parlamasınlar diye gözlerimi kapatıyorum. Yavaşça, ellerimi yüzüme kapatıp parmaklarımı hafif aralıyorum. Gözlerimi yeniden açıp yaklaşan adama bakıyorum. Dehşet içindeyim. Joseph titriyor. Adam bizden sadece altı-yedi metre uzakta. Duruyor ve uzun uzun bize doğru bakıyor. Hayatımın en uzun anı. Birden geri dönüp az önceki gibi yavaşça, pala darbeleri indirerek yoluna koyuluyor.</p>

  <p class="p8">Geri gelebileceğini, sakin durmamız gerektiğini düşünüyorum. Cırcır böcekleri yine kaynana zırıltısı çıkarmaya başlıyor ve İmana’ya, düşmanın varlığını belli edebilen bu küçük hayvanları yarattığı için şükran duyuyorum. "Mana! Mana! Çocuklarımı koruyacak mısın?"</p>

  <p class="p8">Ruandalı bir Tutsi olarak, karşılaştığım bin bir olayı düşünüyorum yine. Hangi sırayla, hangi ruh haliyle, hangi olaylar geçiyor aklımdan, bilmiyorum. Sonumuzun geldiğinden, bunun bir son olmadığından emin olmanın verdiği sabit acıyla sersem gibiyim. Ruanda hâlâ benim ülkem mi? Çocuklarım ve Joseph’le birlikte Uganda’ya sığınacağımızı hayal ediyorum. Ya da gerekirse, Belçika’ya. Daha şimdiden kendimi Brüksel’de bir hastanede çalışırken, beyazların siyahlara karşı güttüğü bir başka ırkçılıkla baş ederken görüyorum. Atasözünün söylediği gibi, hüzünden düğümlenmiş bir yürek hiçbir şeyi açıklayamaz. Ah, Ruanda’m, beni terk etme!</p>

  <p class="p8">Evin ışıkları yine yanıyor. Dört ya da beş asker evimi araştırıyor. Köpekler havlıyor. Hedefini bulan iki kurşunla yere seriliyorlar. Pencereler birer birer aydınlanıyor. Neşeli bir ziyaret. Çığlıklar, kahkahalar duyuyorum, askerler edepsiz fıkralar anlatıyor sanki birbirine. Salonda dört döndüklerini görüyorum, dev gölgeleri canavar gibi duvarlara yanşıyor. Korkmuyorum. Sarhoş asker öldürmeyi beceremez, en azından öyle olacağını umuyorum. Çeyrek saat içinde, salonun ışığını açık bırakarak çekip gidiyorlar.</p>

  <p class="p8">Gece bitiyor. Samanyolu, bir hale gibi çevresini saran belli belirsiz bir ışıltı içinde soluyor. Ufukta şimdiden Muhabura volkanını seçer gibi oluyorum. Profilden, bıçakla oyulmuş yarım ay gibi beliriyor. Aramızda kaç kilometre var? Altmış mı? Yetmiş mi? Özgürlüğe bu kadar yakın olup da ulaşamamak!</p>

  <p class="p8">Samanyolu tamamen yok oldu. Hutular yalnızca geceleri cinayet İşler, diyorum kendimi rahatlatmak için, çünkü öldürmekten korkarlar.</p>

  <p class="p8">Şimdi, kesin bir sükûnet egemen. Katillerin de uyumaya ihtiyacı var.</p>

  <p class="p8"><a id="a11"></a> </p>
</body>
</html>
