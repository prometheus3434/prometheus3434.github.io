<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>7. Bölüm</title>
</head>

<body>
  <h1 class="h11"><a id="a18"></a>7. Bölüm</h1>

  <p class="p8">Su, bedenimden aşağı akıyor. Duş suyunu iri yudumlarla içiyorum. Serbest bir kadınım, yıkanabilirim. Yalnızca yıkanabilecek kadar serbest. Artık hiçbir şey bilmiyorum, ne soruyu ne de yanıtını. Belki de üç dakika sonra, milisler Jean’la birlikte gelip duştan beni çırılçıplak çıkararak ırzıma geçecek ve öldürecekler. Ölmeye razıyım, ama tecavüze uğramaya değil Öleceksem, hiç değilse temiz öleyim.</p>

  <p class="p8">Banyoda uzun süre kalmaktan korkuyorum. Milisler beni giyinmiş bulurlarsa, belki de tecavüz etmeyi akıl etmezler. İlle de tecavüze uğrayacaksam, bari aşkı henüz tanımamış, en mutsuz Hutu tecavüz etsin. Bu benim alacağım son armağan. Çıldırıyorum. Ne düşüneceğimi bilemez oldum.</p>

  <p class="p8">Duşumuzu seviyorum. Joseph’le benim için burası, ikinci yatağımız gibi. Sabahları burada buluşmaktan hoşlanırdık. Bazen çiçeklerle süslerdim. Büyük aynada kendimize bakardık. Çocuklar, duşun altında neden o kadar uzun süre kaldığımızı sorarlardı arada bir. Onlardan daha büyük olduğumuz için, yıkanacak daha fazla yerimiz olduğunu, bunun zaman, aldığım söylerdik.</p>

  <p class="p8">Ancak bu sabah, büyük ayna solmuş bir çiçeği andıran bedenimi yansıtıyor. Joseph’i çağırıyorum. Koşarak geliyor,</p>

  <p class="p8">"Kollarımdaki şu sivilcelere bak. Yok olmuş şu kalçalara bak. Baldırlarıma bak. Yaşlı bir kadın oldum."</p>

  <p class="p8">Su, kırışmış cildimin üzerinden akıyor, buruşukluklar ırmak yataklarındaki yarıkları andırıyor.</p>

  <p class="p8">Joseph isteksizce bakıyor bana.</p>

  <p class="p8">"Ne düşünüyorsun?" diye soruyor.</p>

  <p class="p8">"Şeyi..."</p>

  <p class="p8">Şu duşu düşünüyorum. Aşkı.</p>

  <p class="p8">"Şeyi…"</p>

  <p class="p8">Cümlemi tamamlamaya cesaretim yok. Aslında, ne düşündüğümü bilmiyorum artık. Belki de her şey bitti.</p>

  <p class="p8">"Ya sen ne düşünüyorsun?"</p>

  <p class="p8">"Her şeyin bittiğini düşünüyorum. Ayın 13’ü, Yolande."</p>

  <p class="p8">Oysa batıl inançları yoktur. Susuyor, ürperiyor. Tüyleri diken diken oluyor.</p>

  <p class="p8">"Ben de yıkandım," diyor, bilmiyormuşum gibi.</p>

  <p class="p8">Ancak bakışından, ne demek istediğini anlıyorum. Bu sabah birbirimizin ardı sıra girdiğimiz bu duşun, ölmeden önce arınmamızı sağladığını ima ediyor.</p>

  <p class="p8">Joseph, Ruanda’nın renkleriyle bezenmiş ve R harfi yerine siyah bir gorilin yer aldığı bir banyo havlusu uzatıyor. Bu havlu, yeğenimin Kigali’de ev işlerine baktığı Belçikalı zoolog Jose’nin armağanı. Jose’nin ölüm tehlikesiyle karşı karşıya olduğunu biliyorum.</p>

  <p class="p8">Neredeyse şehvetle kurulanıyorum. Süngerimsi kumaşın derimi okşaması hoşuma gidiyor.</p>

  <p class="p8">Ulusal bayrağımın sardığı küçük bir bank üzerine oturuyorum. Başım hafif eğik; kendiliğinden kopacağından korkarcasına bir elimle tutuyorum.</p>

  <p class="p8">"Bak, Yolande. Bir zamanlar seni dinlememiş olduğum için lütfen beni bağışla. Günün birinde öldürüleceğimden eminim. Bunu hissediyorum. Her zamanki gibi cesur ol. Çocuklarla birlikte hayatta kalman için dua ediyorum. Bana bir anne, bir kız kardeş ve bir eş, yani her şey olduğun için Sana teşekkür ediyorum. Elveda. Barikata gidiyorum. Böylece, her şey bitecek."</p>

  <p class="p8">Uzun bir süre yan yana, bitkin bir biçimde durup karşı tepeyi seyrediyoruz. Korkuyor muyuz? Joseph elimi tuttu. Konuşmuyoruz. Birden haykırarak beni uyuşukluğumdan sıyırıyor: "Cyanika! Cyanika’da ölseydim keşke!"</p>

  <p class="p8">Joseph bana bunu bin kez anlattı. Olay 1963’te olur, kendisi on üç yaşındayken. Pala ve sopalarla donanmış adamlar evlerine girer. Babasını ve ağabeyini kıskıvrak bağlayarak götürürler. Joseph bir daha onları göremeyecektir. Kısa süre sonra adamlar geri gelip kızları götürür, anneyi Joseph’le yalnız bırakırlar. Anne, yoldan geçenler kız olduğunu sansın diye iyice özen göstererek oğluna bir kız elbisesi giydirip, saklaması için vaftiz babasına gönderir. Joseph vaftiz babasının evine varır, o da kendisini üç gün bir fasulye torbasında saklar. Aynı öldürücü silahları taşıyan aynı adamlar, vaftiz babanın evine gelip bütün evi araştırdıkları halde Joseph’i bulamazlar. Hakaret ederek, vaftiz babayı tokatlarlar. Küçük oğlanın ellerinden kaçtığını fark etmişlerdir. Vaftiz baba masum rolünü oynar. Adamlar gider. Öğleden sonra, vaftiz baba veda etmesi için Joseph’i annesine götürür. 'Neden, anneme veda ediyorum,’ diye sorar Joseph. ‘İstemiyorum, ben annemle kalmak istiyorum.’</p>

  <p class="p8">Çocukluğunun geçtiği eve vardığında, alevler içinde bulur. Birisi içeriden seslenir. Joseph annesinin sesini tanır. Vaftiz baba pencereden alevlerin içine dalar. Joseph’in teyzeleri ve kuzenlerinden oluşan bir düzine kömürleşmiş ceset bulur. Her yeri yanmış bir kadını ayaklarından çeker. Oğlu Joseph’i çağırmaktadır kadın. Sıkılı yumruğunu uzatıp, 'Al, alsana!’ der. Ancak kavrulmuş yumruğunu bir türlü açamaz. Bayılır. Hayır. Ölür. Joseph, annesinin parmaklarını tek tek açar. İçinde yirmi franklık bir banknot bulur. Çocuk vaftiz babasının evine döner. Ertesi sabah, adam onu Tutsilerin saklandığı Cyanika tapınağına gönderir. 'Git, git,’ der sinirlenen vaftiz baba. 'Yine gelecekler, bu kesin. Yola koyul. Geniş caddelerden sakın.’ Joseph vaftiz babasına sarılır. Yola çıktığında, gün henüz ağarmamıştır. Üzerinde hâlâ kısa bir beyaz elbise, başında da köylülerinki gibi boynundan bağlı mavi bir şapka vardır. İnsan sesleri duyduğunda, çalılıklara saklanır. Muogo’nun üzerindeki, sarmaşıklarla kaplı ahşap bir köprüye varır. Görünürde kimseler yoktur, köprüyü geçmeye koyulur. Arkasında, çalılıklara saklanmış üç adam peşine düşer. Adımları altında köprü sarsılır. Joseph korkudan felç olur. Adamlar çocuğu yakalar. 'Tutun onu,’ der içlerinden biri. Anlaşılan, küçük bir kızın ırzına geçmek, hastalığına iyi gelecektir. Adam, bir eliyle düğmelerini çözer, ötekiyle de çocuğun giysilerini yırtar ve bir oğlan olduğunu fark eder. Öfkeyle haykırır, Joseph’i tuttuğu gibi ırmağa atar. Çocuk uyandığında, bir kadını yanında diz çökmüş bulur. Peştamalları sırılsıklamdır, bir tanesini sıkarak suyunu akıtmaya çalışmaktadır. Joseph soluk alır, doğrulup oturur. Kadın peştamalını çocuğun çıplak bedenine sarar ve tek bir söz söylemeden onu götürür. Joseph tapınağa gitmesi gerektiğini söyler. 'Seni oraya götürüyorum,’ der kadın. Tapınağın girişinde ayrılırlar. Joseph hayatını kurtaran kadını kucaklar. 'Adınız ne?’ diye sorar. Ancak kadın yanıtlamaz. Gülümser ve çekip gider. Joseph birkaç ayını çocuk yurdundan yetim yurduna, yetim yurdundan aile yanına, aile yanından çocuk bakımevine geçerek doldurur, ta ki annemin teyzesi onu evlat edinene kadar. Joseph’i henüz bir çocukken, o evde tanımıştım. On beş yaşıma kadar, onun kuzenim olduğunu sandım.</p>

  <p class="p8">Uzaklarda bir el bombası patlıyor. Joseph’in elinde en ufak bir kasılma hissetmiyorum. El bombaları normal bir şey oldu, tıpkı trafiğin yoğun olduğu saatlerde Ulusal Birlik Meydanı’nda çalınan kornalar gibi. .</p>

  <p class="p8">Gençliğimde, Joseph benim için bir ağabey gibiydi. Evlendiğimizde, onun ablası olduğumu anladım. Ergenlik çağıma kadar, birlikte oyun oynadık. Kuzenim değil de, evlat edinilmiş bir yetim olduğunu o zaman öğrendim. İlk tepkim acımak oldu. Joseph böylece, benim sırdaşım haline geldi. Ona incinmiş bir delikanlı gözüyle, iyi niyetle bakıyordum. Buna karşılık, beni dinlemesi ve bana önerilerde bulunması gerekiyordu. Oğlanlarla yaşadığım küçük aşk öykülerini düzenli bir biçimde ona anlatıyordum. Beni nazikçe dinliyor, ama hep evlenmek için çok genç olduğumu, etrafımda dolanan oğlanlara dikkat yöneltmemem gerektiğini tekrarlıyordu. Sonra günün birinde, nasıl oldu bilmiyorum, evleniverdik. Joseph’e âşık değildim ve bu umurumda değildi. "Harlı ateş çabuk söner," diyordu annemle babam, kibrit alevi gibi parlayan aşktan kuşku duymam için. "Söndüğünde ise geride yalnızca külleri kalır," Aşka, tencere içinde yavaş yavaş kaynayan ve saatlerce piştikten sonra ancak tat kazanan çorba gözüyle bakılmalıydı. Evlenerek, onların öğüdünü tuttum.</p>

  <p class="p8">Daha iyi tanıdıkça, Joseph’e hayranlık duymaya başladım ve yetim olduğu için ona acımaktan vazgeçtim. Christian’ın doğumunda, kocamda bir baba keşfettim. Nadine’inkinde, ona âşık olmuştum. Ruanda’da aşk budur işte.</p>

  <p class="p8">Kavgalarımız mı? Hemen hemen tümü, çocukları korumak için yurtdışına gönderme gereği olup olmadığı konusundaydı. Joseph istemiyordu. Bense istiyordum. "Neye yarar?" diyordu Joseph. "Gidip sığınma kamplarında yaşamak için mi? Hem bizi öldürürlerse, onlar da tıpkı benim gibi yetim kalırlar!" Konuşmalarımız saatler boyu sürüyordu. Sonunda hiçbir karara yaramıyorduk. Tartışmalarımız bazen kavgaya, dönüşüyordu. Hepsi de değişmez bir şekilde, Joseph’in çekip giderek evi ve çocukları bana bırakma önerisiyle sona eriyordu. Bazen boşanmaktan söz ediyorduk. Hiçbir zaman karar alınmıyordu. Ha evet, bir seferinde boşanmaya karar verdik. Ama bu bir şaka niteliğindeydi. "Ben gidiyorum," dedi Joseph günün birinde. "Ama ne de olsa bu evi çok seviyorum. Sen gitsen olur mu? Ne dersin?" - "Tamam. Yarın giderim." - "Öyle olsun. Ama son kez sevişelim." - "Peki, son kez bütün gece sevişelim, yarın da boşanırız," Ertesi sabah neşeli uyandım. "Mahkemeye gidiyor muyuz?" - "Mahkemeye mi?” diye sordu Joseph şaşkınlıkla. "Peki ama niye?" - "Boşanmak için tabii!" - "Boşanmak için mi? Doğru ya, unutmuşum." Birbirimize sarıldık. Hiçbir zaman mahkemeye gitmedik. Ve daha birçok kez seviştik, duşta, yemek odasında, mutfakta, depoda, bazen de yatak odasında. "Ne de olsa," diyordu Joseph gururla, "boşanmamızı annenle baban asla onaylamazlar, çünkü benim dünyanın en iyi insanı olduğumu biliyorlar."</p>

  <p class="p8">"Üşüyorum!" diyor Joseph.</p>

  <p class="p8">Sesi, dalmış olduğum düşünceleri bölerek beni yerimden sıçratıyor.</p>

  <p class="p8">Avuçlarımın içinde Joseph’in elini sıkıyorum. '</p>

  <p class="p8">"Elveda," diyor bana dönmeden, sabahın çiğ ışığında henüz mahmur bakışıyla.</p>

  <p class="p8">Ağlamıyoruz, belki de ağlayamıyoruz.</p>

  <p class="p8">"Herkes gibi barikata gidiyorum. Artık mücadele edemem. Barikata gidiyorum. Bağışla beni, Yolande."</p>

  <p class="p8">"Bağışlanacak bir şey yok," diyorum sakince. "Ne sen suçlusun, ne de ben. Herkes elinden geleni yapmaya çalışıyor. İkimiz de suçlu değiliz. Her türlü suçun ötesindeyiz, çünkü ölümle karşı karşıyayız. Seni seviyorum Joseph."</p>

  <p class="p8">"Seninle gurur duyuyorum, Yolande. Huzur verebilen bir karım olduğu için gurur duyuyorum. Bak ne karar verdim. Daha iyi korunabilmek için birbirimizden ayrılacağız. Çocuklar birazdan yeğenin Spérancie’nin evine gidecekler, gelip onları alması için kendisini çağırdım. Sen de çalılıkta saklanacaksın."</p>

  <p class="p8">"Ama bu olanaksız, çocuklar açık yolu geçmek zorunda kalıp barikat bekçilerinin gözüne çarparlar."</p>

  <p class="p8">"Planım hazır," diyor Joseph sakin sakin. "Barikatta göründüğüm an, onlar yolu geçecek. Böylece, milisler sırf beni düşünüp yolu izlemeyi göz ardı edecekler.”</p>

  <p class="p8">Joseph’in iradesi, gücü, kurnazlığı beni şaşırtıyor. Ölümün önünde güçlü bir erkek oldu sanki. Ses tonu bile otoriter kesildi. "Bu hiç aklıma gelmemişti,” diyorum hayranlıkla.</p>

  <p class="p8">Yeğenim o sırada geliyor. Joseph hemen atılıyor; Otoritesine kavuştu, kendini aşıyor.</p>

  <p class="p8">"İşte Sp6rancie. Şu ana kadar her şey yolunda gitti. Plan yürürlüğe girsin."</p>

  <p class="p8">Joseph bana doğru eğiliyor. Birbirimize sarılıyoruz.</p>

  <p class="p8">"Seni seviyorum Joseph," diye fısıldıyorum kulağına.</p>

  <p class="p8">"Seni seviyorum Yolande."</p>

  <p class="p8">Joseph serinkanlı görünüyor. Bir süre Spérancie ile konuşuyor. Yerimden kıpırdayamadan, hatta yeğenime selam bile veremeden onlara bakıyorum. Gözlerim kocama çakılı. Yeğenimi öpüp ağır adımlarla uzaklaştığını görüyorum. Bir an geri dönüyor, felç olmuş gibiyim, kolum ona veda etmek için kalkmayı reddediyor. Şaşkın şaşkın Joseph’e bakıyorum.</p>

  <p class="p8">Barikata doğru yola koyuldu, gözlerimi indirip bulunmaz gözyaşlarımı arıyorum.</p>

  <p class="p8">Spérancie bana yaklaşıp elimi tutuyor, hiçbir şey söylemiyorum.</p>

  <p class="p8">Üzerime bir kot, bir de kazak geçiriyorum. Ancak neden giyindiğimi bilmiyorum. Çocuklara bakıyorum. Joseph onlarla vedalaştı mı? Hayır. Onları korkutmak istemedi. Hiçbir şey söylemedi. Üçü birden, alabildiğine sıskalaşmış, yerde oturuyor. Nadine’in bakışı benimkiyle çakışıyor. Neden giyindiğimi biliyorum artık: Onlar için.</p>

  <p class="p8">Joseph birden tekrar beliriyor, uzaktan kimliğini belirleyemediğim birisi onu izliyor.</p>

  <p class="p8">"Çabuk, çabuk. Buraya geliyorlar. Yolu ya şimdi geçersiniz, ya da hiç. Sen de git sakları, Yolande."</p>

  <p class="p8">Bu sözlerin ardından, Joseph geri dönüp kendisini izleyen adama doğru gidiyor. Parlayan palayı görüyorum. Birden onun, kendisini çocuklara kalkan yaptığını kavrıyorum. Onunla gurur duyuyorum.</p>

  <p class="p8">Spérancie çocuklarımla birlikte dar yola süzüldü bile. İçim parçalanıyor. Hayır, onlardan ayrılamam. Onları yakalamaya çalışıyorum. Şimdiden yolun öbür kenarındaki otların arasına süzüldüklerini görüyorum. Ben de geçmek istiyorum. Islıklar yıldırım gibi çınlıyor. Bir komşu beni görmüş, çığlık çığlığa milisleri uyarıyor. Üç er bana doğru koşuyor. Bir yılan gibi, karşı ucu çalılarla kaplı bir sacın altına kayıyorum. Sıyrılıp bir metre aşağıya, bir patikanın ortasına düşüyor ve bacaklarım elverdiğince koşuyorum.</p>

  <p class="p8">Uzaktan çığlıklar duyuluyor.</p>

  <p class="p8">"Muganga şu sacın altına saklandı. Yakalayın onu."</p>

  <p class="p8">Sırıtıyorum. Çocuklarım için ağlıyorum. Yine koşuyorum, Côme’un evini görüyorum, oraya yöneliyorum, Côme bir Hutu olduğuna göre belki beni orada aramayı akıl etmezler.</p>

  <p class="p8"><a id="a19"></a> </p>
</body>
</html>
