<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>27. Bölüm</title>
</head>

<body>
  <h1 class="h11"><a id="a59"></a>27. Bölüm</h1>

  <p class="p8">Yine kuşlarla dolu bir gün. Çaylaklar harika yaratıklar; Devlet radyosu, Kanombe’nin yitirildiğini doğruluyor. Kahkahayı basıyorum; olan oldu küçük albay.</p>

  <p class="p8">Planımın üçüncü aşaması gerçekleşmek üzere. Albay beni güzel mi buluyor? Öyle olsun! Bu akşam daha da güzel bulacak.</p>

  <p class="p8">"Makyaj yapmayacaksın herhalde!"</p>

  <p class="p8">Emmanuelle bu. Şaşırıp kaldı.</p>

  <p class="p8">"Neden olmasın? Ben de kadınım, öyle değil mi? Ve albayımızın konukseverliği sayesinde sağlığıma kavuşur gibi oldum."</p>

  <p class="p8">"Ama bu herif bir canavar, Yolande. Sana tecavüz edecek! Hem aids’li olduğunu biliyorsun."</p>

  <p class="p8">"Evet, evet, biliyorum."</p>

  <p class="p8">"İyi ama, seni anlayamıyorum. Albaya kendini güzel gösterirsen, aklında tek bir düşünce olur. Neden sırtında bir sırtları taşıyasın?"</p>

  <p class="p8">Emmanuelle’i sözleriyle baş başa bırakıyorum. Keyifle yüzüme pudra sürüyorum.</p>

  <p class="p8">Hayır, bunu sırf albayı baştan çıkarmak için yapmıyorum. Bir nedeni de, kadınlığıma tekrar kavuşmuş olmam. Tam bir kadın. Baştan çıkarmaktan hoşlanan bir kadın.</p>

  <p class="p8">"Rica ederim, Yolande. Bu oyuna bir son ver. Aklını yitiriyorsun. Albay seni böyle görürse, aklında seninle sevişmekten başka bir düşünce kalmaz."</p>

  <p class="p8">Emmanuelle en derin dileğimin bu olduğunu, albayın kafasında yalnızca bu düşüncenin bulunmasını istediğimi anlamıyor.</p>

  <p class="p8">"Ama Yolande, rica ederim ne yaptığını düşün!"</p>

  <p class="p8">"Dua et, Emmanuelle. Dua et, tüm yüreğimle senden bunu istiyorum. Dua et de makyajım boşa gitmesin."</p>

  <p class="p8">Emmanuelle dua etmek yerine ağlıyor.</p>

  <p class="p8">Gün, kuşları gözlemekle geçiyor. Arada bir dürbünü alıp etrafı inceliyorum. Ama artık gözlemlenecek bir şey kalmadı, şimdi her şey kafamın içinde olup bitiyor. Bazen kuşlara bakıyorum yine, ama dalgın gözlerle. Tek bir şeyi bekliyorum: albayın dönmesini.</p>

  <p class="p8">Bekleyişim üç gün sürecek. Albay güneyde tura çıkmış. Arada bir uğrayan askerlerin göz zevkine hitap etmek dışında, boş yere boyandığım üç gün.</p>

  <p class="p8">"Ah! Kendinizi gösterdiğiniz kadar <span class="t14">mukecuru</span> değilmişsiniz," diyor içlerinden biri. "Yaşınıza göre hâlâ güzelsiniz."</p>

  <p class="p8">Bu sözler üzerine, çabamın işe yaradığını hissediyorum.</p>

  <p class="p8">Ya fazlasıyla işe yararsa? Ya albay döner dönmez bana bir göz atıp tecavüz ederse? Bunu başarabilir mi acaba? Umurumda değil. Bedenim artık bana ait değil. Mahremiyetim de öyle. Tecavüz edilmeye hazırım, yeter ki çocuklarımı bana geri versinler.</p>

  <p class="p8">Her akşam, araçların sesine kulak veriyorum. Hiçbiri burada durmuyor, dursa da albayın odasından cephane almaya gelen askerler iniyor. Albay kişisel malzemesini böyle harcıyorsa, hiç kuşkusuz hükümete bağlı ordunun kaynakları sona erdi demektir. O ordudan çaldığım el bombasını, hamile bir kadının karnını okşaması gibi arada bir peştamalımın altından okşuyorum.</p>

  <p class="p8">Bazen albayı bana tecavüz ederken getiriyorum gözümün önüne: giysilerimi yırtıyor, el bombamı ateşliyorum. Bunun üzerine tutkuyla ona sarılıyorum ve patlamayla birlikte ikimiz birden ölüyoruz. Düşman sevgisi budur belki.</p>

  <p class="p8">Bir akşam, albay nihayet geri geliyor.</p>

  <p class="p8">Birbirinden sarhoş iki asker var yanında. Yoksa kenevir mi tüttürmüşler?</p>

  <p class="p8">Aralarında iki de kadın var, ama bunlar ayak uçlarına bakıyor sürekli. Askerler sonradan tecavüz etmek için kaçırmış olabilir onları.</p>

  <p class="p8">Albay onlardan biraz daha az sarhoş görünüyor.</p>

  <p class="p8">Akşam yemeğini yiyoruz. Aşçı iki piliç bulmayı becermiş, kremalı mısır sosuyla ikram ediyor, tam bir ziyafet.</p>

  <p class="p8">Havada hem neşe, hem de çalım ve korku var. Dünya yokmuş, Ruanda da hiç var olmamış gibi yapıyor herkes.</p>

  <p class="p8">Gözlerimi kaldırdıkça, albayın bakışıyla karşılaşıyorum. Planımın üçüncü aşaması başarıya ulaşmak üzere.</p>

  <p class="p8">"Kaçıp gitsek mi, ne dersin halacığım?"</p>

  <p class="p8">"Bilmem. Neden kaçacakmışsınız?"</p>

  <p class="p8">"Çünkü havaalanı asilerin eline düştü."</p>

  <p class="p8">"Ya! Öyle mi?"</p>

  <p class="p8">"Bilmiyormuş gibi yapma! Haberi bana ilk veren sendin."</p>

  <p class="p8">"Peki! Sanırım ben burada kalacağım."</p>

  <p class="p8">"Burada mı?" diyor albay, kendi evimden söz eder gibi konuştuğumu anlayarak. "Ama askerler seni öldürür!"</p>

  <p class="p8">"Asiler herkesi öldüremez! Belki kaçarım."</p>

  <p class="p8">Albay öfkeden deliye dönüyor. Hem askerlere kendi evimdeymişim gibi bir izlenim veriyor, hem de sürgünde onu izlemeye karşı çıkıyorum.</p>

  <p class="p8">"Öyleyse Emmanuelle bizimle gelir," diyor tahmin edebileceğimden daha sinsi bir tavırla.</p>

  <p class="p8">Emmanuelle de karşı çıkıyor, bacaklarındaki ağrıları bahane ediyor, bir an önce tedavi edilmezse filibit olurmuş.</p>

  <p class="p8">Albay kendisiyle oyun oynadığımdan kuşkulanmaya başlıyor. Masadan kalkıp herkese yol veriyor ve benimle baş başa görüşmek istediğini bildiriyor.</p>

  <p class="p8">Bu baş başa görüşmeyi üç gündür bekliyordum. Aynı zamanda korku da veriyor, çünkü ya fit olacağım ya da iki misli bedeli göze alacağım.</p>

  <p class="p8">Odada yalnız kaldığımız anda, planımın çılgınlığını kavrıyorum. Kanım donuyor, tüylerim diken diken. Korkuyorum.</p>

  <p class="p8">"Koltuklara oturalım!"</p>

  <p class="p8">İtaat ediyorum. Ancak albayın oturduğu divandan uzak bir koltuğu seçiyorum.</p>

  <p class="p8">Ayağa kalkıyor, iki kadeh alıp bana viski ikram ediyor.</p>

  <p class="p8">"Artık gücüne kavuştun. Biraz içki sana iyi gelebilir diye düşünüyorum."</p>

  <p class="p8">Kadehi bana uzatırken, koltuğumun koluna oturuyor. Elimi tutuyor, direnmiyorum, ama tasarılarımı gerçekleştirememe korkusuyla ölü gibiyim,</p>

  <p class="p8">"Tüylerin diken diken. Yoksa bana karşı alerjin mi var?"</p>

  <p class="p8">Başımla hayır işareti yapıyorum ve avucumun içinde albayın parmaklarını sıkıyorum.</p>

  <p class="p8">Tamam albay, bombam devreye girdi.</p>

  <p class="p8">"Bak Yolande. Çocuklarını, kocanı, evini, her şeyini yitirdin artık. Ancak kendini koyuvermemelisin. Tam tersine, iyiliğini isteyen insanların sana yaklaşmasına izin vermelisin. Hâlâ genç ve güzelsin. Hayatında birçok şey, hatta yeniden çocukların bile olabilir. Listedeki ilk aday benim. Senden bir çocuğum olsun isterdim."</p>

  <p class="p8">Kuru eli, peştamalımın altından şehvet yollarını araştırıyor. Yapmasına izin veriyorum. Midem bulanıyor. Aids’i geliyor aklıma.</p>

  <p class="p8">"Çok hoşuma gidiyorsun Yolande. Bütün Tutsiler tavşan gibi yakalandığı, karılarına da tecavüz edildiği sırada hayatım pahasına sana evimi açarak bunu yeterince kanıtladığımı sanıyorum. Seninle yatmak istiyorum."</p>

  <p class="p8">Pencereden birkaç metre öteye bir havan mermisi düşüyor. Albay kendini yere atıyor, sakin sakin ona bakıyorum. Durum bana gülünç geliyor. Albay Rucibigango patlayan mermilerden korkuyor. Kılı bile kıpırdamayan gelecekteki metresinin ayaklarının dibine atıldı.</p>

  <p class="p8">"Gidip yatalım!"</p>

  <p class="p8">"Şimdi olmaz, Alexandre. Sana söyleyeceklerim var."</p>

  <p class="p8">Ona adıyla seslenmem, içine su serpiyor. Amacına ulaşacağından kesinlikle emin.</p>

  <p class="p8">"Öyle güzelsin ki Yolande. Seni arzu ediyorum. Öyle güzelsin ki."</p>

  <p class="p8">Bomba gerçekten devrede, albay özdenetimini yitirdi.</p>

  <p class="p8">"İltifatın için teşekkürler.” diyorum. "İçler acısı halimle hâlâ arzu uyandırabileceğimi sanmıyordum. Kendime güvenmemi sağlıyorsun. Yine de, hayatımı yeniden düzene sokmayı düşünmek için henüz biraz erken değil mi? Evinde beni bunca zaman tutarak kendini feda ettiğin için sana nasıl teşekkür edeceğimi bilemiyorum. Hem söylediğim gibi, ölüm beni istemediğine göre, yaşamaya devam etmek zorundayım. Sen çok akıllı ve çok uygar birisin. Yaralarımın kabuk bağlaması için zamana ihtiyacım olduğunu anlayabilirsin."</p>

  <p class="p8">Konuşurken, yüzünde beliren öfkeli ifadeyi görüyorum. Tamam, küçük albay tuzağa yakalandı. Kurumlanarak ekliyorum:</p>

  <p class="p8">"İyilik dolu yüreğin beni çok duygulandırdı doğrusu."</p>

  <p class="p8">Bunu söylerken de, teslim olmaya hazır, ama bunu dile getiremeyen bir kadın gibi davranıyorum.</p>

  <p class="p8">Ağzının ağzıma yaklaşmasına, kolunun bedenimi sarmasına izin yeriyorum, hatta, bir kolumu boynuna doluyorum, Öbür elimle, düğmelerini çözüyorum, elimi daldırıp organım okşamaya koyuluyorum. Hemen heyecanlanıveriyor. İstekten kudurmuş bir hayvan gibi kendini teslim ediyor. Sıcak özsuyunu hissediyorum elimde. Ayağa kalkıp ellerimi ve ağzımı yıkamaya gidiyorum, aids’ten korkuyorum. Uzun uzun yıkanıyorum. Albayın salonda dört döndüğünü duyuyorum.</p>

  <p class="p8">"Beni budala yerine koyuyorsun," diye bağırıyor döndüğümde. "Beni budala yerine koyuyorsun."</p>

  <p class="p8">"Hiç de değil, Alexandre, hiç de değil. Seni zorladıysam özür dilerim. Sadece iyi niyetimi sana kanıtlamak istemiştim. Sevişmeye henüz hazır değilim, ama bu da olacak. Belki de yarın. Hatta buna eminim. Yakında birbirimizi seveceğimizi biliyorum. Bunu hissediyorum."</p>

  <p class="p8">Sözlerim albayı sakinleştirdi, bana neredeyse iyilik akan gözlerle bakıyor, evet, yarın onun için harika bir gün olacak.</p>

  <p class="p8">Boynundan şefkatle öpüp odama seğirtiyorum. Emmanuelle dua ediyor.</p>

  <p class="p8">Hıçkırarak önüne çöküyorum.</p>

  <p class="p8">"Artık dayanamıyorum Emmanuelle, artık dayanamıyorum. Gücüm tükendi. Yarın bana tecavüz edecek. Buna eminim."</p>

  <p class="p8">Emmanuelle beni kollarına alıp avutuyor, gücüme kavuşuyorum.</p>

  <p class="p8">Planımın ilk üç aşamasını gerçekleştirmedim mi? Albayın ruhuna korku salmayı, onu koruduğu Hutulardan uzaklaştırmayı, son olarak da aşağılamayı başarmadım mı? Yalnızca şantaj yapmam eksik kaldı.</p>

  <p class="p8">"Emmanuelle, yarın Saint-Paul kilisesine gideceğiz."</p>

  <p class="p8">"Saint-Paul kilisesine mi? Ama oraya nasıl ulaşabiliriz? Yolda yirmi kez ölümle karşılaşırız."</p>

  <p class="p8">"Dinle Emmanuelle, Seçimini yap. Ya benimle geleceksin, ya da burada kalacaksın."</p>

  <p class="p8">"Kalırsam, albay suç ortağın olduğum için beni öldürür. Seçim şansım yok."</p>

  <p class="p8">"Biliyorum. Burada herkes deliye döndü. Savaşı kaybettiler. Tek Umutlarının kaçmak olduğunu biliyorlar. Yenilgilerinin bedelini de Tutsilere ödetmek istiyorlar. Bu durumda başka çare kalmıyor. Kaçmak zorundayız."</p>

  <p class="p8">"Ama nasıl becereceksin?"</p>

  <p class="p8">"Güven bana. Buradan nasıl çıkılacağını biliyorum. Ama lütfen bana güven."</p>

  <p class="p8">"Ne yapacaksın?"</p>

  <p class="p8">"Yaptığımda öğrenirsin! Kalk, giyin, eşyalarını çantana koy. Geceyi gözcülük yaparak geçireceğiz. Her şey berbat olursa da, bir el bombam var, işi bitirmek için onu kullanırım."</p>

  <p class="p8">"İntihar etmek istiyorsan, neden bunu daha önce yapmadın?"</p>

  <p class="p8">Bu soruya, İntihar etmeyi hiç istemediğim dışında, verilecek yanıtım yok.</p>

  <p class="p8">Geceyi, oturup albayın odasından gelecek gürültülere kulak kesilerek geçiriyoruz.</p>

  <p class="p8">Ama hiç ses yok. Albay aşağılanmasını düşlerine gömdü.</p>

  <p class="p8">Beklenmedik bir biçimde, Albay Rucibigango ertesi sabah son derece keyifli uyanıyor. Hiç de gergin değil, belki ilk kez Emmanuelle’e gülümsüyor.</p>

  <p class="p8">Yumurta, reçel, ekmek ısmarlıyor. Kızarmış ekmeğine tereyağı sürerken şarkı mırıldanıyor, kibarca konuşuyor, gecemin iyi geçip geçmediğini soruyor bana.</p>

  <p class="p8">"Harikaydı, Alexandre. Gece boyu seni düşündüm."</p>

  <p class="p8">Bu Sözler hoşuna gidiyor, oyunuma gerçekten kanıyor.</p>

  <p class="p8">İki asker beliriyor, emir almaya gelmişler.</p>

  <p class="p8">"Otursanıza, birer fincan çay için."</p>

  <p class="p8">Masanın çevresinde neredeyse mutlu bir hava var. Gülünüyor, Cephe’yle ilgili fıkralar anlatılıyor.</p>

  <p class="p8">Sıkı bir kahvaltı ediyorum. Şekerli çay içip altı dilim ekmeği mideye indiriyorum.</p>

  <p class="p8">"Yeni bir yuva kurma umudu iştahını açtı galiba, Yolande!"</p>

  <p class="p8">Hışımla yerimden kalkıyorum.</p>

  <p class="p8">"Değerli-vaktinizi aldığım için özür dilerim Albay. Emmanuelle’le beni evinizde ağırlama nezaketini gösterdiğiniz için, askerlerinizin gözleri önünde size teşekkür etmek istiyordum. Ayrıca bana verdiğiniz tüm hizmetler için de teşekkür ederim. Ancak iyiliğinizi kötüye kullanmak istemem, bu nedenle de size veda ediyorum."</p>

  <p class="p8">Albay sinirli sinirli gülüyor.</p>

  <p class="p8">"Veda mı? Bana veda mı ediyorsun? Peki veda edebileceğini sanarak nereye varmak istiyorsun?"</p>

  <p class="p8">"Emmanuelle ve ben buradan ayrılıyoruz."</p>

  <p class="p8">"Ayrılıyor musunuz? Ama sokağın köşesinde öldürürler sizi!"</p>

  <p class="p8">"Hayır Albay, Saint-Paul kilisesine gidiyoruz. Orada çok sayıda sığınmacı varmış."</p>

  <p class="p8">"Saint-Paul kilisesi! Ama oraya nasıl ulaşabilirsiniz? Bu evle kilise arasında en azından yirmi barikat var. Üstelik kilise milisler tarafından kuşatılmış durumda. Ah! Beni güldürüyorsun Yolande. Yoksa oraya helikopterle mi gitmek istiyorsun? Ama benim helikopterim yok ki!"</p>

  <p class="p8">Albay kahkahayı basarken, bir yandan da öfkeleniyor. Elinden bir şeyleri kaçırmakta olduğunu, Muganga’nın ona bir oynadığını hissediyor.</p>

  <p class="p8">"Buradan ayrılmayacaksın."</p>

  <p class="p8">"Ama albayım, beni bunca zaman evinizde ağırlama iyiliğini gösterdiniz, herhalde beni kendi korumanız altında Saint-Paul kilisesine götürme iyiliğini de gösterirsiniz. Yanılmıyorsam, kilise Butare’ye giden yol üzerinde. Dolayısıyla da, sizin için büyük bir rahatsızlık olmayacaktır."</p>

  <p class="p8">"Hayır! Benimle alay ediyorsun. Asla götürmem seni."</p>

  <p class="p8">"Sizi arzu eden bir kadını onurlandırmayı bile beceremediğinizi size hatırlatmak zorunda mıyım Albay?"</p>

  <p class="p8">İki asker bıyık altından birbirine gülümsüyor. Rucibigango ateş saçıyor</p>

  <p class="p8">"Nasıl cesaret edersin!"</p>

  <p class="p8">"Albay, gevezeliği keselim artık. Hayatınız buna bağlı."</p>

  <p class="p8">"Hayatım mı? Hayatım neden tehlikede olsun?"</p>

  <p class="p8">"Hayatınız tehlikede Albay, çünkü telefonunuz da, özel numaralarınız da yeterince gözetim altında değil. Haberiniz olmadan Genelkurmayınız General Bizimungu’yu aradım ve ona iki şey söyledim: birincisi Tutsi olduğumu, ikincisi ise halanız olduğumu. Ne halası, orası önemli değil. Babanızın ağabeyim olduğunu açıkladım. Bu durumda siz de bir Tutsi oluyorsunuz, Albay. Dolayısıyla, ya birlikte Saint-Paul kilisesine gideriz, ya da bir barikatta veya burada, bu odada, henüz bilmediğiniz bir biçimde birlikte gebeririz."</p>

  <p class="p8">Albay titremeye başlıyor. Yalvarıyor. Koruması altındaki bir kadın neden bunu ona yaptı, neden onu Tutsi diye ihbar etti?</p>

  <p class="p8">"Ben Tutsi değilim. Bunu kanıtlarım. Kimlik belgem var belim."</p>

  <p class="p8">"Genelkurmaya kimlik belgenizin sahte olduğunu söylemeyi ihmal edeceğimi mi sandınız Albay?"</p>

  <p class="p8">Küçük albay yenildi. Öfkeden köpürüyor. Evet, beni Saint-Paul kilisesine götürecek, ama bir şartla: Genelkurmaya telefon edip yalan söylediğimi bildirmeliyim.</p>

  <p class="p8">"Onları kiliseden ararım Albay, oraya varmadan önce olmaz."</p>

  <p class="p8">Ardından uzun bir sessizlik oluyor. İki asker olup bitenlerden hiçbir şey anlamıyor. Yalnızca bir kadınla bir erkek arasında bir şeyler döndüğünü tahmin ediyorlar. Ama ne? Aralarında fısıldaşıyorlar.</p>

  <p class="p8">"Siz ikiniz, susun! Arabayı hazırlayın."</p>

  <p class="p8">Askerler boyun eğip odadan çıkıyorlar.</p>

  <p class="p8">"Yolande, bavullarınız hazır mı?”</p>

  <p class="p8">"Bavulum yok Albay. Hiç eşyam yok."</p>

  <p class="p8">Albayın sürücüsü arabayı deli gibi kullanıyor, korna çalıyor, selektörle işaretler veriyor. Milisler barikatları çabucak açıp palalarını kaldırarak albayı selamlıyor. Birçoğunu tanıyorum, bazıları ailemin yakın dostlarıydı. Milislerin selamları arasında Saint-Paul kilisesine giriyoruz, albay aracından çıkmamıza izin veriyor.</p>

  <p class="p8">Nihayet güvendeyiz.</p>

  <p class="p8">"Genelkurmayı arayıp durumu yalanlayacağına söz ver bana."</p>

  <p class="p8">"Söz mü? Söz verilecek bir şey yok. Numaralarını bile bilmiyorum."</p>

  <p class="p8">"Ama, ama öyleyse... Öyleyse bana yalan söyledin..."</p>

  <p class="p8">"Sırası gelmişken albay, size şu el bombasını geri vermeliyim. Sanırı<a id="a60"></a>m size ait."</p>

  <p class="p8"> </p>
</body>
</html>
