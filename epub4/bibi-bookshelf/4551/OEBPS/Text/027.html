<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>22. Bölüm</title>
</head>

<body>
  <h1 class="h11"><a id="a49"></a>22. Bölüm</h1>

  <p class="p8">Albay yokken, askerler eve girip çıkıyorlar. Şişman ve bodur bir er olan aşçı tarafından hazırlanan yemekleri burada yeme hakkına sahipler. Bazen bir buzdolabı getiriyorlar ve bu hemen, yok pahasına bir ev kadınına satılıyor. Emmanuelle çarşafları ütüleyip şefin yatağını düzeltiyor. Milisler benden kuşkulanıyor. Günün birinde, mikrodalga fırını göstererek, ne olduğunu soruyorlar bana.</p>

  <p class="p8">Daha önce hiç böyle bir şey görmemiş de korkmuş gibi yapıyorum. Gülüp geçiyorlar.</p>

  <p class="p8">"Bu kadın gerçekten bir yabani!"</p>

  <p class="p8">Sohbetlerine kulak veriyorum.</p>

  <p class="p8">"Hatırlar mısın? Bakanın yardımcısı her sabah bize selam vermeden geçip giderdi. Oldukça güzel bir sekreterdi..."</p>

  <p class="p8">"Altın çerçeveli gözlükleri olan şu sıska kızdan mı söz ediyorsun?" . .</p>

  <p class="p8">"Evet, o. Ne oldu, biliyor musun?"</p>

  <p class="p8">"Hayır."</p>

  <p class="p8">"Dinle! Bu sabah ağlayarak bana geldi. 'Kurtarın beni,’ dedi, 'kurtarın beni!’"</p>

  <p class="p8">"Peki ne yaptın?"</p>

  <p class="p8">"Ne mi yaptım? Tabii ki askerlik görevimi! Kimliğini istedim. Hutu olduğunu gördüm. Ama bir kuşku duydum. Biliyorsun ki boyu oldukça uzundu. Bunun üzerine onu sorguya çektim. Korktuğunu fark ettim. En sonunda babasının bir Tutsi olduğunu itiraf etti. Sonrası belli..."</p>

  <p class="p8">"Ne yaptın?"</p>

  <p class="p8">"Bir hamamböceğiymiş gibi davrandım ona. Hutu kılığına girmiş bir yılan olduğunu söyledim. Ve kafasına bir kurşun sıktım. Görmeliydin. Yoldan geçenlerin hepsi durup hakaret ederek onu tekmelemeye başladı."</p>

  <p class="p8">"Hemen öldürmemeliydin onu. Önce kimliğini duyurup insanların vurmalarına izin vermeli, sonra yere sermeliydin."</p>

  <p class="p8">"Doğru. Haklısın. Ama bakanlıkta çalışma bahanesiyle günlerdir beni kandırmış olduğu için öylesine kızgındım ki."</p>

  <p class="p8">Diğer iki asker birbirini kucaklıyor.</p>

  <p class="p8">"Her neyse, sonu iyi biten her şey iyidir."</p>

  <p class="p8">"Bütün bunların sonu kötü olacak," diye araya giriyor konuşmaya kulak veren aşçı. "Üç gün önce Kibilira’da bir kadın, öldürülen oğlunun kanına parmaklarını batırıp lanet okuyarak katillerin üzerine serpmiş."</p>

  <p class="p8">"Sonra başına ne gelmiş?"</p>

  <p class="p8">"Hemen ardından öldürülmüş. Ancak dikkatli olun. Akıtılan bu kan bize felaket getirecek."</p>

  <p class="p8">"Akan kanın bize felaket getireceğini mi söylüyorsun? Bunu mu söylüyorsun? Sakın bir Tutsi olmayasın?"</p>

  <p class="p8">Aşçı sararıyor. Hayır, Tutsi değil, ama İmana’nın intikam almasından korkuyor.</p>

  <p class="p8">Askerler gülüyor.</p>

  <p class="p8">"Ama tam tersine, Tutsi kanı mutluluk getirir! Bu kanı akıtan herkes bugün bakan, elçi ya da kamu alanında kadrolu biri oldu! Eh! Görüyorum ki sen Tutsi kanı akıtmamışsın. Akıtsaydın, aşçı olmazdın!"</p>

  <p class="p8">"Tek yargıç İmana’dır!"</p>

  <p class="p8">"İmana! İmana! Çok komiksin! İmana uzun süredir Ruanda’yla ilgilenmiyor. O işi ordu üstlendi."</p>

  <p class="p8">"Biliyor musun ufaklık, Tutsi kanı felaket getirseydi babam uzun süre önce ölmüş olurdu. 1973’te, Kibilira’da yüzlerce litre kan akıttı. Erkek, kadın, çocuk ayırmadan Tutsileri kıskıvrak bağlatıp Nyabarongo’nun kollarına atıyordu. Ve cesetler nereye gidiyordu, biliyor musun? Nyabarongo’nun dalgalarıyla ta Akagera’ya taşınıyor, oradan da sakin sakin Victoria Gölü’ne, Abisinya’ya doğru yüzüyorlardı. Anlıyor musun? Tutsıler tarihte ilk kez, asla çıkmamış olmaları gereken Abisinya’ya geri dönüyorlardı! Babamın yaptığı iş buydu işte! Kendisine felaket getirdiğini de hiç sanmıyorum, hâlâ yaşıyor, bir ağaç kadar güçlü!"</p>

  <p class="p8">Aşçı, ikiyle ikinin kaç ettiğini öğrenip hiçbir şey anlamadan ağzı açık kalan bir öğrenci gibi konuşanlara bakıyor.</p>

  <p class="p8">"Peki ya İmana! Öfkeye kapılmayacak mı?"</p>

  <p class="p8">"Kibeho’da olup bitenleri biliyor musun ufaklık?"</p>

  <p class="p8">"Kibeho’da da mı olaylar oluyor yoksa?"</p>

  <p class="p8">"Evet, oluyor. İmana oraya anasını göndermiş, o da bir öğrenciye görünmüş. Anlaşılan bakireymiş."</p>

  <p class="p8">"Öğrenci mi?"</p>

  <p class="p8">"Hayır! İmana’nın anası. Bakire olduğu söyleniyor,"</p>

  <p class="p8">"Ama bir oğlu olduğuna göre nasıl bakire olabilir?"</p>

  <p class="p8">"Dinle ufaklık, anlayamayacağın kadar karmaşık bir şey bu. Ama Bakire’nin, yani İmana’nın anasının öğrenciye düzenli olarak göründüğünü söylüyorum sana."</p>

  <p class="p8">"Peki öğrenci de bakire miymiş?"</p>

  <p class="p8">"Gidip bakmadım. Ah! Aptal sorularınla canımı sıkıyorsun. Bakirenin Kibeho’da düzenli olarak göründüğünü söylüyorum sana. Hem öğrenciye ne demiş biliyor musun? Başkan Habyarimana’nın gökyüzünde olduğunu, Tutsiler tarafından öldürüldüğünü ve bu cinayetin cezasını çekmeleri için Tutsilerin de ölmeleri gerektiğini söylemiş. İşte böyle."</p>

  <p class="p8">Aşçı kulaklarına inanamıyor.</p>

  <p class="p8">"Ah! Peki sesi nasılmış? Yumuşak mıymış?"</p>

  <p class="p8">"Öğrenci dışında kimse sesini duymuyor. Gizem diye buna denir. Ama öğrencinin sesi duyuluyor ve söyledikleri anlaşılabiliyor. Böylece de Bakire’nin ne söylediği öğreniliyor. Anlıyor musun?"</p>

  <p class="p8">"Pek anlamıyorum. Ama bu harika bir öykü."</p>

  <p class="p8">Askerler aşçının saflığına gülüyorlar. Biraları hazırlamasını istiyorlar, çünkü susamışlar. Kendi deyimleriyle, karanlık bastırmadan daha on <span class="t14">ev yalamalar</span><span class="t14">ı</span> gerekiyor.</p>

  <p class="p8">Arada bir askerlerden zılgıt yiyorum. Nereli olduğumu öğrenmek istiyorlar.</p>

  <p class="p8">"Butareliyim."</p>

  <p class="p8">"Burada ne işin var?" </p>

  <p class="p8">"Savaş beni hazırlıksız yakaladı. Kigali’de oturan kızıma birkaç armağan getirmiştim. Ardından başkan öldürüldü. Kızım da Avrupa’ya kaçtı."</p>

  <p class="p8">"Neden kaçtı? Korkuyor muydu?"</p>

  <p class="p8">"Bir Belçikalıyla evliydi. Katliamlardan hemen önce çekip gittiler."</p>

  <p class="p8">Akıl almaz bir hikâye uyduruyorum; sözde kızım Gaşora bataklıklarımı aşarak ülkenin güneydoğusuna kaçmış, nedeni Hutuları sevmemesi değilmiş, ne de olsa kendisi de Hutu’ymuş, ama yiğit kocasının üç Tutsi’nin katlinde parmağı varmış. Tutucu Hutularla gizlice anlaşarak Tutsileri bir barda içki içmeye davet etmiş, tutucular aniden ortaya çıkmış ve üç Tutsi doğranarak paramparça edilmiş. Ancak şanssızlık bu ya, komşunun biri damadımı jandarmaya ihbar etmiş. İşte bu yüzden kaçmış. Filan falan...</p>

  <p class="p8">Hayal gücüm beni şaşırtıyor. Bir saat boyunca, askerlerin dikkatle dinledikleri, insanı ayakta uyutacak bir olay uyduruyorum. Yavaş yavaş, muz birası etkisini gösteriyor, artık hiçbir kuşkuları kalmıyor, hatta Tutsilerin başına gelenler için birlikte gevrek gevrek gülüyoruz. Albay göründüğünde yarı sarhoş haldeler. Saat 23.00 olmuş.</p>

  <p class="p8">İki adam hazır ola geçip biralarını bir muz ağacının altında yuvarlamak için kayboluyorlar.</p>

  <p class="p8">Albay yorgun. Ülke içinde yaptığı turdan dönüyor. Paldır küldür bir koltuğa atıyor kendini. Bakışı hüzünlü. Sinsice soruyorum:</p>

  <p class="p8">"Bir arzunuz mu vardı?”</p>

  <p class="p8">"Bir viski, küçüğüm."</p>

  <p class="p8">Bir oraya, bir buraya koşuyorum. Viski mi? İçkiler nerede? Buzlar nerede?</p>

  <p class="p8">"Kötüyüm."</p>

  <p class="p8">"Geliyorum, Albay."</p>

  <p class="p8">"Bana Albay deme."</p>

  <p class="p8">"Ne diyeyim size?"</p>

  <p class="p8">"Alexandre de."</p>

  <p class="p8">"Alexandre mı?"</p>

  <p class="p8">"Evet. Alexandre."</p>

  <p class="p8">Gerekli olan uç öğeyi evin içinde bir araya getirmeyi başardım: bir kadeh, viski ve birkaç buz. Söz dinleyen bir geyşa gibi bunları sunuyorum.</p>

  <p class="p8">"Yolande... Yolande... Ben mutsuz bir erkeğim. Kader utansın, küçüğüm. Ben mutsuz bir erkeğim."</p>

  <p class="p8">Küçük albay bir koltukta bitkin duruyor. Kesik kesik öksürüyor.</p>

  <p class="p8">"Yolande, ben lanetliyim. Lanetlenmiş biriyim. Hiç umudum kalmadı."</p>

  <p class="p8">İlk kadehi bir dikişte bitiriyor. Hemen dolduruyorum.</p>

  <p class="p8">Elinin bana ulaşamayacağı kadar bir mesafe bırakarak, albayın önünde diz çöküyorum.</p>

  <p class="p8">"Bu savaştan hiçbir şey anlamıyorum."</p>

  <p class="p8">Uzun bir sessizlik. Toprak ve kan lekeleriyle kaplı çizmelerine bakıyorum.</p>

  <p class="p8">Tutsi kanı!</p>

  <p class="p8">"Yolande, hiçbir şey anlamıyorum. Öyle yalnızım ki! Neler yaptığımızı anlamıyorum."</p>

  <p class="p8">"Neler yapıyorsunuz?"</p>

  <p class="p8">"Tutsileri öldürüyoruz. Hiç nedensiz. Boş yere. Ah! Nasıl da yorgunum! Ne yazgı!"</p>

  <p class="p8">Bu itiraf bana eksik görünüyor. Yazgıya imada bulunmak çok kolay. Yazgının buraya kadar uzanan ve pala kullanmayı bilen kolları var. Sizi aşan bir makinenin çarklarından biri olduğunuzu söylemek çok kolay.</p>

  <p class="p8">"Bir kukla gibi hissediyorum kendimi. Yabancı kollar benimkini kaldırıyor, elime bir pala tutuşturuyor ve masumların üzerine inmesini sağlıyor."</p>

  <p class="p8">Sessizlik içinde bakışıyoruz. Bakışıyor muyuz? Hayır! Birbirimizi inceliyoruz, birbirimizi süzüyoruz, birbirimizi gözlüyoruz, gözlerimizle birbirimizi kemiriyoruz.</p>

  <p class="p8">Bu adam gerçekten acı mı çekiyor? Yoksa başvurduğu son hile mi bu?</p>

  <p class="p8">İçimden, "Bana bak, Alexandre," demek geçiyor. "Gözlerimin içine bak."</p>

  <p class="p8">Üçüncü viskiyi de dikti.</p>

  <p class="p8">AIexandre mı? Düşünce düzeyinde olsa da, ilk kez ona adıyla seslendim. Alexandre. Ne garip bir ad!</p>

  <p class="p8">"Bundan böyle bana Alexandre de. Aramızda büyük bir güven olsun istiyorum. Alexandre de bana."</p>

  <p class="p8">Ya bu adam şeytanın teki, ya da içten konuşuyor.</p>

  <p class="p8">Yolande, bir adım öndesin. Bu yakınlığı bekliyordun, işte şimdi oldu. Yolande, ayaklarını nereye bastığını bil. Bu adam, bir seropozitif. Belki de hasta.</p>

  <p class="p8">Uyarılarım işe yaramıyor. İçimde bir coşku hissediyorum.</p>

  <p class="p8">"Alexandre, Alexandre, bu işten kurtulacağız!"</p>

  <p class="p8">Alexandre bana üzgün üzgün bakıyor. Göz ucuyla, "Belki kurtuluruz. Ama bensiz. Ben aids’liyim," der gibi.</p>

  <p class="p8">Mor çiçekli peştamalımın altına elini sokuyor, bütün kadınlara yaptığı gibi, mekanik bir hareketle göğsümü okşuyor. İstekli olmadığını biliyorum. Kendini denetleyebilen bir baştan çıkarıcı gibi görünmek için bu hareketi yaptığını biliyorum. Mutsuz olduğunu biliyorum.</p>

  <p class="p8">Salonun divanı üzerinde uzun süre yan yana oturuyoruz. Albay Rucibigango’yu küçümsüyor, Alexandre’a ise acıyorum.</p>

  <p class="p8">Yoksa kurduğum tuzağa kendim mi düşüyorum?</p>

  <p class="p8">Haydi, biraz daha içsin de kurtulayım.</p>

  <p class="p8">Birden atılıyor:</p>

  <p class="p8">"Sayılmayacak kadar çok Tutsi öldürdüm. Suçluyum. Onları öldürmek hoşuma gitti. Zevk duydum. Ben alçağın tekiyim. Kafamdan neler geçti, bilmiyorum. Delirmiş gibiydim. Yolande, seni seviyorum."</p>

  <p class="p8">Albay sarhoş oldu, sendeleyip dizlerime düşüyor. Kayıtsızca ona bakıyorum. "Beni seviyor musun? Ne yapalım, senin sorunun," demek geliyor içimden.</p>

  <p class="p8">İlk eli ben kazandım. Ancak düşmanıma merhamet duyma pahasına.</p>

  <p class="p8">Albayı kibarca odasına götürüyorum, yatağının üzerine çöküyor. Emmanuelle’in odasına dönüyorum. Hiçbir şey anlatmıyorum ona. Şimdi daha yalnızım, biraz daha yalnız.</p>

  <p class="p8">Her zamanki gibi, Emmanuelle’e sırtımı dönüp yatıyorum. Ama geceyi, kurban celladına karşı hangi garip duyguları besler diye kendi kendime sorarak geçiriyorum. Acıma mı? Tiksinti mi? İkisinin karışımı mı? Peki, celladın da bir insan olduğu düşüncesinden vazgeçme olanağı neden yok?</p>

  <p class="p8">Albayın bu itirafını nasıl yorumlamak?</p>

  <p class="p8"><a id="a50"></a> </p>
</body>
</html>
