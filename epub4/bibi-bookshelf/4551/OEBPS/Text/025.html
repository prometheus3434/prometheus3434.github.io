<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>20. Bölüm</title>
</head>

<body>
  <h1 class="h11"><a id="a45"></a>20. Bölüm</h1>

  <p class="p8">Bir ad daha. Emmanuelle bana yeni bir Hutu kimliği uzatıyor.</p>

  <p class="p8">"Bundan böyle adın, Nyiraminani Alphonsine. Kız kardeşimle benim teyzemiz olacaksın."</p>

  <p class="p8">Dışarıya bir göz atıyorum. Beyaz bir araba görüyorum. Bir asker var direksiyonda, yanında da bir kadın asker, apoletlerine bakılırsa yüksek rütbeli.</p>

  <p class="p8">"Kız kardeşin o mu?"</p>

  <p class="p8">"Evet. Adı Murielle. Ordu mensubu, ama sana kötülüğü dokunmayacak. Yalvarırım oyuna uy."</p>

  <p class="p8">Murielle araçtan dışarı çıkıp yanıma gelerek bana sımsıkı sarılıyor. .</p>

  <p class="p8">"Üzerinde seni ele verecek bir şey yok değil mi?"</p>

  <p class="p8">"Hayır, hiçbir şey yok."</p>

  <p class="p8">"Kesin mi?"</p>

  <p class="p8">"Evet. Hayır! Üzerine birkaç tarih yazdığım bir sigara paketi var."</p>

  <p class="p8">"Ver onu bana."</p>

  <p class="p8">."Neden?"</p>

  <p class="p8">"Ver onu bana."</p>

  <p class="p8">Peştamalımın ucundaki düğümü çözüyorum, paket yere yuvarlanıyor. Murielle onu buruşturup kilisenin girişini süsleyen sık gül ağaçlarının arasına fırlatıyor. Artık arşivim kalmadı.</p>

  <p class="p8">"Haydi, gidelim."</p>

  <p class="p8">Oyunun amacı, Hutu sığınmacıları askerlerin beni öldürmeye geldiklerine inandırmaktan ibaret. Kadınların hem bize eşlik etmeye çalışmasını, hem de bizi ele vermesini engellemek için alınan bir önlem bu. İçlerinden birinin sıcak gözyaşları dökerek ağladığım görüyorum. Beni seviyor muydu acaba? Yoksa yakında gelecek olan kendisinin ya da çocuğunun ölümüne mi ağlıyor?</p>

  <p class="p8">Ancak, dışarı çıktığımız anda oyun değişiyor. Barikatta milislerin geçmemize izin vermeleri için, bu üniformalı yabancı kadının teyzesi olduğuma onları inandırmalıyım. Yaşlı bir kadın gibi, peştamalımın içinde sendeliyor, titriyormuş gibi yaparak yürümeye çalışıyorum. Murielle beni kolumdan tutuyor; sağ elindeki makineli, işler kötüye giderse ateşe hazır.</p>

  <p class="p8">"Kaygılanma Yolande, seni amirime götürüyorum. Hem Hutu, hem de albay olmasına karşın, seni evinde barındırmaya razı; çünkü seni tanıyor. Ayrıca güneyli olduğu için, postunun seninkinden daha fazla para etmediğim biliyor."</p>

  <p class="p8">'"Adi ne?"</p>

  <p class="p8">"Albay Rucibigango."</p>

  <p class="p8">Saçlarım diken diken oluyor.</p>

  <p class="p8">"Ne? Rucibigango mu? Ama o alçağın tekidir."</p>

  <p class="p8">"Hayır Yolande, çok da kötü değildir. İdare etmeyi bilmek gerekir, hepsi o kadar."</p>

  <p class="p8">"Gitmiyorum! Beni kiliseye geri götürün."</p>

  <p class="p8">Gerisin geri gitmemiz olanaksız, kuşku uyandırır.</p>

  <p class="p8">Köpürüyorum:</p>

  <p class="p8">"O herif Aids’li ve kıpırdayan her şeyin peşinden koşar! Beni ölüme gönderiyorsunuz! Daha üç yıl önce, beni baştan çıkarmaya çalışmıştı. Hatta arada bir dispansere gelip bana bira önerirdi."</p>

  <p class="p8">"Başka çare yok! Milisler senin kilisede saklandığından kuşkulanıyor."</p>

  <p class="p8">"O herif bir alçak! Aids’ini yaymak onun soykırıma bir biçimde katılma tarzı, öyle değil mi? Pislik!"</p>

  <p class="p8">"Sus."</p>

  <p class="p8">"Bırak da konuşayım! O herif bir..."</p>

  <p class="p8">Söyleyecek sözüm kalmadı, Emmanuelle’e umutsuzca bakıyorum:</p>

  <p class="p8">"Beni Rucibigango’nun eline bırakmazsın herhalde!"</p>

  <p class="p8">Ama ona doğru döndüğümde, hiçbir şey söylemediğimi, ağzımdan tek bir söz çıkmadığını fark ediyorum. Sanki dilsiz kesildim. Kendimi savunacak gücüm kalmadı. Bir robot gibi, bana söyleneni yapıyorum. Benden istenildiği gibi yaşlı bir köylü kadınıyım.</p>

  <p class="p8">"Haydi, bin!"</p>

  <p class="p8">İtaat ediyorum, milisler dalaşmamızı hiç de hayırlı olmayan bir ilgiyle gözlediler. Bir hata yaptığımı anlıyorum.</p>

  <p class="p8">Arkaya oturuyorum kapılar çarpıyor. Murielle arabayı harekete geçiriyor, elli metre ötede askerler bizi durduruyor. Ama artık ne fotoğraflara, ne de insanların yüzüne bakıyorlar. Kimlik üzerindeki mürekkepli çizgilere yönelik bütün dikkatleri; üç küçük dikdörtgenden birinde "Hutu", "Tua" ya’da "Tutsi" mührü basılı olmak zorunda. Böylece, belki otuz küsur barikattan geçeceğiz.</p>

  <p class="p8">Ah, Ruanda’m benim! Tanınmaz hale gelmiş Ruanda’m!</p>

  <p class="p8">Kent merkezine giden bu yolun her türlü ayrıntısını bilirim. Oysa artık hiçbir şeyi tanımıyorum. Başkanın ölümünden bu yana ilk kez, neredeyse sükunetle ülkemi gündüz gözüyle görebiliyorum.</p>

  <p class="p8">Sağ tarafımdaki ağaçların tümü yerle bir edilmiş. Tutsileri saklıyorlarmış sözde. Ürünler yakılmış. Ölü inekler yerlerde çürüyor. Evler yıkılmış; kimi yarı yarıya, kimi tamamen. Duvarlarda yer yer kurşun izleri var. Bir çatı yangın izleri taşıyor.</p>

  <p class="p8">Sağ tarafımdaki Kigali tepesine bakıyorum. Ellenmemiş gibi görünüyor. Araba birden yol üzerinde bırakılmış onlarca ceset arasından geçiyor. Ardından, Kigali merkezine yaklaştıkça, cesetlerden oluşmuş neredeyse aralıksız bir çit beliriyor. Ölüleri rahatsız etmemek için bazen çaprazlar çizmek gerekiyor. Cesetlerin hepsi birbirine benziyor. Çoğunluğu, yan çıplak erkekler; kırmızı bir leke nereden vurulduklarını belli ediyor: alın, ense, topuklar, kollar. Bazıları, alınlarında koca bir yarayla hâlâ soluk alıyor. Arada bir, ölü yığınları arasında bir kadın seçer gibi oluyorum; sepeti biraz ilerisinde ters dönmüş, içi bomboş. Sonra çocuklardan oluşan gruplar geliyor, korunmak istedikleri için kolları kesilmiş dört-beş delikanlı, Öldürülmeden önce tecavüze uğradığı, donunun dizlerine inmiş olmasından anlaşılan bir başka kadın. Gökyüzünde bir çaylak bulutu, yiyecek arayarak yavaşça tur atıyor. Uzun uzun, sakin sakin inişe geçiyor, sonra bir tepeciğin ardında kayboluyorlar. Arabamızın yaklaşması biraz ilerideki çaylakları ürkütüyor, hepsi birden havalanıyor, yirmi küsur cesede çullanmışlardı.</p>

  <p class="p8">Bir köpek, saç örgüsünden yakaladığı yeni yetme bir kızın kesik kafasını çekiyor. Aptal aptal bakınıyorum. Kızın kafasına bakıyorum. "İşte bu benim başıma gelemez," diyorum kendi kendime, "çünkü neredeyse hiç saçım kalmadı."</p>

  <p class="p8">Terk edilmiş, yakılmış, ters çevrilmiş arabalar. Oluklar içinde cesetler, barikat kurmak için sıra halinde dizilmiş cesetler, askerlerin hatta çocukların çullandığı cesetler. Bazen, bir grup insanın şarkı söylediğini duyuyoruz. Bir tanesi asfalt üzerinde dans ediyor, aylaklar kendisine alkış tutuyor. Bir çocuğun, ölü bir bedene boyundan büyük bir palayla vurduğunu görüyorum. Zevk duyuyor sanki.</p>

  <p class="p8">Ve her barikatta hep aynı şey oluyor Kimlikler sunuluyor, adamlar aralarında çene çalıyor, Hutu olduğumuz için üzgün gibiler! Tutsi olsaydık, öldürebilirlerdi!</p>

  <p class="p8">Bir barikatta, adamın teki bir delikanlıya palayı nasıl kullanacağını anlatıyor. Açıklamasını dinliyorum.</p>

  <p class="p8">"Göğe doğru alabildiğine kaldıracaksın, kolunu sımsıkı tutacaksın ve sıkı bir darbe indireceksin,"</p>

  <p class="p8">Delikanlı yerde inleyen ve bedeni kasılmalarla titreyen bir kadının üzerinde deney yapıyor. İlk darbede, elini kesmeyi beceriyor. Hocasına dönüp gururdan sarhoş bir halde gülümsüyor.</p>

  <p class="p8">Bu yüzden yolda birbirinden ayrı eller, kollar, ayaklar, bacaklar görülüyor.</p>

  <p class="p8">İnsanlar, ölü Tutsilerin evlerinden çaldıkları buzdolapları, yataklar, şilteler, elektrikli mutfak aletleri taşıyor. En güçlülerinin kollarında çatılardan alınmış saclar, hatta tuğlalar var.</p>

  <p class="p8">Milis, her yerde aynı. Sağ elinde bir pala tutuyor. Sol elinde ise anteni güneş altında parlayan, kulağına tuttuğu bir radyo. Palasını yatay tutup geçici olarak yolu kapatarak, dur işareti veriyor. Arkadaşlarım palasım kaldırarak selamlıyor, trafik polisi gibi palasını sallayarak arabamıza geç işareti veriyor. Palası kolunun ayrılmaz bir parçası, doğal bir uzantısı olmuş sanki.</p>

  <p class="p8">Yine de hepsinde pala yok. Bazılarında bıçak, balta, çekiç ya da coplar, çivili sopalar var. Cesetlerin yanında dolaşıyor, can çekişenlerin işini bitirme zahmetine katlanmıyorlar.</p>

  <p class="p8">Birtakım cesetler çürüme aşamasında. Berbat bir koku salıyorlar, bazılarının güneşten ağarmış kafatası seçiliyor. Tutsi kokusu bu olmalı, diyorum kendi kendime. Delirdim. Delirdiğimi düşünüyorum. Birden, bastırmak için onca mücadele verdiğim isteği yine duyuyorum: cellatlarıma kendimi teslim etmek. Arabadan atlayıp, "Tutsi! Tutsi!" diye bağırmak geliyor içimden. Her şey bitsin istiyorum. Emmanuelle’e ihanet etmemek için mi yapmıyorum bunu?</p>

  <p class="p8">Bazı yerlerde insanlar, yaşamları pahasına, henüz canını teslim etmiş olmayanların üzerine örtü sermişler. Anlaşılan ertesi gece geri gelip örtüleri ölenlerden alıp diğer canlılara geçiriyorlar.</p>

  <p class="p8">Bir adamın işaretlerine uyan bir buldozer, yirmi küsur cesedi bir çukura itekliyor, birbirinin ardı sıra düşüyorlar; bu kıyamet günü neredeyse bir düzene tabi.</p>

  <p class="p8">Kafam bomboş. Bir ambulans tarafından bilinmeyen bir hastaneye götürülen kazazede gibi hissediyorum kendimi. Tepki verecek halim kalmadı. İstediklerini yapmalarına izin veriyorum. Soru da sormuyorum.</p>

  <p class="p8">Kigali kışlasına yaklaşırken, araba bir araziye sapıp yamacı tırmanıyor, bir bahçeye giriyor.</p>

  <p class="p8">Tamam işte, Hutuların, Hutu askerlerin evindeyim. Soykırım makinesinin yüreğindeyim. Ancak organları beslemek istemeyen, garip bir yürek bu.</p>

  <p class="p8">Oynanacak bir kozum daha var. Bunu hissediyorum. Bu albayı az tamsam da, bildiğim kadarı kendimi savunmama, onu parmağımın ucunda oynatmama yetecek. Eh, Albay! Pençene düştüğüme göre, sana neler edeceğim gör bakalım. Yavaş yavaş seninle arkadaş olacağım. Birbirimize öyle yakın olacağız ki, çevren ailenden birini sakladığını sanacak. Eğer beni tehdit edersen, bu sevecen aile bağını devreye sokup seni de benimle birlikte ölüme sürükleyeceğim.</p>

  <p class="p8">Belki de bu aklını başına getirir.</p>

  <p class="p8">Arabadan çıkıp eve girinceye kadar plan yapıverdim. Uygulayabileceğimi biliyorum. Geleceği okuyabiliyorum sanki.</p>

  <p class="p8"><a id="a46"></a> </p>
</body>
</html>
