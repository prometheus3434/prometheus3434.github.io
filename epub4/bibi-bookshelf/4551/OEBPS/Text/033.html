<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>28. Bölüm</title>
</head>

<body>
  <h1 class="h11"><a id="a61"></a>28. Bölüm</h1>

  <p class="p8">Bu kilise benim için, Albay Rucibigango’nun evinden daha mı güvenceli? Pek sayılmaz. Ama burada dostlarla birlikteyim</p>

  <p class="p8">Saint-Paul kilisesi kent merkezinin sınırında, Bin Tepe Oteli’ne yakın bir yerde. Sainte-Famille kilisesiyle birlikte büyük bir din merkezi oluşturuyor; rahiplerin bir kısmı beyaz, ama çoğunluğu siyah. Binalar arazi içine serpiştirilmiş. Birinden diğerine gitmek için, girişte duran ve sopalarıyla nişan alma taklidi yaparak bizi aşağılayan milislere hedef olmak gerekiyor. Arazi diğer yanından bir çalılığa bitişik; Birleşmiş Milletler’in diktiği dal budak sarmış mavi çamlar arasına düşmanlarımız, yani Yurtsever Cephe’nin ilerlemesiyle ülkenin kuzeyinden kovulan Hutular sığınmış. Tüfekleri ve el bombaları var ve arada bir üzerimize ateş ediyorlar. Aramızda basit bir çit bulunmasına karşın, üzerimize gelmeye çalışmıyorlar. Zayıf iradenin anlaşılmaz gizemi.</p>

  <p class="p8">Albayın beni bıraktığı barikattan, rahiplere ait ilk binaya giden yokuşu iniyorum. Sırtıma kurşun yemeyi bekliyorum, arkama dönmeye cesaretim yok, kapı eşiğini aşar aşmaz rahatlıyorum. O an barikata bir göz atıyorum, albay yola çıkmadan önce içeri girmemi beklemiş, bu da milislerin bana neden saldırmadıklarını açıklıyor. Aşağılayıp şantaj yaptığım şu küçük albay o kadar kötü biri miydi? Kendisine oyun oynadığım halde neden beni hâlâ koruyor? Yoksa beni biraz olsun seviyor muydu?</p>

  <p class="p8">Yeni sığınmacıların kaydı küçük bir odada yapılıyor. Kömür tenli ufak tefek bir rahip not alıyor. "Nyuraminani Alphonsine, yaş 39, Hutu."</p>

  <p class="p8">"Yolande, Yolande, hâlâ yaşıyorsun! Herkes öldüğünü söylüyor!"</p>

  <p class="p8">Konuşan bir kız çocuğu. Kızım Nadine’in bir arkadaşı bu. Şaşkın şaşkın ona bakıyorum, beni kucaklamak için üzerime atılıyor.”</p>

  <p class="p8">Artık gülümseyemediğimi fark ediyorum.</p>

  <p class="p8">"Nadine nerede?" diye soruyor çocuk, "Nadine nerede?"</p>

  <p class="p8">"Nadine mi? Sanırım öldürüldü. Ama emin değilim."</p>

  <p class="p8">Çocuk kollarını gevşetiyor, bacakları üzerinde sendeliyor ve bayılarak ayaklarımın dibine düşüyor.</p>

  <p class="p8">Üç kadın belirip çocuğu alıyor. Ufak tefek rahip, Genevieve’in annesiyle babasının ölümü üzerine ciddi bir sarsıntı geçirdiğini açıklıyor. Kendisi bir araba içinde saklıyken, gözleri önünde cinayete kurban gitmişler. Soykırım başlamadan birkaç gün önce Joseph, üç çocuğum ve ben onların evinde akşam yemeğine davetliydik; yüzleri geliyor gözümün önüne.</p>

  <p class="p8">Çocuk uyanıyor, korkuyla bana bakıp kazağını gösteriyor.</p>

  <p class="p8">"Nadine’in kazağı bu, bana ödünç vermişti."</p>

  <p class="p8">"Sende kalsın yavrum. Sana daha fazla gerekli."</p>

  <p class="p8">Çocuğa bakıyorum, hayır, artık gülümseyemiyorum. Gülümseme alışkanlığımı yitirmişim.</p>

  <p class="p8">Ufak tefek rahip beni sorguluyor. Adım Yolande mı, yoksa Alphonsine mi?</p>

  <p class="p8">"Alphonsine, Peder. Yolande olduğumu çocuk nereden çıkardı, bilmiyorum."</p>

  <p class="p8">"Sağlıklı görünüyorsunuz. Ne iş gelir elinizden?"</p>

  <p class="p8">"Hemşireyim."</p>

  <p class="p8">"Hemşire mi! Öyleyse yeni sığınmacıların ağırlanmasıyla ilgileneceksiniz. Ayrıca buradaki doktorla bağlantı kurup onun hizmetine gireceksiniz."</p>

  <p class="p8">"Ağırlamak mı... yeni sığınmacılar mı? Ne yapmam gerekecek?"</p>

  <p class="p8">"Her gün, on beşe yakın insan geliyor buraya ve içlerinden beş-altı kadarı öldürülüyor, yani günde yaklaşık dokuz yeni insan giriş yapıyor. Örtüleri hazırlamak ve yiyeceklere göz kulak olmak gerekiyor."</p>

  <p class="p8">Rahibin değerlendirme tarzı bana dehşet veriyor.</p>

  <p class="p8">Sığınmacılar ishal, sıtma, ateş, üşütme, zatürree gibi çeşitli hastalıklara yakalanmış. Milisler her gün giriş yapan kişilerin listesine bakmaya geliyorlarmış. Bazen nedensiz yere, bir ya da birkaç kişiyi götürüp kiliseyi koruyan barikatta herkesin gözü önünde öldürüyorlarmış. "Örnek olsun diye yaptık, hepinizi neyin beklediğini bilin!" diyorlarmış.</p>

  <p class="p8">"Size gelince Emmanuelle, Alphonsine’e yaptığı işlerde yardımcı olacaksınız."</p>

  <p class="p8">Bu sözler üzerine, Emmnuelle’in üzerindeki nüfuzumu hemen fark eden rahibin zeki biri olduğuna karar veriyorum,</p>

  <p class="p8">Rahip gözden uzaklaşıyor.</p>

  <p class="p8">Emmanuelle ve ben bakışıyoruz. Bana gülümsüyor.</p>

  <p class="p8">"Tanrı bizi korur. Dua edeceğim." </p>

  <p class="p8">Tanrı! Tanrı! Bıktım Tanrı’dan, Emmanuelle’in dualarından da bıktım. Kendimi terk edilmiş hissediyorum. Tek istediğim, gözden uzak bir köşede saklanmak. Yardım edilen biri olmak, Yurtsever Cephe gelinceye dek hiçbir şey yapmamak istiyorum. Oysa üzerime bir görev yüklendi, yeterince acı çekmemişim gibi, <span class="t14">tatili</span> hak etmemişim gibi bir görev daha!</p>

  <p class="p8">İsyanım uzun sürmüyor. Artık Muganga, yani başkalarıyla ilgilenen biri değil, bakımı üstlenilmesi gereken, buna izin veren biri olmak istiyordum. Ama olmaz, ben Muganga’yım, tedavi eden ve dinleyen Muganga oldum yine. Durumu kabulleniyorum, ilk kez hemşirelik yapıp birkaç saniye sonra ilk iğnemi vuracağım sanki. Bütün mesleğimi yeni baştan öğrenmem gerektiğini düşünüyorum. Kalçanın ya da kolun neresine iğne batırılacağını değil de, başkalarını sevmeyi yeniden öğrenmek zorundayım. Onları dinlemeyi, iyiliklerini istemeyi, acılarından kurtarmayı yeniden öğrenmeliyim. Beş-altı haftadır bir hayvan gibi izimi sürdüler, karacalardan çitler arasından süzülme sanatını, yılanlardan taşlar altında saklanmayı, tilkilerden kurnazlığı, sırtlanlardan iyiliğimi isteyenleri ısırmayı öğrendim. Duygu beslemeyi, özellikle de özgürlüğü ve sorumluluğu yeniden öğrenmem gerekiyor. Tekrar bir insan olmalıyım. Ama buna istek duyuyor, muyum?</p>

  <p class="p8">Geniş salona geçtiğimde, yetersiz beslenmiş bir çocuk sürüsü üzerime atılıyor. Burada yüzlerce sığınmacı var. Kulaktan kulağa haber çabucak dağılmış, herkes tedaviden anladığımı öğrenmiş bile.</p>

  <p class="p8">"İzin verin de üstümü değiştireyim, küçük pisboğazlar!"</p>

  <p class="p8">Peştamalıma asılmış inatçı çocukları çekip koparmak zorunda kalıyorum. Karanlık bir odaya geçip üstümü değiştiriyorum. Bir yumurcak yanağını kapının kirişine dayamış, peştamalın altına kotumu geçirmemi, ardından peştamalımı çözmemi seyrediyor. Tamam, pantolon ve tişörtümle savaş kılığındayım.</p>

  <p class="p8">Doktora doğru ilerliyorum, kendisini tanıyorum, dört-beş yıl önce birlikte staj görmüştük. Kolundan yaralanmış bir çocuğu ameliyat ediyor.</p>

  <p class="p8">"Sen teşhis koy. Ben tedavi ederim."</p>

  <p class="p8">"Ama doktor, rolleri tersine çeviriyorsunuz. Teşhis koyması gereken sizsiniz."</p>

  <p class="p8">"Teşhis koyacak zamanım yok. Ben ameliyat yapıyorum. Sen Mııganga’sın, değil mi? Öyleyse teşhis koy. Kötü durumdaki hastalan da bana gönder. Acele et. İşimiz başımızdan aşkın."</p>

  <p class="p8">Adama bakakalıyorum. Ağzım açık. Hesaplılığında büyüleyici bir şeyler var. Boyun eğiyorum.</p>

  <p class="p8">"Kimin ateşi var?" diye haykırıyorum.</p>

  <p class="p8">Otuz kol kalkıyor.</p>

  <p class="p8">Kadınları teker teker yanıma getirtiyorum. Göğüslerine kulağımı yapıştırıp ciğerlerini dinliyor, parmak uçlarımla damar basınçlarını ölçüyor, oylukları arasına elimi sokarak ateşlerini tahmin ediyorum. Test yapılamadığı için, altı haftadır bataklıklarda saklanmış insanlara sezgime dayanarak sıtma, dizanteri, zararsız grip teşhisi koyuyorum, dikkate değer sayıda zatürree olayı da var. Her birine, üzerine hastalığının adını çiziktirdiğim bir kâğıt parçası uzatıp doktorlardan, ellerinde varsa, uygun ilaçları edinmelerini söylüyorum.</p>

  <p class="p8">Bir kadın, defalarca tecavüze uğradığını, bu nedenle oturamadığını söylüyor. Ateşi var. Vajinasını inceliyorum. Enfeksiyon yayılmış. Makatı bile cerahatli. Atlatamayacağını biliyorum. Eline tutuşturduğum kâğıt parçasına, ayrıntıya gerek görmeden "antibiyotik" yazıyorum. Hayır, yaklaşık yetmiş iki saat içinde öleceğini söyleyecek cesaretim yok. Benim için o şimdiden bir ölü.</p>

  <p class="p8">Çocuklar geliyor. Belirgin özellikleri, yetersiz beslenme. Ancak ciddi bir şey yok. Sıtma, daha ufaklarda karın şişkinliği, titremeler, hepsi bu kadar, alışıldık şeyler. Bir süt bebeği susuzluktan kurumuş, düşük yapmış bir kadına onu emzirmesini buyuruyorum. Beş yaşında bir yumurcak yanına yaklaşıp diğer göğsünü emmeye koyuluyor, açlık budur işte.</p>

  <p class="p8">Bazen yaralılar geliyor. Bir kadının göğüs altına kurşun saplanmış ve karşı taraftan dışarı çıkmış. Mucize kabilinden, hiçbir hayati organı zarar görmemiş. Kurşun, hiçbirini yaralamadan sıyırıp geçmiş. Yine antibiyotik verilmesini ve iki pansuman yapılmasını yazıyorum, biri kurşunun girdiği, diğeri de çıktığı yere. Daha rasyonel olunabilir mi acaba?</p>

  <p class="p8">"Yavrum yaşayacak mı sizce?"</p>

  <p class="p8">"Yavrunuzun hiç sorunu yok."</p>

  <p class="p8">Akşam oldu bile. Emmanuelle’in bana uzattığı örtüye sarınıyorum. Albay Rucibigango çoktan uzaklarda.</p>

  <p class="p8">"Emmanuelle, bu akşam kendimi öyle yalnız hissediyorum ki…”</p>

  <p class="p8">"Etrafına hâlâ iyilik saçabildiğine göre, yalnız değilsin Yolande."</p>

  <p class="p8">"Bunu isteksizce yapıyorum.”</p>

  <p class="p8">"Güzel olan da bu zaten: İstemesen de iyilik yapıyorsun. Çarmıha gerilmiş İsa’nın sözlerini anımsa. Kutsal çanak dudaklarına değsin istiyordu."</p>

  <p class="p8">Ama ben uykuya daldım bile. İsa da kim?</p>

  <p class="p8"><a id="a62"></a> </p>
</body>
</html>
