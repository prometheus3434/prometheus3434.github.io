<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>17. Bölüm</title>
</head>

<body>
  <h1 class="h11"><a id="a39"></a>17. Bölüm</h1>

  <p class="p8">Rahiplerin sığınmacılara ayırdığı mobilyasız, oldukça geniş bir odayla karşılaşıyorum. Bir sokak lambası, beyaz bir duvar üzerine, ulaşılması olanaksız birkaç pencerenin bölmeleriyle birlikte mavimtırak görüntüsünü yansıtıyor, tıpkı hapishane kapıları gibi.</p>

  <p class="p8">Zemin, yarı uyur durumdaki bedenlerle dolu. İnleyerek kıpırdanan çocuklar, yayılmış yatan şişman ve pörsümüş kadınlar. Bir tanesi kocaman göğsünü dışarı çıkarmış, yeni doğmuş bebeğini emziriyor. Bir başkası, yarı çıplak, başı beyaz bir sargı beziyle sarılmış, hafifçe horlayan bir oğlan çocuğunun üzerine eğilmiş. Teni bumburuşuk, sırtı duvara dayalı bir kadın, zor soluk alıyor sanki, bacakları arasında bir çocuk uyuyor. Birkaç Tutsi kadın bir köşede toplanmış.</p>

  <p class="p8">Bakışlar bana dönüp hemen ardından yere iniyor. İki kadının birbirine işaret ettiğini seziyorum, ne söylediklerini anlamasam da, anlamamam gerektiğini anlıyorum. Birisinin, "Muganga" diye mırıldandığını duyuyorum, 6 Nisan’dan bu yana nefret ettiğim bir sözcük bu. 6 Nisan’dan beri bu sözcük, bir ölüm molasını ima ediyor. Bana onur veren ve gurur duyduğum bu sözcük, çektiklerimin simgesi haline geldi. Muganga! Yani doktor. Ancak bugün; servet, kıskançlık, olası casusluk anlamına geliyor. Oysa çocuklarıyla birlikte bu kiliseye sığınmış olan kadınların neredeyse tümünü tanıyorum, dörtte üçünü tedavi ettim, en azından onuna doğum yaptırdım.</p>

  <p class="p8">Ancak korku var. Herkes biliyor ki, Muganga, Nyamirambo’nun en fazla aranan kadını. Cyivugiza’nın Muganga’sıyım ben, bir hedefim, varlığım Hutuların en masumlarında bile korku uyandırıyor. Burada bulunan Hutu kadınlarının hatası, Tutsi erkeklerle evlenmiş olmak. Adamlar ölmüş. Ancak Hutu-Tutsi birleşmesinin ürünü olan ve kınamayla karışık Hutsi diye anılan çocuklar, askerlerin Ruanda’yı arındırmak istedikleri kişiler arasında yer alıyor. Üstelik askerler Muganga’nın burada saklandığını öğrenirlerse, çocuklarına kimse merhamet duymaz. Ben fazlalığım. Oysa bu kadınların bir benzeriyim. Artık Muganga değilim. Yalnızca bir sığınmacıyım. Tıpkı binlerce Ruandalı kadın gibi.</p>

  <p class="p8">Ama gerçekten burada mıyım?</p>

  <p class="p8">Sığınmacı olmayı kabul etmiyorum. Bir anneyim ben. Çocuklarımın öldüğüne inanmıyorum. Buna inanmak istemiyorum. Düşünüyorum. Bir sürü insan beni uyardı. Yine de inanmak istemiyorum. Çocuklarımın hâlâ yaşadıklarından eminim. Kimse öldüklerini gözleriyle görmemiş. Hiçbir tanık yok. Ne zaman soru sorsam, kaçamak yanıtlar alıyorum. "Onları gören yok. Aslında Öldürülmüş olmalılar. Kayboldular. Kimse bilmiyor," Hep aynı karşılığı alıyorum. Peder Vanoverschelden de başka bir şey bilmiyor, Kinyaruanda dilini bana komik gelen bir telaffuzla konuşan Peder Tadeuz da öyle.</p>

  <p class="p8">"Peder Tadeuz, Belçikalı meslektaşlarınız neredeler?"</p>

  <p class="p8">"Belçika’ya döndüler. <span class="t10">MINUAR</span> tarafından geri çekildiler. Git de yat.”</p>

  <p class="p8">Banyonun önünden geçiyoruz. Yatakhaneye dönüştürülmüş. Ne fark eder, zaten su akmıyor. Rahipler, burayı ergenlik çağındaki Tutsi kızlarına ayırmış, Bujumbura’daki bir mahallenin adını vererek, Mu Buiza, yani "Güzeller" diye kutsamışlar.</p>

  <p class="p8">"Askerler araştırmaya gelirlerse, buraya girmek akıllarına gelmez, dolayısıyla da kızlar tecavüzden kurtulmuş olur."</p>

  <p class="p8">Şöyle bir bakıyorum. On beş çarpı otuz iki diş bana gülümsüyor. Kızlardan biri kalkıp yanıma gelerek bana sarılıyor.</p>

  <p class="p8">"Seni seviyorum Muganga. Senin için dua edeceğim."</p>

  <p class="p8">"Adın ne senin?"</p>

  <p class="p8">"Beata. Geçen sene sıtmamı tedavi etmiştin. Param yoktu. Daha sonra, elime para geçtiğinde: ödeyebileceğimi söyledin."</p>

  <p class="p8">"Teşekkürler Beata. Borcun ödendi bile."</p>

  <p class="p8">Ruanda’da hâlâ dostlarım var.</p>

  <p class="p8">Peder Tadeuz, yaşlılara ayrılmış bir odayı gösteriyor bana.</p>

  <p class="p8">"Henüz yaşlı sayılmazsın," diyor gülerek. "Ama kendini görseydin, kararımı anlayışla karşılardın. Hem zaten <span class="t14">tecavüz edilemeyenler</span> arasında şansın daha fazla olur."</p>

  <p class="p8">Gözleri kurnazca parlıyor.</p>

  <p class="p8">Bu ima bana hâlâ kadın olduğumu ve âdet gördüğümü anımsatıyor.</p>

  <p class="p8">"Peder Tadeuz, aybaşı oldum. Ne yapabilirim?"</p>

  <p class="p8">"Otur. Peder Vanoverschelden biraz sonra gelecek."</p>

  <p class="p8">Yaşlı kadınlara bakıyorum.</p>

  <p class="p8">"Selam!"</p>

  <p class="p8">Yanıt yok. Bir kadın, bana yer açmak için zar zor çekiliyor.</p>

  <p class="p8">Alponse’un annesini tanır gibi olup korkuyla yerimden sıçrıyorum; o aşırı tutucu Hutu’nun, Avrupa gezisindeki Tutsi nişanlısını öldüremediği için yakındığı söyleniyordu.</p>

  <p class="p8">Burada ne işi var? O bir Hutu. Casusluk yapmak için gelmiş olmasın sakın?</p>

  <p class="p8">Kadını baştan aşağı süzüyorum. Sakinleşiyorum. Alponse’un annesi değil bu, ama ne büyük bir benzerlik! Yaşlı kadın yavaşça başını kaldırıyor. Gözleri yaşlarla dolu. Hafifçe fısıldıyor:</p>

  <p class="p8">"Ben bir Tutsiyim, Yolande.”</p>

  <p class="p8">Anlamam için bu kadarı yetiyor. Evet, Alponse’un annesi bu, ama Tutsi olduğu için kendisini öldürmek isteyen oğlu tarafından aranıyor.</p>

  <p class="p8">Peder Vanoverschelden on dakika kadar sonra, kilisedeki cesetlerden toparladığı açık sarı bir pijama, önü açık kocaman bir erkek donu ve bir tutam temiz görünümlü hijyenik bezle beliriyor.</p>

  <p class="p8">"Git de yıkan."</p>

  <p class="p8">İçi su dolu bir toz süt kutusu veriyor elime, payıma düşen bu kadar.</p>

  <p class="p8">"Sakın yıkanırken gürültü çıkarma, çünkü barikatlardan duyulabilir."</p>

  <p class="p8">Peder Vanoverschelden’in sesi ciddi, neredeyse soğuk. O da mı korkuyor?</p>

  <p class="p8">"Peder... size sormak istiyordum, acaba…"</p>

  <p class="p8">"Sessiz ol. İstersen yarın konuşuruz. Yıkan ve yat. Bu bir emirdir, Yolande." </p>

  <p class="p8">Bir duş! Nyamirambo kilisesinde sadece bir duş var. Suyu akmıyor. Rahipler, askerlerin alaycı bakışları altında, düzenli olarak sığınmacılar için dışarıdan su almaya gidiyorlar. Kadınlarla çocukları sakladıklarını biliyor askerler. Fark etmez. Aralarında Tutsiler varsa, er ya da geç ellerine geçecek. Endişe içinde olmaları çok daha iyi. Zaten bana söylendiğine göre, ikide bir insanları saymaya geliyorlarmış, çoğunlukla da, avaz avaz haykıran annelerin kollarından kopardıkları çocukları götürüyorlarmış. Muganya’yı arıyor, bulamadıkları için de öfkeleniyorlar. Peder Vanoverschelden, bir ölüden aldığı kimliği verdi bana. Bundan böyle adım, Nyiramana Xaverina. Ölü bir kadının adını taşıyorum. Belki de öldüm de, haberim yok. Antillerin "zombi" dedikleri şu ölü ruhlar gibi hissediyorum kendimi; pagan geleneklerine göre zombiler, büyücüler tarafından uyandırılıp kendi hizmetlerinde kullanılırmış. Bir zombiyim ben. Başım tıraşlı, dikeni andıran birkaç tutam hâlâ serbest. Altmış yaşındaki yaşlı bir kadına benziyorum, Askerler araştırma yapmak için gelirlerse, tanınma olasılığım üç ya da dörtte bir.</p>

  <p class="p8">Tavanla zemin arasında bir yerde asılı duran yuvarlak bir baş ve ona komuta eden kırmızı ve yararsız bir vana. Sigara paketi büyüklüğündeki bir aynada beyaz saçlarımı keşfediyorum. Avcuma özenle birkaç damla su döküp bedenimden akıtıyorum. Derimin üzerinden kendilerine yol bulan damlalara bakıyorum. Joseph’i düşünüyorum.</p>

  <p class="p8">Gri renkli çimento zemin üzerinde, ot parçacıkları ve kaba etlerimin arasına sıkışıp kalmış olması gereken küçük toprak topaklarıyla dolu bir su akıyor. Süzgecin önünde mücadele veren toprak topaklarına bakıyorum, parçalara ayrılıp suya bir an, kahverengiyle kırmızı arası bir renk katıyorlar. Bir hamamböceği, boğulana dek çırpınıyor, saçlarımdan mı, yoksa baldırlarımın arasından mı çıktı? Hamamböceğiyle konuşuyorum, onun da kendisini soykırım kurbanı gibi hissedip hissetmediğini soruyorum.</p>

  <p class="p8">"Sen bir hamamböceğisin!" diyorum ona. "Bütün Tutsiler gibi ölmelisin!"</p>

  <p class="p8">Zalimliğin keyfini çıkarıyorum.</p>

  <p class="p8">Yanıt olarak, hamamböceği boğularak süzgeç içinde kayboluyor. Yaptığım saçmalığa gülüyorum. Böceklerle konuşan Muganga!</p>

  <p class="p8">Atış sesleri, çığlıklar, ıslıklar. Her zamanki gibi.</p>

  <p class="p8">Peder Vanoverschelden baskın yapıp temizlenmemi yarıda kesiyor.</p>

  <p class="p8">"Çabuk ol, çabuk. Saklanmalısın." .</p>

  <p class="p8">Neden diye sormak bile gelmiyor içimden. Sadece çıplak olduğumu söyleyerek karşı çıkıyorum. Vanoverschelden bunun hiç önemli olmadığım, zaten fark edecek halde bulunmadığını söylüyor. Beni bir odaya itiyor. Bir rahle üzerinde açık duan İncil’den, Avrupa’ya sığınmış rahiplerden birinin odasında bulunduğumu tahmin ediyorum.</p>

  <p class="p8">"Yatakta uyuma, çok tehlikeli olur."</p>

  <p class="p8">"Peki, peder. İyi geceler."</p>

  <p class="p8">"İyi geceler Yolande."</p>

  <p class="p8">Kapı kapanıyor. Yatağa yerleşiyorum.</p>

  <p class="p8">Filmlerde gördüğümüz ve gecelerin yumuşaklığını hissettiren şu cibinlikli geniş yataklardan birini hayal ediyorum. Oysa ki yaylı bir karyolaya fırlatılmış saman bir şilte üzerindeyim. Ancak on beş gündür yatak yüzü görmemiştim. Beyaz erkeğin kendine özgü bir kokusu vardır. Keskin kokuyu içime çekiyorum. Beyaz bir rahibin yatağında yatmak bana gülünç geliyor. Havan mermileri ve ıslıklar arasında, hayatımın en güzel gecesini geçiriyorum.</p>

  <p class="p8"><a id="a40"></a> </p>
</body>
</html>
