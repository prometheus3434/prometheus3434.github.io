<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>18. Bölüm</title>
</head>

<body>
  <h1 class="h11"><a id="a41"></a>18. Bölüm</h1>

  <p class="p8">Peder Vanoverschelden, sessiz bir çalar saat gibi, oda oda dolaşarak sığınmacıları ayini izlemeye çağırıyor. Hafifçe vurup kapıyı aralıyor, şaklaban bir güldürü sanatçısı gibi ellerini bitiştiriyor ve kapıyı açık bırakarak çekip gidiyor.</p>

  <p class="p8">Ayin. Bir tür boş yemekhane, masalar duvar kenarlarına çekilmiş, soluk pastel renkli perdeler çekilmiş. Bir kenarda duran halı, canlı renkleriyle bulunduğu yeri şenlendiriyor; kilise mensupları tarafından dokunmuş olmalı, üzerinde muz ağaçları, görkemli boynuzları olan öküzler ve arkalarda birkaç volkan seçiliyor. Bir masa, sunak işlevi görüyor; üzerine berbat bir örtü atılmış, iki tahta çanak ayine katılacakları bekliyor. Hareketli ama sessiz çocuklarını etrafına alıp yere oturmuş otuz kadın. Herkes susulması gerektiğini biliyor, yeni doğmuş bebekler bile. Topluluğa derin bir hüzün hâkim. Nasırlı eller dalgın bir tavırla, kırmızı sedir tespihleri serpiştiriyor, bunlar tozdan grileşmiş siyah bacaklardan sarkıyor. Herkes çevresine bakınmadan, dudak kıpırdatarak dualar mırıldanıyor. Bir kadın ayağa kalkıp çocuğunun kucağına çiş yaptığından yakınıyor. Silkeleyerek hafifçe havalandırıyor, burnuna götürüyor, sonra yerine oturuyor. Ayin başlayabilir.</p>

  <p class="p8">Rahiplerin ilerlediğini görmüyorum, güzel sözlerini duymuyorum, her şey öyle çabuk olup bitiyor ki, şaraplı ekmek işini bile ihmal ediyorum.</p>

  <p class="p8">Oysa bir an, içim Emmanuelle için coşkuyla doluyor. Ancak bu inançsız bir coşku. Doğrudan doğruya kendi hayalimin ürünü olan Sonsuzluk Tanrıçasına, beni kurtarmak uğruna hayatını tehlikeye atan kadını koruması için dua ediyorum. Côme’u, Déo’yu, kocamın elini kesen kişileri düşünüyorum. Hayır, içimde nefret yok. Yalnızca bana yaptıkları kötülüğü görebilmelerini istiyorum. Peder Vanoverschelden, alt kısmında kuşkusuz bir Tua tarafından yontulmuş İsa figürünün bulunduğu büyük tahta hacı müminlere gösterdiği sırada onun insanları kurtarmak için ölmüş olduğu aklıma bile gelmiyor. Din derslerini zar zor anımsıyorum. İsa mı? Kocam Joseph’i kurtarmadı ki! Peki çocuklarımı nereye sakladı? Ayin, bayram günlerinde bir futbol maçındaki gibi itişildiği Ruandalılara özgü bir telaş içinde geçmiyor. Tam tersine, kutsal çanak öpülüp tabuta son kez bakıldığı bir cenaze töreniymiş gibi yavaş ve sessizce ilerleniyor. Kadınlardan biri, kutsal çanağı eline almak için ayağa kalkacak gücü bile bulamıyor; Peder Vanoverschelden, uzanmış bacaklar arasından kendine bir yol bulup ona kutsal ekmeği götürmek zorunda kalıyor. O kadına bakıyorum, kendisine sunulanı teşekkür bile etmeden, bir çocuğun emzik alışı gibi kabul ediyor. Ağzına götürürken neler düşündüğünü öğrenemiyorum. Peder Vanoverschelden bana garip bir bakış hırlatıyor. Ayine katılmayan tek kişi benim.</p>

  <p class="p8">Cadjos, bir Hutsi çocuğu. Ayin boyunca hiç durmadan güldü ve odanın içinde zıplayıp durdu. Ölümün anlamından bile habersiz, katliamın ne olduğunu nereden bilsin? Beş yaşında henüz. Bilinmesi gerekenlerin henüz bilinmediği, katlanılmaz bir yaş. Ayin boyunca onu izledim. Bu çocuğu masum olduğu için seviyorum. Havai yaşamın büyüsüne kapılmış, kadınların bezgin sırtlarından atlayarak koşturuyor. Hayır, Cadjos’u sevmiyorum. Ona imreniyorum. Onu kıskanıyorum. Soykırımı anlamadığı için ondan nefret ediyorum. Cadjos’a göre soykırım diye bir şey yok. Öyleyse onu seviyorum.</p>

  <p class="p8">Peder Vanoverschelden bize doğru ilerledi. Elinde bir kâğıt tutuyor. Bunun, dua edilmesi gereken bir ölüler listesi olmasından korkuyorum. O listeyi okumaması için tüm gücümle ona yalvarıyorum. Moralimizi bozabilir.</p>

  <p class="p8">Rahat bir soluk alıyorum, bir dua bu, bizi öldürenler adına Tanrı’dan bağışlama diliyor; bir an yeniden Hıristiyan olduğumu hissediyorum. On gündür izimin sürülmesi beni tekrar paganlaştırmıştı, ancak benzerlerinin kurtuluşu için kendini feda eden insanın görüntüsüne hayranlık duyan türden bir paganlıktı bu. Joseph benim nerede saklandığımı itiraf etmeden ölüme boyun eğmiş olduğu için utanıyorum. Ölümümü isteyenleri bağışlama gücüne sahip olmak isterdim. Bu gücü bulamıyorum. Daha dün, bir barikata teslim olmayı düşünüyordum. Her şeye bir son vermeyi. Bugün, yine bir kadınım ve yaşamak istiyorum. Teşekkürler, Peder Vanoverschelden. Teşekkürler, Peder Tadeuz. Bana iman verdiniz. Bu, pek Katolik bir iman sayılmaz, ama bana destek veriyor. Yeniden yaşamak istiyorum, ancak artık kendim için değil. Tanıklık etmek için yaşamak istiyorum. Tanıklık edeceğimi biliyorum. Becerebilirsem, bir kitap yazacağımı biliyorum. Tutsi halkı adına konuşacağımı biliyorum. Gururuma kavuştum.</p>

  <p class="p8">Artık Hıristiyan mıyım yoksa pagan mı, Tutsi miyim yoksa Hutu mu, Ruandalı mıyım yoksa Avrupalı mı, bilmiyorum. İçimden tüm dünyayı hem sevmek, hem de ondan nefret etmek geliyor. Üzüntümü haykırmak ve gelecek aşkı için çağrıda bulunmak geliyor. Her şeyin bitmesini ve yeniden başlamasını istiyorum. Çocuklarım nerede?</p>

  <p class="p8">Bir kapının üç kez vurulması kutsamalara bir son veriyor. Kadınların terlediklerini görüyorum. Ben sakinim. Dört bir yana kaçışıyorlar. Ben tek başıma, adak çanağının önünde oturuyorum. Ne İsa’yı, ne Joseph’i, ne de çocuklarımı düşünüyorum. Yalnızca soykırım var aklımda. Bir kadın, pencerelerin kenarına atılmış bir masaya çıkıyor. Saint-André Lisesi’ne doğru bakıyor. Bir şeyler tahmin etmeye çalışıyor.</p>

  <p class="p8">"Nereye bakıyorsun?"</p>

  <p class="p8">"Aradıkları benim. Buna eminim. Katledilecekler listesindeyim. Silas’a veda etmek isterdim."</p>

  <p class="p8">"Silas kim?"</p>

  <p class="p8">"Benim kocam. Karşıdaki liseye saklandı. Yarın, evlilik yıldönümümüz. Ona veda etmeyi nasıl da isterdim."</p>

  <p class="p8">Ben de masaya çıkıyorum. Yüksek pencereden, Saint-André Lisesi’nin bir ucu seçilebiliyor. Kocasının ona el sallamak için pencerede bulunması olasılığı, yüz binde bir. Silas görünmüyor;</p>

  <p class="p8">"Artık her şey bitti. Sanırım sen Yolande’sın. Bana sön bir iyilik yap, Yolande. Öldüğümde, kocama haber ver. Senden tek isteğim bu. Ona, öteki dünyada da kendisini sevdiğimi söyle.. Adım, Eugénie."</p>

  <p class="p8">Söz veriyorum. Ardından da, kapıyı vuranların askerler değil, yeni sığınmacılar olduğunu öğreniyoruz.</p>

  <p class="p8">"Birkaç gün önce," diye ekliyor Eugenie, "iki <span class="t10">MINUAR</span> askeri, kızları Belçika’da bulunan bir çifti alıp Konombe havaalanına götürdüler; Brüksel’e gidecek bir uçak bekliyordu onları."</p>

  <p class="p8">Neredeyse kıskançlık duygusuyla irkiliyorum.</p>

  <p class="p8">"Neden bunu bana anlatıyorsun?"</p>

  <p class="p8">Yanıtı daha da irkiltici. Birden, bir siyahın söyleminde beyaz insanı çileden çıkaranın ne olduğunu anlıyorum. Siyahlar asla bir soruyu doğrudan doğruya yanıtlamaz. Karşılık vermeden önce, sözü döndürüp dolaştırırlar. Beyaz hocalar tarafından eğitildiğimden, ben de yarı beyaz sayılırım. Siyahların söylemine katlanamayacak kadar Batılılaştım mı acaba?</p>

  <p class="p8">"Neden bana bu olayı anlatıyorsun? Neden <span class="t10">M</span>I<span class="t10">NUAR</span>’ın koruduğu kişilerden söz ediyorsun?"</p>

  <p class="p8">Eugénie’nin gülümseyişi insanın içine işliyor.</p>

  <p class="p8">"Çünkü gerçek bu, Yolande."</p>

  <p class="p8">Nyamirambo’nun bir mahallesinde sürülen izle ilgili bitmek bilmez bir olay anlatıyor bana; tavan arasında saklanan kocası, kandırılan milisler, kiliseye doğru kaçış.</p>

  <p class="p8">Bitti sanıyorum. Ama hayır, bir bölüm daha var. Kızlarının öyküsü. Akıl almaz koşullar altında Goma’ya ulaşabilmiş. Oradan, Kinşasa’ya giden bir uçağa, sonra da Brüksel uçağına binmiş. Ardından, bir <span class="t10">MINUAR</span> çavuşunun ailesiyle buluşabilmiş, oysa ki... falan filan.</p>

  <p class="p8">Artık sığınmacı öykülerini dinleyemiyorum. Sığınmacılardan nefret etmeye başladım, kendimden de nefret ediyorum.</p>

  <p class="p8">Ancak, ilk ikisi gibi katlanmak zorunda olduğum üçüncü bir bölüm daha var. Togolu bir <span class="t10">MINUAR</span> askeri kiliseye gelmiş. Söz konusu çifti oradan çıkarma emri verilmiş kendisine, ama onlarla birlikte olan kocanın yeğeni alınmayacakmış. En ince ayrıntısına kadar aktarılan patetik parçalanma sahneleri. Artık dinleyemem. İçimden, "Çocuklarım nerede?" diye haykırmak geliyor.</p>

  <p class="p8">"Görüyorsun ya, sığınmacılar arasında dayanışma yok," diye bitiriyor Eugénie böbürlenerek. "İşte bu yüzden sana bu olayı anlatmak istedim."</p>

  <p class="p8">"Sığınmacılar arasında dayanışma yok mu?"</p>

  <p class="p8">Kendi içimde bunu hissetmemiş miydim sanki!</p>

  <p class="p8">Soruyu yinelediğim anda bundan bir ders çıkarıyorum: diğer sığınmacılar yabancı insanlarmış gibi, içimden onlarla dayanışmak gelmiyor. Her ne kadar felaket içinde bir araya gelmiş olsak da, soykırım bizi birbirimize yabancı kıldı.</p>

  <p class="p8">Belirtilerini bir önceki gece hissetmiş, çoktan anlamıştım, anlamış olmalıydım. Bir Tutsi’nin yaşamı, ailesininkinden daha değerlidir. Damarlarımda akan Tutsi kanından nefret etmeye başlıyorum. Biraz ötede, Cadjos şarkı söylemeye koyuldu. Onu boğmak geliyor içimden.</p>

  <p class="p8"><a id="a42"></a> </p>
</body>
</html>
