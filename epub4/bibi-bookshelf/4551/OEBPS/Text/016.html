<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>11. Bölüm</title>
</head>

<body>
  <h1 class="h11"><a id="a27"></a>11. Bölüm</h1>

  <p class="p8">Ortalık neredeyse ağardı. Ölümden nasıl kaçabilirim, bilemiyorum. Artık korkmuyorum. Er geç beni bulacaklar, bu kesin sayılır ve barikata götürmek için beni tesisattan koparacaklar. Nasıl öldürecekler acaba? Tabancayla ateş ederek mi? Palayla mı? Kadınlar daha çok pala darbesiyle öldürülüyor. Hem zaten umurumda değil. Mayimuna ille de istiyorsa göğüslerimi kessin. Benim için fark etmez. Acı çekmek mi? Bunu düşünmüyorum.</p>

  <p class="p8">Belki de rahatsız bir konumda bulunduğum için, karnımda bir sancı hissediyorum. Doğum yapacakmışım gibi. Yaptığım ilk doğum geliyor aklıma. Oğlum Christian, ilk güzel göz ağrım.</p>

  <p class="p8">İçinde bulunduğum tehlikeye aldırış etmeksizin, keşfedilme tehlikesi umurumda değilmişçesine, inatla yaptığım ilk doğumu anımsamaya koyuluyorum.</p>

  <p class="p8">İçimde bir şeyler bu dünyadan kopmuş gibi. Misyonerlerin okulda gösterdikleri pastel renkli dini resimlerdeki kendini paralarcasına semalara doğru gülümseyen azizeler gibi, oğlumun doğumunu anımsarken içimden şarkı mırıldanıyorum.</p>

  <p class="p8">Dünya bir evyenin oturduğu duvar kadar büyük ve dışarıda, onun bir parçası olmayan Ruanda var. Evye altında kendime yarattığım bu sanal dünyada ne Hutular var ne Tutsiler, ne iyiler var ne kötüler, ne siyaset var ne din. Meryem Ana’nın göklere yükselmesi gibi havalandığım bu sanal dünyada, yalnızca dünyaya güzel bir çocuk getiren bir kadın var. Bir türlü doğmak istemeyen bir çocuk. İşimiz uzun. Oğlum dünyanın nasıl bir yer olduğunu görmeye hiç hevesli değil, tıpkı sevgili evyemin altında içim dışıma çıkmış, iki büklüm dururken, benim de Ruanda’nın ne durumda olduğunu görmeye hevesli olmayışım gibi. Neden toprak yarılıp beni sonsuza dek derinliklerine çekmiyor?</p>

  <p class="p8">Ruanda, geceleyin bardan kovulan bir sarhoş gibi münasebetsiz çığlıklar atarak ciğerlerini yırtıyor. Kahkaha, lanet okuma, ıslık, havlama şeklinde çığlıklar.</p>

  <p class="p8">Ruanda artık benden iki metre uzakta, Muganga’yı bulup göğüslerini keseceklerine ant içen altı-yedi adamdan ibaret. İnce bir bölme ayırıyor beni o Ruanda’dan. Ancak o Ruanda’nın aklına bölmeyi çekmek gelmiyor. Saflığı beni güldürüyor. Neredeyse sevinç uyandırıyor.</p>

  <p class="p8">Emmanuelle’in milislere bira önerdiğini duyuyorum. Çılgın bir kahkahayı bastırmak zorunda kalıyorum. Sabahın yedisinde bira! Kabul ediyorlar, evyede serinliyor, hatta yere oturuyorlar. İçlerinden ikisi, gizlendiğim yerin kapısına dayanıyor. Tahta hafifçe gıcırdıyor. Oğlumun ilk çığlığını duyar gibi oluyorum. Mutluyum. Çocuğumu ikinci kez doğurdum. Aklımı yitirdim. Hem gülüyor, hem ağlıyorum. Joseph üzerime eğilip beni coşkuyla öpüyor. Yok canım, yanağımı dayadığım evye teknesi bu.</p>

  <p class="p8">Karnım boşaldı. Hâlâ nemli. Sifondan gelen küçük bir su kaçağı pantolonumu ıslatmış. Rastlantı beni güldürüyor.</p>

  <p class="p8">Aynı çocuğu iki kez doğurabildiğimi haykırmak geliyor içimden. Ölüm diye bir şey yok. Christian öldü mü acaba? Çocuklarım öldüler mi? Oysa ben, dünyanın bir daha dışarı çıkmak istemediğim karnındayım sanki, şu evyenin altında, hayattayım.</p>

  <p class="p8">"Göğüslerini keseceğim onun," demişti Mayimuna, "çürümüş hintkirazları gibi yere düşecekler."</p>

  <p class="p8">Çatlak kahkahalar. Korkuyorlar, gülme gereksinimi duyuyorlar, öldürmekten korkuyorlar.</p>

  <p class="p8">Canla başla dinliyorum onları. Aynı anda hem mutluluktan, hem de üzüntüden sarhoşum. Mutluluğum ta derinlerde, öylesine üzgünüm ki, hüzün orgazmı yaşayacakmışım gibi bir izlenime kapılıyorum.</p>

  <p class="p8">"Irzına geçeriz. Cinsel organının konuksever olduğu kesin."</p>

  <p class="p8">"Dallaire de boynuzlu olur!"</p>

  <p class="p8">Keyfi kaçan bir delikanlı karşı çıkıyor. Muganga’ya tecavüz etmeye ne gerek var? Göğüslerini kesmeye ne gerek var?</p>

  <p class="p8">Bir hakaret sağanağına maruz kalıyor delikanlı.</p>

  <p class="p8">"Radyoda onun bir yılan olduğu söylendi. Üstelik herkes, Dallaire’in metresi olduğunu biliyor."</p>

  <p class="p8">"Anlaşılan, beyaz kuyruklardan hoşlanıyormuş," diye atılıyor bir başkası."</p>

  <p class="p8">Yine kahkahalar.</p>

  <p class="p8">"Ama kim bilir, belki sen de bir hamamböceği olabilirsin," diye araya giriyor sert bir ses. "Kaç yaşındasın?"</p>

  <p class="p8">"On altı."</p>

  <p class="p8">"On altı mı? Öyleyse sakalın da çıkmamıştır! Yaklaş da çenene dokunayım. Eh! Sakalsızsın. Seni bağışlıyorum, ne de olsa erkek değilsin. Büyümemiş bir çocuk babasının intikamını alamaz. Ancak bil ki, RTLM’nin söylediklerine inanmayan bir Hutu haindir. Özür dile."</p>

  <p class="p8">Delikanlı yumuşuyor, özür diliyor, onlara katılıyor.</p>

  <p class="p8">"Muganga elime geçerse," diyor işbirliğini kanıtlamak için, “İncil’deki gibi onu ikiye bölerim."</p>

  <p class="p8">Adamlar delikanlının saflığına gülüyorlar, öğretinin gücü budur işte: alçalma. Garip bir biçimde, kendimi bu delikanlıdan daha iyi bir konumda hissediyorum; çünkü hâlâ düşüncelerime hâkimim.</p>

  <p class="p8">Konuşma palavralardan böbürlenmelere kayıyor, müstehcenlik yerini vahşete bırakıyor.</p>

  <p class="p8">"Muganga’yı bir ağaca bağlayıp öldürmeden önce gözlerinin önünde çocuklarının kollarının kesildiğini görmek çok hoşuma giderdi doğrusu."</p>

  <p class="p8">Bu düşünce beni altüst ediyor. Yemek borumda bir şeylerin yükseldiğini hissediyorum. Sessizce, safra kusuyorum, önce yanağıma sonra boynuma akıyor. Sandrine ve onun serpilmiş bedeni geliyor gözümün önüne, hani ağaçlar kadar uzun olmak istediği söylenen Sandrine. Hintdarısı başaklarını kesmek ya da ağaçları budamak için kullanılan bir alet olan pala geliyor gözümün önüne. Sandrine’i budayan bir pala! Gerçekleşmesini engellemek istercesine hayalimde canlandırıyorum bunu.</p>

  <p class="p8">Günün birinde bunları yazarsam, okuyacak gücü kendilerinde bulamayanlar da, Ruanda’daki soykırımın suç ortağı saysınlar kendilerini, diyorum kendi kendime. Ben, Yolande Mukagasana, insanlığa karşı, Ruanda halkının çektiklerini öğrenmek istemeyen herkesin, cellatların suç ortağı olduğunu ilan ediyorum. Dünya ancak, şiddet gereksinimini irdelemeyi kabul ettiğinde şiddetten vazgeçecektir. Ne dehşet ne de merhamet uyandırmak istiyorum. Tek isteğim tanıklık etmek. İnce bir bölmenin ardından dinlediğim bu adamlar, bana en kötü ıstırapları vaat ediyorlar, ne onlardan nefret ediyor, ne de onları kınıyorum. Acıyorum onlara.</p>

  <p class="p8">Hıristiyan Batı’nın paradoksu, onun simgesel figürü olan İsa, bugün Ruandalıların çektiği acıları çekti. Dini resimlerde İsa, dikenden tacıyla, kamçılanmış, hacının üstüne çivilenmiş görünmüyor mu? Bu acı veren resimleri kim bilir kaç Hıristiyan coşkuyla seyretmiştir! Ancak, binlerce Ruandalının gerçeği söz konusu olduğunda, gözler beş para etmez bir utanma ve sıkılmayla başka yöne çevriliyor. Belki yarın, Yurtsever Cephe savaşı kazanırsa, beyaz hukukçular soykırım suçlularını yargılamaya ve savunmaya gelirler. Evyemin altından, o iyi niyetli avukatları şimdiden görür gibi oluyorum. Kendi aralarındaki savaşı görüyorum. Bir kısmı, yitirilmiş bir davanın savunusunun yapılamayacağını bahane ederek soykırımcıları savunmayı istemeyecek. Diğerleri ise sırf başı çekenleri alt etmek için de olsa, kabul edecek. Ülkemin şimdiden, korkak dış çıkarlar uğruna bölündüğünü görüyorum. Şimdiden, üniversite profesörlerini Ruanda’daki soykırım hakkında nutuklar atarken görüyorum. Batı’nın seçkin entelektüel kesimi, yalan davalar için yalan argümanlar üretmek üzere yıkılmış ülkemin üzerine atılacak. Batı’dan nefret ediyorum. Batı’nın uygar entelektüellerinden nefret ediyorum. Eh! Kaç tanesi benim bugün evyemin altından yapabildiğim kehaneti yaparak, 'onların bağışlanması gerektiğini, çünkü ne yaptıklarını bilmediklerini’ söyleyebilecek? Hıristiyanlık hakkında gördüğüm tüm eğitimden bana kalan tek cümle, işte bu.</p>

  <p class="p8">Yine Sandrine’i, annesinin ölümünden hemen sonra evimize uyum sağlamakta çektiği zorlukları düşünüyorum. Bir köşede tek başına, suskun oturuşu geliyor gözümün önüne. Saatlerce köpekle oynayışı geliyor. Kötü karnelerle eve dönüşü geliyor. Sonra, o yatılı okula gittiği gün, kendisini diğer iki çocuğum kadar sevdiğimi aniden anlayışım geliyor. Doğal değilmiş gibi, her şeyi bana anlatıp anlatamayacağını sorduğu o gün geliyor. Cumartesi günleri onu görmek için okula gittiğimde beni elini kolunu sallayarak karşılayışı geliyor. Başından geçen küçük olayları, edindiği arkadaşları, ona bakmaya başlayan erkekleri anlatan sesini duyuyorum. Yıl sonu eve döndüğünde, sakin sakin, alabildiğine gururlu, karnesini bana gösterişini görüyorum. Sınıf birincisi. "Senin sayende anne." Hepimize aldığı küçük armağanları çantasından çıkarışı geliyor gözümün önüne.</p>

  <p class="p8">Ruandalı erkekler hâlâ burada, sığınağımın yanı başında, kahvede oturur gibi oturmuş, sohbet ediyorlar. Her şey hakkında görüşleri var ve yeni bir tartışma başlattılar. Habyarimana hakkında laf üretiyorlar. Bazılarına göre, o büyük bir adam, çünkü Tutsilerin temizlenmesi için iyi hazırlık yaptı. Diğerlerine göre ise kötü biri, çünkü başlama emrini bir türlü veremedi. İşin başlaması için öldürülmesi gerekti.</p>

  <p class="p8">"Onun adının ardına sığınarak, kayınları gücü ele geçirdi," diye atılıyor birisi.</p>

  <p class="p8">"Tıpkı krallar zamanında olduğu gibi. Ölenin yerine kimin geçeceği entrikalara neden olurdu ve bazıları cinayete kurban giderdi."</p>

  <p class="p8">"Gerçekten de Habyarimana’nın ailesinde olduğu gibi."</p>

  <p class="p8">Gizlendiğim yerden kendi yorumumu katmak geliyor içimden; "Tarih tekrardan ibarettir."</p>

  <p class="p8">Nadine geliyor gözümün önüne. Ama Nadine hakkında bir şey söyleyemem. Bir kadınla kızı arasında kimsenin açıklayamayacağı ve erkeklerin gözünden kaçan bir suç ortaklığı bulunur. Her şeyden önce kadınlar arası suç ortaklığıdır bu. Doğuştan gelir, her türlü çözümlemeye direnir. Şu evyenin altında saklı duranın Nadine olduğu izlenimine kapılıyorum, oysa ben, ben...</p>

  <p class="p8">Çocuklarım nerede? Hâlâ yaşıyorlar mı?</p>

  <p class="p8">Sorumu yanıtlarcasına, uzaktan çığlıklar ve birbiri üzerine kütle halinde düşen taşlar gibi ağır darbe sesleri duyuyorum. Benden üç santim uzakta bira içen adamlar, tek sıçrayışta ayağa kalkıyorlar ve seslerinin uzaklaştığını duyuyorum.</p>

  <p class="p8">Emmanuelle şarkı söylemeye başladı. Görünürde tehlike bulunmadığım belli etmek için aramızda anlaştığımız parola bu. Güzel sesini dinliyorum. Çevredeki Hutuların sözlerden nem kapmaması için, çocukluğumun şarkılarından birini söylemekle yetiniyor. Müziği anımsıyorum, sözleri aklıma geliyor:</p>

  <p class="p8">"... komşulara yanaştım, ama beni istemediler, dişler arasından süzülen dil gibi düşmanlarımın ortasındayım."</p>

  <p class="p8">Yine mangalın üstünde üç metalik darbe çınlıyor. Déo’nun sesini tanıyorum.</p>

  <p class="p8">"Yalvarırım sana Emmanuelle, Tutsileri saklıyorsan söyle bana. Onları ele vermeyeceğimi biliyorsun. Ama başım derde girsin istemem." '</p>

  <p class="p8">"Tutsileri mi?" diyor Emmanuelle, haince bir vurguyla. "Onları saklıyor muyum? Eh! Milisler her yeri altüst ettikleri halde hiç Tutsi bulamadılar. Saklasaydım, bulmazlar mıydı sence? Yoksa onları aptal mı sanıyorsun?"</p>

  <p class="p8">"Hayır. Haklısın. Ama söz ver bana, Tutsileri ele vermesen bile, yaklaşırlarsa kovacaksın."</p>

  <p class="p8">"Söz ver bana! Söz ver bana!"</p>

  <p class="p8">Emmanuelle, Déo’nun ince sesini taklit ediyor.</p>

  <p class="p8">"Eh, Déo! Daha bu sabah beni öldüreceğini söylüyordun. Sözünü tutmuyorsun."</p>

  <p class="p8">Yine düşen taşların gürültüsü geliyor kulağıma. Emmanuelle de tekrar şarkıya başlıyor.</p>

  <p class="p8">Ancak yine üç metalik darbe çınlıyor. Kulak kesiliyorum, uzaktan gelen gürültüyle, taşınan sacların çıkardığı sesler dışında hiçbir şey algılayamıyorum. Bir konuşma sezer gibiyim, ama tek bir sözcüğünü duymuyorum.</p>

  <p class="p8">Gün, Emmanuelle’in şarkıları ve mangala vurulan üç kaşık sesiyle geçiyor. Bir an büyük bir patırtı duyuyorum. İnsanların taşıdığı ve yakındakilere, gök gürültüsüne benzeyen bir sesle fırlattığı saclar.</p>

  <p class="p8">Saat on bire yaklaşıyor ve ben şu evyenin altındayım. Burada on bir gün kalacağımdan habersizim.</p>

  <p class="p8"><a id="a28"></a> </p>
</body>
</html>
