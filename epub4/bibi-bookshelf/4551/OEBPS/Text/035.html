<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>30. Bölüm</title>
</head>

<body>
  <h1 class="h11"><a id="a70"></a>30. Bölüm</h1>

  <p class="p8">"Déo’nun evine kaçtığın günü anımsıyor musun?” diye başlıyor Spérancie. "O gün milisler geri geldi. Çok kalabalıktılar ve yanlarında birkaç asker vardı.</p>

  <p class="p8">"Mutfağa sığındık. Çırılçıplak soyunmamızı buyurdular. Üzerimizdeki her şey onlara aitmiş, öyle dediler. Yol üzerinde çıplak kadınlar ve çıplak çocuklar iki sıra halinde dizilmişti, bizi oraya götürdüler. Mahalleden bir tek sen yoktun.</p>

  <p class="p8">"Milisler bizi iki yüz metre ileride kazılmış bir çukura doğru itti. Çıplaklığından dolayı kimse sıkıntı duymuyordu. Serseme dönmüştük. Aşağılanmıştık.</p>

  <p class="p8">"Oğlun Christian kuyruğun başındaydı. Dua etmeye koyuldu ve gruba da dua ettirdi. Öyle yüksek sesle, öyle yürekten dua ediyordu ki, aramızda değildi sanki. İstisnasız hepimiz, sureler mırıldanıyorduk. Christian bir ayini yönetiyordu sanki, cesarete davet ediyor, bu dünyadaki düşmanlarımızı sevmekte zorlanmayacağımız öteki dünyadan söz ediyordu bize.</p>

  <p class="p8">"Çevremizdeki milisleri işleyecekleri cinayet sarhoş etmişti sanki. Kızların etrafında koşuşturuyor, yüzümüze bakıyor, üzüntümüzle alay ediyorlardı.</p>

  <p class="p8">" 'Cesaretini koru Spérancie’, dedi Nadine. 'Bizimle ilgilendiklerine göre annem belki de ellerinden kurtulabilir’.</p>

  <p class="p8">"O her zaman korku duyan kız, şimdi gururlu, dimdik duruyordu.</p>

  <p class="p8">"Çukura ulaştık. Milisler gitgide heyecanlanıyordu. Bize bağırıyor, hakaret ediyorlardı, bazıları yüzümüze tükürüyordu. İki sıra, çukurun iki kenarına yöneldi.</p>

  <p class="p8">" 'Muganga’nın nerede olduğunu söyleyen kişi kurtulur,’ dedi bir milis.</p>

  <p class="p8">"Dördümüz dışında hiç kimse yerini bilmiyordu. Nasıl olsa bizi öldüreceklerine göre, seni ele yermek neye yarardı!</p>

  <p class="p8">" 'Evet? Kimse Muganga’nın nerede olduğunu bilmiyor mu? Gerçekten hiç kimse mi? Ne yazık! Peki, madem öyle, en baştakiler çukura düştükçe birer adım ilerleyeceksiniz.’</p>

  <p class="p8">Birer robot gibi itaat ediyorduk. İlk ilerleyen Christian oldu. Bir adam, öne atılıp merhamet diledi.</p>

  <p class="p8">" 'Bize onca yardım eden kadının çocuklarım lütfen bağışlayın, Muganga’nın bize yalnızca iyiliği dokundu, üstelik yoksullardan para da almazdı. Hiç ayrım yapmaksızın herkesi tedavi etti. Yalvarırım size, bağışlayın...’</p>

  <p class="p8">"Sıkılan bir kurşun yalvarmasını yarıda kesip adamı canından etti. Bir milis, daha yere değmeden onu itti. Adam çukura düştü.</p>

  <p class="p8">" 'Bu adam hepinize örnek olsun. Çocuğundan yaşlısına, hamilesinden iyileşme umudu olmayan hastasına kadar, bütün Tutsilerin ölmesi gerekiyor. Toprağı bol olsun, başkanımız Juvenal Habyarimana’nın planıydı bu. Şimdi, iş başına.’</p>

  <p class="p8">"Bir pala, ağır ağır Christian’ın ensesine indi, başının dörtte üçü koptu, Christian çukura düştü.</p>

  <p class="p8">"Sıradan ayrılıp eylemleri yöneten milisin ayaklarına kapandım.</p>

  <p class="p8">" 'Yalvarırım size beni hemen öldürün! Sandrine ve Nadine’in ölümlerine tanık olmak istemiyorum! Muganga benim teyzemdir.’</p>

  <p class="p8">"Ancak milislerden biri haykırmaya başladı.</p>

  <p class="p8">"'Hayır bu kadın Muganga’nın yeğeni değil, sadece yanında çalışan biri. Zaten babasını da tanırım, bir Hutu’dur.’</p>

  <p class="p8">" 'Madem öyle, giysilerini geri verin de gitsin,’ dedi milislerin şefi.</p>

  <p class="p8">" 'Hayır. Gitmeyeceğim!’ diye bağırdım ama işe yaramadı. Milisler ben yokmuşum gibi davrandılar.</p>

  <p class="p8">"Sandrine’in kafası da tıpkı Christian’ınki gibi kesildi.</p>

  <p class="p8">"Nadine çukurun kenarına geldiğinde, pala darbesi inemeden çukura atladı. Diğer cesetler teker teker çukura düşerken, Nadine’in olanca sesiyle bize seslendiğini duyduk:</p>

  <p class="p8">" 'Hoşça kal, Spérancie, hoşça kal, Annemi görürsen, hepimizin öldüğünü söyle. Kimsenin onu öldüremeyeceği bir yerlere gitsin. Üzüntüden ölmezse, hayatta kalabilir. Ona paladan çok korktuğumu, boğularak ölmeyi yeğlediğimi de söyle. Ama ölümden çok korktuğumu bilsin.’</p>

  <p class="p8">" 'Ölümden korkuyor musun?’ diye atıldı bir milis. 'Eh! Öyleyse annenin nerede olduğunu söylemen yeterli.’</p>

  <p class="p8">" 'Annem nerede mi? Bunu size söylemem neye yarar? Yaşamama izin verseniz bile, annem olmadan nasıl yaşayabilirim ki?’</p>

  <p class="p8">“Nadine’in yanıtına sinirlenen milisler daha hızlı hareket etmeye başladılar. Cesetler birbirinin ardı sıra çukura düşüyorlardı. Nadine sayıklamaya başladı.</p>

  <p class="p8">" 'Anne, anneciğim, neredesin? Anneciğim, korkuyorum. Dans etmek istiyorum. Korkuyorum anne.’</p>

  <p class="p8">"Yavaş yavaş Nadine’in sesi çıkmaz oldu. Cesetlerin ağırlığı altında boğuluyordu. Hiçbir şey duymaz oluncaya kadar, sersem sersem orada durdum. Sonra rastgele yürümeye başladım. İçim bomboş, şaşkın bir halde, delirmiş gibiydim. Dünyada yapayalnız hissettim kendimi. Kırlarda dolanıyordum. Birden, kollarımdaki giysileri görüp çıplak olduğumu fark ettim.</p>

  <p class="p8">"İşte böyle, Yolande. Ama anlamıyorum. Emmanuelle sana haber verdiğini söylemişti bana."</p>

  <p class="p8">"Biliyordum, Spérancie, biliyordum. Ama bilmek istemiyordum. Öldükleri gün durumu öğrendim. Hatta öldükleri anı kendi bedenimde hissettim. Emmanuelle çocuklarımın öldüğünü bana bildirmek için karanlığın basmasını beklemişti.</p>

  <p class="p8">"Başına dert açmamdan korktuğu için, o sabah bir şey söylemedi. Tepkimden çekiniyordu, barikata teslim olacağımı, milislerin onun evinde bulunduğumu anlayacaklarını düşünüyordu. Bu durumda onu da öldürürlerdi. Oysa çocuklarımın öldüğünü sezmiştim, çünkü, sabahleyin ıslıkların ve silah atışlarının arasından, onların benden yardım istediklerini duyar gibi olmuştum. Karnımda kasılmalar oldu, içim sarsılıyordu. Doğum yapıyormuşum gibi ıkınmak istedim. Bir düş gibi annemi gördüm. Ağlıyordu, benim üzüntümün kendisini ağlattığını söylüyordu. ‘Cesaret yavrum’ diyordu bana, 'kılıcını çocuklarının boynuna doğrultan kişi onu kendi ensesine yiyecektir.’ Babam da oradaydı, ikisi de beni avutuyordu. Yaşamamı istiyorlardı benden. ‘Nedir bu başıma gelenler?’ diyordum onlara. Bana karşılık vermiyorlardı. Yok olmadan önce, bir kez daha bütün dünyanın bana göz kulak olduğunu söylediler. 'Kimmiş bana göz kulak olanlar?’ diye soydum, ama çoktan yok olmuşlardı.</p>

  <p class="p8">"Biliyor musun, Spérancie... Evyemin altında soluğum sıkışıyordu ve çok korkuyordum. Emmanuelle, gözlerimin yuvalarından fırladığını söylüyordu. Bir kez oğlumu gördüm döşümde* tek bir kez, bir ayinde çocuklar için şarkı söylüyordu, omzuma dokunuyordu, ona doğru döndüm ve bana gülümsedi, ama bir şey söylemedi. Emmanuelle, akşam üstü gördüğüm düşün gerçek olduğunu söylediğinde ona inanmak istemedim, üçü de gözlerimin önündeydi: kızlar dans ediyorlardı, Christian kendi odasında bir çizgi roman okuyordu. Yine de gerçeğin ortada olduğunu hissediyordum, çünkü ilk tepkim kafamı altüst eden bir öfke oldu. Bu doğru; gidip ailemi ortadan kaldıran o lanet katillerle kavga etmek geliyordu içimden. Bir yerlere koşup ağzıma geleni haykırmaya hazırdım.</p>

  <p class="p8">"Biliyor musun Spérancie, karnıma tek lokma girmiyordu, açlıktan ölmek üzereydim, buna karşın kustum. Ağzımdaki tat çok acıydı, safra olmalıydı. Bütün geceyi, evyemin altında katillerle boğuşarak geçirdim. Kafamın içinde savaş vardı. Sanırım uykuya daldım, sonra da hemen uyandım. Midemde keskin bir sancı vardı, yine safra çıkardım. Artık kocamı düşünemez olmuştum. Cesetlerle dolu bir çukurun dibinde çocuklarımı görüyordum. Yüksek sesle, Fransızca konuşarak: 'Hepinizden öcümü alacağım!’ diye bağırdım."</p>

  <p class="p8">Spérancie şaşkın şaşkın bana bakıyor:</p>

  <p class="p8">"Ya sonra, Yolande? Emmanuelle’e inanmadın mı?"</p>

  <p class="p8">"Hayır."</p>

  <p class="p8">Son günüme kadar, ne zaman çocuklarımı düşünsem, daha yeni öğreniyor gibi olacağım.</p>

  <p class="p8">Bazen hayatımın o gün, Kigali’de, Bin Tepe Oteli’nin lobisinde sona erdiği hissine kapılıyorum. Taş kesilmiş, hareketsiz durarak Spérancie’yi dinliyordum. Korkunç şeyler anlatırken, ağlayan oydu. Ben ancak, aradan üzün zaman geçtikten sonra ağlayabildim.</p>

  <p class="p8">Ardından olup bitenleri belli belirsiz anımsayabiliyorum. Belki elli kişi doluştuğumuz üstü kapalı bir kamyon geliyor gözümün önüne. Tamponun üzerinde oturuyorum. Yaylım ateş altında bizi cephenin öbür tarafına götürüyorlar. Kimihurura dönemecinde, kamyon duruyor. Çeyrek saat kadar orada bekliyoruz. Kamyonun içinde bir ölüm sessizliği var, uzaktan, kırlardan sesler ulaşıyor. Anlaşılan, cepheden gelecek Hutularla dolu bir kamyonu bekliyoruz, değiş tokuş işlemi için. Nihayet bir motor sesi duyuluyor. Adamlar konuşuyor. Ruandalı askerlerle Togolu askerler aralarında tartışıyorlar sanki. Bizi çabucak gözden geçiren bir kafa beliriyor. Kamyonumuz tekrar yola koyuluyor.</p>

  <p class="p8">Üç yüz metre ileride durduruluyoruz. Yurtsever Cepheden altı asker, serbest bölgeye hoş geldiğimizi söylüyor. Kamyonun içinde bir sevinç patlaması yaşanıyor. Kamyon yavaşça bizi konuk edecek bir kampa doğru ilerken, insanlar şarkı söyleyip dans etmeye koyuluyor. Bir tek tamponun üzerinde oturan ben mutluluk duymuyorum. 6 Nisan akşamı avucuma un koyup aniden üfleyen kardeşim Népo geliyor gözümün önüne. "Una ne oldu?" diye soruyor. "Uçtu gitti," diyorum. "Yakınların da böyle yok olacak. Uçup gidecekler. Hepsini yitirecek, tek başına kalacaksın."</p>

  <p class="p8">Ya sen Népo, sen de öldün mü? "Sevgi dışında her şeyini yitireceksin. İnancını, umudunu, güvenini kaybedeceksin. Ama sevgim asla kaybetmeyeceksin. İntikamımızı alacak mısın?" diyordun bana, sen de öldün mü?</p>

  <p class="p8">Yalnızca dünyanın sonunu beklercesine, düşüncelere dalıyorum.</p>

  <p class="p8"><a id="a71"></a> </p>
</body>
</html>
