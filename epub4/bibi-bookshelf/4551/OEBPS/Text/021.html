<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>16. Bölüm</title>
</head>

<body>
  <h1 class="h11"><a id="a37"></a>16. Bölüm</h1>

  <p class="p8">Ruanda’ya karşı kayıtsızım artık. Tatlı Nyamirambo tepemi terk ediyorum. Yurtsuzum ben.</p>

  <p class="p8">Kaba bir asker geçici tapınağımın kapısını açtı.</p>

  <p class="p8">Hava karanlık. Üşüyorum. Korkmuyorum.</p>

  <p class="p8">Alacakaranlık gökyüzünde köşeli suratı seçiliyor. Tek parlayan, gözleri. Emmanuelle’e dönerek, çığlığı basıyor:</p>

  <p class="p8">"Ne yaşlı bir kadın! Genç olduğunu söylemiştin! Beni kandırdın."</p>

  <p class="p8">"Genç olduğunu söylüyorum. Daha kırkında bile değil."</p>

  <p class="p8">"En az altmışında. Üstelik o bir Tutsi. Bundan eminim. Onu öldürmeliyim. Ama Tutsi olsa da kurtaracağım, çünkü bir söz verdim. Bunun gibi yaşlı bir kadın artık Tutsi doğuramaz. Eşyalarınızı toparlayın. Her ikiniz de dört dakika içinde yolun aşağısında, küçük yük arabamın bulunduğu yerde olun."</p>

  <p class="p8">Kapımı, tıpkı açarken yaptığı gibi kaba bir hareketle kapatıyor.</p>

  <p class="p8">Karanlık.</p>

  <p class="p8">Korkmuyorum.</p>

  <p class="p8">Ama gitgide daha fazla üşüyorum.</p>

  <p class="p8">Emmanuelle sonunda kapıyı açıyor, beni dışarı çıkarıp sürüklüyor. Bacaklarımı hissetmiyorum.</p>

  <p class="p8">"Cesaret, Yolande. Hayatın söz konusu."</p>

  <p class="p8">"Ya çocuklarım, onlar nerede?"</p>

  <p class="p8">"Şimdilik çocuklarını düşünme. Nerede olduklarını bilmiyorum. Kimse bilmiyor, belki kendileri bile. Ayağa kalk."</p>

  <p class="p8">"Kalk ve yürü!" diyorum sırıtarak. "Söylemesi kolay: Sen İsa değilsin!"</p>

  <p class="p8">İki bacağımın üzerinde nasıl durduğumu bilmiyorum. Gül ağacınınkiler gibi iki hassas dal üzerinde titreyerek sendeliyorum.</p>

  <p class="p8">"Gücüm tükendi, Emmanuelle. Bir adım daha atamam. Bırak da burada öleyim."</p>

  <p class="p8">"Senin için yaptığım bunca şeyden sonra mı? Ettiğim onca duadan sonra mı? Hayır! Ayağa kalk ve patikadan geçerek bahçenin çevresini dolaşıp askerin arabasına ulaş."</p>

  <p class="p8">"Yapamam."</p>

  <p class="p8">"Yaparsın! O kadar."</p>

  <p class="p8">Emmanuelle’in üzerimde kurduğu otorite beni gururlandırıyor. Güçlü olmamı istiyor. İyi ya! Ben de olurum.</p>

  <p class="p8">"Haklısın," diyorum. "Gidiyorum. Ya sen?"</p>

  <p class="p8">"Hiçbir şey olmamış gibi, normal yoldan size katılırım. Böylesi daha güvenceli. Çünkü Déo yolumu gözlüyor. Yoldan geçmeden önüne çıkarsam, bir şeylerden kuşkulanır. Haydi git."</p>

  <p class="p8">Git mi?</p>

  <p class="p8">Habyarimana’nın ölümünden bu yana ilk kez bir emre boyun eğiyorum. Hatta belki hayatımda ilk kez. Doğuştan dik başlıyım. Ancak bu akşam yenildim. Bu akşam, Ruanda’nın esiriyim. Öldüren ve koruyan Ruanda’nın.</p>

  <p class="p8">Yeni bir enerjiyle canlanıyorum. Kazıklardan oluşturulmuş duvarlar arasından süzülüyor, yılan gibi bir çiti aşıyor, ağaca bağlanmış bir çocukla burun buruna geliyorum. Mahallede oturan Joker adlı geri zekâlı bir çocuk bu, annesi altı gün önce öldürülmüştü. Ne zaman birini görse, şaşkın bir homurtu çıkardı ağzından. "Memmm...." yapardı ve bu, çocuklarımı güldürür, annesini ise ağlatırdı. Joker, bir ağaca sımsıkı bağlı. Bir deri bir kemik kalmış, pantolonu dizlerine kaymış, pislik lekeleriyle bezenmiş donu ortaya çıkmış. Başı omzunda, yalnızca gözleri hareket ediyor. Beni izliyor, gözlüyor, umutlanıyor, Her zamanki böğürme sesini çıkararak beni ele vermesin diye dua ediyorum. Bir bıçağım olsaydı! Claude François’nın şarkısı geliyor aklıma, "Bir Çekicim olsaydı..." Aptallık bu. Bir bıçağım olsaydı, şu çocuğu serbest bırakırdım: Ama sonuçta, neye yarardı? Yine çıldırıyorum. Peki barikata teslim olsaydım? Her şeyden vazgeçseydim? Joker geri zekâlı bir ses çıkarsaydı? Enseme inen pala darbesini hayal etmeye çalışıyorum. Çok acıtır mı acaba? Aniden gelen bir ölüm olmaz mı bu? Barikata teslim mi olsam? Çocuklarım öldülerse, yaşamak neye yarar? Ama ya yaşıyorlarsa?</p>

  <p class="p8">Birden bir çitin altına atılarak, konuşmadan ilerleyen iki adamın geçmesine izin veriyorum. Küçük bir karayılan hızla iki kök arasından süzülüyor. Benden daha fazla korkuyor sanki. Ben korkuyor muyum? Bilemiyorum. Evet. Korku geri geldi. Onu hissediyorum. İşin içinden sıyrılma umuduyla birlikte yok olmuştu. Yine onunla birlikte geri geliyor. Korkuyorum, öyleyse hâlâ umutluyum. Hâlâ umutluyum, öyleyse sürünmeye devam ediyorum. Sürünmeye devam ediyorum ve başım bir araba tekerleğine çarpıyor.</p>

  <p class="p8">"Nihayet geldin!"</p>

  <p class="p8">Asker, kanatlarından tuttuğu bir sinek gibi beni kaldırıp baş aşağı arabanın arkasına fırlatıyor, öndeki üç koltuğu da, kaburgalarımı kırıp kırmadığına hiç aldırış etmeksizin indiriveriyor.</p>

  <p class="p8">Ortalığa egemen olan entrika sessizliğini, iki kapının çarpması, sonra da motorun homurtusu bozuyor.</p>

  <p class="p8">Araç, bozuk yolda sarsılıyor, tekerlek döndükçe metal bir çubuk mideme batıyor.</p>

  <p class="p8">Mola.</p>

  <p class="p8">"Kimlik!"</p>

  <p class="p8">"Ordu teğmeni!"</p>

  <p class="p8">"Tutsi?"</p>

  <p class="p8">"Aramızda yılan yok. Tur atıyorum. Gereken silahlara sahip misiniz?"</p>

  <p class="p8">"Cephanemiz kalmadı, teğmenim. İşimizi palayla halletmek zorundayız."</p>

  <p class="p8">"Not alıyorum. Görüşürüz."</p>

  <p class="p8">"Görüşürüz, teğmenim!"</p>

  <p class="p8">Yük arabası yine yola koyuluyor.</p>

  <p class="p8">Bir mola daha.</p>

  <p class="p8">Benzer konuşmalar. Sesinden anladığım kadarıyla, asker benden daha fazla korkuyor.</p>

  <p class="p8">Tekrar hareket.</p>

  <p class="p8">Duruyoruz, hareket ediyoruz; duruyoruz, hareket ediyoruz. Bir kilometreden kışa bir alan içinde beş-altı barikat. Bunlardan birinde, bir ışık huzmesi beni korkudan titretiyor. Aracın koltuklarında dolaşıyor, askerin ve Emmanuelle’in suratlarında uzun uzun duruyor. Bitmek bilmiyor, barikat bekçileri tüm ayrıntıları denetlemek istiyorlar.</p>

  <p class="p8">"Bu şahsı tanıyor muşun?" diyor bir ses. "Fotoğrafa iyi bak. Onu tanımadığından emin misin?"</p>

  <p class="p8">"Hiç görmedim."</p>

  <p class="p8">"Hiç görmedin mi?"</p>

  <p class="p8">“Hiç.”</p>

  <p class="p8">"Kim olduğunu biliyor musun?"</p>

  <p class="p8">"Evet. Muganga Yolande, bu; soyadı neydi hatırlamıyorum."</p>

  <p class="p8">"Peki! Onu hiç görmedin mi?"</p>

  <p class="p8">"Evet. Gördüm! Üç-dört hafta önce! Tedavi etmesi için, yaralı bir asker götürmüştüm dispanserine."</p>

  <p class="p8">"Ah! Demek onu tanıyorsun?"</p>

  <p class="p8">"Bir tek o gün gördüm kendisini."</p>

  <p class="p8">"Nerede doğdun?"</p>

  <p class="p8">"Butare’de."</p>

  <p class="p8">"Güneyli misin?"</p>

  <p class="p8">"Hayır! Annemle babam Gisenyili."</p>

  <p class="p8">Gisenyi! Büyülü sözcük. Başkan Habyarimana’nın memleketi. "Gisenyi" dediğiniz an, kurtulursunuz.</p>

  <p class="p8">Geçmemize izin veriliyor. Asker, kendisine gösterilen fotoğraftan beni tanıdı mı, hiç öğrenemedim.</p>

  <p class="p8">Rahiplerin evi önünde inemeyiz, tam karşısına bir barikat kurulmuş. Nyamirambo kilisesinin çevresinde dönüyoruz. Daha dün sabah, bu kilisede yüzlerce sığınmacı, barınak kavramına aldırış edilmeksizin askerler tarafından öldürüldü. Kilisenin arkasında duruyoruz. Asker çok sinirli. Bir un torbası gibi beni çekip çalılıkların arasına fırlatıyor. Binlerce iğnenin battığını hissediyorum, bir akasyaya çattım.</p>

  <p class="p8">"Arabamın sesi uzaklaştıktan sonra, yüze kadar say. Sonra da ne istersen yap."</p>

  <p class="p8">"Cesaret, Yolande."</p>

  <p class="p8">Bu son mesaj, Emmanuelle’den geldi. Dikenli çalılık arasından, arabanın penceresi ardındaki yüzünü zor seçiyorum. Onun da beni göremediğini biliyorum. Asker, sinirli bir tavırla motora hız veriyor, arabanın farlarını yakmadan gözden uzaklaşıyor, yola çıktığını tahmin ediyorum. Farlar şimdi yandı, hain asker tekrar soykırımcı asker oldu. Ancak katlettiği Tutsilerin listesinden, çıkarcı hesapla da olsa yardım ettiği bir can düşülebilir. Bir kilometre öteye geçebilmek için yüzlerce dolar, bu iş oldukça pahalıya patladı. Ancak hayatımın en güzel armağanını elde ettim. Bir soykırımcının her zaman bir canavar olmadığını öğrendim. Kötülüğün her zaman zaaftan kaynaklandığını anladım. Hatta bazen iyiliğin de.</p>

  <p class="p8">Saklambaç oynayan çocuklar gibi hile yaparak, atlaya atlaya yüze kadar sayıyorum. Çaldıktan çıkıyorum. Kilisenin yanındaki rahiplerin evine doğru sürünüyorum. Kırk metrelik açık alan. Süründüğüm çimenlikten, askerlerin sohbet ettiği barikatı görüyorum. Seslerini duyar gibiyim. İçlerinden biri ayağa kalktığında, hemen hareketsiz kalıyorum. Sokak lambasının beni ele verme olasılığı zayıf, hem çok soluk hem de onlara fazlasıyla yakın. Ancak rahiplerin bahçesinde boydan boya dolaşan bir adamdan korkuyorum.</p>

  <p class="p8">Korkuyor muyum? Öyleyse yaşıyorum!</p>

  <p class="p8">Rahiplerin yan kapısı bakışlardan korunuyor. Çalmayı düşünüyorum. Ama açılıveriyor. Birisi benimle konuşuyor:</p>

  <p class="p8">"On dakikadır seni gözlüyorum. Bugün öğleden sonra Emmanuelle bana telefon edip geleceğini bildirdi. Gir içeri, Yolande."</p>

  <p class="p8">"Peder. Vanoverschelden? Peder Vanoverschelden?"</p>

  <p class="p8">Ağlamaya başlıyorum. Çok şükür! Gözyaşlarını geri geldi! Yine ağlayabiliyorum!</p>

  <p class="p8">"Peder Vanoverschelden!"</p>

  <p class="p8">Tam anlamıyla ağladığım söylenemez. Olsa olsa üç damla gözyaşı. Bedenimin dışarı atabildiği bu kadar.</p>

  <p class="p8">"Peder Vanoverschelden!"</p>

  <p class="p8">Aptalca bir harekette bulunuyorum. Peder Vanoverschelden’e sarılıyorum. Dini resimlerdeki İsa’nın kolları gibi geniş kollarıyla beni sarmalasın istiyorum.</p>

  <p class="p8">"Peder Vanoverschelden!”</p>

  <p class="p8">Kucaklaşma olmadı. Özür diliyorum. Vanoverschelden, özür dilenecek bir şey olmadığını söylüyor.</p>

  <p class="p8">"Peder Vanoverschelden, öyle iyisiniz ki!"</p>

  <p class="p8">Yalan söylediğimi hissediyorum.</p>

  <p class="p8"><a id="a38"></a> </p>
</body>
</html>
