<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Görünüşe göre, arayışımın bir sonraki aşaması bizi Terris’in dağlarına çıkaracak. Bunun soğuk, affı olmayan bir yer olduğu söyleniyor, dağların buzdan oluşmuş olduğu bir diyar.</i></p>

    <p><i>Normal eşlikçilerimiz böylesine bir yolculuk için uygun olmayacak. Büyük olasılıkla eşyalarımızı taşımaları için birkaç Terrisli hamal kiralamamız gerekir.</i></p>
  </div>

  <p class="img1"><img alt="" height="50" src="../Images/4.jpg" width="210"/></p>

  <h2>4</h2>

  <p class="p1"><span style="font-size: 1.2em;">“NE DEDİĞİNİ DUYDUNUZ!</span> Bir iş planlıyor.” Ulef’in gözleri heyecanla parlıyordu. “Merak ediyorum da Büyük Evlerin hangisine saldıracak acaba.”</p>

  <p>“En güçlülerinden birisi olacaktır,” dedi Camon’un baş amirlerinden olan Disten . Bir eli yoktu ama çetede gözleri ve kulakları en keskin olanıydı. “Kelsier asla ufak tefek işler için kendini zahmete sokmaz.”</p>

  <p>Vin sessizce oturmuştu, Kelsier’in ona vermiş olduğu aynı bira kupası hâlâ neredeyse dolu olarak önünde duruyordu. Masası insanlarla doluydu; Kelsier görüşmesi başlamadan önce hırsızların kısa bir süre için evlerine geri dönmelerine izin vermişti. Gerçi Vin kendi başına kalmış olmayı tercih ederdi. Reen ile yaşam onu yalnızlığa alıştırmıştı. Eğer birilerinin fazla yaklaşmasına izin verirsen, bu sadece onlara sana ihanet etmeleri için daha iyi fırsatlar tanırdı.</p>

  <p>Reen’in kaybolmasından sonra bile, Vin kendi başına olmuştu. Gitmeye istekli değildi ancak öte yandan diğer çete üyeleriyle de yakınlaşma ihtiyacını da hissetmemişti. Onlar da buna karşılık olarak, onu yalnız bırakmaya son derece gönüllüydü. Vin’in konumu şüpheliydi ve Vin’le ilişkili olmak onları da dolaylı yoldan kötü etkileyebilirdi. Sadece Ulef onunla arkadaş olmak için bir girişimde bulunmuştu.</p>

  <p><i>Eğer birilerinin sana yaklaşmasına izin verirsen, sadece sana ihanet ettikleri zaman daha çok acıyacak,</i> diye fısıldar gibiydi Reen zihninin içinden.</p>

  <p>Ulef hiç onun gerçekten de arkadaşı olmuş muydu? Onu satmakta kesinlikle yeteri kadar hızlı davranmıştı. Bunun yanında, çete üyeleri Vin’in yediği dayağı ve ani kurtarılışını hiç yadırgamamış, ona ihanet etmelerinin ya da yardım etmeyi reddedişlerinin lafını bile etmemişlerdi. Onlar sadece yapılması beklenen şeyi yapmışlardı.</p>

  <p>“Firari son zamanlarda kendini hiçbir işte zahmete sokmadı,” dedi yaşlıca, karışık sakallı bir ev hırsızı olan Harmon. "Son birkaç yıl boyunca Luthadel’de sadece bir iki sefer görüldü. Aslında, o zamandan beri hiç iş çevirmedi...”</p>

  <p>"Bu ilk işi mi?” diye sordu Ulef hevesli bir şekilde. “Çukurlar’dan kaçtığından beri ilk işi? O zaman muhteşem bir şey olacağı garanti!”</p>

  <p>“Bunun hakkında herhangi bir şey söyledi mi Vin?” diye sordu Disten . “Vin?" Elsiz kolunu ona doğru sallayarak Vin’in dikkatini çekti.</p>

  <p>“Ne?” diye sordu Vin başını kaldırarak. Camon’un elinden yediği dayaktan sonra nihayet yüzündeki kanı silmek için Dockson’dan bir mendil kabul ederek kendini biraz temizlemişti. Ancak berelerle ilgili yapabileceği pek bir şey yoktu. Onlar hâlâ zonkluyordu. Umuyordu ki hiçbir yeri kırılmamıştı.</p>

  <p>"Kelsier,” diye tekrar etti Disten . “Planlamakta olduğu iş hakkında herhangi bir şey söyledi mi?”</p>

  <p>Vin başını olumsuzca salladı. Aşağıdaki kanlı mendile bir göz attı. Kelsier ve Dockson kısa bir süre önce gitmiş, ona söyledikleri şeyler hakkında biraz düşünecek zaman tanıdıktan sonra geri gelmeye söz vermişlerdi. Ancak sözlerinde bir ima vardı, bir öneri. Her ne iş planlıyorlarsa, Vin de katılması için davetliydi.</p>

  <p>“Hem neden aramızdan twixt olarak seni seçti Vin?" diye sordu Ulef. “Onun hakkında bir şey söyledi mi?”</p>

  <p>Çetenin varsaymakta olduğu şey Kelsier’in Camon’un... yani Milev’in çetesindeki bağlantısı olarak onu seçtiğiydi.</p>

  <p>Luthadel’de yeraltının iki tarafı vardı. Camon’unki gibi olan sıradan çeteler vardı. Bir de <i>özel</i> olanları vardı. Aşırı derecede yetenekli, aşırı derecede çılgın ya da aşırı derecede başarılılardan oluşan gruplar. Allomanserler.</p>

  <p>Yeraltının iki tarafı birbirine karışmazdı. Sıradan hırsızlar kendilerinden daha üstün olanlara bulaşmazlardı. Ancak arada bir bu Siskan çeteleri işlerinin daha sıradan olan kısımlarını yaptırmak için sıradan bir çeteyi kiralardı ve iki çeteyle de birlikte çalışması için bir twixt, yani arabulucu seçerlerdi. İşte Ulef’in Vin hakkındaki varsayımının kaynağı da buydu.</p>

  <p>Milev’in çete üyeleri Vin’in tepkisizliğini fark ettiler ve başka bir konuya döndüler: Siskanlar. Allomansi hakkında kararsız, fısıltılı tonlarda konuşuyorlardı ve Vin de rahatsız bir şekilde onları dinledi. O nasıl onların bu kadar huşu duydukları bir şeyle ilişkili olabilirdi? Onun Şans’ı... onun Allomansi’si küçük bir şeydi, sağ kalmak için kullandığı ama gerçekten de epey önemsiz olan bir şey.</p>

  <p><i>Ama böylesine bir güç,</i> diye düşündü Şans stokuna bakarak.</p>

  <p>“Merak ediyorum da bu son birkaç yıldır Kelsier ne yapıyordu acaba?” diye sordu Ulef. Konuşmanın başlarında Vin’in etrafında biraz rahatsızmış gibi görünmüştü ama bu çabucak kaybolmuştu. Ulef ona ihanet etmişti ama yeraltı böyleydi işte. Arkadaş diye bir şey yoktu.</p>

  <p><i>Kelsier ile Dockson'ın arası bu şekilde değilmiş gibiydi. Onlar birbirlerine güveniyormuş gibiydiler.</i> Bir rol müydü? Yoksa onlar sadece birbirlerinin ihanetinden gerçekten de endişe etmeyen o ender takımlardan biri miydi?</p>

  <p>Kelsier ile Dockson hakkındaki en huzursuz edici şey ise Vin’e karşı olan açıklıkları olmuştu. Nispeten kısa bir sürenin ardından Vin’e güvenmeye, hatta onu kabul etmeye bile gönüllü gibi görünmüşlerdi. Bu samimi olamazdı, kimse yeraltında böyle taktikler izleyerek hayatta kalamazdı. Yine de, onların dost canlısı oluşları endişe vericiydi.</p>

  <p>"İki yıl...” dedi düz yüzlü, sessiz bir haydut olan Hrud. “Bütün bu zamanı bu iş için plan yaparak geçirmiş olmalı.”</p>

  <p>“Harbiden de büyük iş olmalı...” dedi Ulef.</p>

  <p>“Bana ondan bahsedin," dedi Vin sessizce.</p>

  <p>“Kelsier mi?” diye sordu Disten .</p>

  <p>Vin başını sallayarak onayladı.</p>

  <p>“Güneyde Kelsier’den bahsetmiyorlar mıydı?”</p>

  <p>Vin başını iki yana salladı.</p>

  <p>“O Luthadel’deki en iyi çetebaşıydı,” diye açıklama yapmaya başladı Ulef. “Bir efsaneydi, hem de Siskanlar arasında bile. Şehirdeki en zengin Büyük Evlerin bazılarını soydu."</p>

  <p>“Ve?” diye sordu Vin.</p>

  <p>“Birileri ona ihanet etti,” dedi Harmon alçak bir sesle.</p>

  <p><i>Tabii ki,</i> diye düşündü Vin.</p>

  <p>“Kelsier’i Lord Hükümdar’ın bizzat kendisi yakaladı,” dedi Ulef. “Kelsier’le karısını Hathsin Çukurları’na gönderdi. Ama o kaçtı. O Çukurlar'dan kaçtı Vin! O bugüne kadar kaçabilmiş olan tek kişi.”</p>

  <p>“Peki ya karısı?” diye sordu Vin.</p>

  <p>Ulef başını iki yana sallayan Harmon’a bir bakış attı. “O kurtulamadı.”</p>

  <p>O <i>zaman o da birilerini kaybetmiş. Nasıl bu kadar çok gülebiliyor? Bu kadar dürüstçe</i>?</p>

  <p>“O yara izleri de orada olmuş, var ya,” dedi Disten. “O kollarındakiler. Kaçmak için tırmanmak zorunda kaldığı dimdik bir duvardaki kayalar yüzünden kolları Çukurlar’da yaralanmış.”</p>

  <p>Harmon homurdandı. “Öyle olmamış. Kaçarken bir Sorgucuyu öldürmüş, o yara izleri öyle olmuş.”</p>

  <p>“Ben o yara izlerini Çukurlar’ı koruyan canavarlardan biriyle mücadele ederken aldığını duydum,” dedi Ulef. “Ağzının içine uzanmış ve canavarı <i>içeriden boğmuş.</i> Dişler kollarını kesmiş."</p>

  <p>Distan kaşlarını çattı, “İçeriden boğmak ne demek be?”</p>

  <p>Ulef omuz silkti. “Ben sadece öyle duydum işte.”</p>

  <p>“O adam doğal değil,” diye mırıldandı Hrud. “Ona Çukurlar’da bir şey olmuş, kötü bir şeyler. Ondan önce Allomanser değildi o, siz de biliyorsunuz. Çukurlar’a sıradan bir skaa olarak girmişti ama şimdi... Eh, o kesinlikle bir Siskan, tabii eğer hâlâ insansa. Var ya sislerde çok fazla dolaşmış o. Bazıları diyor ki gerçek Kelsier ölmüş, onun yüzünü giyen şey ise... başka bir şeymiş.”</p>

  <p>Harmon başını salladı. “Aman, bu sadece plantasyon skaası aptallığı. Biz hepimiz sislere çıktık.”</p>

  <p>“Şehrin dışındaki sislere değil,” diye ısrar etti Hrud. “Sishortlakları oradalar. Adamı tuttukları gibi yüzünü alırlar, Lord Hükümdar’ın adını veriyorum bak.”</p>

  <p>Harmon gözlerini devirdi.</p>

  <p>“Hrud bir konuda haklı,” dedi Disten. “O adam insan değil. Bir sishortlağı olmayabilir ama bir skaa da değil. Ben onun yaptığı şeyleri duydum, sadece <i>onların</i> yapabildiği şeyler gibi. Geceleri çıkanların. Camon’a ne yaptığını gördünüz.”</p>

  <p>“Sissoylu,” diye mırıldandı Harmon.</p>

  <p><i>Sissoylu.</i> Vin elbette ki Kelsier bunu ona söylemeden önce de terimi duymuştu. Kim duymamıştı ki? Ama Sissoylular hakkındaki söylentiler Siskanların ve Sorgucuların hikâyelerini bile mantıklı gösteriyordu. Sissoyluların bizzat sislerin elçileri oldukları, Lord Hükümdar tarafından onlara büyük güçler bahşedilmiş olduğu söyleniyordu. Sadece yüksek asiller Sissoylu olabilirdi; onların Hükümdar’a hizmet eden gizli bir suikastçılar tarikatı olduğu söylenirdi ve sadece geceleri dışarı çıkarlardı. Reen, Vin’e her zaman bunların bir efsane olduğunu söylemişti ve Vin de onun haklı olduğunu kabul etmişti.</p>

  <p><i>Ve Kelsier diyor ki ben de, onun gibi, onlardan biriymişim.</i> O nasıl Kelsier’in dediği şey olabilirdi? Bir orospunun çocuğuydu ve önemsizin biriydi. O hiçbir şeydi.</p>

  <p><i>Hiçbir zaman sana iyi haber veren bir adama güvenme,</i> demişti Reen hep. <i>Bu birilerini kandırmanın en eski ama en kolay yoludur.</i></p>

  <p>Ama Vin’in Şans’ı vardı. Allomansi’si. Hâlâ Kelsier’in şişeciğinin ona vermiş olduğu stokları hissedebiliyordu ve güçlerini çete üyeleri üzerinde test etmişti. Artık bir günde sadece birazcık Şans ile sınırlı olmadığı için çok daha çarpıcı etkiler yaratabilmekte olduğunu keşfetmişti.</p>

  <p>Vin hayattaki eski hedefinin, yani sadece hayatta kalmaya çalışmanın, yavan olduğunu anlamaya başlıyordu. Yapıyor olabileceği o kadar çok şey vardı ki. Reen’in kölesi olmuştu; Camon’un kölesi olmuştu. Eğer bu yolla en sonunda özgürlüğüne ulaşacaksa Kelsier’in de kölesi olacaktı.</p>

  <p>Milev masasında köstekli saatine baktı, sonra da ayağa kalktı. “Pekâlâ, herkes dışarı.”</p>

  <p>Oda Kelsier’in görüşmesine hazırlanmak için boşalmaya başladı. Vin oturduğu yerde kaldı; Kelsier diğerlerine onun davetli olduğunu oldukça net bir şekilde belirtmişti. Bir süre için sessizce oturdu, oda artık boş olduğu için ona çok daha rahat geliyordu. Kelsier’in arkadaşları da kısa bir süre sonra gelmeye başladılar.</p>

  <p>Merdivenlerden aşağı ilk inen adamda bir askerin vücut yapısı vardı. Heykel gibi bir çift kolu açıkta bırakan gevşek, kolsuz bir gömlek giymişti. Etkileyici bir şekilde kaslıydı ama devasa değildi ve kafasında hafifçe yukarı dikilmiş, kısa kesilmiş saçları vardı.</p>

  <p>Askerin yanında üzerinde bir asilin takım elbisesi olan çok iyi giyimli bir adam vardı. Erik renkli yeleği, altın düğmeleri ve siyah mantosu, kısa siperlikli şapkası ile düello değneğini tamamlıyordu. Askerden daha yaşlıydı ve biraz da topluydu. Odaya girdiği zaman şapkasını çıkardı ve güzelce şekillendirilmiş siyah saçları ortaya çıktı. İki adam yürürken samimi bir şekilde muhabbet ediyorlardı ama boş odayı gördükleri zaman durakladılar.</p>

  <p>“Ah, bu bizim twixtimiz olmalı,” dedi takım elbiseli adam. "Kelsier daha gelmedi mi, yavrum?” Sanki uzun zamandır arkadaşmışlar gibi sade bir aşinalıkla konuşuyordu. Bir anda, kendisine rağmen, Vin kendisini bu iyi giyimli, güzel konuşan adamı sevmiş olarak buldu.</p>

  <p>“Hayır,” dedi sessizce. Her ne kadar işçi tulumu ile bir iş gömleği ona her zaman yetmiş olsa da, bir anda Vin daha güzel bir şeylere de sahip olmayı diledi. Bu adamın sadece duruşu bile daha resmi bir atmosferi beraberinde getiriyormuş gibi görünüyordu.</p>

  <p>“Kell’in kendi buluşmasına geç kalacağını tahmin etmem gerekirdi,” dedi asker odanın ortasına yakın masalardan birine otururken.</p>

  <p>“Elbette,” dedi takım elbiseli adam. “Sanıyorum onun tembelliği bize de biraz dinlenme fırsatı sağlıyor, içecek bir şeyler olsa pek iyi olurdu...”</p>

  <p>“Size bir şey getireyim,” dedi Vin hızla sıçrayıp ayağa kalkarak.</p>

  <p>“Ne kadar da incesin,” dedi takım elbiseli adam, askerin yanındaki bir sandalyeyi seçerken. Bacak bacak üstüne atarak oturdu; düello değneğini yan tarafına yerleştirmiş, bir eliyle değneğin ucundan tutarken öbür ucunu da yere dayamıştı.</p>

  <p>Vin bara doğru yürüdü ve içki arayarak rafları karıştırmaya başladı.</p>

  <p>“Breeze...” dedi asker uyaran bir tonda; Vin, Camon’un en pahalı şaraplarından bir şişe seçip bunu kupaya doldururken.</p>

  <p>"Hım...?” dedi takım elbiseli adam bir kaşını kaldırarak.</p>

  <p>Asker başıyla Vin’e doğru işaret etti.</p>

  <p>“Aman peki,” dedi takım elbiseli adam iç çekerek.</p>

  <p>Vin durakladı ve bardağa yarı yarıya şarap doldurmuşken kaşlarını çattı. <i>Ne yapıyorum ben</i>?</p>

  <p>“Yemin ediyorum, Ham, sen bazı zamanlarda fena bir şekilde sıkıcı oluyorsun,” dedi takım elbiseli adam.</p>

  <p>“Sadece birilerini itip kakabiliyor olman, bunu yapman gerektiği anlamına gelmiyor, Breeze.”</p>

  <p>Vin afallamış bir şekilde kalakaldı. O... <i>benim üstümde Şans kullandı.</i> Kelsier onu yönlendirmeye çalıştığı zaman Vin onun dokunuşunu hissetmiş ve direnmeyi başarabilmişti. Ancak bu defa Vin ne yapmakta olduğunun farkına bile varmamıştı.</p>

  <p>Gözlerini kısarak başını kaldırıp adama baktı. “Sissoylu.”</p>

  <p>Takım elbiseli adam, Breeze, hafifçe güldü. “Hiç de değil. Kelsier senin hayatında karşılaşma olasılığın olan tek skaa Sissoylu yavrum ve dua et de hiçbir zaman asil olan bir tanesiyle karşılaşacak bir durumda kalmayasın. Hayır, ben sadece sıradan, mütevazı bir Siskanım.”</p>

  <p>“Mütevazı mı?” diye sordu Ham.</p>

  <p>Breeze omuz silkti.</p>

  <p>Vin yarısına dek dolu olan şarap kupasına baktı. "Sen benim duygularımı <i>Çektin.</i> Yani... Allomansi ile.”</p>

  <p>“Aslına bakarsan duygularını <i>İttim,”</i> dedi Breeze. “Çekmek bir kişiyi daha güvençli, daha çok kararlı yapar. Duyguları İtmek, teskin etmek, kişiyi daha çok güvençli yapar.”</p>

  <p>“Her neyse, sen beni kontrol ettin,” dedi Vin. “Bana kendin için içki getirttin.”</p>

  <p>“Oh, ben sana bir şeyleri <i>yaptırmış</i> olduğumu söylemezdim,” dedi Breeze. “Ben sadece senin benim istediğim şekilde davranmanın daha olası olduğu bir ruh hâline gireceğin bir şekilde duygularını hafifçe değiştirdim.”</p>

  <p>Ham çenesini ovuşturdu. “Bilmiyorum Breeze. Bu ilginç bir soru. Onun duygularını etkileyerek onun seçim yapma becerisini elinden almış oldun mu? Eğer, örneğin, o senin kontrolün altındayken hırsızlık yapacak ya da cinayet işleyecek olsaydı; suç onun mu olurdu, senin mi?”</p>

  <p>Breeze gözlerini devirdi. "Bittabi bu konuda tartışmaya gerek bile yok. Sen böyle şeyler hakkında düşünmemelisin Hammond, beynine zarar vereceksin. Ben ona teşvik verdim, sadece bunu sıradan olmayan bir yoldan yaptım.”</p>

  <p>“Ama...”</p>

  <p>“Bunu seninle tartışacak değilim, Ham.”</p>

  <p>İri adam içini çekti, biraz üzgün görünüyordu.</p>

  <p>“Bana o içkiyi getirecek misin?” diye sordu Breeze umutlu bir şekilde Vin’e bakarak. “Yani, sen zaten ayaktasın ve ne de olsa sandalyene ulaşmak için bu yöne doğru gelmek zorunda kalacaksın...”</p>

  <p>Vin duygularını inceledi. Adamın istediği şeyi yapmaya karşı normal olmayan bir eğilimi var mıydı? Adam onu yine kontrol etmeye çalışıyor muydu? En sonunda sadece yürüyerek bardan uzaklaştı, içkiyi olduğu yerde bırakmıştı.</p>

  <p>Breeze içini çekti. Ancak kendisi de gidip içkiyi almak için ayağa kalkmadı.</p>

  <p>Vin tereddütlü bir şekilde adamların masasına doğru yürüdü. O gölgelere ve köşelere alışkındı; kulak misafiri olmak için yeteri kadar yakın ama kaçmaya yetecek kadar da uzak. Fakat oda bu kadar boşken Vin bu adamlardan saklanamazdı. Bu yüzden de iki adamın oturmakta olduğu masanın yanında yer alan masadaki bir sandalyeyi seçti, sonra da ihtiyatlı bir şekilde oturdu. Bilgiye ihtiyacı vardı, cahil olduğu sürece bu Siskan çetelerinin yeni dünyasında büyük bir dezavantajı olacaktı.</p>

  <p>Breeze hafifçe güldü. “Sen ürkek bir ufaklıksın, değil mi?”</p>

  <p>Vin yorumu duymazdan geldi. “Sen,” dedi Vin, Ham’e doğru başıyla işaret ederek. “Sen de bir... bir Siskan mısın?”</p>

  <p>Ham başını sallayarak onayladı. “Ben bir Haydut’um.”</p>

  <p>Vin şaşkınlıkla kaşlarını çattı.</p>

  <p>"Yani Lehimkol’um. Ben lehim yakıyorum,” dedi Ham.</p>

  <p>Bir kere daha Vin ona sorgular gibi baktı.</p>

  <p>"O kendisini daha güçlü yapabiliyor yavrum,” dedi Breeze. “O kalanlarımızın yapmakta olduğu işlere müdahale eden şeylere, özellikle de başka insanlara, vuruyor.”</p>

  <p>“Ondan çok daha fazlası da var,” dedi Ham. “Ben işler için genel güvenliği yürütüyorum, böyle şeylerin gerekli olduğu durumlarda çetebaşıma personel ve savaşçılar da sağlıyorum.</p>

  <p>“Ve bunları yapmadığı zamanlarda ise felsefeyle canını sıkmaya çalışıyor,” diye ekledi Breeze.</p>

  <p>Ham içini çekti. “Breeze, gerçekten de, bazen ben neden sana...” Kapı tekrar açılıp içeriye başka bir adam daha girerken sesi kısıldı ve sonra sustu.</p>

  <p>Yeni gelen adam solgun tunç renkli bir manto, kahverengi pantolon ve sıradan beyaz bir gömlek giyiyordu. Ancak yüzü kıyafetinden çok daha fazla dikkat çekiciydi. Tıpkı bükülmüş bir tahta parçası gibi boğumlu ve yamuk yumuktu, gözleri de sadece yaşlılar tarafından sergilenebilecek bir düzeydeki kınayan tatminsizlikle pırıldıyordu. Vin onun yaşını tam olarak seçemiyordu. Sırtının bükülmeyeceği kadar gençti ama orta yaşlı Breeze’i bile bir delikanlı gibi gösterecek kadar yaşlıydı.</p>

  <p>Yeni gelen Vin ve diğerlerinin üstünde göz gezdirdi, küçümser bir şekilde burnundan soludu, sonra da odanın öbür ucundaki bir masaya gitti ve oturdu. Adımlarında dikkat çekici şekilde, belirgin bir topallama vardı.</p>

  <p>Breeze içini çekti. “Trap’i özleyeceğim.”</p>

  <p>“Hepimiz özleyeceğiz,” dedi Ham sessizce. “Ama Clubs çok iyidir. Onunla daha önce de çalıştım.”</p>

  <p>Breeze son gelen adamı inceledi. “Merak ediyorum da acaba <i>ona</i> içkimi getirtebilir miyim?..”</p>

  <p>Ham kıs kıs güldü. “Ben senin denemeni izlemek için para veririm.”</p>

  <p>“Eminim ki verirsin," dedi Breeze.</p>

  <p>Vin onu ve diğer iki adamı görmezden gelmekten son derece memnunmuş gibi görünen son gelene göz attı. “O ne?”</p>

  <p>“Clubs mı?” diye sordu Breeze. “O bir Dumancı’dır yavrum. O kalanlarımızın bir Sorgucu tarafından keşfedilmesine engel olacak olan şey.”</p>

  <p>Vin, Clubs’ı incelerken yeni bilgileri hazmederek dudağını ısırdı. Adam ona ters ters baktı ve Vin de başını çevirdi. Dönerken Ham’in kendisine bakmakta olduğunu fark etti.</p>

  <p>“Seni sevdim ufaklık,” dedi. “Birlikte çalıştığım diğer twixtlerin ya bizimle konuşamayacak kadar gözü korkmuştu ya da biz onların mıntıkasına giriyor olduğumuz için bizi kıskanıyorlardı.”</p>

  <p>“Bittabi,” dedi Breeze. “Sen kırıntıların çoğu gibi değilsin. Elbette, eğer bana o şarap bardağını getirecek olsaydın seni çok daha fazla severdim...”</p>

  <p>Vin onu görmezden gelerek Ham’a göz attı. “Kırıntı?”</p>

  <p>“Bu bizim topluluğumuzun daha kendini beğenmiş üyelerinin daha seviyeli hırsızlara taktığı isim,” dedi Ham. “Sizlere kırıntı diyorlar çünkü sizler daha... az yaratıcı projelerle uğraşmaya eğilimlisiniz.”</p>

  <p>“Elbette hakaret etme gibi bir niyetle değil,” dedi Breeze.</p>

  <p>“Yok, ben asla öyle bir niyetiniz olduğundan...” Vin durakladı, iyi giyimli adamı memnun etmek için normal olmayan bir arzu hissediyordu. Breeze’e ateş püsküren gözlerle baktı. “Kes şunu!”</p>

  <p>“Bak, gördün mü?” dedi Breeze, Ham’e göz atarak. “Hâlâ seçim yapma becerisine sahip.”</p>

  <p>“Sen umutsuzsun. ”</p>

  <p><i>Onlar benim bir twixt olduğumu varsayıyorlar,</i> diye düşündü Vin. O <i>zaman Kelsier onlara benim ne olduğumu söylememiş. Neden</i>? Zaman mı bulamamıştı? Yoksa bu sır paylaşmak için fazlasıyla mı değerliydi? Bu adamlara ne kadar güvenilebilirdi? Ve eğer onun sadece basit bir “kırıntı” olduğunu düşünüyorlarsa, neden Vin’e bu kadar iyi davranıyorlardı?</p>

  <p>"Başka kimi bekliyoruz?” diye sordu Breeze kapıdan tarafa bir göz atarak. “Kell ile Dox’un dışında yani.”</p>

  <p>“Yeden,” dedi Ham.</p>

  <p>Breeze yüzünü ekşiterek kaşlarını çattı. “Ah, evet.”</p>

  <p>“Katılıyorum,” dedi Ham. “Ama bahse girerim ki o da bizim hakkımızda aynı şeyi hissediyordur.”</p>

  <p>"Ben onun neden davet edildiğini bile anlamış değilim," dedi Breeze.</p>

  <p>Ham omuz silkti. “Kell’in planıyla ilgili bir şeyler belli ki.”</p>

  <p>“Ah, şu meşhur <i>plan,"</i> dedi Breeze düşünceli bir şekilde. “Bu iş neymiş ki, acaba ne olabilir?”</p>

  <p>Ham başını iki yana salladı. “Kell ve onun lanet drama hissi.”</p>

  <p>“Bittabi.”</p>

  <p>Birkaç saniye sonra kapı açıldı ve bahsetmiş oldukları adam, Yeden, içeri girdi. Bunun mütevazı bir adam olduğu ortaya çıktı ve Vin neden diğer ikisinin onun varlığı konusunda bu kadar mutsuz olduğunu anlamakta zorluk çekti. Kısa ve kıvırcık kahverengi saçları olan Yeden basit, gri skaa giysileri ve yamalı, külle lekelenmiş kahverengi bir işçi ceketi giyiyordu. Etrafı memnunsuz bir havayla süzdü ama odanın diğer tarafında oturmuş, kendisinden tarafa bakan herkese dik dik bakarak karşılık veren Clubs kadar açıkça düşmancıl değildi.</p>

  <p><i>Pek büyük bir ekip değil,</i> diye düşündü Vin. <i>Kelsier ve Dockson ile birlikte bunlar altı yapıyor.</i> Elbette, Ham bir grup “Haydut’un” lideri olduğunu söylemişti. Bu görüşmedeki adamlar sadece elçiler miydi? Daha küçük, daha uzman ekiplerin liderleri miydi? Bazı ekipler bu şekilde çalışırdı.</p>

  <p>Kelsier en sonunda gelene kadar Breeze köstekli saatini üç kere daha kontrol etti. Sissoylu çetebaşı kapıdan içeri neşeli bir hevesle daldı, Dockson da arkasından rahat rahat yürüyordu. Ham anında ayağa kalktı, genişçe gülümsüyordu ve Kelsier’le tokalaştı. Breeze de ayağa kalktı ve her ne kadar onun selamlaması biraz daha ağırbaşlı olsa da, Vin’in itiraf etmesi gerekirdi ki daha önce hiçbir çetebaşının adamları tarafından bu kadar mutlu bir şekilde karşılandığını görmemişti.</p>

  <p>“Ah,” dedi Kelsier odanın öbür tarafına doğru bakarak. “Clubs ve Yeden de burada. O zaman, herkes tamam. Güzel, bekletilmekten kesinlikle nefret ederim.”</p>

  <p>Breeze bir kaşını kaldırdı ve Ham ile o tekrar sandalyelerine yerleştiler, Dockson da aynı masada yerini aldı. “Tembelliğin için bir açıklama alabilecek miyiz?”</p>

  <p>“Dockson ve ben ağabeyimi ziyaret ediyorduk," diye açıklama yaptı Kelsier sığınağın ön tarafına doğru yürüyerek. Döndü ve bara yaslanarak odayı gözleriyle taradı. Kelsier’in gözleri Vin’in üstüne düştüğünde ise göz kırptı.</p>

  <p>“Ağabeyin mi?” dedi Ham. “Marsh da buluşmaya geliyor mu?”</p>

  <p>Kelsier ile Dockson bakıştılar. “Bu gece değil,” dedi Kelsier. “Ama eninde sonunda ekibe katılacak.”</p>

  <p>Vin diğerlerini inceledi. Şüpheci görünüyorlardı. <i>Kelsier’le ağabeyi arasında bir gerilim mi var</i>?</p>

  <p>Breeze düello değneğini kaldırarak ucunu Kelsier’e doğrulttu. “Pekâlâ Kelsier, şimdi bu ‘işi’ sekiz aydır sır olarak bizden saklıyorsun. Büyük bir şey olduğunu biliyoruz, senin heyecanlı olduğunu biliyoruz ve hepimiz de bu kadar ağzı sıkı olduğun için sana yeteri kadar sinir olmuş durumdayız. Bu yüzden, neden şimdi ağzını açıp da bize ne olduğunu söylemiyorsun?”</p>

  <p>Kelsier gülümsedi. Sonra da iyice doğrularak bir elini kirli, sıradan görünüşlü Yeden’e doğru salladı. “Beyler, yeni işvereninizle tanışın.”</p>

  <p>Bu, görünüşe göre epey şok edici bir beyandı.</p>

  <p>“O mu?” diye sordu Ham.</p>

  <p>“O,” dedi Kelsier başıyla onaylayarak.</p>

  <p>“Ne var?” diye sordu Yeden ilk kez konuşarak. “Ahlak sahibi olan bir adamla birlikte çalışmak sorun mu olur?”</p>

  <p>"Ondan değil güzel kardeşim,” dedi Breeze düello değneğini kucağının üstüne yatırarak. “Sadece, eh, ben senin bizim türümüzden olanları pek <i>sevmediğin</i> gibi garip bir inanç içindeydim.”</p>

  <p>“Sevmiyorum,” dedi Yeden doğrudan. “Sizler bencilsiniz, sizler disiplinsizsiniz ve sizler skaaların kalan kısmına sırtlarınızı döndünüz. Güzel giyiniyor olabilirsiniz ama içten içe kül kadar kirlisiniz.”</p>

  <p>Ham homurdandı. “Şimdiden bu işin ekipte moral açısından <i>harika</i> olacağını görebiliyorum.”</p>

  <p>Vin dudağını çiğneyerek sessizce izliyordu. Yeden’in bir skaa işçisi olduğu belliydi, büyük olasılıkla bir demirhanenin ya da tekstil fabrikasının çalışanıydı. Onun yeraltıyla ne bağlantısı vardı? Ve... onun bir hırsız çetesini kiralayacak kadar parası nasıl olabilirdi, özellikle de Kelsier’in takımı kadar profesyonel görünen bir tanesini?</p>

  <p>Belki Kelsier de onun şaşırdığını fark etmişti, çünkü diğerleri konuşmaya devam ederken Vin, Kelsier’in ona baktığını gördü.</p>

  <p>"Benim hâlâ biraz kafam karışık,” dedi Ham. “Yeden, hepimiz senin hırsızları nasıl gördüğünün farkındayız. O zaman bizi neden kiraladın?”</p>

  <p>Yeden biraz kıvrandı. “Çünkü,” dedi en sonunda, “Herkes sizlerin ne kadar etkili olduğunu biliyor.”</p>

  <p>Breeze hafifçe güldü. "Bize ahlaki açıdan karşı olmak, seni yeteneklerimizden faydalanmayı reddetmeye itmiyormuş demek ki. Peki o zaman, iş nedir? Skaa isyanı bizden ne istiyor?”</p>

  <p><i>Skaa isyanı</i>? diye düşündü Vin konuşmanın bir parçası daha yerine otururken. Yeraltının iki tarafı vardı. Çok daha büyük olan kısmı, genel skaa toplumunun dışında sağ kalmaya çalışan hırsızlardan, çetelerden, orospulardan ve dilencilerden oluşurdu.</p>

  <p>Ve bir de isyancılar vardı. Son İmparatorluk’a karşı çalışan insanlar. Reen her zaman onların aptal olduğunu söylemişti; bu ise Vin’in karşılaştığı hem yeraltı, hem de sıradan skaa toplumunun çoğu üyesi tarafından paylaşılan bir düşünceydi.</p>

  <p>Bütün gözler yavaşça tekrar bara yaslanmış olan Kelsier’e döndü. “Skaa isyanı liderleri Yeden’in müsaadesiyle, bizi çok özel bir şey için kiraladı.”</p>

  <p>“Ne için?” diye sordu Ham. “Soygun? Suikast?”</p>

  <p>“İkisinden de biraz ve ama aynı zamanda ikisi de değil,” dedi Kelsier. “Beyler, bu sıradan bir iş olmayacak. Bu şimdiye dek hiçbir çete tarafından asla yapılmaya çalışılmamış olan bir şey. Bizler Yeden’e Son İmparatorluk’u yıkması için yardım edeceğiz.”</p>

  <p>Sessizlik.</p>

  <p>"Pardon?” diye sordu Ham.</p>

  <p>“Beni doğru duydun Ham,” dedi Kelsier. “Benim planlamakta olduğum iş işte bu: Son İmparatorluk’un yıkılışı. Ya da en azından merkezi hükümetinin. Yeden bizi ona bir ordu, sonra da bu şehrin kontrolünü ele geçirebilmesi için uygun bir fırsat sağlamamız için kiraladı. ”</p>

  <p>Ham arkasına yaslandı, sonra Breeze ile birbirlerine baktılar. İki adam da Dockson’a doğru döndü ve o da ciddi bir şekilde başını sallayarak onayladı. Oda bir an daha da sessizleşti, sonra da Yeden kendi kendine kederli bir şekilde gülmeye başlarken sessizlik bozuldu.</p>

  <p>“Bunu asla kabul etmemiş olmalıydım,” dedi Yeden başını sallayarak. “Şimdi böyle söylediğin zaman, bunların hepsinin kulağa ne kadar saçma geldiğini fark ediyorum.”</p>

  <p>“Güven bana Yeden,” dedi Kelsier. "Bu adamlar ilk bakışta saçma görünen planları başarmayı huy edinmiştir.”</p>

  <p>“Bu doğru olabilir, Kell,” dedi Breeze. “Ama şu durumda, ben de bizim mutsuz arkadaşımızla aynı fikirde olduğumu görüyorum. Son İmparatorluk’u yıkmak... Bu skaa isyancıların bin yıldır uğruna çalışmakta oldukları bir şey! O adamların başarısız olduğu yerde bizim herhangi bir sonuca ulaşacağımızı sana düşündüren şey nedir?”</p>

  <p>Kelsier gülümsedi. "Biz başarılı olacağız çünkü bizim bir vizyonumuz var Breeze. Bu isyanın her zaman eksikliğini çekmiş olduğu bir şey.”</p>

  <p>“Pardon?” dedi Yeden gücenmiş bir şekilde.</p>

  <p>“Bu doğru ne yazık ki,” dedi Kelsier. “İsyan bizim gibi insanları açgözlülüğümüz nedeniyle lanetliyor ama onlar bütün üstün ahlaklarına rağmen -ki bu arada o benim saygı duyduğum bir şey- asla herhangi bir şeyi başaramıyorlar. Yeden, senin adamların nasıl bir gün ayaklanıp da Son İmparatorluk’a karşı şanlı bir savaşta önderlik edeceklerinin hayalini kurarak ormanlarda ve tepelerde saklanıyor. Ama senin türünün düzgün bir planın nasıl yapılıp uygulamaya koyulacağı hakkında hiçbir fikri yok.”</p>

  <p>Yeden’in yüz ifadesi karardı. "Ve <i>senin</i> de neden bahsettiğin hakkında hiçbir fikrin yok.”</p>

  <p>“Ya?” dedi Kelsier hafife alırcasına. “Söyle bana, sizin isyanınız bin yıllık mücadelesi boyunca neyi elde etti? Başarılarınız ve zaferleriniz nerede? Üç yüzyıl önceki yedi bin skaa isyancının öldürüldüğü Tougier Katliamı mı? Arada sırada bir kanal yolcu teknesine yapılan baskınlar ya da ufak bir asil memurun kaçırılması mı?”</p>

  <p>Yeden’in yüzü kızardı. “Bu elimizdeki insanlarla başarabildiğimizin en iyisi! Başarısızlıkları için benim adamlarımı suçlama, skaaların kalanını suçla. Asla onların yardım etmelerini sağlayamıyoruz. Bin yıl boyunca ezilmişler, hiç cesaretleri kalmamış. Bırak isyana katılmaya, bin tane içinden bir tanesini bizi dinlemeye bile ikna etmek yeteri kadar zor!”</p>

  <p>“Sakin, Yeden,” dedi Kelsier bir elini kaldırarak. "Ben sizin cesaretinizi küçük görmeye çalışmıyorum. Bizler aynı taraftayız, hatırlıyor musun? Sen özellikle bana geldin çünkü ordun için adam toplamakta sorun yaşıyordun.”</p>

  <p>“Bu karar beni gittikçe daha da pişman ediyor, hırsız,” dedi Yeden.</p>

  <p>“Eh, bize ödemeyi yaptın bile,” dedi Kelsier. "O yüzden artık geri dönmek için biraz geç. Ama sana o orduyu bulacağız, Yeden. Bu odadaki adamlar şehirdeki en yetenekli, en akıllı ve en becerikli Allomanser’ler. Göreceksin.”</p>

  <p>Oda tekrar sessizleşti. Vin masasında oturmuş, çatık kaşlarla konuşmayı izliyordu. <i>Ne iş çeviriyorsun, Kelsier?</i> Son İmparatorluk’u yıkmak hakkında olan sözleri belli ki numaraydı. Vin’e en olası görünen şey Kelsier’in skaa isyanını dolandırmaya niyetli olduğuydu. Ama... eğer zaten parayı aldıysa oyunu neden sürdürüyordu?</p>

  <p>Kelsier Yeden’den Breeze ve Ham’e döndü. “Pekâlâ, beyler. Siz ne düşünüyorsunuz?”</p>

  <p>İki adam bakıştı. En sonunda Breeze konuştu. “Lord Hükümdar biliyor ki, ben asla zor bir işi geri çevirecek adam olmadım. Ama Kell, ben senin mantığından emin değilim. Bunu yapabileceğimizden emin misin?”</p>

  <p>“Kesinlikle,” dedi Kelsier. “Lord Hükümdar’ı devirmek için daha önceden yapılan denemeler başarısız oldu çünkü onlarda uygun organizasyon ve planlama eksikliği vardı. Bizler hırsızız beyler ve sıra dışı derecede iyi hırsızlarız. Bizler soyulamazı soyabilir, kandırılamazı kandırabiliriz. Bizler nasıl inanılmayacak kadar büyük bir hedefi alıp bunu baş edilebilecek kadar küçük parçalara bölebileceğimizi, sonra da bu parçaların her biriyle nasıl ilgileneceğimizi biliyoruz. Bizler istediğimiz şeyi nasıl elde edeceğimizi biliyoruz. Bunlar bizi özellikle bu iş için mükemmel derecede uygun hâle getiriyor.”</p>

  <p>Breeze kaşlarını çattı. “Peki ya imkânsızı gerçekleştirmek için ne kadar para alıyoruz?”</p>

  <p>“Otuz bin boxing,” dedi Yeden. “Yarısı şimdi, yarısı da orduyu sağladığınız zaman.”</p>

  <p>“Otuz bin mi?” dedi Ham. “Bu kadar büyük bir operasyon için mi? Bu masrafları zar zor karşılar. Asiller arasındaki söylentileri izlemek için bir casusa ihtiyacımız olacak, bir iki sığınağa ihtiyacımız olacak, bütün bir orduyu saklamaya ve eğitmeye yetecek kadar büyük bir yerden bahsetmiyorum bile...”</p>

  <p>“Şimdi pazarlık etmeye çalışmanın bir faydası yok, hırsız,” diye tersledi Yeden. “Otuz bin <i>sizin</i> gibiler için kulağa pek fazla bir şeymiş gibi gelmeyebilir ama bu bizim için onlarca yılın tasarrufu. Size daha fazla ödeyemeyiz çünkü daha fazla bir şeyimiz yok.”</p>

  <p>“Bu hayırlı bir iş beyler,” diye belirtti Dockson konuşmaya ilk defa katılarak.</p>

  <p>“Evet, tamam, bunların hepsi çok güzel,” dedi Breeze. “Ben de kendimi yeteri kadar iyi bir kişi olarak kabul ediyorum. Ama... bu sadece biraz fazla hayırseverce görünüyor. Salakça olduğundan ise bahsetmeye bile gerek yok.”</p>

  <p>“Ee... işin içinde bizim için biraz daha fazla bir şeyler olabilir...” dedi Kelsier.</p>

  <p>Vin’in kulakları dikildi ve Breeze de gülümsedi.</p>

  <p>“Lord Hükümdar’ın hâzinesi,” dedi Kelsier. “Plan, şu anki hâliyle, Yeden’e bir ordu ve şehri ele geçirmesi için bir fırsat sağlamak. Yeden bir kere sarayı aldığı zaman, hâzineyi de ele geçirecek ve bu mali kaynakları da iktidarı ele geçirmek için kullanacak. Ve o hâzinenin kalbi ise...”</p>

  <p>"... Lord Hükümdar’ın atiyumudur,” dedi Breeze.</p>

  <p>Kelsier başıyla onayladı. “Yeden’le olan anlaşmamız bize sarayın içinde bulacağımız atiyum rezervlerinin yarısını vaat ediyor, ne kadar çok olursa olsun.”</p>

  <p>Atiyum. Vin metalin adını duymuştu ama hiç atiyum görmemişti. İnanılmaz derecede enderdi, sadece asiller tarafından kullanıldığı söylenirdi.</p>

  <p>Ham gülümsüyordu. “Bak, şimdi bu neredeyse cezbedici olacak kadar büyük bir ödül.”</p>

  <p>“O atiyum stokunun devasa olması lazım,” dedi Kelsier. “Lord Hükümdar metali sadece asillere korkunç fiyatlar alarak küçük zerreler hâlinde satıyor. Pazarı kontrol ediyor olmasını garantilemek ve acil durumlar için yeteri kadar zenginliği olacağından emin olmak için çok büyük bir rezervi elinde tutmak <i>zorunda."</i></p>

  <p>“Doğru...” dedi Breeze. “Ama sen son sefer sarayın içine girmeye çalıştığımız zaman... olanlardan bu kadar kısa süre sonra tekrar böyle bir şeyi denemek istediğinden emin misin?”</p>

  <p>“Bu sefer işleri farklı bir şekilde yapacağız,” dedi Kelsier. “Beyler, size karşı dürüst olacağım. Bu kolay bir iş olmayacak, ama başarılı <i>olabiliriz.</i> Plan basit. Bölgeyi bir güvenlik kuvvetinden mahrum bırakacak şekilde Luthadel Garnizonu’nu etkisiz hâle getirmek için bir yol bulacağız. Ondan sonra şehri kargaşaya sürükleyeceğiz.”</p>

  <p>“Bunu nasıl yapacağımıza dair birkaç seçeneğimiz var,” dedi Dockson. “Ama bunlar hakkında daha sonra konuşabiliriz.”</p>

  <p>Kelsier başını sallayarak onayladı. “Sonra, o kargaşanın içinde, Yeden ordusunu Luthadel’e getirecek ve sarayı ele geçirerek Lord Hükümdar’ı esir alacak. Yeden şehri kontrol altına alırken, bizler de atiyumu araklayacağız. Yarısını ona verecek, sonra da diğer yarısıyla birlikte ortadan kaybolacağız. Ondan sonra, ele geçirmiş olduklarını kaptırmamak onun işi.”</p>

  <p>“Kulağa senin için biraz tehlikeliymiş gibi geliyor, Yeden,” diye belirtti Ham isyancı liderine bir göz atarak.</p>

  <p>Yeden omuz silkti. “Belki. Ama eğer biz, bir mucize sonucunda, sarayın kontrolünü gerçekten de ele geçirirsek, o zaman daha önce hiçbir skaa isyanının başaramamış olduğu bir şeyi elde etmiş olacağız. Benim adamlarım için bu sadece zenginlikle ilgili bir şey değil, hatta sağ kalmakla bile ilgili değil. Bu büyük bir şeyi, muhteşem bir şeyi yapmak, skaalara umut vermekle ilgili bir şey. Ama ben sizin gibi insanların böyle şeyleri anlamasını beklemiyorum.”</p>

  <p>Kelsier, Yeden’e susturucu bir bakış attı ve adam da burnunu çekerek geri oturdu. <i>Allomansi mi kullandı,</i> diye merak etti Vin. Daha önce de işveren-çete ilişkileri görmüştü ve görünüşe göre tersi olacağı yerde, asıl Yeden Kelsier’in cebindeymiş gibi duruyordu.</p>

  <p>Kelsier tekrar Ham ve Breeze’e döndü. “Bütün bunlarda sadece bir cesaret gösterisinden daha fazlası var. Eğer biz o atiyumu çalmayı başarırsak, bu Lord Hükümdar’ın ekonomik temeline ciddi bir darbe olacak. Hükümdar o atiyumun sağladığı paraya bakıyor, o olmadan ordularına maaş ödeyemeyecek duruma düşmesi gayet mümkün.</p>

  <p>“Tuzağımızdan kaçarsa bile ya da eğer biz onunla muhatap olma zorunluluğunu en aza indirecek şekilde o yokken şehri ele geçirmeye karar verirsek bile, ekonomik açıdan harap olacak. Şehri Yeden’in elinden almak için ordular göndermesi mümkün olmayacak. Eğer bu iş yolunda giderse, şehri zaten kargaşa içine sokmuş olacağız ve asiller de isyancı kuvvetlerine karşı tepki vermek için fazla zayıf olacak. Lord Hükümdar da afallamış bir şekilde ciddi bir ordu toplayamayacak hâlde ortada kalacak.”</p>

  <p>“Peki ya kolosslar?” diye sordu Ham sessizce.</p>

  <p>Kelsier durakladı. “Eğer o yaratıkları kendi başkentinin üstüne sürecek olursa bunun yaratacağı yıkım ekonomik istikrarsızlıktan bile daha tehlikeli olabilir. Kargaşada taşra asilleri isyan edecek ve kendilerini kral ilan edecekler ve Lord Hükümdar’ın ise onları hizaya getirebilecek orduları olmayacak. Yeden’in isyancıları Luthadel’i elde tutabilecek ve bizler ise, dostlarım, çok ama çok zengin olacağız. Herkes istediği şeyi elde etmiş olacak."</p>

  <p>“Çelik Nezaret’i unutuyorsun,” diye tersledi Clubs, odanın neredeyse unutulmuş bir şekilde oturduğu tarafından. “O Sorgucular oturup da senin onların sevimli, küçük teokrasilerini kargaşaya gömmene izin vermeyecek.”</p>

  <p>Kelsier duraklayarak huysuz suratlı adama doğru döndü. “Nezaret’le ilgilenmenin bir yolunu bulmak zorunda kalacağız, benim onun için de birkaç planım var. Her neyse, bu gibi problemler bizim bir ekip olarak üzerinde çalışmamız gereken şeyler. Luthadel Garnizonu'ndan kurtulmak zorundayız, onlar sokaklarda güvenliği sağlarken herhangi bir sonuç elde etmemizin hiç yolu yok. Şehri kargaşaya sürüklemek için uygun bir yol ve obligatörlerin izimizi bulmalarını engellemenin bir yolunu bulmamız da gerekecek.</p>

  <p>“Ama eğer işi iyi becerebilirsek, Lord Hükümdar’ı, saray muhafızlarını, hatta belki de Sorgucuları bile, düzeni sağlamak için şehrin içine göndermeye zorlamamız mümkün olabilir. Bu da sarayın kendisini savunmasız bırakarak, Yeden’e saldırması için kusursuz bir fırsat sağlayacak. Ondan sonra ise Nezaret ya da Garnizon’a ne olacağının bir önemi yok çünkü Lord Hükümdar’ın imparatorluğunun kontrolünü elinde tutmayı sürdürecek parası olmayacak.”</p>

  <p>“Bilmiyorum Kell,” dedi Breeze başını olumsuzca sallayarak. Havailiği azalmıştı, gerçekten de ciddi ciddi planı değerlendiriyormuş gibi görünüyordu. “Lord Hükümdar o atiyumu bir yerlerden buldu. Ya sadece gidip biraz daha çıkarırsa?”</p>

  <p>Ham başını sallayarak onayladı. “Hiç kimse atiyum madeninin nerede olduğunu bile bilmiyor.”</p>

  <p>“Ben <i>hiç kimse</i> demezdim,” dedi Kelsier gülümseyerek.</p>

  <p>Breeze ve Ham bakıştılar.</p>

  <p>“Sen biliyor musun?” diye sordu Ham.</p>

  <p>“Elbette,” dedi Kelsier. “Ömrümün bir yılını orada çalışarak harcadım.”</p>

  <p>“Hathsin mi?” diye sordu Ham şaşkınlık içinde.</p>

  <p>Kelsier başıyla onayladı. “İşte o yüzden Lord Hükümdar orada çalışan kimsenin sağ kalmadığından emin oluyor. Sırrının açığa çıkmasına izin veremez. Orası sadece bir sürgün yeri, sadece skaaların ölmeleri için gönderildikleri bir cehennem çukuru değil. Hathsin bir maden.”</p>

  <p>“Tabii ya...” dedi Breeze.</p>

  <p>Kelsier doğrularak dikildi ve bardan uzaklaşarak Ham ve Breeze’in masasına doğru yürüdü. “Bizim burada bir şansımız var, beyler. Müthiş bir şeyi yapma şansı, başka hiçbir hırsız çetesinin asla yapmadığı bir şeyi. Biz Lord Hükümdar’ın kendisini soyacağız’</p>

  <p>“Ama daha fazlası da var. Çukurlar beni neredeyse öldürüyordu ve ben de kaçtığımdan beri her şeyi... farklı görüyorum. Umutları olmadan çalışan skaaları görüyorum. Aristokrat artıkları üzerinden sağ kalmaya çalışan hırsız çetelerini görüyorum; çoğu zaman da bunu yapmaya çalışırken kendilerini ve başka skaaları öldürtüyorlar. Skaa isyanının Lord Hükümdar’a direnmek için o kadar çok uğraştığını ve asla hiçbir yere varamadığını görüyorum.”</p>

  <p>“İsyan başarısız oluyor çünkü fazlasıyla hantal ve dağınık. Ne zaman pek çok parçasından bir tanesi momentum kazanırsa, Çelik Nezaret bunu eziyor. Son İmparatorluk’u yenmenin yolu bu değil beyler. Ama küçük bir ekibin, usturuplu ve becerikli olan bir ekibin bir umudu var. Biz fazla açığa çıkma riskine girmeden çalışabiliriz. Bizler Çelik Nezaret’in pençelerinden nasıl kaçınacağımızı biliyoruz. Bizler yüksek aristokrasinin nasıl düşündüğünü ve onun üyelerinden nasıl faydalanacağımızı anlıyoruz. Bizler bunu yapabiliriz!”</p>

  <p>Breeze ve Ham’in masasının yanında durakladı.</p>

  <p>"Bilmiyorum Kell,” dedi Ham. “Senin sebeplerine katılmadığımdan değil. Bu sadece... Eh, bu biraz çılgınca görünüyor.”</p>

  <p>Kelsier gülümsedi. “Öyle olduğunu biliyorum. Ama sen yine de kabul edeceksin, değil mi?”</p>

  <p>Ham durakladı, sonra da başıyla onayladı. “İş ne olursa olsun senin ekibine katılacağımı biliyorsun. Bu kulağa delice geliyor ama senin planlarının çoğu zaten öyledir. Ama... Ama söyle bana. Sen Lord Hükümdar’ı devirme konusunda ciddi misin?”</p>

  <p>Kelsier başını sallayarak onayladı. Her nedense, Vin de neredeyse ona inanmaya meyilliydi.</p>

  <p>Ham kararlı bir şekilde başını salladı. “Peki, o zaman. Ben varım.”</p>

  <p>“Breeze?” diye sordu Kelsier.</p>

  <p>İyi giyimli adam başını olumsuzca salladı. “Ben emin değilim Kell. Bu biraz aşırı, hatta senin için bile.”</p>

  <p>“Sana ihtiyacımız var, Breeze,” dedi Kell. “Kimse bir kalabalığı senin gibi Teskin edemez. Eğer bir ordu toplayacaksak, senin Allomanser’lerine ve senin güçlerine ihtiyacımız olacak.”</p>

  <p>“Eh, o kadarı doğru,” dedi Breeze. “Ama yine de..."</p>

  <p>Kelsier gülümsedi, ondan sonra da masanın üstüne bir şey koydu: Vin’in Breeze için doldurmuş olduğu şarap kupası. Vin, Kelsier'in bunu bardan kapmış olduğunun farkına bile varmamıştı.</p>

  <p>“İşin zorluğunu düşün, Breeze,” dedi Kelsier.</p>

  <p>Breeze kupaya bir göz attı, sonra da başını kaldırıp Kelsier’e. En sonunda kahkaha atarak şaraba uzandı. “Tamam. Ben de varım.”</p>

  <p>“Bu imkânsız,” dedi huysuz bir ses odanın arka tarafından. Clubs kollarını bağlamış, yüzünde ters bir ifadeyle Kelsier’i süzüyordu. “Gerçekte ne planlıyorsun, Kelsier?”</p>

  <p>“Ben doğruyu söylüyorum,” diye cevap verdi Kelsier. “Ben Lord Hükümdarın atiyumunu almayı ve onun imparatorluğunu yıkmayı planlıyorum.”</p>

  <p>“Yapamazsın,” dedi adam. “Bu ahmaklık. Sorgucular hepimizi boğazımızdan kancalarla asacak. ”</p>

  <p>"Belki,” dedi Kelsier. “Ama eğer başarılı olursak alacağımız ödülü düşün. Zenginlik, güç ve skaaların köle gibi değil de insan gibi yaşayabilecekleri bir dünya.”</p>

  <p>Clubs yüksek sesle burnundan soludu. Sonra sandalyesi arkasında yere devrilirken ayağa kalktı. “Hiçbir ödül yeterli olmaz. Lord Hükümdar seni bir kere öldürmeye çalıştı. Görüyorum ki sen de o bunu başarıncaya kadar tatmin olmayacaksın.” Bununla birlikte yaşlı adam döndü ve topallayan, uzun adımlarla ilerleyip arkasından kapıyı çarparak odadan çıktı.</p>

  <p>Sığınak sessizleşti.</p>

  <p>“Eh, sanırım başka bir Dumancı’ya ihtiyacımız olacak,” dedi Dockson.</p>

  <p>“Onun öylece gitmesine izin mi vereceksiniz?” diye hesap sordu Yeden. “O her şeyi biliyor!”</p>

  <p>Breeze kıs kıs güldü. “Bu küçük grupta ahlaklı olan kişinin sen olması gerekmiyor muydu?”</p>

  <p>“Ahlakın bununla hiçbir ilgisi yok,” dedi Yeden. “Birinin bu şekilde gitmesine izin vermek aptalca! Dakikalar içinde obligatörleri tepemize indirebilir.”</p>

  <p>Vin de ona katılıyordu ama Kelsier sadece başını salladı. “Ben o şekilde çalışmam Yeden. Clubs’ı tehlikeli bir planın ana hatlarından bahsettiğim bir buluşmaya çağırdım, hatta bazı insanların aptalca diyebileceği bir plan. O bunun fazla tehlikeli olduğuna karar verdi diye Clubs’ı öldürtecek değilim. Eğer öyle şeyler yaparsan, kısa bir süre sonra artık kimse planlarını dinlemeye gelmez.”</p>

  <p>“Dahası,” dedi Dockson. "Bize ihanet etmeyeceğinden emin olmadığımız birisini bu buluşmalardan birine davet etmezdik.”</p>

  <p><i>İmkânsız,</i> diye düşündü Vin kaşlarını çatarak. Çetenin moralini yüksek tutmak için yalan söylüyor olmalıydı, kimse bu kadar güvençli olmazdı. Sonuç olarak diğerleri Kelsier’in birkaç yıl önceki başarısızlığının, onu Hathsin Çukurları’na göndermiş olan olayın, bir ihanet yüzünden olduğunu söylememişler miydi? Büyük ihtimalle Kelsier’in şu anda bile Clubs’ı takip eden, onun otoritelere haber vermeyeceğini garanti altına alacak suikastçıları vardı.</p>

  <p>“Pekâlâ, Yeden,” dedi Kelsier işe geri dönerek. “Onlar kabul etti. Plan başlıyor. Sen hâlâ var mısın?”</p>

  <p>“Eğer hayır dersem isyanın parasını geri verecek misin?” diye sordu Yeden.</p>

  <p>Buna gelen tek cevap Ham’in sessizce kıs kıs gülüşüydü. Yeden’in yüz ifadesi karardı ama sadece başını iki yana salladı. “Eğer başka bir seçeneğim olsaydı...”</p>

  <p>“Aman kes şikâyet etmeyi,” dedi Kelsier. “Şimdi sen de resmi olarak bir hırsız çetesinin üyesisin, o yüzden buraya gelip de bizim yanımızda oturabilirsin."</p>

  <p>Yeden bir an için durakladı, sonra da içini çekti ve Kelsier’in hâlâ yanında ayakta durmakta olduğu Breeze, Ham ve Dockson’ın masasına doğru yürüyüp oturdu. Vin hâlâ yan masada oturuyordu.</p>

  <p>Kelsier dönerek Vin’e doğru baktı. “Ya sen, Vin?”</p>

  <p>Vin durakladı. <i>Bana niye soruyor? Onun elinde olduğumu zaten biliyor. Ben onun bildiklerini öğrendiğim sürece işin ne olduğu önemli değil ki.</i></p>

  <p>Kelsier ümitle bekliyordu.</p>

  <p>“Ben de varım,” dedi Vin onun duymak istediği şeyin bu olduğunu varsayarak.</p>

  <p>Doğru tahmin etmiş olmalıydı çünkü Kelsier gülümsedi, sonra da masadaki son sandalyeye doğru başıyla işaret etti.</p>

  <p>Vin içini çekti ama onun işaret ettiği gibi yaparak kalktı ve son sandalyeye oturmak için ilerledi.</p>

  <p>“Çocuk kim?” diye sordu Yeden.</p>

  <p>“Twixt,” dedi Breeze.</p>

  <p>Kelsier bir kaşını yukarı kaldırdı. “Aslında Vin bir çeşit yeni üye. Ağabeyim birkaç ay önce onu duygularını Teskin ederken yakalamış.”</p>

  <p>“Teskinci, ha?” dedi Ham. “Sanırım her zaman fazladan bir tanesini daha kullanabiliriz.”</p>

  <p>“Aslında görünüşe göre o insanların duygularını Körükleyebiliyor da,” diye belirtti Kelsier.</p>

  <p>Breeze irkildi.</p>

  <p>"Hadi be?” dedi Ham.</p>

  <p>Kelsier başıyla onayladı. “Dox ve ben onu sadece birkaç saat önce test ettik.”</p>

  <p>Breeze kıs kıs güldü. “Ve ben burada durmuş, ona asla senden başka bir Sissoyluyla karşılaşmayacağını söylüyordum.”</p>

  <p>"Ekipte ikinci bir Sissoylu...” dedi Ham takdirle. “Eh, bu şansımızı biraz olsun artırıyor. ”</p>

  <p>“Ne diyorsunuz siz?” diye geveledi Yeden. "Skaalar Sissoylu olamaz. Ben Sissoyluların var olup olmadığından bile emin değilim! <i>Ben</i> kesinlikle bir tanesiyle bile karşılaşmış değilim.”</p>

  <p>Breeze bir kaşını kaldırdı, sonra da bir elini Yeden’in omzuna koydu. "Sen bu kadar çok konuşmamaya çalışmalısın, arkadaşım,” diye önerdi. “O şekilde çok daha az salakmış gibi görünürsün.”</p>

  <p>Yeden, Breeze’in elini ittirdi ve Ham güldü. Ancak Vin sessizce oturmuş, Kelsier’in söylediklerinin ima ettiği şeyleri değerlendiriyordu. Atiyum rezervlerini çalma hakkında olan kısım cezbediciydi ama bunu yapmak için şehri fethetmek mi? Bu adamlar gerçekten de bu kadar gözü kara mıydı?</p>

  <p>Kelsier kendisi için masanın yanına bir sandalye çekti ve ters oturarak kollarını sandalyenin sırtına koydu. “Pekâlâ,” dedi. “Bir çetemiz var. Ayrıntıları sonraki buluşmada planlayacağız ama ben hepinizin iş hakkında düşünüyor olmasını istiyorum. Benim bazı planlarım var ama taze kafaların da hedefimizi değerlendirmesini istiyorum. Luthadel Garnizonu’nu şehirden çıkarmanın yollarını ve bu şehri Büyük Evlerin Yeden’in ordusunu saldırdığı zaman durdurmak için kuvvetlerini seferber edemeyecekleri kadar fazla kargaşaya sürüklememizin yollarını tartışmamız gerekiyor.”</p>

  <p>Yeden dışında grubun üyeleri başlarıyla onayladılar.</p>

  <p>“Ancak bu akşamı bitirmeden önce,” diye devam etti Kelsier, “Planın, sizi uyarmak istediğim bir diğer parçası daha var.”</p>

  <p>“Daha ne?” diye sordu Breeze hafif hafif gülerek. “Lord Hükümdar’ın servetini çalmak ve imparatorluğunu yıkmak yetmiyor mu?”</p>

  <p>“Hayır,” dedi Kelsier. “Ben eğer başarabilirsem onu öldüreceğim de.”</p>

  <p>Sessizlik.</p>

  <p>“Kelsier,” dedi Ham yavaş yavaş. “Lord Hükümdar, Ebediyetin Kıymığı. O Tanrı’nın kendisinin bir parçası. Onu öldüremezsin. Hatta onu <i>yakalamak</i> bile büyük ihtimalle imkânsız. ”</p>

  <p>Kelsier cevap vermedi. Ancak bakışları kararlıydı.</p>

  <p><i>Şimdi oldu,</i> diye düşündü Vin. O <i>delirmiş olmalı.</i></p>

  <p>“Lord Hükümdar ve benim, bizim aramızda ödenmemiş bir borç var,” dedi Kelsier sessiz bir şekilde. "O Mare’i benden aldı ve neredeyse benim akıl sağlığımı da alıyordu. Hepinize itiraf ediyorum ki bu planın arkasındaki sebeplerimden biri de ondan intikam almak. Biz onun hükümetini, evini ve servetini elinden alacağız.</p>

  <p>“Ancak bunun işe yaraması için ondan kurtulmamız gerekecek. Belki de onu kendi zindanlarında hapsetmemiz ya da en azından onu şehrin dışına çıkarmamız gerekiyor. Ancak ben bu iki seçenekten de çok daha iyi olan bir şey düşünebiliyorum. Beni gönderdiği o çukurların içinde Koptum ve Allomantik güçlerim uyandı. Şimdi de bunları onu öldürmek için kullanmaya niyetliyim.”</p>

  <p>Kelsier ceketinin cebine uzandı ve bir şey çıkardı. Bunu masanın üstüne koydu.</p>

  <p>“Kuzeydekilerin bir efsanesi var,” dedi Kelsier. "Bu Lord Hükümdar’ın ölümsüz olmadığını anlatıyor, tamamen değil. Diyorlar ki o doğru metal ile öldürülebilir. On Birinci Metal. Şu metal.”</p>

  <p>Gözler masanın üstündeki nesneye döndü. Bu ince bir metal çubuktu, belki Vin’in serçe parmağı kadar uzun ve kalındı. Gümüşsü beyaz bir rengi vardı.</p>

  <p>“On Birinci Metal mi?” diye sordu Breeze şüpheli bir şekilde. “Ben hiç böyle bir efsane duymadım.”</p>

  <p>“Lord Hükümdar bunun yayılmasını engellemiş,” dedi Kelsier. “Ama eğer nereye bakacağını biliyorsan hâlâ bulunabiliyor. Allomantik teori on metalden bahseder: sekiz temel metal ve iki yüksek metal. Ancak bir tane daha var, çoğu kişi tarafından bilinmeyen bir tane. Diğer onundan bile çok daha güçlü olan bir metal.”</p>

  <p>Breeze şüpheci bir şekilde kaşlarını çattı.</p>

  <p>Ancak Yeden ilgilenmiş gibi görünüyordu. “Ve bu metal bir şekilde Lord Hükümdar’ı öldürebilir mi?”</p>

  <p>Kelsier başını sallayarak onayladı. “Bu onun zayıflığı. Çelik Nezaret sizden onun ölümsüz olduğuna inanmanızı istiyor ama o bile öldürülebilir, bunu yakan bir Allomanser tarafından.”</p>

  <p>Ham uzanarak ince metal çubuğu aldı. “Bunu nereden buldun?”</p>

  <p>"Kuzeyde," dedi Kelsier. “Uzak Yarımada’nın yakınlarındaki bir ülkede, insanların hâlâ Miraç’tan önceki günlerdeki eski krallıklarının adının ne olduğunu hatırladığı bir ülke.”</p>

  <p>“Nasıl çalışıyor?” diye sordu Breeze.</p>

  <p>“Emin değilim,” dedi Kelsier dürüst bir şekilde. “Ama keşfetmeye niyetliyim.”</p>

  <p>Ham parmaklarında çevirmekte olduğu porselen renkli metali süzdü.</p>

  <p><i>Lord Hükümdar’ı öldürmek mi</i>? diye düşündü Vin. Lord Hükümdar rüzgârlar ya da sisler gibi bir güçtü. İnsan böyle şeyleri öldürmezdi. Onlar yaşıyor da sayılmazdı zaten. Onlar sadece <i>vardı.</i></p>

  <p>“Her neyse,” dedi Kelsier metali Ham’den geri alırken. “Sizin bu konuda endişe etmenize gerek yok. Lord Hükümdar’ı öldürmek benim işim. Eğer bunun mümkün olmadığı ortaya çıkarsa onu kandırarak şehrin dışına çıkarıp, sonra da soyup soğana çevirmekle yetineceğiz. Ben sadece sizlerin benim ne planlamakta olduğumu bilmeniz gerektiğini düşündüm.”</p>

  <p><i>Deli bir adamın eline düşmüşüm,</i> diye düşündü Vin teslimiyet içinde. Ama o Vin’e Allomansi öğrettiği sürece bunun gerçekte bir önemi olmayacaktı.</p>
</body>
</html>
