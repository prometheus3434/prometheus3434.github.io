<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Yapmam gereken şeyin ne olduğunu bile anlamıyorum. Terrisli filozoflar zamanı geldiğinde görevimin ne olduğunu anlayacağımı iddia ediyorlar ama bu küçük bir teselli.</i></p>

    <p><i>Zifir yok edilmek zorunda ve görünüşe göre bunu yapabilecek olan tek kişi de benim. Şu anda bile dünyayı kırıp geçiriyor. Eğer ben kısa süre içinde onu durduramazsam, bu diyardan geriye kemikler ve tozdan başka hiçbir şey kalmayacak.</i></p>
  </div>

  <p class="img"><img alt="" height="50" src="../Images/5.jpg" width="210"/></p>

  <h2>5</h2>

  <p class="p1"><span style="font-size: 1.2em;">“A-HA!” KELSİER’NİN MUZAFFER</span> hâli Camon’un barının arkasında belirdi, yüzünde bir tatmin ifadesi vardı. Kolunu kaldırdı ve tozlu bir şarap şişesini bir gümlemeyle tezgâhın üstüne koydu.</p>

  <p>Dockson eğlendiği belli bir hâlde ona doğru baktı. “Onu nereden buldun?"</p>

  <p>“Gizli çekmecelerin birinden,” dedi Kelsier şişenin tozunu silerken.</p>

  <p>“Ben onların hepsini bulduğumu sanmıştım,” dedi Dockson.</p>

  <p>“Bulmuşsun. Bir tanesinin arka tarafı sahteydi.”</p>

  <p>Dockson kıs kıs güldü. “Akıllıca.”</p>

  <p>Kelsier başıyla onayladı, şişenin mantarını çıkardı ve üç kupa doldurdu. “İşin sırrı aramayı hiç bırakmamakta. <i>Her zaman</i> bir sır daha vardır.” Üç kupayı aldı ve Vin ile Dockson’a masada katılmak üzere yürüyüp geldi.</p>

  <p>Vin kupayı tereddütlü bir şekilde aldı. Görüşme kısa bir süre önce bitmiş; Breeze, Ham ve Yeden Kelsier’in onlara söylemiş olduğu şeyler hakkında düşünmek için ayrılmışlardı. Vin kendisinin de gitmiş olması gerektiğini hissediyordu ama onun gidecek herhangi bir yeri yoktu. Dockson ve Kelsier ise onun yanlarında kalacağını peşinen kabul etmiş gibi görünüyorlardı.</p>

  <p>Kelsier kıpkırmızı şaraptan büyük bir yudum aldı, sonra da gülümsedi. “Ah, bu <i>çok</i> daha iyi.”</p>

  <p>Dockson da başını sallayarak onayladı ama Vin kendi içkisinin tadına bakmadı.</p>

  <p>“Başka bir Dumancıya ihtiyacımız olacak,” diye söylendi Dockson.</p>

  <p>Kelsier başıyla onayladı. “Gerçi öbürleri iyi karşılamış gibi göründüler.”</p>

  <p>“Breeze hâlâ emin değil,” dedi Dockson.</p>

  <p>“Vazgeçmeyecek. Breeze zor işleri sever ve asla bundan daha zor bir iş bulamayacak.”Kelsier gülümsedi. “Dahası, onun da içinde olmadığı bir iş çeviriyor olduğumuzu bilmek onu deli ederdi.”</p>

  <p>“Yine de, tereddütlü olmakta haklı,” dedi Dockson. “Ben de biraz endişeliyim.”</p>

  <p>Kelsier de katıldığını belirterek başını salladı ve Vin kaşlarını çattı. O <i>zaman bunlar plan hakkında ciddi mi? Yoksa bu hâlâ benim için yaptıkları bir gösteri mi?</i> İki adam o kadar becerikli görünüyorlardı ki. Ancak, Son İmparatorluk’u devirmek mi? Sislerin gelmesini ya da güneşin yükselmesini durdurma ihtimalleri daha yüksekti.</p>

  <p>“Diğer arkadaşların ne zaman buraya ulaşacak?” diye sordu Dockson.</p>

  <p>“Bir iki gün,” dedi Kelsier. “O zamana kadar başka bir Dumancı bulmamız gerekecek. Ayrıca benim biraz daha atiyuma ihtiyacım olacak.”</p>

  <p>Dockson kaşlarını çattı. “Şimdiden mi?”</p>

  <p>Kelsier başıyla onayladı. “Çoğunu OreSeur’un Kontrat’ını almak için harcadım, sonra son kalan parçayı da Tresting’in plantasyonunda kullandım.”</p>

  <p><i>Tresting.</i> Önceki hafta malikânesinde öldürülen asil. <i>Kelsier’in bununla ne ilişkisi vardı? Ve Kelsier atiyum hakkında ne demişti?</i> Lord Hükümdar’in metali tekelinde tutarak yüksek aristokrasiyi kontrol altında tuttuğunu iddia etmişti.</p>

  <p>Dockson sakallı çenesini ovuşturdu. “Atiyumu bulması kolay değil, Kell. Sana o son parçayı çalmak için neredeyse sekiz aylık planlama gerekmişti.”</p>

  <p>“O durum sen dikkatli olmak zorunda kaldığın için öyleydi,” dedi Kelsier sinsi bir gülümsemeyle.</p>

  <p>Dockson hafif bir endişeyle Kelsier’e dik dik baktı. Kelsier ise sadece daha geniş gülümsedi ve en sonunda Dockson içini çekerek gözlerini devirdi. Sonra Vin’e bir göz attı, “içkine dokunmamışsın.”</p>

  <p>Vin başını iki yana salladı.</p>

  <p>Dockson bir açıklama için bekliyordu ve en sonunda Vin cevap vermek zorunda kaldı. “Ben kendi hazırlamadığım hiçbir şeyi içmeyi sevmiyorum.”</p>

  <p>Kelsier kıs kıs güldü. “O bana Vent’i hatırlatıyor.”</p>

  <p>“Vent mi?" dedi Dockson gülerek. “Kız biraz paranoyak ama o kadar da kötü değil. Yemin ederim ki o adam kendi kalp atışından ürkecek kadar gergindi.”</p>

  <p>İki adam beraberce kahkaha attılar. Ancak dostluk havası Vin’i sadece daha da fazla rahatsız etmişti. <i>Benden ne bekliyor bunlar? Bir çeşit çırak mı olmam gerekiyor?</i></p>

  <p>“Peki, o zaman, bana nasıl kendine biraz atiyum bulmayı planladığını anlatacak mısın?” diye sordu Dockson.</p>

  <p>Kelsier cevap vermek için ağzını açtı ama merdivenler aşağı inen birinin sesiyle tıkırdadı. Kelsier ve Dockson döndü; Vin ise elbette ki, hareket etmek zorunda kalmadan odanın iki girişini de görebilecek bir şekilde oturmuştu.</p>

  <p>Vin bu gelenin Kelsier’in sığınakla işinin bitip bitmediğini görmek için gönderilmiş olan Camon’un çete üyelerinden biri olmasını bekliyordu. Bu nedenle de kapı açılarak Clubs denilen adamın boğumlu ve huysuz yüzünü açığa çıkardığı zaman tamamen şaşırmıştı.</p>

  <p>Kelsier gülümsedi, gözleri ışıldıyordu.</p>

  <p><i>Şaşırmadı. Belki memnun oldu ama şaşırmadı.</i></p>

  <p>“Clubs,” dedi Kelsier.</p>

  <p>Clubs kapının ağzında dikilerek üçlüye etkileyici derecede memnuniyetsiz bir bakış attı. En sonunda da topallayarak odaya girdi. İnce, sakar görünüşlü genç bir oğlan onu takip ediyordu.</p>

  <p>Oğlan Clubs’a bir sandalye getirdi ve bunu Kelsier’in masasının yanına koydu. Clubs kendi kendine hafifçe homurdanarak oturdu. En sonunda da Kelsier’e gözlerini kısıp burnunu kırıştırarak dik dik baktı. “Teskinci gitti mi?”</p>

  <p>“Breeze mi?” diye sordu Kelsier. “Evet gitti.”</p>

  <p>Clubs homurdandı. Sonra şarap şişesine dik dik baktı.</p>

  <p>“Buyur al,” dedi Kelsier.</p>

  <p>Clubs oğlana bardan kendisi için bir kupa getirmesini işaret ederek elini salladı, sonra da tekrar Kelsier’e döndü. “Emin olmak zorundaydım,” dedi. “Hiçbir zaman etrafta bir Teskinci varken kendine güvenemezsin, özellikle de onun gibi bir tanesi varsa.”</p>

  <p>“Sen bir Dumancı’sın Clubs," dedi Kelsier. “Sen ona izin vermediğin sürece sana pek bir şey yapamazdı.”</p>

  <p>Clubs omuz silkti. “Ben Teskincileri sevmem. Sadece Allomansi’den değil, onlar gibi adamlarla... onlar etraftayken oynatılmadığından emin olamazsın. Bakır olsun ya da olmasın.”</p>

  <p>“Senin sadakatini elde etmek için öyle bir şeye bel bağlamazdım,” dedi Kelsier.</p>

  <p>“Ben de öyle ummuştum,” dedi Clubs oğlan ona bir kupa şarap doldururken. “Ama emin olmam gerekiyordu. O Breeze etrafta değilken bunları düşünmem gerekiyordu.” Clubs yüzünü buruşturdu, gerçi Vin bunu neden yaptığını anlayamamıştı, sonra da kupayı alıp yarısını bir dikişte içti.</p>

  <p>“İyi şarap,” dedi bir hırlamayla. Sonra Kelsier’i süzdü. “O zaman sen Çukurlar’da aklını hepten yitirdin, hı?"</p>

  <p>“Tamamen,” dedi Kelsier dümdüz bir yüz ifadesiyle.</p>

  <p>Clubs gülümsedi, gerçi bu ifade onun yüzünde kesinlikle çarpık görünüyordu. “O zaman senin bunu yapmaya niyetin var? Senin şu sözde işini yapacaksın?”</p>

  <p>Kelsier ciddi bir şekilde başıyla onayladı.</p>

  <p>Clubs şarabının kalanını da kafasına dikti. “O zaman kendine bir Dumancı buldun. Ama para için değil. Eğer sen gerçekten de bu hükümeti devirmek konusunda ciddiysen, o zaman ben varım.”</p>

  <p>Kelsier gülümsedi.</p>

  <p>“Ve bana gülümseme,” diye tersledi Clubs. “Bundan nefret ederim."</p>

  <p>“Aklımdan bile geçmez.”</p>

  <p>“Eh,” dedi Dockson kendisine bir içki daha doldururken. “Bu Dumancı sorununu çözüyor.”</p>

  <p>"Pek fark etmeyecek,” dedi Clubs. “Siz başarısız olacaksınız. Ben hayatımı Siskanları, Lord Hükümdar ve onun obligatörlerinden saklamaya çalışarak geçirdim. Ne olursa olsun eninde sonunda hepsini buluyor.”</p>

  <p>“O zaman neden bize yardım etme zahmetine giriyorsun ki?” diye sordu Dockson.</p>

  <p>“Çünkü” dedi Clubs ayağa kalkarak. “Lord beni de eninde sonunda bulacak. En azından bu şekilde giderken onun suratına tükürebileceğim. Son İmparatorluk’u yıkmak...” Gülümsedi. “Havası var. Hadi, gidelim evlat. Dükkânı misafirler için hazırlamamız gerekiyor.”</p>

  <p>Vin gitmelerini izledi, Clubs topallayarak kapıdan çıktı, oğlan da arkalarından çekerek kapıyı kapattı. Sonra Kelsier’e bir göz attı. “Onun geri geleceğini biliyordun.”</p>

  <p>Kelsier ise omuz silkerek kalktı ve gerindi. “Umuyordum. Vizyon insanları cezbeder. Benim teklif etmekte olduğum iş... bu sırtını dönüp gideceğin türden bir şey değil. En azından, eğer hayata karşı genel olarak kızgın olan, sıkkın, yaşlı bir adamsan. Şimdi, Vin, varsayıyorum ki senin çeten bu binanın tamamının sahibi?”</p>

  <p>Vin başıyla onayladı. “Üst kattaki dükkân bir paravan.”</p>

  <p>“İyi,” dedi Kelsier köstekli saatini kontrol ederek, sonra bunu Dockson’a verdi. “Arkadaşlarına sığınaklarına geri gelebileceklerini söyle, sisler büyük ihtimalle şimdiden belirmeye başlıyordur.”</p>

  <p>“Ya biz?” diye sordu Dockson.</p>

  <p>Kelsier gülümsedi. “Biz çatıya çıkıyoruz. Sana söylediğim gibi, biraz atiyum almam lazım.”</p>

  <div>
    <br/>
  </div>

  <p class="p1">Gündüz Luthadel kül ve kızıl güneş ışığıyla kavrulmuş olan kararmış bir şehirdi. Sert, belirgin ve bunaltıcı.</p>

  <p>Ancak gece bulandırmak ve gizlemek için sisler gelirdi. Yüksek asil kaleleri hayaletsi, kararmış siluetlere dönerdi. Sokaklar sis içinde daha dar hâle geliyormuş gibi görünür, her cadde boş, tehlikeli bir ara sokağa dönüşürdü. Asiller ve hırsızlar bile gece dışarı çıkarken endişeli olurlardı; sisli sessizlikle yüzleşmek için güçlü bir yürek gerekirdi. Geceleyin karanlık şehir çaresizler ve çılgınlar için uygun olan bir yerdi, girdaplanan gizemin ve garip yaratıkların diyarıydı.</p>

  <p><i>Benim gibi garip yaratıkların,</i> diye düşündü Kelsier. Sığınağın düz çatısının kenarlarını dolanan çıkıntının üstünde ayakta duruyordu. Etrafında karanlığın içinden yükselen gölgeli binalar vardı ve sisler, her şeyin karanlığın içinde kayıyor ve hareket ediyormuş gibi görünmesine neden oluyordu. Arada sırada bir pencereden zayıf bir ışık dışarıya göz kırpıyordu ama minik ışık damlacıkları sinik, korkmuş şeylerdi.</p>

  <p>Serin bir esinti sisleri hareket ettirip çatı boyunca süzülerek Kelsier’in sisle nemlenmiş yanağına verilen bir nefes gibi sürtündü. Geçmişteki günlerde, her şeyin kötüye gitmesinden önceki zamanlarda, Kelsier her zaman bir işten önceki akşam şehre yukarıdan bakmayı arzulayarak bir çatının üstüne çıkardı. Mare’ın da her zaman olduğu gibi orada olmasını bekleyerek yan tarafına bir göz atana kadar bu gece de o eski âdetini tekrarlıyor olduğunun farkına varmamıştı.</p>

  <p>Ancak umduğunun yerine sadece boş havayı buldu. Yalnız. Sessiz. Onun yerini sisler almıştı. Ama dolduramamışlardı.</p>

  <p>İçini çekti ve döndü. Vin ve Dockson da onun arkasında çatıda duruyorlardı. İkisi de sislere çıkmış oldukları için endişeliymiş gibi görünüyorlardı ama korkularıyla baş edebiliyorlardı. İnsan sislere tahammül etmeyi öğrenmeden yeraltında fazla ilerleyemezdi.</p>

  <p>Kelsier ise sislere “tahammül” etmekten çok daha fazlasını yapmayı öğrenmişti. Son birkaç yıldır sislerin içinde o kadar sık bulunmuştu ki, artık geceleri sislerin gizleyici kucaklamasının içinde gündüz olduğundan çok daha rahat hissetmeye başlamıştı.</p>

  <p>“Kell,” dedi Dockson. “Kenara o kadar yakında durmak zorunda mısın? Planlarımız biraz delice olabilir ama ben onların senin aşağıdaki kaldırım taşlarına yayılmış olmanla sona ermemelerini tercih ederim.”</p>

  <p>Kelsier gülümsedi. <i>Beni hâlâ bir Sissoylu olarak düşünmüyor,</i> diye düşündü. <i>Buna alışmak onların hepsi için biraz zaman alacak.</i></p>

  <p>Yıllar önce Luthadel’deki en namlı çetebaşı olmuştu ve bunu bir Allomanser bile olmadan başarmıştı. Mare bir Kalaygöz’dü ama o ve Dockson... onlar sadece sıradan adamlardı. Biri herhangi bir gücü olmayan bir melez, öbürü de kaçak bir plantasyon skaası. Birlikte Büyük Evleri dizlerinin üstüne çökertmiş, Son İmparatorluk’taki en güçlü adamları küstahça soymuşlardı.</p>

  <p>Şimdi ise Kelsier çok ama çok daha fazlasıydı. Bir zamanlar Allomansi'yi hayal eder, Mare’ınki gibi bir gücünün olmasını dilerdi. Mare, o Koparak güçlerine ulaşmadan önce ölmüştü. Asla Kelsier’in bu güçlerle ne yapacağını göremeyecekti.</p>

  <p>Eskiden yüksek aristokrasi ondan korkardı. Kelsier’i yakalamak için Lord Hükümdar’ın bizzat kendisi tarafından kurulan bir tuzak gerekmişti. Şimdi ise... o işini bitirmeden önce Son İmparatorluk’un kendisi sarsılacaktı.</p>

  <p>Bir kere daha sisleri içine çekerek şehri gözleriyle taradı, sonra da çıkıntıdan atlayarak inip Dockson ve Vin’e katılmak için yavaş yavaş yürüdü. Herhangi bir ışık taşımıyorlardı, açık havada sisler yüzünden dağılan yıldız ışığı çoğu durumda görmek için yeterli olurdu.</p>

  <p>Kelsier ceketini ve yeleğini çıkararak bunları Dockson’a verdi, sonra da gömleğinin ucunu pantolonundan dışarı çıkarttı. Kumaşı onu geceleyin ele vermeyecek kadar koyu renkliydi.</p>

  <p>“Pekâlâ,” dedi Kelsier. “Kimi denemem gerekir?”</p>

  <p>Dockson yüzünü astı. “Bunu yapmak istediğinden emin misin?”</p>

  <p>Kelsier gülümsedi.</p>

  <p>Dockson içini çekti. “Urbain ve Teniert evleri yakın zamanda soyuldu ama atiyumları için değil.”</p>

  <p>“Şu anda en güçlü ev hangisi?” diye sordu Kelsier çömelip Dockson’un ayaklarının yanında durmakta olan torbasının bağlarını çözerken. “Kimi hiç kimse soymayı bile düşünmez?”</p>

  <p>Dockson durakladı. “Venture,” dedi en sonunda. “Son birkaç yıldır onlar en tepedeler. Birkaç yüz adamlık bir daimi kuvvetleri var ve yerel ev asilleri de şöyle iki düzine filan Siskan içeriyor."</p>

  <p>Kelsier başını salladı. “Eh, o zaman benim gideceğim yer de orası. Onların mutlaka biraz atiyumu vardır.” Torbasını çekip açtı, sonra da koyu gri bir pelerini çekip çıkardı. Büyük ve sarmalayıcı olan pelerin, tek bir parça kumaştan imal edilmemişti; bunun yerine yüzlerce uzun, kurdeleye benzer şeritten oluşuyordu. Omuzlardan ve göğüs hizasından birbirlerine dikilmişlerdi ama çoğunlukla üst üste düşen flamalar gibi birbirlerinden ayrı olarak asılı duruyorlardı.</p>

  <p>Kelsier giysiyi üstüne geçirdi, kumaş şeritleri neredeyse sanki sislerin kendileri gibi eğrilip bükülüyordu.</p>

  <p>Dockson hafifçe nefesini verdi. “Hiç bunlardan bir tanesini giyen birine bu kadar yakın olmamıştım.”</p>

  <p>“Bu ne?” diye sordu Vin, alçak sesi gece sislerinin içinde neredeyse bir hayalet gibiydi.</p>

  <p>“Bu bir Sissoylu pelerini,” dedi Dockson. “Hepsi bunlardan giyiyor. Bu bir yerde... onların klüplerine üye olmanın sembolü gibi.”</p>

  <p>“Seni sislerin içinde saklamak üzere imal edilmiş ve renklendirilmiştir,” dedi Kelsier. “Şehir muhafızları ile diğer Sissoyluları seni rahatsız etmemeleri için uyarır.” Hızla dönerek pelerininin dramatik bir şekilde savrulmasını sağladı. “Bence bana yakışıyor.”</p>

  <p>Dockson gözlerini devirdi.</p>

  <p>“Pekâlâ,” dedi Kelsier eğilip torbasından kumaş bir kemer çıkarırken. “Venture Evi. Bilmem gereken herhangi bir şey var mı?”</p>

  <p>“Lord Venture’nın çalışma odasında bir kasasının olması lazım,” dedi Dockson. “Büyük olasılıkla atiyum zulasını orada saklıyordur. Çalışma odasını üçüncü katta, üst güney balkonundan üç oda içeride bulacaksın. Dikkatli ol, Venture Evi’nin sıradan askerleri ve Siskanların yanı sıra yaklaşık bir düzine de siskıranı var.”</p>

  <p>Kelsier kemerini bağlarken başıyla onayladı. Bir tokası yoktu ama iki küçük kını vardı. Çantadan iki cam bıçak çıkardı, bunları çentiklere karşı kontrol etti ve sonra da kınlarına soktu. Ayakkabılarını sıyırıp attı ve çoraplarını da çıkararak soğuk taşların üstünde çıplak ayakla kaldı. Ayakkabılarla birlikte üstündeki sikke kesesi ve belindeki üç metal şişeciği dışında son metal parçaları da gitti. Bunların en büyüğünü seçti, içindekileri kafasına dikti, sonra da boş şişeciği Dockson’a verdi.</p>

  <p>“Bu kadar mı?” diye sordu Kelsier.</p>

  <p>Dockson başıyla onayladı. “İyi şanslar.”</p>

  <p>Onun yanında Vin, Kelsier’in hazırlıklarını yoğun bir merakla izliyordu. Sessiz, ufak bir şeydi ama Kelsier’in etkileyici bulduğu bir kararlılığı gizliyordu. Kız paranoyaktı, doğru, ama korkak değildi.</p>

  <p><i>Senin de zamanın gelecek ufaklık,</i> diye düşündü Kelsier. <i>Ama bu gece değil.</i></p>

  <p>“Eh,” dedi kesesinden bir sikke çıkarıp bunu binanın yan tarafından aşağı atarak. "O zaman ben gideyim. Biraz sonra sizlerle Clubs’ın dükkânında buluşuruz.”</p>

  <p>Dockson başını salladı.</p>

  <p>Kelsier döndü ve yürüyerek çatının kenarına geldi. Sonra da binadan aşağı atladı.</p>

  <p>Etrafındaki havada sisler dalgalanıyordu. Temel Allomantik metallerin ikincisi olan çeliği yaktı. Bir anda etrafında sadece onun gözleri tarafından algılanabilen şeffaf mavi çizgiler belirdi. Her biri göğsünün merkezinden yakınlardaki bir metal kaynağına doğru uzanıyordu. Çizgilerin hepsi nispeten solgundu; küçük metal kaynaklarına doğru gidiyor olduklarını gösteren bir işaret: kapı menteşeleri, çiviler ve diğer parçacıklar. Metal kaynağının türü fark etmiyordu. Demir ya da çelik yakmak, yeteri kadar yakın ve fark edilebilecek kadar büyük olmaları kaydıyla, her türlü metale doğru giden mavi çizgiler gösterirdi.</p>

  <p>Kelsier doğrudan kendisinden aşağı inen, sikkesine doğru uzanan çizgiyi seçti. Çelik yakarak sikkeye doğru İttirdi.</p>

  <p>Düşüşü anında durdu ve mavi çizgi boyunca ters yönde havaya doğru fırlatıldı. Yan tarafa doğru uzanarak geçmekte olan bir pencere kolunu seçti ve kendisine yan tarafa doğru açı vererek buna doğru İtti. Dikkatli dürtüsü onu sokağın öbür tarafında Vin’in sığınağının doğrudan karşısında olan binanın kıyısından yukarı gönderdi.</p>

  <p>Kelsier kıvrak bir şekilde yere inerek çömeldi ve sonra binanın eğimli çatısını koşarak geçti. Diğer tarafa geldiğinde karanlığın içinde duraklayarak dalgalanan sislerin arasından dikkatlice baktı. Kalay yaktı ve onun da hislerini keskinleştirerek göğsünün içinde harlanıp canlandığını hissetti. Bir anda sisler daha az koyuymuş gibi göründü. Etrafındaki gece daha aydınlık hâle gelmiş değildi, sadece onun görme becerisi artmıştı. Kuzeyde, uzaklardaki büyük bir binayı zar zor seçebiliyordu. Venture Kalesi.</p>

  <p>Kelsier kalayını açık bıraktı, kalay yavaş yanardı ve büyük olasılıkla biteceğinden endişe etmesine gerek yoktu. Ayağa kalkarken sisler vücudunun etrafında hafifçe dolandı. Savruluyor ve dönüyor, etrafında zar zor fark edilecek bir akıntı şeklinde dolanıyorlardı. Sisler onu tanıyor, onu kabul ediyorlardı. Onlar Allomansi’yi hissederdi.</p>

  <p>Arkasındaki metal bir bacaya doğru İttirerek sıçradı ve geniş yatay bir atlayış yaptı. Sıçrarken bir sikke de attı; minik metal parçası karanlık ve sisin içinde titreşiyordu. Sikke yere çarpmadan önce ona doğru İttirdi ve Kelsier’in ağırlığı sert bir hareketle sikkeyi aşağı doğru bastırdı. Sikke kaldırım taşlarına çarpar çarpmaz Kelsier’in İtişi onu yukarı doğru savurarak atlayışının ikinci yarısını zarif bir yay hâline getirdi.</p>

  <p>Kelsier bir diğer eğimli tahta çatının üstüne kondu. Çelikitme ve Demirçekme Gemmel’in ona öğretmiş olduğu ilk şeylerdi. <i>Bir şeye doğru ittirdiğin zaman bu ağırlığını onun üstüne fırlatıyormuşsun gibi olur,</i> demişti yaşlı deli. <i>Ve sen ağırlığını değiştiremezsin; sen bir Allomanser'sin, kuzeyli bir mistik değilsin. Eğer sana doğru uçarak gelmesini istemiyorsan kendinden daha hafif olan bir şeyi Çekme ve öbür yöne doğru fırlatılmak istemiyorsan da kendinden daha ağır olan bir şeyi İtme.</i></p>

  <p>Kelsier yaralarını kaşıdı, sonra da çatının üstünde çömelirken sispelerinini sıkıca üstüne çekti, tahtanın dokusunu çıplak ayak parmaklarında hissediyordu. Sık sık kalay yakmanın duyuların tamamını güçlendiriyor olmamasını dilemişti ya da en azından hepsini birden aynı anda değil. Karanlıkta görmek için güçlenmiş görüşe ihtiyacı vardı ve güçlenmiş duyma da epey fayda sağlıyordu. Ancak kalay yakmak gecenin aşırı hassas derisine daha da soğuk gelmesine ve ayaklarının da dokundukları her taş parçası ve tahta çıkıntısını fark etmesine neden oluyordu.</p>

  <p>Venture Kalesi önünde yükselmekteydi. Karanlık şehirle kıyaslandığı zaman, kale ışıkla alev alevmiş gibi görünüyordu. Yüksek asillerin sıradan insanlardan farklı bir düzeni vardı; lamba yağı ve mum satın alabiliyor, hatta boşa harcayabiliyor olma rahatlıkları zenginlerin mevsimlerin ya da güneşin kaprisleri karşısında boyun eğmek zorunda olmadıkları anlamına gelirdi.</p>

  <p>Kale heybetliydi, bu kadarı sadece mimariden bile anlaşılabiliyordu. Her ne kadar bahçelerinin etrafında bir savunma duvarı bulunsa da, kalenin kendisi bir tahkimattan çok sanatsal bir yapı sayılırdı. Yanlardaki sağlam kemer payandalar kulelerin zarif ve pencerelerin de incelikli olmasını sağlıyordu. Işıltılı vitray cam pencereler dikdörtgen şeklindeki binanın yan tarafları boyunca yükseklerde uzanıyor ve içeriden gelen ışıkla yanıyorlar, etraflarındaki sislere rengârenk bir ışıltı veriyorlardı.</p>

  <p>Kelsier iyice harlayarak demir yaktı ve geceyi büyük metal kaynakları için taradı. Sikkeler ya da menteşeler gibi küçük şeyleri kullanabilmek için fazlasıyla uzaktaydı. Bu mesafeyi aşabilmek için daha büyük bir dayanağa ihtiyacı olacaktı.</p>

  <p>Mavi çizgilerin çoğu solgundu. Kelsier ileride bir desen içinde yavaşça hareket eden iki tanesine dikkat etti, büyük ihtimalle çatının üstünde duran bir çift muhafızdı. Kelsier onların zırhlarını ve silahlarını hissediyor olacaktı. Allomantik faktörlere rağmen, asillerin çoğu askerlerini hâlâ metalle silahlandırırdı. Metalleri İtebilen ya da Çekebilen Siskanlar az bulunurdu ve gerçek Sissoylular ise daha bile enderdi. Lordların pek çoğu nüfusun bu kadar küçük bir kesimine karşı koyabilmek için askerlerini ve muhafızlarını nispeten savunmasız bırakmanın pratik olmadığını düşünüyordu.</p>

  <p>Hayır, yüksek aristokrasinin çoğu Allomanserlerle ilgilenmek için başka yöntemlere güvenirdi. Kelsier gülümsedi. Dockson, Lord Venture’nın bir manga siskıranının olduğunu söylemişti; eğer bu doğruysa Kelsier büyük olasılıkla bu gece bitmeden onlarla karşılaşacaktı. Şu an için askerleri görmezden gelerek, bunun yerine kalenin azametli tepesine doğru işaret eden kalın bir mavi çizginin üstüne odaklandı. Büyük ihtimalle çatıda tunç ya da bakır bir kaplama vardı. Kelsier demirini harladı, derin bir nefes aldı ve çizgiyi Çekti.</p>

  <p>Ani bir sıçramayla havaya fırladı.</p>

  <p>Kelsier demir yakmayı sürdürerek muazzam bir hızla kendini kaleye doğru çekmeye devam etti. Bazı söylentiler Sissoyluların uçabildiğini iddia ediyordu ama bu özlem dolu bir abartıydı. Metalleri İtmek ya da Çekmek çoğu zaman uçmaktan fazla düşmeye benziyormuş gibi gelirdi, sadece ters yönde. Bir Allomanser’in uygun momentumu elde edebilmek için sertçe Çekmesi gerekirdi ve bu ise onu dayanağına doğru korkutucu bir hızla fırlatıp atardı.</p>

  <p>Kelsier sisler etrafında dönerken kaleye doğru fırladı. Kalenin bahçelerini çevreleyen koruyucu duvarı kolaylıkla aştı ama o hareket ederken vücudu hafifçe yere doğru düşüyordu. Bu yine onun şu baş belası ağırlığıydı, onu aşağı doğru çekiyordu. En hızlı oklar bile uçtukları sırada hafifçe yere doğru düşerlerdi.</p>

  <p>Ağırlığının çekişi onun doğrudan çatıya doğru fırlamak yerine bir yay şeklinde savrulacağı anlamına geliyordu. Kalenin duvarına çatının tepesinden birkaç düzine ayak aşağıda kalacak şekilde ama hâlâ korkunç bir hızda ilerleyerek yaklaştı.</p>

  <p>Kelsier derin bir nefes alıp lehim yaktı; bunu tıpkı kalayın duyularını güçlendirdiği gibi fiziksel gücünü artırmak için kullanıyordu. Kendisini havada döndürerek taş duvara ayaklarıyla çarptı. Güçlendirilmiş kasları bile bu muameleye isyan etti ama Kelsier herhangi bir kemiği kırılmadan durmuştu. Anında çatıyı Çekmeyi bıraktı ve bir sikke atarak daha düşmeye başladığı anda buna doğru İttirdi. Uzanarak yukarısındaki bir metal kaynağını seçti, vitraylı pencerelerden birinin yuvasındaki tellerden biri. Ve bunu Çekti.</p>

  <p>Sikke aşağıda yere çarptı ve bir anda ağırlığını taşıyabilir hâle geldi. Kelsier kendini yukarı doğru fırlattı, aynı anda hem sikkeyi İttiriyor, hem de pencereyi Çekiyordu. Sonra iki metalini de söndürerek karanlık sislerin arasındaki son birkaç ayak boyunca, momentumun onu taşımasına izin verdi. Pelerini sessizce dalgalanarak kalenin üst hizmetçi yolunun kenarından aştı ve taştan parmaklığın üstünden atlayarak sessizce çatıya indi.</p>

  <p>Ondan üç adım bile uzakta olmayan, afallamış hâlde dikilen bir muhafız vardı. Kelsier muhafızın çelik göğüs zırhını hafifçe Çekip dengesini bozarak sıçrayıp bir an içinde adamın tepesine binmişti. Kelsier cam bıçaklarından birini hızla çekerek Demirçekişinin gücünün kendisini muhafıza doğru getirmesine izin verdi. İki ayağıyla birden adamın göğsüne indi, sonra da eğildi ve lehimle güçlendirilmiş bir savuruşla bıçağı salladı.</p>

  <p>Muhafız kesik bir boğazla yıkıldı. Kelsier kıvrak bir hareketle adamın yanında yere indi, kulaklarını karanlığın içinde alarm sesleri duymaya çalışarak zorluyordu. Hiç ses yoktu.</p>

  <p>Kelsier muhafızı guruldayarak ölmeye bıraktı. Adam büyük ihtimalle düşük seviyeli bir asildi. Düşman. Eğer onun yerine birkaç sikke karşılığında halkına ihanet etmesi için ayartılmış olan bir skaa asker idiyse... Eh, o zaman Kelsier böyle bir adamı ebediyete göndermekten daha bile fazla mutluluk duyardı.</p>

  <p>Ölmekte olan adamın göğüs zırhına doğru İttirerek taş hizmetçi yolundan aşağı atladı ve çatının üzerine indi. Tunç çatı ayaklarının altında kaygan ve soğuktu. Çatı boyunca aceleyle ilerleyip Dockson’un bahsetmiş olduğu balkonu arayarak binanın güney tarafına doğru gitti. Görülmekten pek fazla endişe etmiyordu; bu akşamın bir amacı biraz atiyum çalmaktı, genel olarak bilinen Allomantik metallerin onuncu ve en güçlü olanı. Ancak diğer amacı da bir kargaşa çıkarmaktı.</p>

  <p>Balkonu kolaylıkla buldu. Büyük ihtimalle küçük grupları eğlendirmek için kullanılan uzun ve geniş bir oturma balkonuydu. Ancak şu anda sessizdi; iki muhafız dışında kimse yoktu. Kelsier balkonun yukarısındaki gece sislerinin içinde çömeldi, sarmalayan pelerini onu saklıyordu ve ayak parmakları çatının metal köşesininden aşağı kıvrılmıştı. Aşağıda iki muhafız her şeyden habersiz çene çalıyordu.</p>

  <p><i>Biraz gürültü çıkarma zamanı.</i></p>

  <p>Kelsier atlayarak doğrudan balkondaki iki muhafızın arasına indi. Vücudunu güçlendirmek için lehim yakarak uzandı ve aynı anda iki adamı da şiddetle İttirdi. O ortada desteklenmiş hâlde olduğundan İtişi iki muhafızı zıt yönlerde fırlattı. Adamlar ani kuvvet onları geriye doğru savurarak balkon parmaklığının üzerinden aşırıp aşağıdaki karanlığa fırlatırken şaşkınlıkla bağırdılar.</p>

  <p>Muhafızlar düşerken çığlık attılar. Kelsier balkon kapılarını savurarak açtı ve sisten bir duvarı da kendisiyle birlikte içeri aldı, sis iplikleri de önlerindeki odayı ele geçirmek için ileri doğru sürünüyordu.</p>

  <p><i>Üç oda içeri,</i> diye düşündü Kelsier eğilerek ileri doğru koşarken. İkinci oda sessiz, limonluğa benzer bir seraydı. İçlerinde küçük ağaçlar ve ekilmiş çalılar olan alçak tarhlar oda boyunca uzanıyordu ve duvarlardan bir tanesi de bitkiler için güneş ışığı sağlamak üzere yapılmış devasa, yerden tavana uzanan pencerelerden oluşuyordu. Karanlık da olsa, Kelsier bitkilerin hepsinin sıradan kahverengiden hafifçe farklı renklerde olacağını biliyordu. Bazıları beyaz, öbürleri kızıl ve hatta belki birkaç tanesi de açık sarı olacaktı. Kahverengi olmayan bitkiler aristokrasinin sahip olduğu ve asiller tarafından yetiştirilen az bulunan bir hâzineydi.</p>

  <p>Kelsier seranın içinden hızla geçti. Sonraki kapı ağzında altından gelen ışığı fark ederek durakladı. Aydınlık odaya girerken güçlendirilmiş gözleri kör olmasın diye kalayını söndürdü ve kapıyı savurarak açtı.</p>

  <p>İki elinde de birer cam bıçakla içeriye daldı, ışığa karşı gözlerini kırpıştırıyordu. Ancak oda boştu. Bir çalışma odası olduğu belliydi; her duvardaki kitaplıkların yanında yanan bir fener ve köşede de bir masa vardı.</p>

  <p>Kelsier bıçaklarını yerine koyarak çelik yaktı ve metal kaynaklarını aradı. Odanın köşesinde büyük bir kasa vardı ama o fazla ortadaydı. Elbette ki, doğu duvarının içinde parlayan bir diğer güçlü metal kaynağı daha vardı. Kelsier yaklaşarak parmaklarını alçının üstünde gezdirdi. Asil kalelerindeki pek çok duvar gibi, bu da yumuşak bir fresk olarak boyanmıştı. Yabancı yaratıklar kırmızı bir güneşin altında yayılmış yatıyorlardı. Duvarın sahte kısmı iki ayak kareden daha küçüktü ve aralıkları fresk tarafından gizleneceği bir şekilde yerleştirilmişti.</p>

  <p><i>Her zaman bir sır daha vardır,</i> diye düşündü Kelsier. Mekanizmanın nasıl açılacağını keşfetmeye çalışmaya zahmet etmedi. Basitçe çelik yaktı ve gizli kapağın kilit mekanizması olduğunu varsaydığı zayıf metal kaynağına asıldı. Bu ilk başta direnerek onu duvara doğru çekti ama Kelsier lehim yakıp daha da sert asıldı. Kilit kırıldı ve kapak da savrularak açılıp duvarın içine gömülmüş olan küçük bir kasayı ortaya çıkardı.</p>

  <p>Kelsier gülümsedi. Eğer duvardan dışarı çıkarabildiği varsayılırsa, lehimle güçlenmiş bir adam tarafından taşınabilecek kadar küçük görünüyordu.</p>

  <p>Kasaya doğru Demirçekerek yukarı zıpladı ve ayaklarıyla duvarın üstüne indi, iki ayağını da açık kapağın birer tarafına koymuştu. Kendisini yerinde tutarak Çekmeye devam etti ve lehimini harladı. Bacaklarına güç doldu ve kasayı Çekerken çeliğini de harladı.</p>

  <p>Harcadığı çabayla hafifçe homurdanarak asıldı. Bu önce kimin pes edeceğini görmek için olan bir sınavdı: kasa mı, yoksa bacakları mı?</p>

  <p>Kasa yuvasında hareket etti. Kelsier kasları zorlanırken daha da sıkı Çekti. Uzun bir an boyunca hiçbir şey olmadı. Ondan sonra ise kasa sallandı ve duvardan sökülerek kurtuldu. Kelsier geriye doğru düşerken çelik yakarak altında kalmamak için kasayı İttirdi. Kasa etrafa kıymıklar saçarak çatırtıyla tahta zemine düşerken Kelsier de alnından ter damlayarak beceriksizce yere indi.</p>

  <p>İki tane şaşkın muhafız odanın içine daldı.</p>

  <p>“Nihayet," diye söylendi Kelsier bir elini kaldırıp askerlerden birinin kılıcını Çekerken. Kılıç kınından fırladı ve sivri ucu önde, havada döne döne Kelsier’e doğru uçtu. Demirini söndürüp yana bir adım attı ve momentumu tarafından taşınmakta olan kılıcı yanından geçerken yakaladı.</p>

  <p>“Sissoylu!” diye çığlık attı muhafız.</p>

  <p>Kelsier gülümseyerek öne doğru sıçradı.</p>

  <p>Muhafız bir bıçak çekti. Kelsier bunu İttirerek silahı adamın elinden kopardı, sonra da kılıcı savurarak adamın başını gövdesinden ayırdı. İkinci muhafız küfrederek göğüs zırhının çözme ipini çekip kurtardı.</p>

  <p>Kelsier daha darbesini tamamlarken kendi kılıcını İttirdi. Kılıç parmaklarından söküldü ve doğrudan ikinci muhafıza doğru ıslık çalarak uçtu. Tam birinci muhafızın cesedi yere çarparken adamın zırhı Kelsier’in onu İttirmesini engelleyecek şekilde kurtularak düştü. Bir an sonra ise Kelsier’in kılıcı ikinci muhafızın şimdi zırhsız olan göğsüne saplanmıştı. Adam sessizce tökezledi, sonra da yıkıldı.</p>

  <p>Kelsier pelerini hışırdayarak cesetlere sırtını döndü. Öfkesi sessizdi, Lord Tresting’i öldürdüğü gece olduğu gibi ateşli değildi. Ama yine de onu hissediyordu, yaralarındaki kaşıntılarda ve sevdiği kadının hatırladığı çığlıklarında hissediyordu. Kelsier'in umurunda olduğu kadarıyla, Son İmparatorluk’un tarafını tutan her adam yaşama hakkından da vazgeçmişti.</p>

  <p>Lehimini harlayarak vücudunu güçlendirdi, sonra da çömeldi ve kasayı kaldırdı. Bir an için ağırlığının altında tökezledi, sonra da dengesini sağladı ve ayaklarını sürüyerek balkona doğru geri dönmeye başladı. Belki kasada atiyum vardı, belki de yoktu. Ama onun başka seçenekleri araştıracak vakti de yoktu.</p>

  <p>Arkadan gelen ayak seslerini duyduğunda seranın yarısını geçmişti. Döndüğünde çalışma odasına doluşan şekilleri gördü. Sekiz taneydiler, her biri bol gri bir cübbe giyiyor ve kılıç yerine bir düello değneği ve kalkan taşıyordu. Siskıranlar.</p>

  <p>Kelsier kasayı yere attı. Siskıranlar Allomanser değildi ama onlar Siskan ve Sissoylularla savaşmak için eğitilirdi. Üzerlerinde tek bir metal parçası olmayacak ve Kelsier’in numaralarına karşı da hazırlıklı olacaklardı.</p>

  <p>Kelsier geriye bir adım atarak gerindi ve gülümsedi. Sekiz adam çalışma odasının içinde yayıldı, sessiz bir kesinlikle hareket ediyorlardı.</p>

  <p><i>Bu enteresan olacak.</i></p>

  <p>Siskıranlar seradan içeriye ikişer ikişer dalarak saldırdılar. Kelsier bıçaklarını çekerek ilk saldırıdan eğilerek kaçtı ve bıçağını bir adamın göğsüne doğru salladı. Ancak siskıran geriye doğru sıçradı ve değneğini savurarak Kelsier’i uzaklaşmaya zorladı.</p>

  <p>Kelsier lehimini harlayarak güçlendirilmiş bacaklarıyla geriye doğru kuvvetle sıçradı. Bir eliyle bir avuç dolusu sikke çıkardı ve bunları rakiplerine doğru İtti. Metal diskler ileri fırlayıp ıslık çalarak havayı yardılar ama düşmanları bunun için hazırdı. Kalkanlarını kaldırdılar ve sikkeler kıymıklar saçarak tahtadan sekti, adamlar ise zarar görmedi.</p>

  <p>Kelsier onlar odaya doluşarak üstüne doğru gelirlerken diğer siskıranlara dik dik baktı. Uzun süren bir dövüş boyunca onunla kapışmayı tercih etmezlerdi. Taktikleri dövüşü çabucak sona erdirmeyi umarak hep birlikte hızla ona saldırmak ya da en azından Allomanserler de uyandırılıp dövüşmeye getirilebilene kadar onu oyalamak olacaktı. Kelsier yere inerken kasaya bir göz attı.</p>

  <p>O olmadan gidemezdi. Onun da dövüşü hızla sona erdirmesi gerekiyordu. Lehimi harlayıp deneysel amaçlı bir bıçak darbesiyle öne doğru sıçradı ama rakibinin savunmasını aşamamıştı. Kelsier bir değnek ucunun kafasını kırmasına engel olmak için son anda eğilerek darbeden kaçabildi.</p>

  <p>Siskıranların üç tanesi atılarak Kelsier’in arkasına dolandılar, balkona giden kaçış yolunu kesmişlerdi. <i>Harika,</i> diye düşündü Kelsier gözlerini aynı anda sekiz adamın birden üzerinde tutmaya çalışarak. Bir takım hâlinde çalışarak dikkatle üzerine doğru geliyorlardı.</p>

  <p>Kelsier dişlerini gıcırdatarak lehimini yine harladı. Azaldığını fark etti. Lehim sekiz temel metalin içinde en hızlı yananıydı.</p>

  <p><i>Şimdi bunun için endişe etmeye vakit yok.</i> Arkasındaki adamlar saldırdılar ve Kelsier de sıçrayarak önlerinden çekildi, kendini odanın ortasına doğru göndermek için kasayı Çekmişti. Kasanın yakınında yere indiği anda İttirerek kendini belli bir açıyla havaya fırlattı. Kıvrılarak saldırganlardan iki tanesinin başlarının üzerinden geçti ve iyi bakımı yapılmış bir ağaç tarhının yanında yere indi. Hızla döndü ve lehimini harlayarak geleceğini bildiği darbeye karşı savunma olarak kolunu kaldırdı.</p>

  <p>Düello değneği koluna indi. Önkolu boyunca bir acı patlaması yayıldı ama lehim destekli kemiği dayandı. Kelsier hareket etmeye devam ederek öbür elini öne savurup bir bıçağını rakibinin göğsüne sokmayı başardı.</p>

  <p>Adam şaşkınlık içinde tökezleyerek geriledi, hareketi Kelsier’in bıçağını elinden söküp almıştı, ikinci bir siskıran saldırdı ama Kelsier eğilerek kaçtı, sonra da boştaki eliyle aşağı uzanıp sikke kesesini kemerinden söktü. Siskıran Kelsier’in diğer bıçağını engellemek için hazırlandı ama Kelsier bunun yerine öbür elini kaldırarak sikke kesesini adamın kalkanına vurdu.</p>

  <p>Sonra da içindeki sikkeleri İttirdi.</p>

  <p>Siskıran şiddetli Çelikitiş onu geriye doğru fırlatırken haykırdı. Kelsier çeliğini harlayarak o kadar fazla İttirdi ki kendisini de geriye doğru fırlatmış ve ona saldırmaya çalışan bir çift adamdan uzaklaşmıştı. Kelsier ve düşmanı zıt yönlere doğru itilerek birbirlerinden uzaklaştılar. Kelsier uzak duvara çarptı ama İtmeye devam ederek düşmanını kesesi ve kalkanıyla hep birlikte devasa sera pencerelerinden birine yapıştırdı.</p>

  <p>Cam parçalandı, fener ışıklarından gelen pırıltılar cam kırıklarının üzerinde dans ediyordu. Siskıranın çaresiz yüzü camın ötesindeki karanlıkta kayboldu ve sis, sessizce ama meşum bir şekilde, parçalanmış pencereden içeri süzülmeye başladı.</p>

  <p>Diğer altı adam aman vermeden üstüne geldi ve Kelsier de kolundaki acıyı umursamamaya çalışarak iki darbeden kaçındı. Hızla dönüp küçük bir ağaca sürtünerek önlerinden çekildi ama üçüncü bir siskıran daha saldırarak değneğini Kelsier’in yan tarafına indirdi.</p>

  <p>Saldırı Kelsier’i ağaç tarhına doğru fırlatmıştı. Ayağı takıldı, sonra da bıçağını düşürerek aydınlık çalışma odasının girişinin yakınında yere yığıldı. Acı içinde nefesini tuttu ve yan tarafını tutarak yuvarlanıp dizlerinin üstünde doğruldu. Darbe başka bir adamın kaburgalarını kırmış olurdu. Kelsier’in bile kocaman bir beresi olacaktı.</p>

  <p>Altı adam ileri çıkarak tekrar onun çevresini sarmak için yayıldılar. Kelsier tökezleyerek ayaklarının üstünde doğruldu, acı ve kendini zorlamaktan görüşü bulanmaya başlamıştı. Dişlerini sıkarak aşağı uzandı ve kalan metal şişeciklerinden birini çıkardı. Bir lokmada içindekilerin hepsini yutarak lehimini yeniledi, sonra da kalay yaktı. Işık neredeyse onu kör edecekti ve kolundaki ve yan tarafındaki acı da bir anda daha keskinleşmiş gibi geldi ama güçlendirilmiş duyu patlaması kafasını açmıştı.</p>

  <p>Altı siskıran ani, eşgüdümlü bir saldırı yaparak ilerlediler.</p>

  <p>Kelsier elini yan tarafa savurup metal arayarak demir yaktı. En yakın kaynak hemen çalışma odasının içindeki bir masanın üstünde duran kalın, gümüşsü bir kâğıt ağırlığıydı. Kelsier bunu eline uçurdu, sonra da döndü ve kolunu ilerlemekte olan adamlara doğru uzatarak saldırgan bir duruşa geçti.</p>

  <p>“Hadi bakalım,” diye hırladı.</p>

  <p>Kelsier bir güç kıvılcımıyla çelik yaktı. Dikdörtgen şekilli külçe elinden sökülerek süratle havayı yardı. En öndeki siskıran kalkanını kaldırdı ama yeterince hızlı hareket etmemişti. Külçe adamın omzuna bir çatırtıyla vurdu ve o da çığlık atarak düştü.</p>

  <p>Kelsier hızla yan tarafa dönerek bir değnek darbesinden kaçındı ve bir siskıranı kendisiyle yerdeki adamın arasına aldı. Demir yakarak külçeyi kendisine doğru geri Çekti. Külçe havayı kamçılayarak ikinci siskıranın kafasının yan tarafına çarptı. Külçe havada taklalar atarken adam yıkıldı.</p>

  <p>Geride kalan adamlardan biri küfrederek saldırmak için öne atıldı. Kelsier hâlâ havada olan külçeyi İttirerek kendisinden ve kalkanı yukarıda saldırmakta olan siskırandan süratle uzaklaştırdı. Kelsier külçenin arkasında yere düştüğünü duydu ve lehim yakarak uzanıp siskıranın değneğini darbesinin ortasında yakaladı.</p>

  <p>Siskıran Kelsier’in artırılmış gücüne karşı mücadele ederek homurdandı. Kelsier silahı çekip kurtarmaya çalışmakla uğraşmadı, bunun yerine arkasında yerde duran külçeyi sertçe çekerek ölümcül bir hızla kendi sırtına doğru uçurdu. Son anda dönerek momentumunu siskıranı da döndürmek için kullandı; tam da külçenin yolunun üstüne.</p>

  <p>Adam düştü.</p>

  <p>Kelsier kendini saldırılara karşı hazırlayarak lehimi harladı. Ve bekleneceği gibi bir değnek omuzlarına indi. Tahta çatlarken tökezleyerek dizlerinin üstüne düştü ama harlanmış kalay onun bilincini kaybetmesine, engel oldu. Acı ve zihin açıklığı kafasının içinde parladı. Külçeyi Çekerek ölmekte olan adamın sırtından söktü ve yan tarafa bir adım atarak doğaçlama silahının yanından uçarak geçmesine izin verdi.</p>

  <p>Ona en yakın olan iki siskıran tedbirli bir şekilde eğildi. Külçe adamlardan birinin kalkanına bindirdi ama Kelsier kendi dengesini bozmamak için İttirmeye devam etmedi. Bunun yerine demir yakarak külçeyi tekrar kendisine doğru sertçe Çekti. Demiri söndürerek çömeldi ve külçenin tepesindeki havayı yararak geçişini hissetti. Külçe ona gizli gizli arkadan yaklaşmakta olan adama çarparken bir çatırtı duyuldu.</p>

  <p>Kelsier hızla dönerek demir ve sonra da çelik yakıp külçeyi son iki adama doğru savurdu. Önünden çekildiler ama Kelsier külçeye asılarak doğrudan onların önünde yere düşürdü. Adamlar ihtiyatlı bir şekilde buna bakarken bir an dikkatleri dağılmıştı; Kelsier koştu ve sıçrayıp külçeye doğru Çelikiterek adamların kafalarının üzerinden aştı. Siskıranlar küfrederek hızla döndüler. Kelsier yere inerken bir kere daha külçeyi Çekerek kaldırdı ve adamlardan birinin kafatasının arkasına gömdü.</p>

  <p>Siskıran sessizce düştü. Külçe karanlığın içinde birkaç takla attı ve Kelsier bunu havada kaptı, serin yüzeyi kanla kayganlaşmıştı. Kırık pencereden giren sis ayaklarının etrafında akıyor, bacaklarına dolanıyordu. Elini indirerek külçeyi doğrudan son kalan siskırana doğru uzattı.</p>

  <p>Odanın içinde bir yerlerden bir adam inledi.</p>

  <p>Son kalan siskıran geriye bir adım attı, sonra da silahını attı ve koşarak kaçtı. Kelsier gülümseyerek elini indirdi.</p>

  <p>Bir anda külçe İtilerek parmaklarından kurtuldu. Oda boyunca uçtu ve başka bir pencereyi kırarak gitti. Kelsier küfrederek döndüğünde daha büyük bir grup adamın çalışma odasına doluşmakta olduğunu gördü. Bunların üzerlerinde asil giysileri vardı. Allomanserler.</p>

  <p>Birkaç tanesi ellerini kaldırdı ve sikkelerden bir yağmur Kelsier’in üstüne doğru atıldı. O da çelik harlayıp üstüne gelen sikkeleri İttirdi. Sikkeler odanın içine yağarken pencereler paramparça oldu ve tahtalar çatırdadı. Kelsier son metal şişeciği diğer odaya doğru Çekilerek giderken kemerinde bir hareketlenme hissetti. Birkaç iri yarı adam sikkelerin aşağısında kalacak şekilde eğilerek ileri doğru koştular. Bunlar Ham gibi lehim yakabilen Haydutlar’dı.</p>

  <p><i>Gitme zamanı,</i> diye düşündü Kelsier kolundaki ve yan tarafındaki acıya karşı dişlerini sıkarak ve bir diğer sikke dalgasını daha saptırırken. Arkasına bir göz attı, birkaç saniyesi vardı ama balkona asla tekrar ulaşamayacakmış gibi görünüyordu. Daha fazla Siskan ileri çıkarken Kelsier derin bir nefes aldı ve kırılmış olan devasa duvar pencerelerinden birine doğru koştu. Sislerin içine doğru sıçradı ve düşerken de havada dönerek yere düşmüş olan kasayı sıkıca Çekmek için uzandı.</p>

  <p>Havada birden yön değiştirerek sanki kasaya bir iple bağlıymış gibi binanın aşağısındaki yan duvarına doğru savruldu. Kelsier ağırlığı ona yüklenirken kasanın sera zemininde gıcırdayarak öne doğru kaydığını hissetti. Binanın duvarına çarptı ama Çekmeye devam ederek bir pencere eşiğinin üst tarafında kendini durdurmayı başarmıştı. Kasayı hâlâ Çekerek zorlukla pencere girintisinin iç kısmında baş aşağı durdu.</p>

  <p>Kasa üstteki katın kıyısında belirdi. Sallandı, sonra da pencereden dışarı düşerek doğrudan Kelsier’in üstüne inmeye başladı. O ise gülümseyerek demirini söndürdü ve bacaklarıyla kendini binadan uzağa ittirerek bir tür deli dalışçı gibi kendisini sislerin içine fırlattı. Karanlığın içinde geriye doğru düştü, yukarıdaki kırık pencereden dışarı uzanan kızgın bir yüzü zar zor fark etmişti.</p>

  <p>Kasayı dikkatli bir şekilde Çekerek kendisini havada hareket ettirdi. Sisler etrafında dolanıyor, görüşünü engelliyor ve ona sanki hiç düşmüyormuş da, hiçliğin ortasında asılı duruyormuş gibi hissettiriyordu.</p>

  <p>Kasaya ulaştı, sonra da havada dönerek üstüne doğru İttirip kendisini yukarı doğru fırlattı.</p>

  <p>Kasa hemen aşağısındaki kaldırım taşlarına gümbürtüyle düştü. Kelsier kasaya doğru hafif hafif İttirerek en sonunda yerden sadece birkaç ayak yukarıda sarsılarak duracak şekilde kendini yavaşlattı. Bir an için sislerin içinde asılı kaldı, pelerininin kurdeleleri rüzgârda kıvrılıyor ve dalgalanıyordu, sonra da kendisini kasanın yanında yere bıraktı.</p>

  <p>Çelik kasa düşmenin etkisiyle parçalanmıştı. Kelsier ezilmiş ön kısmını zorlayarak açtı, kalayla güçlendirilmiş kulakları yukarıdaki binadan gelen alarm çağrılarını dinliyordu. Kasanın içinde küçük bir kese mücevher ve bir çift on bin boxing değerinde kredi mektubu vardı. Bunların hepsini cebine attı. Eliyle içeriyi yokladı, bir an bu gecenin işinin boşa gitmiş olabileceğinden endişe etti. Sonra parmakları en arkadaki küçük bir keseyi buldu.</p>

  <p>Bunu çekip çıkararak bir grup koyu, boncuğa benzer metal parçasını ortaya çıkardı. Atiyum. Yara izleri alevlendi, Çukurlar’da geçirdiği zamanın hatıraları ona geri dönüyordu.</p>

  <p>Keseyi çekerek kapattı ve ayağa kalktı. Kısa bir mesafe ileride kaldırım taşlarının üstünde yatmakta olan çarpılmış bir figürü neşeyle fark etti, pencereden atmış olduğu siskıranın dağılmış cesedi. Kelsier yürüyerek yanına gitti ve küçük bir Demirçekişle sikke kesesini geri aldı.</p>

  <p><i>Hayır, bu gece boşa gitmedi.</i> Kelsier’in düşüncesine göre, atiyumu bulamamış olsaydı bile bir grup ölü asille biten her gece başarılı bir geceydi.</p>

  <p>Kesesini bir eliyle ve atiyum torbasını da öbür eliyle kavradı. Lehimini yanar hâlde bıraktı, büyük ihtimalle onun vücuduna ekliyor olduğu güç olmasa yaralarının acısından yere yıkılırdı ve gecenin karanlığında hızla koşarak Clubs’ın dükkânına doğru gitti.</p>
</body>
</html>
