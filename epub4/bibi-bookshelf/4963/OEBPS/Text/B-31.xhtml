<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Diğer insanlar hatırlanıp hatırlanmayacaklarından endişe ediyorlar. Benim böyle korkularım yok; Terris kehanetlerini görmezden gelsek bile, bu dünyaya öylesine bir kargaşa, çatışma ve umut getirdim ki benim unutulmam olasılığı çok az.</i></p>

    <p><i>Ben benim hakkımda ne diyeceklerinden endişe ediyorum. Tarihçiler geçmişi nasıl isterlerse öyle gösterebilir. Bundan bin yıl sonra, ben insanoğlunu kudretli bir şerden korumuş olan adam olarak mı hatırlanacağım? Yoksa kibirli bir şekilde kendisini bir efsaneye dönüştürmeye çalışmış bir despot olarak mı hatırlanacağım?</i></p>
  </div>

  <p class="img1"><img alt="" height="50" src="../Images/31.jpg" width="210"/></p>

  <h2>31</h2>

  <p class="p1"><span style="font-size: 1.2em;">BİLMİYORUM,” DEDİ KELSİER</span> gülümseyerek omuz silkerken. “Breeze’den epey iyi bir Sağlık Nazırı olur.”</p>

  <p>Grup gülüştü ama Breeze sadece gözlerini devirmişti. "Gerçekten de, neden sizin gibilerin mizah anlayışının hedefinin ısrarla <i>ben</i> olduğunu anlamıyorum. “Neden kafaya almak için bu çetedeki tek olgun kişiyi seçme zorunluluğunu hissediyorsunuz?”</p>

  <p>“Çünkü güzel kardeşim,” dedi Ham, Breeze’in şivesini taklit ederek, “Burada kafaya almaya müsait olan bir kişi varsa o da sensin.”</p>

  <p>“Ah, lütfen,” dedi Breeze. Dikiz gülmekten neredeyse yere yıkılacak gibiydi. “İyice çocukça davranmaya başladın. O yorumu eğlendirici bulan tek kişi ergen oğlan oldu Hammond.”</p>

  <p>“Ben bir askerim,” dedi Ham kupasını kaldırarak. “Senin nüktedan sözlü saldırılarının benim üzerimde bir etkisi yok çünkü ben onları anlamak için fazlasıyla kalın kafalıyım."</p>

  <p>Kelsier dolaba sırtını yaslayarak güldü. Geceleri çalışmasının bir sonucu Clubs’ın mutfağındaki akşam toplantılarını kaçırıyor olmasıydı. Breeze ve Ham genel olarak muhabbetlerine devam ediyordu. Dox masanın ucunda oturmuş, hesap defterleri ve raporların üstünden geçerken, Dikiz de Ham’in yanında hevesle oturmuş, elinden geldiği kadarıyla muhabbete katılmaya çalışıyordu. Clubs ise köşesinde oturmuş odaya göz kulak oluyor, arada bir gülümsüyor ve genel olarak da odadaki en ters bakışları atabilme becerisinin tadını çıkarıyordu.</p>

  <p>"Benim gitmem gerekir Üstat Kelsier,” dedi Sazed duvardaki saati kontrol ederek. “Vin Hanım’ın şimdilerde ayrılmaya hazır olması gerekir."</p>

  <p>Kelsier başını sallayarak onayladı. “Ben de gitmeliyim. Benim hâlâ yapacak...”</p>

  <p>Dışarıya açılan mutfak kapısı çarpılarak açıldı. Vin karanlık sislerle çerçevelenmiş olarak duruyordu, üzerinde iç çamaşırları olan ince bir beyaz gömlek ve şorttan başka hiçbir şey yoktu, ikisi de kanla kaplıydı.</p>

  <p>“Vin!” diye haykırdı Ham ayağa kalkarak.</p>

  <p>Yanağında uzun, ince bir kesik bulunuyordu ve bir koluna bağlanmış bir bandaj vardı. “Ben iyiyim,” dedi Vin yorgun bir şekilde.</p>

  <p>“Elbisene ne oldu?” diye sordu Dockson anında.</p>

  <p>“Bunu mu demek istiyorsun?" diye sordu Vin özür dilercesine yırtık, kül lekeli mavi bir kumaş yığınını kaldırarak. “O... bana engel oluyordu. Affedersin Dox.”</p>

  <p>“Lord Hükümdar adına kızım!” dedi Breeze. “Boş ver elbiseyi, <i>sana</i> ne oldu?”</p>

  <p>Vin başını iki yana sallayarak kapıyı kapattı. Dikiz onun yarı çıplak oluşundan dolayı şiddetle kızardı. Sazed de yanağındaki yarayı kontrol etmek için hemen onun yanına gitti.</p>

  <p>“Sanırım ben kötü bir şey yaptım,” dedi Vin. “Ben biraz... Shan Elariel’i öldürdüm.”</p>

  <p>“Sen <i>ne</i> yaptın?” diye haykırdı Kelsier. Bu arada Sazed sessizce cıkcıklayarak küçük yanak kesiğini bırakmış ve Vin’in kolundaki bandajı açıyordu.</p>

  <p>Vin, Sazed’in müdahalesi altında hafifçe büzüldü. “O Sissoyluydu. Dövüştük. Ben yendim.”</p>

  <p><i>Tam eğitimli bir Sissoyluyu mu öldürdün,</i> diye düşündü Kelsier şaşkınlıkla. <i>Daha ancak sekiz aydır eğitim alıyorsun</i>!</p>

  <p>“Üstat Hammond, benim ilkyardım çantamı getirebilir misiniz?” diye rica etti Sazed.</p>

  <p>Ham başıyla onaylayarak kalktı.</p>

  <p>“Ona giyecek bir şeyler de getirsen iyi olur,” dedi Kelsier. “Sanırım zavallı Dikiz’in kalbine inmek üzere.”</p>

  <p>“Bunda ne sorun var?” diye sordu Vin üstündekilere doğru başıyla işaret ederek. “Bunlar eskiden giydiğim bazı hırsız giysilerinden daha fazla açık değil.”</p>

  <p>“Onlar iç çamaşır Vin,” dedi Dockson.</p>

  <p>“Ee?”</p>

  <p>“Prensip meselesi bu,” dedi Dockson. “Genç hanımlar iç çamaşırlarıyla ortalıkta koşturmazlar, bu iç çamaşırlar sıradan giysilere ne kadar benzerse benzesin.”</p>

  <p>Vin omuz silkerek Sazed koluna bandaj tutarken oturdu. Çok... tükenmiş gibi görünüyordu. Ve sadece dövüş yüzünden de değil. O <i>partide başka ne oldu</i>?</p>

  <p>“Elariel kadınıyla nerede dövüştün?” diye sordu Kelsier.</p>

  <p>“Venture Kalesi’nin dışında," dedi Vin başını öne eğerek. “Sanırım... muhafızların bazıları beni gördü. Asillerin bazıları da görmüş olabilir, emin değilim.”</p>

  <p>“Bu sorun olacak,” dedi Dockson içini çekerek. “Elbette ki o yanak yarası makyajla bile oldukça belirgin olacak. Gerçekten de, siz Allomanserler... siz hiç bu dövüşlerden birine girdiğiniz zaman <i>ertesi</i> gün nasıl görüneceğinizi düşünmüyor musunuz?”</p>

  <p>“Ben biraz hayatta kalmaya odaklanmıştım Dox,” dedi Vin.</p>

  <p>“O sırf senin için endişe ettiğinden şikâyet ediyor,” dedi Kelsier, Ham çantayla birlikte geri dönerken. “O her zaman öyle.”</p>

  <p>“Yaraların ikisi de derhâl dikiş gerektiriyor Hanımım,” dedi Sazed. “Kolunuzdaki kemiğe kadar gitmiş diye düşünüyorum ben.”</p>

  <p>Vin başını salladı ve Sazed de kolunu uyuşturucu bir maddeyle ovaladı, sonra da çalışmaya başladı. Vin gözle görülür pek bir rahatsızlık hissetmeden buna katlandı ama lehimini harlamakta olduğu belliydi.</p>

  <p><i>Ne kadar da tükenmiş görünüyor,</i> diye düşündü Kelsier. O kadar zayıf görünümlü bir şeydi ki neredeyse bir deri bir kemikti. Hammond omuzlarının etrafına bir pelerin yerleştirdi ama o kadar yorgundu ki bunu hissetmedi bile.</p>

  <p><i>Ve onu bu işe ben bulaştırdım.</i></p>

  <p>Elbette onun da kendi başını böylesine bir belaya sokmayacak kadar akıllı olması gerekirdi. Sazed becerikli bir şekilde dikişini bitirdi, sonra da kol yarasının etrafına yeni bir bandaj sardı. Yanağa geçti.</p>

  <p>“Bir Sissoyluyla neden dövüşürsün ki?” diye sordu Kelsier sertçe. “Kaçmış olman gerekirdi. Sorgucularla olan savaşından hiç mi bir şey öğrenmedin?”</p>

  <p>“Ona arkamı dönmeden uzaklaşamazdım,” dedi Vin. “Dahası onun benden fazla atiyumu vardı. Eğer ben saldırmasaydım, o benim peşimden gelirdi. Henüz eşit durumdayken saldırmak zorundaydım.”</p>

  <p>“Ama en başından bu işe nasıl bulaştın?” diye hesap sordu Kelsier. “Sana o mu saldırdı?”</p>

  <p>Vin başını eğerek ayaklarına baktı. “Önce ben saldırdım.”</p>

  <p>“Neden?” diye sordu Kelsier.</p>

  <p>Sazed yanağı üzerinde çalışırken Vin bir an için sessizleşti. “O Elend’i öldürecekti,” dedi en sonunda.</p>

  <p>Kelsier çileden çıkarak nefesini bıraktı. “Elend Venture mu? Sen hayatını, planımızı ve bizim hayatlarımızı o sersem oğlan için mi riske attın?”</p>

  <p>Vin başını kaldırarak ona ateş püsküren gözlerle baktı. “Evet.”</p>

  <p>“Senin derdin ne be kızım?” diye sordu Kelsier. “Elend Venture buna değmez.”</p>

  <p>Vin öfkeyle ayağa kalktı, Sazed geriye çekilirken pelerin yere düştü. “O iyi bir adam!”</p>

  <p>“O bir asil!”</p>

  <p><i>“Sen değil misin?"</i> diye bağırdı Vin. Kızgınca kolunu mutfağa ve çeteye doğru salladı. “Sen <i>bunun</i> ne olduğunu zannediyorsun Kelsier? Bir skaanın hayatı mı? İçinizde hanginiz skaaları anlıyor? Aristokrat takımları giyiyor, geceleri gizli gizli düşmanlarınıza saldırıyor, üç öğün yemek yiyip akşamları da arkadaşlarla birlikte oturup içiyorsunuz! Bu bir skaanın hayatı değil!”</p>

  <p>Öne doğru bir adım atarak Kelsier’e alevli gözlerle baktı. Kelsier onun patlaması yüzünden şaşkınlıkla gözlerini kırptı.</p>

  <p>"Sen onlar hakkında ne biliyorsun Kelsier?” diye sordu. “En son ne zaman bir ara sokakta soğuk yağmurun altında titreyerek, yanındaki dilencinin onu öldürecek olduğunu bildiğin bir hastalıktan kaynaklanan öksürüklerini dinleyerek uyudun? En son ne zaman gece çetedeki adamlardan birinin sana tecavüz etmeye kalkacağından korkarak uyumadan yatmak zorunda kaldın? Hiç açlıkla kıvranırken sırf elindeki ekmek kabuğunu çalmak için yanındaki çete üyesini bıçaklayacak cesaretinin olmasını diledin mi? Hiç o seni döverken ağabeyinin önünde sinip kalmışken en azından <i>sana dikkat gösteren bir kişi var diye kendini müteşekkir hissettin mi?"</i></p>

  <p>Sessizleşerek hafifçe dikleşti, çete üyeleri ona bakakalmıştı.</p>

  <p>“Bana asillerden bahsetme,” dedi Vin. “Ve tanımadığın insanlar hakkında da konuşma. Siz skaa falan değilsiniz. Siz sadece unvanı olmayan asillersiniz.”</p>

  <p>Dönerek kararlı adımlarla odadan çıkıp gitti. Kelsier şok içinde onun gidişini izledi, merdivenlerden gelen ayak seslerini dinledi. Afallamış bir şekilde dikilip kalarak şaşırtıcı bir şekilde, utançla dolu bir suçluluk hissetti.</p>

  <p>Ve bir kez olsun, söyleyecek bir şeyi olmadığını anladı.</p>

  <div>
    <br/>
  </div>

  <p class="p1">Vin odasına gitmedi. Sislerin sessiz, karanlık gecenin içinde akmakta olduğu çatıya tırmandı. Köşedeki tahtaların üstüne oturdu, düz çatının sert taştan kenarı neredeyse çıplak sırtına dayanmıştı.</p>

  <p>Üşüyordu ama umurunda değildi. Kolu biraz acısa da oldukça uyuşmuş hâldeydi. Kendisini ise hiç de yeteri kadar uyuşmuş hissetmiyordu.</p>

  <p>Kollarını kavuşturarak büzüldü ve sisleri seyretti. Ne hissedeceği bir yana, ne düşüneceğini bile bilmiyordu. Kelsier’e patlamamış olması gerekirdi ama bütün olanlar... dövüş, Elend’in ihaneti... Onu hüsran içinde bırakmıştı. Birilerine patlamaya ihtiyacı vardı.</p>

  <p><i>Sen sadece kendine kızmalısın,</i> diye fısıldadı Reen’in sesi. <i>Onların sana yakınlaşmasına izin veren sensin. Şimdi ise hepsi seni terk edecekler.</i></p>

  <p>Acıyı durduramıyordu. Sadece gözyaşları düşerken oturup titreyebiliyor, her şeyin nasıl bu kadar hızla çökebildiğini merak ediyordu.</p>

  <p>Çatıya çıkan kapak sessiz bir gıcırtıyla açıldı ve Kelsier’in başı belirdi.</p>

  <p><i>Ah, Lord Hükümdar! Onunla şu anda yüzleşmek istemiyorum.</i> Gözyaşlarını silmeye çalıştı ama sadece yanağındaki yeni dikiş atılmış yarayı tahriş etmeyi başarabilmişti.</p>

  <p>Kelsier çatı kapağını arkasından kapattı, sonra da doğruldu. Sislere gözlerini dikerken ne kadar da uzun ve gururluydu. O <i>benim dediğim şeyleri hak etmiyordu. Hiçbiri etmiyordu.</i></p>

  <p>“Sisleri izlemek rahatlatıcı, değil mi?” diye sordu Kelsier.</p>

  <p>Vin başını sallayarak onayladı.</p>

  <p>“Sana bir keresinde ne demiştim? Sisler seni koruyor, sana güç veriyor... seni gizliyor...”</p>

  <p>Aşağı baktı, sonra da yürüyüp gelerek Vin’in önünde diz çöktü ve bir pelerin uzattı. “Gizlenemeyeceğin bazı şeyler var Vin. Biliyorum, ben denedim.”</p>

  <p>Vin pelerini kabul etti, sonra da omuzlarının etrafına sardı.</p>

  <p>“Bu gece ne oldu?” diye sordu Kelsier. <i>“Gerçekte</i> ne oldu?”</p>

  <p>“Elend bana artık benimle birlikte olmak istemediğini söyledi.”</p>

  <p>“Ah,” dedi Kelsier onun yanına otururken. “Bu sen onun eski nişanlısını öldürmeden önce miydi, sonra mı?”</p>

  <p>“Önce,” dedi Vin.</p>

  <p>“Ve sen onu yine de korudun mu?”</p>

  <p>Vin sessizce burnunu çekerek başını salladı. “Biliyorum. Aptalım ben.”</p>

  <p>“Diğerlerimizden daha fazla değil,” dedi Kelsier iç çekerek. Başını kaldırıp sislerin içine baktı. “Ben de Mare’ı sevdim, o bana ihanet ettikten sonra bile. Hiçbir şey hissettiklerimi değiştiremedi.”</p>

  <p>“Ve işte o yüzden o kadar çok acıtıyor,” dedi Vin, Kelsier’in daha önce söylediklerini hatırlayarak. <i>Sanırım en sonunda anladım.</i></p>

  <p>"Sırf seni incitti diye birisini sevmeyi bırakmıyorsun,” dedi Kelsier. “Eğer yapabilseydin her şey kesinlikle daha kolay olurdu.”</p>

  <p>Vin tekrar burnunu çekmeye başladı ve o da Vin’in omuzlarına babacan bir tavırla kolunu doladı. Vin ona sokularak vücudunun sıcaklığında acısını dindirmeye çalıştı.</p>

  <p>“Ben onu seviyordum Kelsier,” diye fısıldadı Vin.</p>

  <p>“Elend’i mi? Biliyorum.”</p>

  <p>“Hayır, Elend değil,” dedi Vin. “Reen. O beni tekrar ve tekrar ve tekrar döverdi. Bana küfreder, bana bağırır, bana ihanet edeceğini söylerdi. Ben her gün ondan ne kadar nefret ettiğimi düşünürdüm.</p>

  <p>“Ve onu severdim. Hâlâ da seviyorum. Her zaman bana gideceğini söylemiş olduğu hâlde onun gitmiş olduğunu düşünmek o kadar çok acıtıyor ki.”</p>

  <p>“Ah çocuğum,” dedi Kelsier onu yakınına çekerek. “Üzgünüm.”</p>

  <p>“Herkes beni terk ediyor," diye fısıldadı Vin. "Annemi zar zor hatırlıyorum. O beni öldürmeye çalışmıştı, biliyorsun. O kafasının içinde sesler duyuyordu ve bu sesler ona bebek kardeşimi öldürttü. Büyük ihtimalle sonra beni de öldürecekti ama Reen onu durdurdu.</p>

  <p>"Her hâlükarda, o beni terk etti. Ondan sonra ben Reen’e sarıldım. O da beni terk etti. Elend’i seviyorum ama o artık beni istemiyor.” Başını kaldırarak Kelsier’e baktı. “Sen ne zaman gideceksin? Sen ne zaman beni terk edeceksin?”</p>

  <p>Kelsier kederli görünüyordu. “Ben... Vin, bilmiyorum. Bu iş, bu plan...”</p>

  <p>Vin ona bakarak gözlerindeki sırrı aradı. <i>Benden ne saklıyorsun Kelsier</i>? O <i>kadar tehlikeli bir şey mi?</i> Tekrar gözlerini sildi ve kendini aptal gibi hissederek ondan uzaklaştı.</p>

  <p>O da Vin’in üstüne başına bakarak başını iki yana salladı. “Bak şimdi, benim yavrum kirli, sahte muhbir kıyafetimin her tarafına kan bulaştırdın.”</p>

  <p>Vin gülümsedi. “En azından bir kısmı asil kanı. Shan’ı iyi hakladım.”</p>

  <p>Kelsier güldü. “Biliyor musun, sen büyük ihtimalle benim hakkımda düşündüklerinde haklısın. Ben aristokrasiye pek fazla bir şans tanımıyorum, değil mi?”</p>

  <p>Vin kızardı. “Kelsier, benim o şeyleri söylememiş olmam gerekirdi. Sizler iyi insanlarsınız ve bu sizin planınız... Eh, ben skaalar için ne yapmaya çalıştığınızın farkındayım.”</p>

  <p>“Hayır, Vin,” dedi Kelsier başını sallayarak. “Senin dediğin doğruydu. Bizler gerçekten de skaa değiliz.”</p>

  <p>“Ama bu iyi bir şey,” dedi Vin. “Eğer siz sıradan skaalar olsaydınız, böyle bir şeyi planlayacak cesaret ya da tecrübeye sahip olmazdınız.”</p>

  <p>“Onların tecrübe eksikliği olabilir,” dedi Kelsier. “Ama cesaret değil. Ordumuz kaybetti, doğru, ama onlar azıcık bir eğitimle daha üstün bir güce saldırmaya gönüllüydüler. Hayır, skaaların cesareti eksik değil. Sadece fırsatları yok.”</p>

  <p>“O zaman senin yarı skaa, yarı asil olarak konumun <i>sana</i> fırsat vermiş demektir Kelsier. Ve sen de bu fırsatı skaalara yardım etmek için kullanmayı seçtin. Bir skaa olmana değer bir şey varsa, o da bu.”</p>

  <p>Kelsier gülümsedi. “Bir skaa olmaya değer, işte bak bunu beğendim. Her neyse, belki de benim hangi asili öldüreceğim konusunda endişelenerek biraz daha az ve hangi skaalara yardım edeceğim konusunda endişelenerek biraz daha fazla zaman harcıyor olmam gerekir.”</p>

  <p>Vin başıyla onaylayarak gözlerini sislere dikerken pelerinine sıkı sıkı sarındı. <i>Onlar bizi koruyor... Bize güç veriyor... Bizi gizliyor...</i></p>

  <p>Uzun zamandır gizlenmeye ihtiyacı varmış gibi hissetmemişti. Ama şimdi, aşağıda söylediği şeylerden sonra, neredeyse sis gibi uçup gidebilmeyi diliyordu.</p>

  <p><i>Ona söylemem gerek. Bu planın başarısı veya başarısızlığı anlamına gelebilir.</i> Derin bir nefes aldı. “Venture Evi’nin bir zayıflığı var Kelsier.”</p>

  <p>Kelsier’in kulakları dikildi. “Öyle mi?”</p>

  <p>Vin başıyla onayladı. “Atiyum. Metalin çıkarılması ve teslim edilmesi onların denetiminde, zenginliklerinin kaynağı bu.”</p>

  <p>Kelsier bir an için durakladı. “Tabii ya!. Vergileri bu şekilde ödeyebiliyorlar, bu nedenle o kadar güçlüler... Onun işleri bizzat kendisinin yerine idare edecek birilerine ihtiyacı <i>olmalı...”</i></p>

  <p>“Kelsier?” dedi Vin.</p>

  <p>Kelsier tekrar ona baktı.</p>

  <p>“Eğer... yapmak zorunda kalmazsan herhangi bir şey yapma, tamam mı?”</p>

  <p>Kelsier’in yüzü asıldı. “Ben... herhangi bir şeye söz verebileceğimi sanmıyorum Vin. Başka bir yol düşünmeye çalışacağım ama şu anki duruma bakılırsa, Venture’nın yıkılması gerek.”</p>

  <p>“Anlıyorum.”</p>

  <p>“Bana söylediğin için memnun oldum ama.”</p>

  <p>Vin başıyla onayladı. <i>Ve şimdi ben de ona ihanet ettim.</i> Ancak bunu nispet olsun diye yapmadığını bilmekten kaynaklanan bir huzur vardı. Kelsier haklıydı; Venture Evi devrilmesi gereken bir güçtü. Garip bir şekilde, Vin’in evden bahsetmiş olması Kelsier’i Vin'den daha fazla rahatsız etmiş gibi görünüyordu. Oturup gözlerini sislerin içine dikmişti, garip bir melankoli içindeydi. Aşağı uzanarak istemsizce kolunu kaşıdı.</p>

  <p><i>Yara izleri,</i> diye düşündü Vin. <i>Venture Evi’ni düşünmüyor; Çukurlar'ı düşünüyor. Onu düşünüyor.</i> “Kelsier?” dedi.</p>

  <p>“Evet?” Kelsier’in gözleri sisleri izlerken aklı hâlâ biraz... başka yerlerdeymiş gibi görünüyordu.</p>

  <p>"Ben Mare’ın sana ihanet ettiğini düşünmüyorum.”</p>

  <p>Kelsier gülümsedi. “Bunu söylediğin için teşekkür ederim.”</p>

  <p>“Yok, ben ciddiyim,” dedi Vin. “Sarayın merkezine ulaştığınız zaman Sorgucular sizi bekliyordu, değil mi?”</p>

  <p>Kelsier başıyla onayladı.</p>

  <p>“Onlar bizi de bekliyordu.”</p>

  <p>Kelsier başını olumsuz bir şekilde salladı. “Sen ve ben bazı muhafızlarla dövüştük, biraz gürültü çıkardık. Mare ve ben içeri girerken sessizdik. Bir yıl boyunca plan yapmıştık; gizli hareket etmiş, ağzımızı sıkı tutmuş ve çok dikkatli davranmıştık. Birileri bizim için bir tuzak kurdu.”</p>

  <p>"Mare bir Allomanser’di, değil mi?” diye sordu Vin. “Sizi sadece girerken hissetmiş olabilirler."</p>

  <p>Kelsier başıyla bunu reddetti. “Yanımızda bir Dumancı vardı. Adı Redd’di; Sorgucular onu doğrudan öldürdü. Ben hainin o olup olmadığını merak etmiştim ama bu mantıklı değil. Redd o gece biz gidip onu alana kadar bir yerlere sızacak olduğumuzu bile bilmiyordu. Bize ihanet edebilecek kadar çok şeyi bilen sadece Mare vardı; tarihler, saatler ve hedefler. Dahası Lord Hükümdar’ın yorumu da var. Sen onu görmedin Vin. Mare’a teşekkür ederken gülümsüyordu. Gözlerinde... dürüstlük vardı. Derler ki Lord Hükümdar yalan söylemezmiş. Neden söyleme ihtiyacı hissetsin ki?”</p>

  <p>Vin onun söyledikleri üzerine düşünerek bir an için sessizce oturdu. “Kelsier,” dedi yavaşça. “Ben Sorgucuların biz bakır yakarken bile Allomansi’mizi hissedebildiklerini düşünüyorum.”</p>

  <p>“İmkânsız.”</p>

  <p>“Ben bu gece yaptım. Onun ve diğer suikastçıların yerini belirleyebilmek için Shan’ın bakırbulutunu deldim. O sayede Elend’e zamanında ulaşabildim.”</p>

  <p>Kelsier kaşlarını çattı. “Yanılıyor olmalısın.”</p>

  <p>“Aynısı daha önce de olmuştu,” dedi Vin. “Bakır yaktığım zaman bile Lord Hükümdar’ın duygularım üstündeki dokunuşunu hissedebiliyorum. Ayrıca ben peşimdeki Sorgucudan saklanırken beni bulamamış olması gerektiği hâlde bulduğuna yemin edebilirim. Kelsier, peki ya bu mümkünse ne olacak? Ya kendini Dumanlayarak gizlemek sadece bakırının açık olup olmamasından ibaret olan basit bir olay değilse? Ya sadece ne kadar güçlü olduğunla ilgiliyse?”</p>

  <p>Kelsier düşünceli bir şekilde oturdu. ‘‘Bunun mümkün olması ihtimali var, sanırım.”</p>

  <p>“O zaman Mare’ın sana ihanet etmiş olması gerekmez!” dedi Vin heyecanla. “Sorgucular aşırı derecede güçlüler. Sizi bekleyenler, belki de sadece sizin metal yaktığınızı hissetmişlerdir! Bir Allomanser’in saraya sızmaya çalıştığını biliyorlardı. Sonra, Lord Hükümdar ona teşekkür etti çünkü sizi ele veren o olmuştu! Kalay yakan Allomanser oydu, bu da onlara sizi deşifre ettirdi.”</p>

  <p>Kelsier’in yüzü sıkıntılı bir ifade aldı. Dönerek Vin'in tam karşısında otururdu. “O zaman şimdi yap. Bana hangi metali yaktığımı söyle.”</p>

  <p>Vin gözlerini kapatarak tuncunu harladı, dinliyor... Marsh’ın ona öğretmiş olduğu şekilde hissetmeye çalışıyordu. Tek başına yaptığı antrenmanları hatırladı; Breeze, Ham ya da Dikiz’in onun için yaydığı dalgalara odaklanarak harcadığı zamanları. Allomansi’nin vızıltılı ritmini seçmeye çalıştı. Çabaladı...</p>

  <p>Bir an için bir şey hissettiğini düşündü. Çok garip bir şey; yavaş bir titreşim, sanki uzaklardaki bir davul gibi, daha önce hissettiği hiçbir Allomantik ritme benzemiyordu. Ama bu Kelsier’den gelmiyordu. Bu uzaktaydı, çok uzakta. Daha da şiddetle odaklanarak hangi yönden gelmekte olduğunu ayırt etmeye çalıştı.</p>

  <p>Ama daha fazla odaklanırken bir anda başka bir şey dikkatini çekti. Daha tanıdık bir ritim, Kelsier’den geliyordu. Hafifti, kendi kalp atışının titreşimlerinin üzerinden hissetmesi zordu. Bu güçlü bir tempoydu ve de hızlı.</p>

  <p>Gözlerini açtı. “Lehim! Lehim yakıyorsun.”</p>

  <p>Kelsier şaşkınlıkla gözlerini kırptı. “İmkânsız," diye fısıldadı. “Tekrar!”</p>

  <p>Vin gözlerini kapattı. “Kalay,” dedi bir süre sonra. “Şimdi de çelik, ben konuşur konuşmaz değiştirdin.”</p>

  <p>“Vay anasını! ”</p>

  <p>“Ben haklıydım,” dedi Vin hevesli bir şekilde. “Allomantik titreşimleri bakırın içinden de <i>hissedebiliyorsun</i>! Sessizler ama sanırım hissetmek için sadece yeteri kadar çok odaklandığında...”</p>

  <p>“Vin,” Kelsier sözünü kesti. “Sen Allomanserlerin bunu daha önce denemediğini mi düşünüyorsun? Sence bin yıllık bir sürenin içinde birileri bir bakırbulutunun delinebileceğinin farkına varmış olmaz mıydı? Bunu ben <i>kendim</i> denedim. Ben saatler boyunca Ustamın üzerine odaklanarak bakırbulutunun içinden bir şeyleri hissetmeye çalıştım.”</p>

  <p>“Ama..." dedi Vin. “Ama neden...?”</p>

  <p>“Senin de dediğin gibi güçle ilgili bir şey olmalı. Sorgucular tüm sıradan Sissoylulardan daha sert İtebiliyor ve Çekebiliyor; belki de başka birisinin metalini ezip geçebilecek kadar güçlüdürler.”</p>

  <p>“Ama Kelsier,” dedi Vin sessizce. “Ben Sorgucu değilim.”</p>

  <p>“Ama sen güçlüsün,” dedi. “Hiç olmaman gerektiği kadar güçlü hem de. Sen bu gece tam eğitimli bir Sissoylu öldürdün!”</p>

  <p>“Şans eseri,” dedi Vin yüzü kızararak. “Ben sadece ona numara yaptım.”</p>

  <p>“Allomansi numaralardan <i>başka bir şey</i> değildir Vin. Hayır, sende özel olan bir şeyler var. Bunu o ilk gün, senin duygularını İtmeye ve Çekmeye çalıştığımda direndiğin zaman fark etmiştim."</p>

  <p>Vin kızardı. “Ondan olamaz Kelsier. Belki de ben sadece senden daha fazla tunç pratiği yapmışımdır... Bilmiyorum, ben sadece..."</p>

  <p>“Vin,” dedi Kelsier. “Sen hâlâ kendini çok fazla hafife alıyorsun. Sen bu işte iyisin, o kadarı besbelli. Eğer senin bakırbulutlarının içini görebilmenin sebebi buysa... Eh, bilmem. Ama kendinle biraz gurur duymayı öğren kızım! Eğer benim sana öğretebileceğim tek bir şey varsa, bu da nasıl kendine güven duyacağın olur.”</p>

  <p>Vin gülümsedi.</p>

  <p>“Gel hadi,” dedi ayağa kalkıp Vin’in de kalkmasına yardım etmek için bir elini uzatarak. “Eğer onun şu yanak yarasına dikiş atmayı bitirmesine izin vermezsen, Sazed bütün gece huysuzlanacak ve Ham de senin savaşını dinlemek için can atıyor. Bu arada Shan’ın cesedini Venture Kalesi’nde bırakmakla iyi iş yapmışsın, Elariel Evi onun Venture arazisinde ölü bulunmuş olduğunu duyduğu zaman...”</p>

  <p>Vin onun kendisini ayağa kaldırmasına izin verdi ama kaygılı bir şekilde tavan kapağına doğru bir göz attı. “Ben... daha aşağı inmeyi isteyip istemediğimden emin değilim Kelsier. Onların yüzüne nasıl bakacağım?”</p>

  <p>Kelsier güldü. “Ha, merak etme. Eğer arada bir aptalca şeyler söylüyor olmasaydın bu grubun bir parçası olman kesinlikle uygun olmazdı. Gel hadi.”</p>

  <p>Vin tereddüt etti, sonra da onun kendisini tekrar mutfağın sıcaklığına doğru götürmesine izin verdi.</p>

  <div>
    <br/>
  </div>

  <p class="p1">“Böyle zamanlarda nasıl kitap okuyabiliyorsun Elend?” diye sordu Jastes.</p>

  <p>Elend kitabından başını kaldırdı. “Bu beni sakinleştiriyor."</p>

  <p>Jastes bir kaşını kaldırdı. Genç Lekal arabanın içinde sabırsız bir şekilde oturmuş, parmaklarıyla koltuğun koluna vuruyordu. Pencere perdeleri çekiliydi; kısmen Elend’in okuma fenerinin ışığını gizlemek, kısmen de sisleri dışarıda tutmak için. Her ne kadar Elend bunu asla itiraf etmeyecek olsa da, girdaplanan sisler onu sadece birazcık gerginleştiriyordu. Asillerin böyle şeylerden korkmuyor olması gerekirdi ama bu derin, karanlık sisin basbayağı ürkütücü olduğu gerçeğini değiştirmiyordu.</p>

  <p>“Geri döndüğün zaman baban küplere binmiş olacak,” dedi Jastes parmaklarıyla kolçağa vurmaya devam ederken.</p>

  <p>Elend omuz silkti, gerçi bu yorum onu birazcık olsun gerginleştiriyordu. Babası yüzünden değil de, bu gece olanlar yüzünden. Görünüşe göre bazı Allomanserler Elend’in arkadaşlarıyla olan buluşmasını izliyorlardı. Ne bilgiler toplamışlardı? Onun okuduğu kitaplardan haberleri var mıydı?</p>

  <p>Neyse ki bir tanesinin ayağı takılmış ve Elend’in tavan penceresinden içeri düşmüştü. Ondan sonrası ise kargaşa ve kaos olmuştu; askerler ve balo misafirleri yarı panik içinde etrafta koşuşturuyordu. Elend’in ilk düşüncesi kitaplar olmuştu; tehlikeli olanlar, eğer obligatörler bunlara sahip olduğunu öğrenecek olursa başını ciddi bir belaya sokabilecek olan kitaplar.</p>

  <p>O yüzden de, kargaşanın içinde Elend hepsini bir çuvalın içine tıkmış ve sarayın yan çıkışından giderken Jastes'ı takip etmişti. Bir at arabasına atlayarak saray bahçelerinden gizli gizli çıkmak biraz riskli bir hareket sayılabilirdi belki ama gülünç derecede kolay olmuştu. Venture bahçelerinden kaçan at arabalarının kalabalığı içinde tek bir kişi bile Elend’in kendisinin de Jastes’la birlikte arabanın içinde olduğunun farkına varmamıştı.</p>

  <p><i>Büyük ihtimalle şimdiye kadar her şey yatışmıştır,</i> dedi Elend kendi kendine. <i>İnsanlar Venture Evi'nin onlara saldırmaya çalışmadığının ve herhangi bir gerçek tehlike olmadığının farkına varacaktır. Sadece dikkatsiz davranan birkaç casustu.</i></p>

  <p>Onun şimdiye kadar geri dönmüş olması gerekirdi. Ancak tesadüfen saraydan ayrılmış olması, ona gidip başka bir grup casusu kontrol etmek için mükemmel bir bahane oluşturmuştu. Ve bu sefer, onları Elend’in kendisi göndermişti.</p>

  <p>Kapıdan gelen ani bir tıklama Jastes’ın sıçramasına neden oldu ve Elend kitabını kapattı, sonra da arabanın kapısını açtı. Venture Evi’nin baş casuslarından biri olan Felt arabaya bindi ve atmacaya benzer bıyıklı yüzüyle Elend’e, sonra da Jastes’a saygılı bir şekilde selam verdi.</p>

  <p>“Ee?” diye sordu Jastes.</p>

  <p>Felt casusların enerjik kıvraklığıyla oturdu. “Bina görünüşe göre bir oymacı dükkânı lordum. Adamlarımdan bir tanesi dükkânın adını duymuş; Üstat Cladent adındaki bir adama ait, oldukça yetenekli bir skaa marangoz.”</p>

  <p>Elend kaşlarını çattı. “Neden Valette’in vekilharcı buraya geldi?”</p>

  <p>“Biz dükkânın bir paravan olduğunu düşünüyoruz lordum,” dedi Felt. “Sizin emretmiş olduğunuz gibi, vekilharcı takip ederek burayı bulduğumuzdan beri sürekli gözlüyoruz. Ancak çok dikkatli olmak zorunda kaldık, binanın çatısında ve üst katlarında gizlenmiş olan birkaç gözcü yuvası var.”</p>

  <p>Elend kaşlarını çattı. “Sıradan bir zanaatkâr dükkânı için garip bir önlem gibi geliyor bana.”</p>

  <p>Felt başını sallayarak onayladı. “Bu daha yarısı bile değil lordum. En iyi adamlarımızdan bir tanesi binanın yanına kadar yaklaşabilmeyi başardı, fark edildiğini de düşünmüyoruz ama içeride olan biteni duymakta dikkate değer derecede zorluk yaşamış. Pencereler sesi içeride tutmak için yalıtılmış ve doldurulmuş.”</p>

  <p><i>Diğer bir garip önlem,</i> diye düşündü Elend. “Bunun ne anlama geldiğini düşünüyorsun?” diye sordu Felt’e.</p>

  <p>“Bu mutlaka bir yeraltı inidir lordum,” dedi Felt. “Ve iyi de bir tanesi. Eğer dikkatlice izliyor olmasaydık ve neye bakacağımızı tam olarak bilmeseydik bunu asla fark edemezdik. Benim tahminim içerideki adamların, hatta Terrislinin bile bir skaa hırsız çetesinin üyeleri olduğu şeklinde. Mali kaynakları geniş ve çok becerikli bir çete.”</p>

  <p>“Bir skaa hırsız çetesi mi? Peki ya Leydi Valette?” diye sordu Jastes.</p>

  <p>“Muhtemel lordum,” dedi Felt.</p>

  <p>Elend durakladı. “Bir... skaa hırsız çetesi...” dedi şaşırmış bir hâlde. <i>Neden üyelerinden bir tanesini balolara göndersinler? Bir tür dolandırıcılık için mi?</i></p>

  <p>“Lordum?” dedi Felt, “Bizim dükkânı basmamızı ister misiniz? Onların bütün çetesini halletmeye yetecek kadar adamım var.”</p>

  <p>“Hayır,” dedi Elend. “Adamlarını geri çağır ve bu gece gördüğünüz şeylerden hiç kimseye bahsetmeyin.”</p>

  <p>"Evet, lordum,” dedi Felt arabadan inerek.</p>

  <p>"Lord Hükümdar!” dedi Jastes arabanın kapısı kapanırken. “Sıradan bir leydi gibi görünmemesinde şaşılacak bir şey yok. Taşrada büyümüş olmasından filan değil, o sadece bir hırsızmış!”</p>

  <p>Elend başıyla onayladı; düşünceliydi, ne tepki vereceğinden emin değildi.</p>

  <p>“Bana bir özür borçlusun,” dedi Jastes. “Ben onun hakkında haklıymışım, hı?”</p>

  <p>“Belki,” dedi Elend. “Ama... bir açıdan bakıldığında sen onun hakkında haksızdın da. O casusluk yapmıyor, sadece beni soymaya çalışıyormuş.”</p>

  <p>“Ee?”</p>

  <p>“Ben... bunun üzerinde düşünmeliyim,” dedi Elend uzanıp at arabasının harekete geçmesi için paravanı tıklatırken. Araba Venture Kalesi’ne doğru gitmeye başlarken arkasına yaslandı.</p>

  <p>Valette olduğunu söylediği kişi değildi. Ancak Elend kendisini bu haber için zaten hazırlamıştı. Sadece Jastes’ın sözleri onu şüphelendirmemiş, Valette’in kendisi de gecenin erken saatlerinde Elend’in suçlamalarını reddetmemişti. Her şey ortadaydı; Valette baştan beri ona yalan söylemişti. Bir rol oynuyordu.</p>

  <p>Elend’in küplere binmiş olması gerekirdi. Bunun mantıksal olarak farkındaydı ve bir parçası gerçekten de ihanet yüzünden sızlıyordu. Ama acayip bir şekilde hissetmekte olduğu birincil duygu... rahatlamaydı.</p>

  <p>“Ne?” diye sordu Jastes, Elend’i kaşlarını çatarak incelerken.</p>

  <p>Elend başını iki yana salladı. “Senin yüzünden günlerdir bunun için endişe edip duruyordum Jastes. Kendimi o kadar berbat hissediyordum ki neredeyse zar zor hareket edebiliyordum; hep Valette’in bir hain olduğunu düşündüğüm için.”</p>

  <p>“Ama <i>öyle.</i> Elend, o büyük olasılıkla seni dolandırmaya çalışıyor!”</p>

  <p>“Evet,” dedi Elend. “Ama en azından büyük olasılıkla o başka bir evin casusu değil. Son zamanlarda olup biten bütün entrikalar, politikalar ve çekişmelerin yanında bir soygun kadar basit bir şey neredeyse ferahlatıcı kalıyor.”</p>

  <p>"Ama...”</p>

  <p>“Bu alt tarafı para Jastes.”</p>

  <p>“Para bazılarımız için biraz önemli Elend.”</p>

  <p>“Valette kadar önemli değil. O zavallı kız... Bütün bu zaman boyunca bana oynamak zorunda kalacağı oyun için endişe edip durmuş olmalı!”</p>

  <p>Jastes bir an için durdu, en sonunda başını salladı. “Elend, sadece <i>sen</i> birilerinin seni soymaya çalıştığını öğrendiğin için rahatlayabilirsin. Sana kızın bütün bu zaman boyunca yalan söylemiş olduğunu hatırlatmam gerekir mi? Sen ona bağlanmış olabilirsin ama ben onun duygularının samimiyetinden şüphe ediyorum.”</p>

  <p>“Haklı olabilirsin,” diye itiraf etti Elend. “Ama... bilmiyorum Jastes. Ben bu kızı <i>tanıyormuşum</i> gibi hissediyorum. Onun duyguları sahte olmak için... çok fazla gerçek, çok fazla dürüst gibi görünüyordu.”</p>

  <p>“Hiç sanmam,” dedi Jastes.</p>

  <p>Elend başını salladı. “Daha onu yargılamaya yetecek kadar bilgi sahibi değiliz. Felt onun bir hırsız olduğunu düşünüyor ama onlar gibi bir grubun balolara birini göndermesi için başka sebepler de olması gerekir. Belki de o sadece bir muhbirdir. Ya da belki o bir hırsızdır ama niyeti hiçbir zaman beni soymak olmamıştır. Diğer asillerin arasına karışmak için epey bir zaman harcadı, eğer onun hedefi ben olsaydım bunu neden yapsın? Aslında benimle birlikte nispeten <i>az</i> zaman geçirdi ve hiç benden hediye koparmaya çalışmadı.”</p>

  <p>Duraklayarak Valette’le karşılaşmasını ikisinin de hayatlarında müthiş bir dönüm noktası olan bir olay, hoş bir kaza olarak hayal etti. Gülümsedi, sonra da başını salladı. “Hayır Jastes. Burada bizim görebildiğimizden daha fazlası var. Onunla ilgili bir şeyler hâlâ mantıklı gelmiyor.”</p>

  <p>“Ben... sanırım öyle El,” dedi Jastes yüzünü asarak.</p>

  <p>Elend aklına gelen bir düşünceyle doğrulup oturdu; Valette’in amaçları hakkındaki tahminlerini çok daha az önemli gösteren bir düşünceydi bu. “Jastes,” dedi. “O bir skaa!”</p>

  <p>"Ve?”</p>

  <p>“Ve o beni kandırdı, ikimizi de kandırdı. Bir aristokratın rolünü neredeyse kusursuz olarak oynadı.”</p>

  <p>“Tecrübesiz bir aristokratı, belki.”</p>

  <p>“Benim yanımda gerçek bir skaa hırsız vardı!” dedi Elend. “Ona sormuş olabileceğim soruları bir düşün.”</p>

  <p>“Sorular mı? Ne tür sorular?”</p>

  <p>“Skaa olmak hakkında sorular,” dedi Elend. “Önemli olan o değil. Jastes, o bizi <i>kandırdı.</i> Eğer bizler bir skaa ile bir leydi arasındaki farkı algılayamıyorsak, bu skaalar bizden çok farklı olamaz demek. Ve eğer onlar bizden o kadar da farklı değillerse, bizim onlara hep yaptığımız şekilde muamele etmeye ne hakkımız var?”</p>

  <p>Jastes omuz silkti. “Elend, ben senin olaya doğru açıdan baktığını düşünmüyorum. Biz bir ev savaşının ortasındayız.”</p>

  <p>Elend aklı başka yerde, başıyla onayladı. <i>Bu akşam ona o kadar sert davrandım. Fazla mı sertti</i>?</p>

  <p>Onun kendisini bir daha asla görmek istemediğine tam olarak inanmasını istemişti. Bunun bir parçası gerçekti çünkü endişeleri Elend’i Valette’e güvenilemeyeceğine ikna etmişti. Ve ona güvenilemezdi de, şu anda olmazdı. Her durumda, Elend onun şehri terk etmesini istemişti. Yapılacak en iyi şeyin ev savaşı sona erene kadar ilişkiyi koparmak olduğunu düşünmüştü.</p>

  <p><i>Ama eğer o gerçekten de bir leydi değilse, o zaman gitmesi için bir sebep yok.</i></p>

  <p>“Elend?” dedi Jastes. “Sen beni duyuyor musun?”</p>

  <p>Elend başını kaldırdı. “Sanırım ben bu gece yanlış bir şey yaptım. Valette’i Luthadel’den uzaklaştırmak istemiştim. Ama şimdi onu sebepsiz yere üzmüş olduğumu düşünüyorum.”</p>

  <p>“Oha be Elendi” dedi Jastes. “Bu gece Allomanserler toplantımızı dinliyordu. Neler olabileceğinin farkında mısın? Ya sadece gizlice dinlemek yerine bizi öldürmeye karar vermiş olsalardı?”</p>

  <p>"Ah, evet, haklısın,” dedi Elend, dikkati dağınık bir şekilde başıyla onaylayarak. “Yine de Valette’in gitmesi en iyisi olur. Önümüzdeki günler boyunca bana yakın olan herkes tehlike içinde olacak.”</p>

  <p>Jastes durakladı, kızgınlığı gittikçe artıyordu, en sonunda güldü. “Sen umutsuz vakasın.”</p>

  <p>"Elimden geleni yapıyorum,” dedi Elend. “Ama cidden, endişe etmenin bir faydası yok. Casuslar kendilerini ele verdi ve büyük olasılıkla da kargaşa sırasında kovalanmış, hatta yakalanmışlardır. Şimdi biz Valette’in sakladığı sırların bazılarını da biliyoruz, o yüzden orada da ilerleme kaydettik. Bu çok verimli bir gece oldu!”</p>

  <p>“Bu iyimser bir bakış açısıdır sanırım...”</p>

  <p>"Bir kez daha, elimden geleni yapıyorum.” Yine de Venture Kalesi’ne geri döndükleri zaman kendisini daha huzurlu hissedecekti. Belki de olanların ayrıntılarını duymadan önce saraydan gizlice ayrılmak çılgınca olmuştu ama Elend o sırada tam olarak dikkatlice düşünüyor değildi. Dahası, Felt’le önceden ayarlanmış olan bir randevusu vardı ve kargaşa sıvışmak için mükemmel bir fırsat sağlamıştı.</p>

  <p>At arabası yavaş yavaş Venture kapılarına yaklaştı. "Senin gitmen gerek,” dedi Elend arabanın kapısından dışarı süzülürken. “Kitapları al.”</p>

  <p>Jastes başıyla onaylayarak çuvalı kavradı, sonra da arabanın kapısını kapatırken Elend’e veda etti. Elend araba kapılardan uzaklaşırken bekledi, sonra da döndü ve kaleye giden yolun kalanını yürüdü; şaşkın kapı muhafızları onun kolaylıkla geçmesine izin vermişti.</p>

  <p>Bahçeler hâlâ ışıklarla alev alevdi. Kalenin önünde onu bekleyen muhafızlar vardı ve bir grubu onu karşılamak ve çevresini sarmak için sislerin içine fırladı.</p>

  <p>“Lordum, babanız...”</p>

  <p>“Evet,” diye lafını kesti Elend içini çekerek. “Derhâl ona götürülmem isteniyor sanırım?”</p>

  <p>“Evet lordum.”</p>

  <p>“Hadi gidelim o zaman Yüzbaşı.”</p>

  <p>Binanın yan tarafındaki lordlar kapısından içeri girdiler. Lord Straff Venture çalışma odasında ayakta durmuş, bir grup muhafız subayıyla konuşmaktaydı. Elend onların solgun yüzlerinden sert bir fırça yemiş olduklarını, hatta belki de dayak tehditleri işittiklerini anlayabiliyordu. Onlar asildi, bu yüzden Venture onları idam ettiremezdi ama daha acımasız disiplin yöntemlerini uygulayabilirdi.</p>

  <p>Lord Venture askerleri sert bir hareketle gönderdi, sonra da düşmancıl bakışlarla Elend’e döndü. Elend askerlerin gidişini izlerken kaşlarını çattı. Her şey biraz fazla... gergin görünüyordu.</p>

  <p>"Ee?” diye hesap sordu Lord Venture.</p>

  <p>“Ee ne?”</p>

  <p>“Neredeydin?”</p>

  <p>“Ha, gitmiştim,” dedi Elend umursamaz bir şekilde.</p>

  <p>Lord Venture içini çekti. “İyi. Eğer istiyorsan kendini tehlikeye at velet. Bir açıdan Sissoylunun seni <i>yakalamamış</i> olması çok kötü, beni epey bir baş ağrısından kurtarabilirlerdi.”</p>

  <p>“Sissoylu mu?” diye sordu Elend kaşlarını çatarak. "Ne Sissoylusu?”</p>

  <p>“Sana suikast düzenlemeyi planlayan Sissoylu,” diye tersledi Lord Venture.</p>

  <p>Elend irkilerek gözlerini kırptı. “Yani... o sadece bir casus grubu değil miydi?”</p>

  <p>“Yok, hayır,” dedi Venture biraz kötücül bir şekilde gülümseyerek. “Buraya sen ve arkadaşların için gönderilmiş bütün bir suikastçı ekibi."</p>

  <p><i>Lord Hükümdar,</i> diye düşündü Elend tek başına dışarı çıkarak ne kadar aptalca davranmış olduğunun farkına varırken. <i>Ev savaşının bu kadar hızla, bu kadar tehlikeli hâle gelmesini beklemiyordum. En azından benim için...</i></p>

  <p>“Bir Sissoylu olduğunu nereden biliyoruz?” diye sordu Elend aklını başına toplayarak.</p>

  <p>“Muhafızlarımız onu öldürmeyi başarmış,” dedi Straff. “Kaçtığı sırada.”</p>

  <p>Elend kaşlarını çattı. “Gerçek bir Sissoylu? Sıradan askerler tarafından mı öldürülmüş?”</p>

  <p>“Okçular,” dedi Lord Venture. "Görünüşe göre onu gafil avlamışlar.”</p>

  <p>“Peki ya benim tavan penceremden içeri düşen adam?” diye sordu Elend.</p>

  <p>“Ölmüş,” dedi Lord Venture. “Boynu kırılmış.”</p>

  <p>Elend kaşlarını çattı. O <i>adam biz kaçarken hâlâ hayattaydı. Ne saklıyorsun baba</i>? “Şu Sissoylu. Benim tanıdığım biri mi?”</p>

  <p>“Bence öyledir,” dedi Lord Venture çalışma masasının sandalyesine kurulurken başını kaldırmadan. “Shan Elariel’di.”</p>

  <p>Elend şaşkınlıkla donakaldı. <i>Shan mı,</i> diye düşündü afallamış bir şekilde. Onlar nişanlıydı ve Shan bir Allomanser olduğundan bahsetmemişti bile. Bunun anlamı ise büyük ihtimalle...</p>

  <p>Shan’ın da en başından beri bir casus olduğuydu. Belki de Elariel Evi, ev unvanını alacak bir Elariel torun doğar doğmaz Elend’i öldürtmeyi planlamıştı.</p>

  <p><i>Haklısın Jastes. Politikadan onu görmezden gelerek kaçınamam. Ben düşündüğümden çok daha uzun bir süredir bunların hepsinin bir parçasıyım.</i></p>

  <p>Babası belli ki kendinden memnundu. Elariel Evi’nin meşhur bir üyesi Elend’e suikast düzenlemeye çalıştıktan sonra Venture bahçelerinde ölü bulunmuştu... böylesine bir zaferle, Lord Venture günler boyunca çekilmez olacaktı.</p>

  <p>Elend içini çekti. “O zaman suikastçılardan herhangi birini sağ yakaladık mı?”</p>

  <p>Straff başını iki yana salladı. “Bir tanesi kaçmaya çalışırken avluya düşmüş. Ama kaçabildi, o da bir Sissoylu olabilir. Çatıda bir ölü adam bulduk ama ekipte başkalarının da olup olmadığından emin değiliz.” Durakladı.</p>

  <p>“Ne var?” diye sordu Elend babasının gözlerindeki hafif şaşkınlığı okuyarak.</p>

  <p>“Yok bir şey,” dedi Straff hor görerek bir elini sallayıp. “Muhafızların bazıları diğer ikisiyle dövüşen üçüncü bir Sissoylu olduğunu iddia ediyor ama ben raporlara inanmıyorum; bizimkilerden birisi değildi.”</p>

  <p>Elend durakladı. <i>Diğer ikisiyle dövüşen üçüncü bir Sissoylu...</i> “Belki de birileri suikastın olacağını öğrendi ve durdurmaya çalıştı.”</p>

  <p>Lord Venture homurdandı. “Neden başka birisinin Sissoylusu <i>seni</i> korumaya çalışsın ki?”</p>

  <p>“Belki de sadece masum bir adamın katledilmesine engel olmak istemişlerdir.”</p>

  <p>Lord Venture gülerek başını salladı. "Sen salağın tekisin velet. Bunun farkındasın, değil mi?”</p>

  <p>Elend kızararak arkasını döndü. Lord Venture başka bir şey istiyormuş gibi görünmüyordu, o yüzden de Elend çıktı. Kırık pencere ve muhafızlar yüzünden odasına geri dönemezdi, bu yüzden de bir misafir yatak odasına doğru gitti, her ihtimale karşı kapısının dışında ve balkonda nöbet tutacak bir grup siskıran da çağırmıştı.</p>

  <p>Olaylar hakkında düşünerek yatmaya hazırlandı. Babası büyük ihtimalle üçüncü Sissoylu konusunda haklıydı. İşler basitçe bu şekilde yürümüyordu.</p>

  <p><i>Ama... yürümesi gerekir. Yürüyebilir, belki.</i></p>

  <p>Elend’in yapabilmeyi istediği o kadar çok şey vardı ki. Ama babası sağlıklıydı ve onun kadar güçlü bir lord için gençti. Ev unvanının Elend’e kalmasına onlarca yıl vardı, eğer o kadar uzun süre sağ kalacağı varsayılırsa. Valette’e gidip onunla konuşabilmeyi, hüsranını ona anlatabilmeyi diledi. O Elend’in ne düşündüğünü anlardı; her nedense, o her zaman Elend’i başkalarından daha iyi anlıyormuş gibi görünüyordu.</p>

  <p><i>Ve o skaal</i> Elend bu düşünceyi bir kenara atamıyordu. O kadar çok sorusu, Valette’ten öğrenmek istediği o kadar çok şey vardı ki.</p>

  <p><i>Daha sonra,</i> diye düşündü yatağın içine girerken. <i>Şu an için, bu evi bir arada tutmaya odaklan.</i> Valette’e o konuda söylediği sözler yalan değildi; Elend’in ailesinin ev savaşından sağ çıkacağından emin olması gerekiyordu.</p>

  <p>Ondan sonra... Eh, belki de yalanların ve dolapların üstesinden gelmenin de bir yolunu bulabilirlerdi.</p>
</body>
</html>
