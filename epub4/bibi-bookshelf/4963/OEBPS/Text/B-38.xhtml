<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Dünyanın tekrar doğuşunun arifesinde buzla kaplanmış bir kalemle bu sayfaları karalarken işte korkularım bunlar. Rashek izliyor. Benden nefret ederek. Mağara yukarımızda uzanıyor. Titreşerek. Parmaklarım titriyor. Soğuk yüzünden değil.</i></p>

    <p><i>Yarın bitecek.</i></p>
  </div>

  <p class="img3"><img alt="" height="50" src="../Images/38.jpg" width="160"/></p>

  <h2>38</h2>

  <p class="p1"><span style="font-size: 1.2em;">VİN KENDİSİNİ KREDİK</span> Shaw’ın üzerindeki havanın içinden İtti. Kuleler ve minareler etrafında, aşağıda pusuya yatmış olan hayali bir canavarın gölgeli boynuzları gibi yükseliyorlardı. Karanlık, düz ve meşum kuleler her nedense, Vin'in göğsünden çıkan obsidiyen başlı bir mızrakla sokakta ölmüş yatan Kelsier’i düşünmesine neden oluyordu.</p>

  <p>Sisler onların içinden uçarken etrafında dönüyor ve girdaplanıyordu. Sis hâlâ kalındı ama kalay onun ufuktaki hafif bir ışıltıyı görmesini sağlıyordu. Sabah yakındı.</p>

  <p>Altında daha büyük bir ışık toplanmaktaydı. Vin ince bir kuleyi yakalayarak tutundu ve momentumun kendisini kaygan metalin etrafında hızla döndürmesine izin vererek bölgenin geniş açıdan görünüşüne baktı. Gecenin karanlığında binlerce meşale yanıyordu, ışık saçan böcekler gibi birbirlerine karışıyor ve toplaşıyorlardı. Büyük dalgalar hâlinde organize olmuşlar, saraya doğru akıyorlardı.</p>

  <p><i>Saray muhafızlarının böyle bir kuvvete karşı hiç şansı yok,</i> diye düşündü. <i>Ama savaşarak saraya ulaşmakla skaa ordusu kendi kaderini mühürleyecek.</i></p>

  <p>Yan tarafa doğru döndü, sisle nemlenmiş kule parmaklarının altında soğuktu. Kredik Shaw’ın kulelerinin arasından sıçradığı son seferde kan kaybediyordu ve yarı yarıya kendinden geçmişti. Sazed onu kurtarmak için yetişmişti ama bu sefer yardım edemeyecekti.</p>

  <p>Kısa bir mesafe ileride taht kulesini görebiliyordu. Fark etmesi zor değildi; dış tarafını aydınlatan parlak ateşlerden bir halka vardı, içeridekiler için tek vitraylı camını ışıldatıyorlardı. Vin, O’nun içeride olduğunu hissedebiliyordu. Birkaç dakika için bekledi; Sorgucular odayı terk ettikten sonra saldırmasının mümkün olacağını umuyordu.</p>

  <p><i>Kelsier anahtarın On Birinci Metal olduğuna inanıyordu,</i> diye düşündü.</p>

  <p>Vin’in bir fikri vardı. İşe yarayacaktı. Yaramak zorundaydı.</p>

  <div>
    <br/>
  </div>

  <p class="p1">“Şu an itibariyle,” diye ilan etti Lord Hükümdar yüksek bir sesle, “Soruşturma Kantonuna Nezaret üzerinde idari egemenlik bahşedilmiştir. Bir zamanlar Tevidian’a yapılan başvuruların artık Kar’a yapılması gerekir.”</p>

  <p>Taht odası sessizleşti, toplanmış yüksek rütbeli obligatörler o gece yaşanan olaylar yüzünden serseme dönmüşlerdi. Lord Hükümdar bir elini sallayarak görüşmenin sona ermiş olduğunu belirtti.</p>

  <p><i>Sonunda,</i> diye düşündü Kar. Başını kaldırdı, göz kazıkları her zaman olduğu gibi zonklayarak ona acı veriyordu ama bu akşamki sevinç acısıydı. Sorgucular iki yüzyıldır bekliyor, dikkatli bir politika izleyerek, incelikli bir şekilde sıradan obligatörlerin arasına yozlaşma ve nifak tohumları ekiyorlardı. Ve en sonunda işe yaramıştı. Artık Sorgucular aşağılık insanların emirlerinin karşısında eğilmeyeceklerdi.</p>

  <p>Döndü ve Nezaret rahiplerinden oluşan gruba doğru gülümsedi; bir Sorgucunun bakışının neden olabileceği rahatsızlığın gayet iyi farkındaydı. O artık göremiyordu, bir zamanlar olduğu gibi değil ama ona daha iyi bir şey verilmişti. Bu Allomansi üzerinde o kadar incelikli, o kadar ayrıntılı bir egemenlikti ki, etrafındaki dünyayı ürkütücü bir doğrulukla seçebiliyordu.</p>

  <p>Neredeyse her şeyin içinde metal vardı; su, taş, cam... hatta insan vücudu. Bu metaller Allomansi’nin etki edebilmesi için fazlasıyla dağınıktı; gerçekten de, Allomanserlerin çoğu bunları hissedemiyordu bile.</p>

  <p>Ancak Sorgucu gözleri sayesinde Kar bütün bu şeylerin demir çizgilerini görebiliyordu; mavi iplikler inceydi, neredeyse görünmezdi ama onun için dünyanın hatlarını çiziyorlardı. Karşısındaki obligatörler ayaklarını sürten bir maviler kütlesiydi. Duyguları; rahatsızlık, öfke ve korku, duruşlarından anlaşılıyordu. Rahatsızlık, öfke ve korku... üçü de ne kadar tatlıydı. Yorgunluğuna rağmen Kar’ın gülümsemesi derinleşti.</p>

  <p>Fazla uzun süredir uyanık kalmıştı. Bir Sorgucu olarak yaşamak vücudu tüketiyordu ve o sık sık dinlenmek zorundaydı. Kardeşleri şimdiden ayaklarını sürüyerek salonu terk ediyor, özellikle taht salonunun yakınında bulunan dinlenme odalarına doğru gidiyorlardı. Onlar anında uyuyacaktı; gündüz erken saatlerde yapılan idamlar ve gecenin heyecanı yüzünden aşırı derecede yorgun olmalıydılar.</p>

  <p>Ancak Kar hem Sorgucular hem de obligatörler çıkarken geride kaldı. Kısa süre sonra, beş devasa maltızın aydınlattığı salonda sadece o ve Lord Hükümdar kalmıştı. Dışarıdaki hizmetkârlarca söndürülen ateşler cam panoramayı karanlığa terk ederek yavaş yavaş soldu.</p>

  <p>“En sonunda istediğinizi aldınız,” dedi Lord Hükümdar sessizce. “Belki artık ben bu konuda biraz huzur bulabilirim.”</p>

  <p>"Evet, Lord Hükümdar,” dedi Kar eğilerek. “Ben düşünüyorum da...”</p>

  <p>Garip bir ses havada çınladı, yumuşak bir tıkırtı. Kar başını kaldırarak metalden küçük bir disk zemin boyunca sekerek gelip yuvarlanarak ayağının dibinde dururken kaşlarını çattı. Sikkeyi yerden aldı, sonra da başını kaldırıp devasa pencereye bakarak üzerinde açılmış küçük deliğin farkına vardı.</p>

  <p><i>Ne?</i></p>

  <p>Daha düzinelerce sikke pencerenin içinden vızıldayarak geçip camın üstüne delikler açtı. Metalik tıkırtılar ve çınlayan cam havada yankılandı. Kar şaşkınlıkla geriye doğru bir adım attı.</p>

  <p>Pencerenin bütün güney kısmı paramparça olarak içeri doğru patladı, delikler camı uçan bir bedenin kırıp geçebileceği kadar zayıflatmıştı.</p>

  <p>Renkli cam parçaları havada savrularak dalgalanan bir sispelerinine bürünmüş olan ve bir çift ışıldayan siyah bıçak taşıyan küçük bir şeklin önünden kaçıştılar. Kız yere eğilerek indi ve cam parçalarının üstünde kısa bir mesafe boyunca kaydı, sis arkasındaki açıklıktan dalgalar hâlinde içeri giriyordu. Öne doğru kıvrıldı, kızın Allomansi’si tarafından çekilerek vücudunun etrafında girdaplandı. Kız sislerin içinde sadece bir an için eğilerek durdu, sanki gecenin kendisinin bir tür habercisi gibiydi.</p>

  <p>Sonra da öne atılarak doğrudan Lord Hükümdar’a doğru koştu.</p>

  <div>
    <br/>
  </div>

  <p class="p1">Vin On Birinci Metal’i yaktı. Lord Hükümdar’ın geçmiş hâli daha önceki gibi sanki sisten belirircesine ortaya çıkarak tahtın yanında kaidenin üstünde dikildi.</p>

  <p>Vin Sorgucuyu görmezden geldi. Yaratık neyse ki yavaş tepki verdi, o Vin’i takip etmeyi akıl edene kadar Vin kaidenin basamaklarından yukarıya yarı yarıya çıkmıştı bile. Ancak Lord Hükümdar sessizce oturuyor, onu neredeyse umursamaz bir yüz ifadesiyle izliyordu.</p>

  <p><i>Göğsünün içindeki iki mızrak onu rahatsız bile etmedi,</i> diye düşündü Vin kaidenin tepesiyle arasında kalan son mesafeyi de sıçrayarak aşarken. <i>Onun benim bıçaklarımdan çekinecek bir durumu yok.</i></p>

  <p>Vin’in de bu yüzden bunlarla ona saldırmaya niyeti yoktu. Bunun yerine silahlarını kaldırdı ve doğrudan geçmiş hâlin kalbine doğru saldırdı.</p>

  <p>Bıçakları isabet etti ve sanki o orada değilmiş gibi doğrudan adamın içinden geçti. Vin öne doğru tökezledi, savrularak doğrudan görüntünün içinden geçti ve neredeyse kayarak kaidenin üstünden düşecekti.</p>

  <p>Hızla dönerek görüntüye tekrar saldırdı. Yine bıçakları içinden zararsız bir şekilde geçti. Görüntü titreşmemiş ya da bozulmamıştı bile.</p>

  <p><i>Altın görüntüm,</i> diye düşündü Vin hüsran içinde. <i>Ben ona dokunabilmiştim. Buna neden dokunamıyorum?</i></p>

  <p>Belli ki aynı şekilde işlemiyordu. Gölge onun saldırılarına karşı tamamen kayıtsız şekilde duruyordu. Vin, belki Lord Hükümdar’ın geçmiş hâlini öldürürse, onun şu anki şeklinin de öleceğini düşünmüştü. Ne yazık ki geçmiş hâli de bir atiyum gölgesi kadar gerçek dışıymış gibi görünüyordu.</p>

  <p>Vin başarısız olmuştu.</p>

  <p>Kar ona bindirdi, güçlü Sorgucu tutuşu onu omuzlarından kavradı, momentumu da onu kaidenin dışına taşıdı. Arka basamaklardan aşağı yuvarlandılar.</p>

  <p>Vin hırlayarak lehim harladı. <i>Ben senin sadece kısa bir süre önce esir almış olduğun aynı güçsüz kız değilim Kar,</i> diye düşündü kararlılıkla. Tahtın arkasında yere çarparlarken Kar'ı yukarı doğru tekmeledi.</p>

  <p>Sorgucu homurdandı, Vin’in tekmesi onu havaya fırlatmış ve Vin omuzlarındaki ellerden kurtulmuştu. Sispelerini onun ellerinde söküldü ama Vin takla atarak ayaklarının üstüne indi ve çabucak uzaklaştı.</p>

  <p>“<i>Sorgucular</i>!” diye kükredi Lord Hükümdar ayağa kalkarak. <i>“Bana gelin!”</i></p>

  <p>Güçlü ses kalayla güçlendirilmiş kulaklarına acıyla çarparken Vin haykırdı.</p>

  <p><i>Buradan çıkmam gerek,</i> diye düşündü tökezleyerek. <i>Onu öldürmek için başka bir yol bulmam gerekecek...</i></p>

  <p>Kar tekrar arkasından üstüne atladı. Bu sefer kollarını onun etrafına tamamen dolamayı başardı ve sıktı. Vin acıyla bağırarak lehimini harladı ama Kar onu ayaklarının üstüne kalkmaya zorladı. Becerikli bir şekilde bir koluyla Vin’in kollarını sırtına dayayarak hareketsiz tutarken, öbürünü boğazının etrafına doladı. Vin öfkeli bir şekilde mücadele etti, kıvranıyor ve debeleniyordu ama Kar’ın kavrayışı sıkıydı. Vin ikisini birden bir kapı menteşesine doğru ani bir Çelikitmeyle geriye doğru fırlatmayı denedi ama dayanağı fazla zayıftı ve Kar sadece biraz tökezledi. Tutuşu bozulmadı.</p>

  <p>Lord Hükümdar tahtına geri otururken güldü. “Kar’a karşı pek az başarı elde edeceksin çocuk. O bir askerdi, uzun yıllar önce. Bir kişiyi ne kadar güçlü olursa olsun, kavrayışını koparamayacağı bir şekilde nasıl tutacağını biliyor. ”</p>

  <p>Vin nefes almaya çalışarak mücadeleye devam etti. Ancak Lord Hükümdar’ın sözleri doğru çıkmıştı. Kafasıyla arkadaki Kar’ın yüzüne vurmaya çalıştı ama o buna da hazırlıklıydı. Vin onu kulağının dibinde duyabiliyordu, Vin’i boğarken hızla alıp verdiği nefesi sanki... tutkulu gibiydi. Vin penceredeki yansımadan arkalarındaki kapının açıldığını görebiliyordu. Başka bir Sorgucu kararlı adımlarla odaya girdi, çarpık yansımasındaki kazıkları parıldıyor, koyu cübbesi dalgalanıyordu.</p>

  <p><i>Bu kadar,</i> diye düşündü Vin gerçeküstü bir an boyunca parçalanmış pencereden içeri süzülerek zemin boyunca akan önündeki sisleri izleyerek. Garip bir şekilde, çoğu zaman yaptıkları gibi onun etrafında girdaplanmıyorlardı, sanki bir şeyler onları itip kovalıyordu. Vin’e bu yenilgisinin son bir alameti gibi göründü.</p>

  <p><i>Üzgünüm Kelsier. Seni yüzüstü bıraktım.</i></p>

  <p>İkinci Sorgucu yoldaşının yanına geldi. Sonra da uzandı ve Kar’ın sırtından bir şeyi kavradı. Bir yırtılma sesi duydu.</p>

  <p>Vin anında yere düşerek derin derin nefes aldı. Yuvarlandı, lehim onun hızla toparlanmasını sağlıyordu.</p>

  <p>Kar tepesinde yükseliyor, sallanıyordu. Sonra gevşekçe yana doğru devrilerek yere kapaklandı. İkinci Sorgucu onun arkasında ayakta duruyordu, elinde büyük bir metal kazığa benzeyen bir şey vardı; tıpkı Sorgucuların gözlerinde olanlar gibi.</p>

  <p>Vin, Kar’ın hareketsiz bedenine doğru baktı. Cübbesinin arkası yırtılmış, doğrudan kürek kemiklerinin arasındaki kanlı deliği gözler önüne seriyordu. Metal bir kazığın yaratabileceği kadar büyük bir delikti. Kar’ın yara izli yüzü solgundu. Cansızdı.</p>

  <p><i>Başka bir kazık,</i> diye düşündü Vin hayret içinde. <i>Diğer Sorgucu onu Kar'ın sırtından çıkardı ve o da öldü. İşte sır bu</i>!</p>

  <p>“Ne?” diyerek kükredi Lord Hükümdar ayağa kalkarak, ani hareketi tahtını geriye doğru fırlatmıştı. Taş koltuk mermerleri çatlatıp sekerek merdivenlerden aşağı yuvarlandı. “İhaneti Kendi Sorgucularımın birinden!”</p>

  <p>Yeni Sorgucu Lord Hükümdar’a doğru fırladı. O koşarken cübbesinin kapüşonu geriye düştü ve Vin kel kafasını görebildi. Yeni gelenin yüzünde, ön taraftan dışarı uzanan kazık başlarına ve kafatasının arkasından çıkıntı yapan korkunç kazık uçlarına rağmen, tanıdık bir şeyler vardı. Kel kafasına ve tanıdık olmayan giysilerine karşın, adam biraz Kelsier’e benziyordu.</p>

  <p><i>Hayır,</i> diyerek farkına vardı Vin. <i>Kelsier değil.</i></p>

  <p><i>Marsh</i>!</p>

  <p>Marsh bir Sorgucunun doğaüstü hızıyla kaidenin basamaklarını ikişer ikişer çıktı. Vin neredeyse boğulmanın etkilerini üzerinden atarak ayağa kalkmak için çabaladı. Ancak şaşkınlığını üzerinden atmak daha zordu. Marsh hayattaydı.</p>

  <p>Marsh bir Sorgucuydu.</p>

  <p>Sorgucular onu şüphe ettikleri için araştırmıyordu. Onlar onu aralarına katmayı planlıyordu! Ve şimdi ise Marsh’ın Lord Hükümdar’la savaşmaya niyeti varmış gibi görünüyordu. <i>Yardım etmek zorundayım! Belki... belki de o Lord Hükümdar'ı öldürmenin sırrını biliyordur. Ne de olsa o Sorgucuların nasıl öldürüleceğini keşfetti!</i></p>

  <p>Marsh kaidenin tepesine ulaştı.</p>

  <p>“Sorgucular!” diye bağırdı Lord Hükümdar. “Bana...”</p>

  <p>Lord Hükümdar kapının hemen dışında durmakta olan bir şeyi fark ederek donakaldı. Tıpkı Marsh’ın Kar’ın sırtından söktüğüne benzer çelik kazıklar yere yığılmış olarak duruyordu. Yaklaşık yedi tane var gibi görünüyordu.</p>

  <p>Marsh gülümsedi, yüz ifadesi ürkütücü bir şekilde Kelsier’in sırıtışlarından birine benziyordu. Vin kaidenin aşağısına ulaştı ve bir sikkeyi İterek kendisini platformun tepesine doğru fırlattı.</p>

  <p>Lord Hükümdar’ın hiddetinin dehşet verici gücü onu yarı yolda vurdu. Bunalım, kızgınlıkla körüklenen ruh boğulması bakırını delip geçerek ona fiziksel bir güç gibi vurdu. Hafifçe nefesi kesilerek bakırını harladı ama Lord Hükümdar’ı duygularından tamamen uzaklaştırmayı başaramıyordu.</p>

  <p>Marsh hafifçe tökezledi ve Lord Hükümdar elinin tersiyle tıpkı Kelsier’i öldürmüş olan darbe gibi bir darbe savurdu. Neyse ki Marsh eğilmek için zamanında toparlanmıştı. Çabucak Lord Hükümdar’ın arkasına dolanarak imparatorun siyah, cübbeye benzer takım elbisesinin sırtını kavramak için uzandı. Marsh asıldı ve kumaşı arka dikişi boyunca yırtarak açtı.</p>

  <p>Marsh dondu, kazık gözlü yüz ifadesini okumak mümkün değildi. Lord Hükümdar hızla dönüp dirseğini Marsh’ın karnına gömerek Sorgucuyu oda boyunca fırlattı. Lord Hükümdar dönerken, Vin de Marsh’ın görmüş olduğu şeyi gördü.</p>

  <p>Hiçbir şey. Kaslı olmakla birlikte normal bir sırt. Sorgucuların aksine, Lord Hükümdar’ın omurgasına saplanmış bir kazık yoktu.</p>

  <p><i>Ah, Marsh,</i> diye düşündü Vin hüsranla. Bu akıllıca bir fikirdi, Vin’in On Birinci Metal ile olan aptalca denemesinden çok daha akıllıca bir fikirdi. Ancak o da aynı derecede yanlış çıkmıştı.</p>

  <p>Marsh en sonunda yere çarptı, başından bir çatırtı sesi geldi, sonra da uzak duvara çarpana kadar zemin boyunca kaydı. Devasa pencereye dayanmış olarak hareketsiz bir şekilde yatıyordu.</p>

  <p>“Marsh!” diye çığlık attı Vin zıplayıp kendisini ona doğru İterken. Ancak o uçarken Lord elini dalgın dalgın kaldırdı.</p>

  <p>Vin güçlü bir... <i>şeyin</i> ona bindirdiğini hissetti. Sanki midesinin içindeki metallere bastıran bir Çelikitmeymiş gibi geliyordu ama elbette ki bu olamazdı. Kelsier hiçbir Allomanser’in bir kişinin vücudunun içindeki metalleri etkileyemeyeceğini söylemişti.</p>

  <p>Ama o ayrıca hiçbir Allomanser’in bakır yakmakta olan bir kişinin duygularını da etkileyemeyeceğini söylemişti.</p>

  <p>Yerlere saçılmış sikkeler zemin boyunca fırlayarak Lord Hükümdar’dan hızla uzaklaştı. Kapılar pervazlarından sökülerek paramparça oldu ve odadan uçup gitti. İnanılamayacak bir biçimde, renkli cam parçaları bile titredi ve kayarak kaideden uzaklaştı.</p>

  <p>Ve Vin de midesindeki metaller vücudundan sökülerek gitmekle onu tehdit ederken bir yana doğru fırlatılmıştı. Gümleyerek yere düştü, darbe onu neredeyse kendinden geçirecekti. Sersemlemiş ve şaşırmış olarak yatıp kaldı; tek bir şeyi düşünebiliyordu.</p>

  <p><i>Nasıl bir güç...</i></p>

  <p>Lord Hükümdar yürüyerek kaidesinden aşağı inerken tıkırtılar geldi. Sessizce hareket ediyordu, yırtık takım ceketini ve gömleğini koparıp attı ve parmakları ve bileklerinde pırıldayan takılar dışında belinden yukarısı çıplak kaldı. Vin fark etti ki birkaç ince bilezik pazularının derisini delip geçiyordu.</p>

  <p><i>Akıllıca,</i> diye düşündü ayağa kalkmak için çabalarken. <i>Onların İtilmesini ya da Çekilmesini engeller.</i></p>

  <p>Lord Hükümdar pişmanlıkla başını salladı, adımları kırık pencereden içeri girerek zemin boyunca akan serin sislerin içinde izler bırakıyordu. Ne kadar da güçlü görünüyordu, gövdesi kaslarla bezeli, yüzü yakışıklı. Vin onun Allomansi’sinin bakır tarafından zar zor zaptedilebilen gücünün duygularına bastırdığını hissedebiliyordu.</p>

  <p>“Ne düşündün çocuk?” diye sordu Lord Hükümdar sessizce. “Beni yenmeyi mi? Ben sıradan bir Sorgucu muyum, benim güçlerim de bahşedilmiş olan taklitler mi?</p>

  <p>Vin lehim harladı. Sonra da döndü ve koştu, Marsh’ın vücudunu kavrayarak odanın diğer ucundaki camı kırarak geçmeye niyeti vardı.</p>

  <p>Ama sonra <i>o</i> oradaydı, sanki bir kasırga rüzgârının öfkesini aşağılar gibi bir süratle hareket etmişti. Tüm gücüyle lehim harlarken bile, Vin ondan daha hızlı koşamıyordu. Uzanarak Vin’i omzundan yakaladı. Sonra da onu geriye doğru çekerken neredeyse kayıtsız gibi göründü.</p>

  <p>Onu oyuncak bir bebek gibi savurarak odanın devasa destek sütunlarından birine doğru fırlattı. Vin çaresiz bir şekilde kendine bir dayanak aradı ama Lord bütün metalleri odadan süpürüp atmıştı. Bir tek...</p>

  <p>Lord Hükümdar’ın kendi bileziklerinden birini Çekti, derisini delmeyenlerden bir tanesini. O ise anında kolunu yukarı doğru savurarak Vin’in Çekişini bozdu ve onun havada dengesiz bir şekilde dönmesine neden oldu. Vin'e güçlü İtmelerinden bir tanesini daha bindirerek onu arkaya doğru savurdu. Midesindeki metaller burkuldu, camlar titredi ve annesinin küpesi kulağından sökülüp gitti.</p>

  <p>Dönüp ayaklarının üstüne basarak çarpmaya çalıştı ama korkunç bir hızla bir taş duvara bindirmişti ve lehim onu yüzüstü bıraktı. Mide bulandırıcı bir çıtırtı duydu ve sağ bacağından yukarıya doğru acıdan bir mızrak fırladı.</p>

  <p>Yere yıkıldı. Bakacak iradesi yoktu ama gövdesinden gelen ızdırap ona kırılmış olan bacağının kötü bir açıyla vücudunun altında durduğunu söylüyordu.</p>

  <p>Lord Hükümdar başını salladı. <i>Hayır, onun metal takma konusunda endişe etmesine gerek yok,</i> diye düşündü Vin. Onun becerileri ve gücü düşünüldüğü zaman, bir adamın Lord Hükümdar’ın takılarını dayanak olarak kullanmaya çalışması, Vin’in yaptığı gibi aptallık olurdu. Bu sadece Vin’in sıçrayışlarını da onun kontrol etmesine izin vermişti.</p>

  <p>İleri doğru yürüdü, ayakları kırık camları tıkırdatıyordu. “Sen bunun birisinin beni öldürmeyi denediği ilk sefer olduğunu mu düşünüyorsun çocuk? Ben yakılmalardan ve baş kesmelerden sağ çıktım. Ben bıçaklandım, doğrandım, ezildim ve parçalandım. Hatta bir keresinde derim bile yüzülmüştü, ilk başlarda.”</p>

  <p>Başını sallayarak Marsh’a doğru döndü. Garip bir şekilde, Vin’in daha önceki Lord Hükümdar izlenimi geri döndü. O... yorgun görünüyordu. Hatta tükenmişti. Vücudu değil; o hâlâ kaslıydı. Bu sadece onun... havasında vardı. Vin taş sütunu destek almak için kullanarak ayağa kalkmaya çalıştı.</p>

  <p>"Ben Tanrıyım,” dedi.</p>

  <p><i>Günlükteki alçakgönüllü adamdan ne kadar da farklı.</i></p>

  <p><i>“Tanrı</i> öldürülemez,” dedi. <i>“Tanrı</i> devrilemez. Sizin isyanınız, ben daha önce onun benzerini görmedim mi zannediyorsunuz? Siz benim kendi başıma orduları yok etmediğimi mi düşünüyorsunuz? Siz insanların sorgulamayı bırakmanız için ne yapmam gerekecek? Siz <i>geri zekâlı</i> skaalar gerçeği görmeden önce kaç yüzyıl kendimi kanıtlamam gerek? Kaç tanenizi öldürmem lazım!”</p>

  <p>Vin bacağını yanlış tarafa çevirdiği için çığlık attı. Lehim harladı ama yaşlar yine de gözlerine dolmuştu. Metalleri tükeniyordu. Kısa süre sonra lehimi bitmiş olacaktı ve o olmadan bilincinin açık kalmasının hiçbir yolu yoktu. Sütuna yaslanarak çöktü, Lord Hükümdar'ın Allomansi’si üzerine bastırıyordu. Bacağındaki acı zonkladı.</p>

  <p>O <i>çok güçlü,</i> diye düşündü çaresizlik içinde. O <i>haklı. Tanrı o. Biz ne düşünüyorduk</i>?</p>

  <p>“Sen nasıl cüret edersin?” diye sordu Lord Hükümdar Marsh’ın gevşek bedenini mücevherlerle süslü bir elle kaldırarak. Marsh başını kaldırmaya çalışarak hafifçe inledi.</p>

  <p>“Sen nasıl cüret edersin?” diye hesap sordu Lord Hükümdar tekrar. “Benim sana verdiklerimden sonra? Ben seni sıradan insanlardan üstün yaptım! Ben seni başat kıldım!”</p>

  <p>Vin’in başı aniden kalktı. Acı ve umutsuzluk pusunun arasından bir şeyler içindeki bir anıyı tetikledi.</p>

  <p><i>Kendi halkının... kendi halkının "başat" olması gerektiğini söyleyip duruyor...</i></p>

  <p>Vin içine uzanarak en son On Birinci Metal stoğunu hissetti. Bunu yaktı, Lord Hükümdar Marsh'ı tek elli bir tutuşla kaldırmışken görüşünü bulandıran gözyaşlarının arasından baktı.</p>

  <p>Lord Hükümdar’ın geçmiş hâli yanında belirdi. Kürk pelerini ve ağır botları olan bir adam, gür bir sakalı ve güçlü kasları olan bir adam. Bir despot ya da bir aristokrat değil. Bir kahraman değil, hatta bir savaşçı bile değil. Soğuk dağlarda geçen bir hayata uygun olarak giyinmiş bir adam. Bir çoban.</p>

  <p>Ya da belki de bir hamal.</p>

  <p>“Rashek,” diye fısıldadı Vin.</p>

  <p>Lord Hükümdar irkilerek ona doğru döndü.</p>

  <p>“Rashek,” dedi Vin bir kez daha. “Senin adın bu, değil mi? Günlüğü yazan adam sen değilsin. Sen insanlığı koruması için gönderilmiş olan kahraman değilsin... sen onun hizmetkârısın. Ondan nefret eden hamalsın sen.”</p>

  <p>Vin bir an için durakladı. "Sen... sen onu öldürdün,” diye fısıldadı. “O gece olan şey işte buydu! O yüzden günlük aniden bitti! Sen kahramanı öldürdün ve onun yerini aldın. Onun yerine mağaraya sen gittin ve gücü kendin için aldın. Ama... sen dünyayı kurtarmak yerine, ele geçirdin.”</p>

  <p>“Sen bir şey bilmiyorsun!” diye bağırdı Lord, hâlâ Marsh'ın gevşek vücudunu tek elinde tutuyordu. “Hiçbir şeyi bilmiyorsun sen!”</p>

  <p>“Sen ondan nefret ediyordun,” dedi Vin. “Sen kahramanın bir Terrisli olması gerektiğini düşünüyordun. Sen onun, senin ülkeni ezmiş olan ülkeden bir adamın, sizin kendi efsanelerinizi gerçekleştiriyor olması gerçeğine katlanamadın.”</p>

  <p>Lord Hükümdar bir elini kaldırdı ve Vin bir anda karşı konulması imkânsız bir ağırlığın üzerine bastırdığını hissetti. Allomansi onun midesinin içindeki ve vücudundaki metalleri İtiyor, onu sütuna bastırarak ezmekle tehdit ediyordu. Çığlık atıp bilincini kaybetmemeye çalışarak son lehim parçasını da harladı. Kırık pencereden içeri süzülerek zemin boyunca akan sisler etrafında girdaplandı.</p>

  <p>Dışarıda, kırık pencerenin ötesinde, Vin havada hafifçe yankılanan bir şeyleri duyabildiğini düşündü. Kulağa sanki... tezahürat gibi geliyordu. Sevinç çığlıkları, koro hâlinde binlercesi. Neredeyse Vin’e tezahürat yapıyorlarmış gibiydi.</p>

  <p><i>Ne önemi var,</i> diye düşündü. <i>Ben Lord Hükümdar'ın sırrını biliyorum ama bu bana ne söylüyor? Onun bir hamal olduğunu mu? Hizmetkâr olduğunu mu? Terrisli olduğunu mu?</i></p>

  <p><i>Ferukemist olduğunu.</i></p>

  <p>Sersemlemiş gözlerle baktı ve tekrar Lord Hükümdar’ın pazuları üstünde ışıldayan bilezik çiftini gördü. Metalden yapılmış bilezikler, yer yer derisini delip geçen bilezikler. Bu yüzden... Bu yüzden Allomansi’den etkilenemezler. Bunu neden yapsın? Onun cesaret gösterisi olsun diye metal takıyor olduğu söylenirdi. O insanların metallerini İtmesinden ya da Çekmesinden endişe etmiyordu.</p>

  <p>Ya da bu onun iddia ettiği şeydi. Ama ya taktığı bütün o diğer metaller; yüzükler, bilezikler, aristokrasinin içine de yayılmış olan moda, sadece bir paravansa?</p>

  <p>İnsanların pazularının etrafını sarmalayan bu bir çift bileziğin üstüne odaklanmalarını engellemek için bir paravan. <i>Gerçekten de bu kadar kolay olabilir mi?</i> diye düşündü Lord Hükümdar’ın ağırlığı onu ezmekle tehdit ederken.</p>

  <p>Lehimi neredeyse bitmişti. Zar zor düşünebiliyordu. Yine de demir yaktı. Lord Hükümdar bakırbulutlarını delebiliyordu. Vin de delebiliyordu. Onlar bir şekilde aynıydılar. Eğer o bir insanın vücudunun içindeki metalleri etkileyebiliyorsa, o zaman Vin de yapabilirdi.</p>

  <p>Demiri harladı. Lord Hükümdar’ın yüzüklerine ve bileziklerine işaret eden mavi çizgiler belirdi, pazularının üstündeki derisini delenlerin dışında hepsine.</p>

  <p>Vin konsantre olarak demirini alevlendirdi, yapabildiği kadar kuvvetle Çekti. Ezilmemek için çabalayarak lehimini de harlamaya devam etti ve bir şekilde artık nefes almadığını biliyordu. Onun üzerine bastıran kuvvet çok güçlüydü. Göğsünün inip kalkmasını sağlayamıyordu.</p>

  <p>Sisler etrafında dönerek Allomansi’si yüzünden dans ettiler. Ölüyordu. Bunu biliyordu. Artık acıyı bile zar zor hissedebiliyordu. Ezilmekteydi. Boğulmakta.</p>

  <p>Sisleri içine çekti.</p>

  <p>İki yeni çizgi daha belirdi. Çığlık atarak daha önce asla hissetmediği bir güçle Çekti. Demirini gittikçe daha da fazla harladı, Lord Hükümdar’ın kendi İtişi ona bileziklerini Çekmesi için ihtiyacı olan dayanağı sağlıyordu. Öfke, çaresizlik ve ızdırap yüreğinde birbirine karıştı ve Çekmek onun tek odağı olmuştu.</p>

  <p>Lehimi bitti.</p>

  <p>O <i>Kelsier'i öldürdü!</i></p>

  <p>Bilezikler sökülerek yerlerinden kurtuldu. Lord Hükümdar acıyla bağırdı, Vin’in kulakları için hafif, uzak bir sesti. Ağırlık bir anda onu serbest bıraktı ve o da nefes nefese yere düştü, görüşü bulanıyordu. Tuturulduğu yerden kurtulmuş olan kanlı bilezikler yere çarparak zemin boyunca kayıp onun önünde durdular. Başını kaldırarak görüşünü açmak için kalay kullandı.</p>

  <p>Lord Hükümdar kolları kanlar içinde daha önce olduğu yerde duruyordu; gözleri dehşetle kocaman açıldı. Marsh’ı yere bırakarak Vin’e ve yamulmuş bileziklere doğru koştu. Ancak Vin gücünün son damlasıyla -lehimi bitmişti- bilezikleri İterek onları Lord Hükümdar’ın arkasına fırlattı. Beriki dehşet içinde dönerek bileziklerin kırık pencere duvardan dışarıya uçmasını izledi.</p>

  <p>Uzaklarda güneş ufukta belirdi. Bilezikler onun kırmızı ışığının önünden düştüler, aşağıdaki şehre doğru dalışa geçmeden önce bir an için ışıldamışlardı.</p>

  <p><i>“Hayır</i>! ” diye çığlık attı Lord Hükümdar pencereye doğru bir adım atarak.</p>

  <p>Kasları gevşekleşerek Sazed’inkiler gibi sarktı. Vin’e doğru geri döndü, kızgındı ama yüzü artık genç bir adamın yüzü değildi. Orta yaşlıydı; genç yüz hatları olgunlaştı.</p>

  <p>Pencereye doğru bir adım attı. Saçları grileşti ve gözlerinin çevresinde minik ağlar gibi kırışıklar oluştu.</p>

  <p>Bir sonraki adımı güçsüzdü. Yaşlılığın yükü altında titremeye başladı, sırtı büküldü, derisi sarktı, saçları döküldü.</p>

  <p>Sonra da yere yıkıldı.</p>

  <p>Vin arkasına yaslandı, aklı acı yüzünden uğulduyordu. Orada... bir süre için öylece yattı. Düşünemiyordu.</p>

  <p>“Hanımım!” dedi bir ses. Ve sonra yanında alnı terle ıslanmış Sazed vardı. Uzanarak Vin’in boğazından aşağı bir şeyler döktü ve o da yuttu.</p>

  <p>Vücudu ne yapacağını biliyordu. Refleks olarak lehim harlayarak vücudunu güçlendirdi. Kalay yaktı ve ani duyusal artış onu şok ederek uyandırdı. Nefesi kesilerek Sazed’in tepesindeki endişeli yüzüne baktı.</p>

  <p>"Dikkatli olun Hanımım,” dedi bacağını inceleyerek. “Kemik çatlamış ama sadece tek bir yerden gibi görünüyor.”</p>

  <p>"Marsh,” dedi Vin tükenmiş bir şekilde. "Marsh’a bak.”</p>

  <p>“Marsh mı?” diye sordu Sazed. Sonra Sorgucunun kısa bir mesafe ötede, zeminde hafifçe kımıldadığını gördü.</p>

  <p>“Unutulmuş Tanrılar adına!” dedi Sazed Marsh’ın yanına giderek.</p>

  <p>Marsh inleyerek doğrulup oturdu. Bir koluyla karnına bastırdı. “Şu... Ne...?”</p>

  <p>Vin kısa bir mesafe ileride zeminde durmakta olan pörsümüş şekle göz attı. “Bu o. Lord Hükümdar. O öldü.”</p>

  <p>Sazed meraklı bir şekilde kaşlarını çatarak ayağa kalktı. Kahverengi bir cübbe giymiş ve yanında da sıradan tahta bir mızrak getirmişti. Vin böylesine acınası bir silahın neredeyse onu ve Marsh'ı öldürmüş olan yaratıkla yüzleşmesini düşünerek kafasını salladı.</p>

  <p><i>Elbette, bir açıdan, biz hepimiz de o kadar faydasızdık. Ölmüş olan biz olmalıyız, Lord Hükümdar değil.</i></p>

  <p><i>Ben onun bileziklerini söktüm. Neden? Neden ben de onun gibi şeyler yapabiliyorum?</i></p>

  <p><i>Neden ben farklıyım?</i></p>

  <p>“Hanımım...” dedi Sazed yavaşça. “O ölmemiş, diye düşünüyorum ben. O... hâlâ yaşıyor.”</p>

  <p>“Ne?” diye sordu Vin kaşlarını çatarak. Şu anda zar zor düşünebiliyordu. Daha sonra sorularıyla uğraşmak için zamanı olacaktı. Sazed haklıydı, yaşlı beden ölmemişti. Aslında acınası bir şekilde zeminde hareket ediyor, kırık pencereye doğru sürünüyordu. Bileziklerinin gitmiş olduğu yöne doğru.</p>

  <p>Marsh tökezleyerek ayağa kalktı, Sazed’in ona müdahale etme önerisini elini sallayarak geri çevirmişti. "Ben hızlı iyileşeceğim. Kıza bak.”</p>

  <p>“Kalkmama yardım et,” dedi Vin.</p>

  <p>“Hanımım...” dedi Sazed onaylamayan bir şekilde.</p>

  <p>“Lütfen Sazed.”</p>

  <p>Sazed içini çekerek ona tahta mızrağı verdi. "İşte, buna dayanın.” Vin bunu aldı ve Sazed de onun ayağa kalkmasına yardım etti.</p>

  <p>Vin mızrağa dayanıp topallayarak Marsh ve Sazed’le birlikte Lord Hükümdar’a doğru gitti. Sürünmekte olan şekil odanın kıyısına ulaştı, parçalanmış pencereden şehre yukarıdan baktı.</p>

  <p>Vin’in ayak sesleri kırık camların üzerinde çıtırdadı. Aşağıda insanlar yine tezahürat yaptılar, gerçi Vin ne onları ne de tezahürat yaptıkları şeyi görebiliyordu.</p>

  <p>“Dinle,” dedi Sazed. “Dinle, ey bizim tanrımız olmayı isteyen sen. Onların alkışlarını duyuyor musun? O alkışlar senin için değil, bu halk hiçbir zaman seni alkışlamadı. Onlar bu akşam yeni bir lider, yeni bir kıvanç kaynağı buldular.”</p>

  <p>“Benim... Obligatörlerim...” diye fısıldadı Lord Hükümdar.</p>

  <p>“Senin obligatörlerin seni unutacak,” dedi Marsh. “Ben bunun olduğundan emin olacağım. Diğer Sorgucular öldü, benim elimle öldürüldüler. Fakat toplanan prelanlar senin iktidarı Soruşturma Kantonu’na devrettiğini gördüler. Luthadel’de kalan son Sorgucu ise benim. Artık senin kiliseni <i>ben</i> yönetiyorum.”</p>

  <p>“Hayır...” diye fısıldadı Lord Hükümdar.</p>

  <p>Marsh, Vin ve Sazed perişan bir grup görünümünde durarak yerdeki yaşlı adama baktılar. Aşağıdaki sabah ışığında Vin büyük bir platformun önünde durmuş, bir saygı işareti olarak silahlarını yukarı kaldırmış devasa bir insan topluluğunu görebiliyordu.</p>

  <p>Lord Hükümdar gözlerini aşağıdaki kalabalığa çevirdi ve başarısızlığının son idraki üzerine çökmüş gibi göründü. Tekrar onu yenmiş olan kişilere baktı.</p>

  <p>“Anlamıyorsunuz,” diye hırıldadı. “Ben insanoğlu için ne yapıyorum bilmiyorsunuz. Ben sizin tanrınız <i>idim,</i> siz bunu göremeseniz bile. Beni öldürerek, sizler kendi sonunuzu hazırladınız...”</p>

  <p>Vin, Marsh ve Sazed’e birer bakış attı. Yavaşça her biri başlarıyla onayladı. Lord Hükümdar öksürmeye başlamıştı ve daha da fazla yaşlanıyormuş gibi görünüyordu.</p>

  <p>Vin kırık bacağının acısına karşı dişlerini sıkarak Sazed’e yaslandı. “Sana bizim bir dostumuzdan haber getirdim,” dedi sessizce. “O ölmediğini senin de bilmeni istiyor. O öldürülemez.</p>

  <p>“O umut.”</p>

  <p>Sonra da mızrağı kaldırdı ve doğrudan Lord Hükümdar’ın kalbine sapladı.</p>
</body>
</html>
