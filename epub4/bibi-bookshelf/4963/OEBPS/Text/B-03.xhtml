<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Terris’e bu hafta içinde ulaştık ve söylemem gerekir ki ülkeyi güzel buluyorum. Kuzeydeki ulu dağlar, tepeleri karlarla kaplı kel tepeleri ve ormandan pelerinleriyle, bu yeşil verimlilik diyarının üstünde nöbetçi tanrılar gibi yükseliyor. Güneydeki kendi topraklarım çoğunlukla düz, sanıyorum eğer manzarayı çeşitlendirecek birkaç dağ olsa daha az kasvetli görünebilirdi.</i></p>

    <p><i>Burada insanlar çoğunlukla çoban, gerçi oduncular ve çiftçiler de az değil. Bu pastoral bir ülke, kesinlikle. Şimdi bütün dünyanın bel bağladığı kehanetlerin ve ilahi kavramların, bu kadar dikkate değer şekilde kırsal bir yerden çıkabilmiş olması garip görünüyor.</i></p>
  </div>

  <p class="img"><img alt="" height="50" src="../Images/3.jpg" width="210"/></p>

  <h2>3</h2>

  <p class="p1"><span style="font-size: 1.2em;">CAMON SİKKELERİNİ SAYIYOR</span>, altın boxingleri birer birer masanın üstündeki küçük sandığın içine atıyordu. Hâlâ biraz afallamış gibi görünüyordu ki öyle de olması gerekirdi. Üç bin boxing fevkalâde miktarda bir paraydı; Camon’un en iyi durumda bir yılda bile kazanacaklarından çok daha fazlasıydı. En yakın ahbapları masada onunla birlikte oturmuştu, bira ve kahkahalar serbestçe akıyordu.</p>

  <p>Vin köşesinde oturmuş, içindeki dehşet hissini anlamaya çalışıyordu. Üç bin boxing. Nezaret’in asla böylesine bir miktarın bu kadar hızla ellerinden çıkmasına izin vermemiş olması gerekirdi. Prelan Arriev kolaylıkla kandırılamayacakmış kadar kurnaz görünmüştü ona.</p>

  <p>Camon bir diğer sikkeyi daha sandığın içine attı. Vin onun böylesine bir zenginlik gösterisi yaparak aptalca mı, yoksa akıllıca mı davranmakta olduğuna karar veremiyordu. Yeraltı çeteleri katı bir mutabakat çerçevesinde işlerdi: Herkes kazançtan gruptaki statüsüyle orantılı bir pay alırdı. Her ne kadar bazen çetebaşını öldürüp parasını kendin için almak cezbedici olsa da, başarılı bir lider herkes için daha fazla zenginlik yaratırdı. Onu vaktinden önce öldürürsen kendini gelecekteki kazançlardan mahrum bırakmış olurdun, diğer çete üyelerinin hiddetini üstüne çekmenden ise bahsetmeye bile gerek yoktu.</p>

  <p>Yine de üç bin boxing... Bu en mantıklı hırsızı bile cezbetmeye yeterli olurdu. Her şey çok yanlış gidiyordu.</p>

  <p><i>Buradan gitmem gerek,</i> diye kararını verdi Vin. <i>Bir şeyler olursa diye Camon’dan ve sığınaktan uzaklaşmalı.</i></p>

  <p>Ama öte yandan... gitmek mi? Tek başına mı? Daha önce asla yalnız olmamıştı, her zaman Reen vardı. Onu şehirden şehre götüren, farklı hırsız çetelerine katılan o olmuştu. Vin yalnızlığı severdi. Ama kendi başına dışarıdaki şehirde olmak düşüncesi onu dehşete düşürüyordu. İşte bu yüzden asla Reen’den kaçıp kurtulmamış, bu yüzden Camon’un yanında kalmıştı.</p>

  <p>Gidemezdi. Ama gitmesi gerekliydi. Köşesinde başını kaldırıp odayı gözleriyle taradı. Çetede Vin’in herhangi bir türden bağlılık hissettiği pek fazla kimse yoktu. Ama eğer obligatörler gerçekten de çeteye karşı bir hareket yapacak olursa zarar görmelerini izlemekten üzüntü duyacağı bir iki kişi vardı. Adamların birkaç tanesi ona kötü davranmaya çalışmamış ya da çok nadiren de olsa, ona bir nebze olsun iyilik göstermişlerdi.</p>

  <p>Bu listenin en tepesinde Ulef vardı. O Vin’in arkadaşı değildi ama şimdi Reen de gitmiş olduğuna göre, elindeki en yakın varlık oydu. Eğer o Vin’le gelecek olursa, en azından o zaman Vin yalnız olmazdı. Vin dikkatli bir şekilde ayağa kalktı ve odanın kenarları boyunca ilerleyerek Ulef ile genç yaştaki diğer birkaç çete üyesinin oturmuş içmekte oldukları yere doğru ilerledi.</p>

  <p>Ulef’in kol yenini çekti. Ulef ona doğru döndü, sadece hafifçe sarhoştu. “Vin?”</p>

  <p>“Ulef,” diye fısıldadı Vin. “Gitmemiz gerek.”</p>

  <p>Ulef kaşlarını çattı. “Gitmek? Nereye gitmek?”</p>

  <p>“Uzağa,” diye fısıldadı Vin. “Buradan dışarı.”</p>

  <p>“Şimdi mi?”</p>

  <p>Vin ısrarcı bir şekilde başını salladı.</p>

  <p>Ulef tekrar kendi aralarında kıkırdayarak Vin ile Ulef’e imalı bakışlar atmakta olan arkadaşlarına doğru göz attı.</p>

  <p>Ulef kızardı. “Sen bir yerlere mi gitmek istiyorsun, sadece sen ve ben?”</p>

  <p>“Öyle değil,” dedi Vin. “Sadece... sığınaktan çıkmam lazım. Ve yalnız olmak istemiyorum."</p>

  <p>Ulef’in yüzü asıldı. Daha da yakına eğildi, nefesinde hafif bir bira kokusu vardı. “Ne oluyor Vin?” diye sordu sessizce.</p>

  <p>Vin durakladı. “Ben... Bir şeylerin olabileceğini düşünüyorum Ulef,” diye fısıldadı. “Obligatörlerle ilgili bir şeyler. Ben sadece şu anda sığınakta olmak istemiyorum.”</p>

  <p>Ulef bir an için sessizce oturdu. “Pekâlâ,” dedi en sonunda. “Bu ne kadar sürecek?”</p>

  <p>“Bilmiyorum,” dedi Vin. “En azından akşama kadar. Ama gitmemiz lazım. <i>Hemen.”</i></p>

  <p>Ulef yavaş yavaş başını salladı.</p>

  <p>“Bir saniye burada bekle,” diye fısıldadı Vin dönerek. Kendi şakalarından birine gülmekte olan Camon’a bir bakış attı. Sonra da kül lekeli, dumanlı odayı sessizce geçerek sığınağın arka odasına gitti.</p>

  <p>Çetenin genel olarak uyuduğu yer, sırt yataklarının dizili olduğu uzun, basit bir koridordan oluşuyordu. Kalabalık ve rahatsızdı ama Reen ile seyahat ettiği yıllarda uyumuş olduğu soğuk ara sokaklardan çok daha iyiydi.</p>

  <p><i>Tekrar alışmak zorunda kalabileceğim ara sokaklar,</i> diye düşündü. Daha önce onlardan sağ çıkmıştı. Bir kere daha çıkabilirdi.</p>

  <p>Kendi şiltesinin yanına geldi, diğer odadan kahkaha atan ve içen adamların boğuk sesleri geliyordu. Vin diz çökerek sahip olduğu birkaç parça şeye baktı. Eğer çeteye bir şey olacak olursa, sığınağa bir daha geri gelmesi mümkün olmazdı. Asla. Ama şimdi sırt yatağını yanına alamazdı, fazlasıyla şüphe çekerdi. Bu da geriye sadece onun kişisel eşyalarını içeren küçük kutuyu bırakıyordu: ziyaret etmiş olduğu her şehirden bir taş parçası, Reen’in Vin’e annesinin vermiş olduğunu söylediği küpe ve iri bir sikke büyüklüğünde olan bir obsidiyen parçası. Bu taş rastgele bir desenle yontulmuştu. Reen bunu bir çeşit iyi şans muskası olarak taşırdı. Altı ay önce çeteden gizlice kaçtığı zaman geride bırakmış olduğu tek şeydi. Onu terk ettiği zaman.</p>

  <p><i>Tıpkı her zaman yapacağını söylemiş olduğu gibi,</i> dedi Vin kendi kendisine katı bir şekilde. <i>Hiç onun gerçekten de gideceğini düşünmemiştim ve onun da işte tam olarak bu yüzden gitmesi gerekiyordu.</i></p>

  <p>Obsidiyen parçasını sıkıca kavradı ve taşları cebine attı. Küpeyi kulağına taktı; bu çok sade bir şeydi. Bir çividen pek fazla farkı yoktu; çalmaya bile değmezdi ki Vin’in bunu arka odada bırakmaktan korkmamasının sebebi de buydu. Buna rağmen, Vin takının onu daha dişi göstereceğinden çekindiği için küpeyi nadiren takardı.</p>

  <p>Hiç parası yoktu ama Reen ona nasıl dileneceğini ve çöp toplayacağını öğretmişti. İkisi de Son İmparatorluk’ta, özellikle de Luthadel’de zordu ama mecbur kalırsa Vin bir yolunu bulurdu.</p>

  <p>Vin kutusuyla yatağını bırakarak ortak odaya geri süzüldü. Belki de aşırı tepki gösteriyordu, belki de çeteye hiçbir şey olmayacaktı. Ama eğer olursa... Reen’in ona öğretmiş olduğu tek bir şey varsa, bu da kendi kellesini nasıl koruyacağıydı. Ulef’i getirmek iyi fikirdi. Onun Luthadel’de tanıdıkları vardı. Eğer Camon’un çetesine bir şey olursa, Ulef büyük ihtimalle ona bu yakınlarda iş...</p>

  <p>Vin ana odanın hemen içinde dondu. Ulef onu bırakmış olduğu masada değildi. Bunun yerine şüphe uyandırıcı bir şekilde odanın ön tarafının yakınlarında ayakta duruyordu. Barın yakınlarında. Camon’un yakınlarında.</p>

  <p>“Ne oluyor!” Camon ayağa kalktı, yüzü güneş ışığı kadar kırmızıydı. Tabureyi itip ayağının altından çekti, sonra da yarı sarhoş olarak Vin’e doğru yalpaladı. “Kaçıyor musun? Beni Nezaret’e satmaya gidiyorsun öyle mi?”</p>

  <p>Vin merdiven boşluğunun kapısına doğru atılarak masaların ve çete üyelerinin etrafından ümitsiz bir şekilde dolandı.</p>

  <p>Camon’un fırlattığı tahta tabure onu sırtının ortasından vurarak yere devirdi. Omuzlarının arasında acı alevlendi, birkaç çete üyesi tabure ondan sekerek yakınlardaki döşeme tahtalarının üstünde gümlerken bağırdı.</p>

  <p>Vin sersemleyerek yatıp kaldı. Sonra içindeki bir şeyler, farkında olduğu ama anlamadığı bir şeyler, ona güç verdi. Başının dönmesi geçti, acısı bir odak hâline geldi. Sakar hareketlerle ayağa kalktı.</p>

  <p>Camon oradaydı. O daha ayağa kalkarken elinin tersiyle Vin’i tokatladı. Kafası aldığı darbeyle yan tarafa savrulurken boynu o kadar acıyla döndü ki tekrar yere çarptığını zar zor hissedebildi.</p>

  <p>Camon öne eğildi ve gömleğinin ön tarafını kavrayıp onu yukarı çekerken yumruğunu kaldırdı. Vin düşünmek ya da konuşmak için duraksamadı, yapılacak tek bir şey vardı. Şans’ının tamamını tek bir şiddetli çabayla harcayarak Camon'u itti, öfkesini sakinleştirdi.</p>

  <p>Camon sendeledi. Bir an için gözleri yumuşadı. Vin’i biraz indirdi.</p>

  <p>Sonra öfke gözlerine geri döndü. Katı. Dehşet verici.</p>

  <p>“Lanet kaltak,” diye mırıldandı Camon onu omzundan kavrayıp sallayarak. “Senin o kalleş ağabeyin bana hiç saygı duymadı ve sen de farklı değilsin, ikinize de fazla yumuşak davrandım. Seni de...”</p>

  <p>Vin kıvranarak kurtulmaya çalıştı ama Camon onu sıkıca kavramıştı. Çaresizlik içinde yardım için diğer çete üyelerini taradı, ancak ne bulacağını biliyordu. Umursamazlık. Arkalarını döndüler, yüzlerinde utanç vardı ama ilgi yoktu. Ulef hâlâ Camon’un masasının yakınında ayakta durmuş, suçlu bir şekilde yere bakıyordu.</p>

  <p>Zihninin arka tarafından ona fısıldayan bir ses duyduğunu sandı. Reen’in sesi. <i>Aptal! Acımasızlık, duyguların en mantıklı olanı bu. Senin yeraltında arkadaşın yok. Senin yeraltında asla arkadaşın olmayacak!</i></p>

  <p>Vin mücadele etmeyi sürdürdü ama Camon ona tekrar vurarak yere devirdi. Darbe onu sersemletti ve nefesini kesti, ciğerlerindeki hava boşalmıştı.</p>

  <p><i>Sadece dayan,</i> diye düşündü aklı bulanık bir hâlde. <i>Beni öldürmeyecek. Bana ihtiyacı var.</i></p>

  <p>Ama zayıfça dönerken loş odada, tepesinde yükselen Camon’u gördü, sarhoş yüzündeki öfke belli oluyordu. Vin bu sefer farklı olacağını biliyordu, bu sıradan bir dayak olmayacaktı. Camon Vin’in onu Nezaret’e satmaya niyetli olduğunu düşünüyordu. Kontrolünü kaybetmişti.</p>

  <p>Gözlerinde cinayet okunuyordu.</p>

  <p><i>Lütfen!</i> diye düşündü Vin çaresizlik içinde Şans’ına uzanır, onu harekete geçirmeye çalışırken. Cevap yoktu. Şans da onu yüzüstü bırakmıştı.</p>

  <p>Camon kendi kendine mırıldanarak yere eğildi ve onu omzundan yakaladı. Koca eli bir yumruğa dönüşür, kasları gerilirken, sinirli bir ter damlası kayarak çenesinden damladı ve Vin’in yanağının üstüne düştü. Kolunu kaldırdı.</p>

  <p>Birkaç ayak ötede merdiven boşluğunun kapısı sarsıldı, sonra da sertçe açıldı. Camon durakladı, kapıya ve sığınağa geri dönmek için bu kadar uygunsuz bir anı seçmiş olan şanssız çete üyesi her kimse ona doğru ateş püsküren gözlerle baktı.</p>

  <p>Vin dikkatinin dağılmasından faydalanmaya çalıştı. Yeni geleni umursamadan silkinerek Camon’un kavrayışından kurtulmaya çalıştı ama fazlasıyla zayıftı. Yüzünün Camon’un vurmuş olduğu yeri yanıyordu ve ağzında kan tadı vardı. Omzu kötü bir şekilde yere çarpmıştı ve düştüğü tarafı da ağrıyordu. Camon’un elini kavradı ama bir anda zayıf hissetti, içsel gücü de tıpkı Şans’ı gibi onu yüzüstü bıraktı. Bir anda acıları daha da büyük, daha da korkutucu, daha da... talepkâr gibiymiş geldi.</p>

  <p>Umutsuzca kapıya doğru döndü. Yakındı, acınacak derecede yakındı. Neredeyse kaçmıştı. Sadece birazcık daha ileri...</p>

  <p>Sonra merdiven kapısının ağzında sessizce dikilmekte olan adamı gördü. Bu tanıdık biri değildi. Uzun boylu ve atmaca suratlı adamın açık sarı saçları vardı ve rahat bir asil takım elbisesi giyiyor, pelerini de serbestçe asılı duruyordu. Adam belki de otuzlarının ortasındaydı. Bir şapka takmıyordu ve düello değneği de taşımıyordu.</p>

  <p>Ve çok ama çok sinirli görünüyordu.</p>

  <p>“Ne oluyor?” diye hesap sordu Camon. “Sen kimsin?”</p>

  <p><i>Gözcülerin yanından nasıl geçmiş,</i> diye düşündü Vin, aklını başına toplamak için çabalayarak. Acı. Acıyla baş edebilirdi. <i>Obligatörler... Bu adamı onlar mı gönderdi?</i></p>

  <p>Yeni gelen başını eğip Vin’e baktı ve yüz ifadesi hafifçe yumuşadı. Sonra başını kaldırıp Camon'a baktı ve yüzü karardı.</p>

  <p>Camon’un öfkesi sanki büyük kuvvet tarafından yumruklanmış gibi geriye savrulurken kesildi. Eli Vin’in omzundan kayıp gitti ve döşeme tahtalarının sarsılmasına neden olacak şekilde yere devrildi.</p>

  <p>Oda sessizleşti.</p>

  <p><i>Uzaklaşmak gerek,</i> diye düşündü Vin, kendini dizlerinin üstünde doğrulmaya zorlarken. Camon birkaç ayak öteden acıyla inledi ve Vin sürünerek ondan uzaklaşıp boş bir masanın altına süzüldü. Sığınağın gizli bir çıkışı vardı, arka taraftaki uzak duvarın yanındaki gizli bir kapak. Eğer sürünerek ona ulaşabilirse...</p>

  <p>Vin bir anda ezici bir huzur hissetti. Bu duygu onun üstüne ani bir yük gibi çöktü, kendi duyguları ezilerek sanki güçlü bir el tarafından bastırılmış gibi sustular. Korkusu üflenen bir mum gibi puf diye söndü ve hatta acısı bile önemsizmiş gibi göründü.</p>

  <p>Neden bu kadar endişelenmiş olduğunu merak ederek yavaşladı. Gizli kapağa bakarken duraklayıp ayağa kalktı. Derin derin nefes aldı, hâlâ biraz sersemlemiş hâldeydi.</p>

  <p><i>Camon demin beni öldürmeye çalıştı!</i>&nbsp;diye uyardı aklının mantıklı olan kısmı. <i>Ve başka birileri sığınağa saldırıyor. Buradan uzaklaşmalıyım!</i> Ama duyguları mantıkla uyumlu değildi. Kendisini... huzurlu hissediyordu. Endişesiz ve epey bir de meraklı.</p>

  <p>Birileri onun üzerinde Şans kullanmıştı.</p>

  <p>Her ne kadar daha önce bunu kendi üstünde asla hissetmemiş olsa da bir şekilde tanıdı. Masanın yanında durakladı, bir eli tahtanın üstündeydi, sonra da yavaş yavaş döndü. Yeni gelen adam hâlâ kapının ağzında duruyordu. Adam Vin’i alıcı bir gözle inceledi, sonra da bir açıdan yatıştırıcı bir şekilde gülümsedi.</p>

  <p><i>Ne oluyor</i>?</p>

  <p>Yabancı en sonunda odanın içine adım attı. Camon’un çetesinin geri kalanı masalarında oturmaya devam ettiler. Şaşkın, ancak garip bir şekilde endişesiz görünüyorlardı.</p>

  <p><i>Hepsinin üzerinde Şans kullanıyor. Ama... bu kadar çok kişiye aynı anda bunu nasıl yapabilir?</i> Vin hiçbir zaman arada sırada kısa bir iteklemeden fazlasını yapmaya yetecek kadar Şans depolamayı başaramamıştı.</p>

  <p>Adam odaya girerken Vin en sonunda onun arkasında, merdivenlerde ikinci bir kişinin daha durduğunu görebildi. Bu ikinci adam daha az heybetliydi. Boyu daha kısaydı, koyu renkli, kısa bir sakalı ve kısa kesilmiş düz saçları vardı. O da bir asilin takım elbisesini giyiyordu ama onunkinin kesimi daha sıradandı.</p>

  <p>Odanın diğer tarafında Camon inledi ve oturdu, başını tutuyordu. Yeni gelenlere göz attı. "Üstat Dockson! Ee, şey, bu bir sürpriz!”</p>

  <p>“Gerçekten de öyle,” dedi daha kısa boylu olan adam; Dockson. Vin bu adamlarda hafif bir tanıdıklık seziyor olduğunun farkına vararak kaşlarını çattı. Bunları bir yerlerden tanıyordu.</p>

  <p><i>Maliye Kantonu. Camon ve ben giderken onlar bekleme odasında oturuyordu.</i></p>

  <p>Camon sarışın yabancıyı inceleyerek ayağa kalktı. Camon başını eğerek adamın ellerine baktı, iki eli de garip, üst üste binen yara izleriyle kaplıydı. “Lord Hükümdar adına...” diye fısıldadı Camon. “Hathsin Firarisi!”</p>

  <p>Vin kaşlarını çattı. Bu unvanı tanımamıştı. Bu adamı tanıyor olması mı gerekirdi? Hissettiği huzura rağmen yaraları hâlâ zonkluyor ve başı da dönüyordu. Destek almak için masaya yaslandı ama oturmadı.</p>

  <p>Bu yabancı her kimse, Camon belli ki onun önemli biri olduğunu düşünüyordu. "Ah, Üstat Kelsier!” diye kekeledi Camon. “Bu ender bir onur!”</p>

  <p>Yabancı, Kelsier, başını salladı. "Biliyor musun, seni dinlemeye hiç de meraklı değilim.”</p>

  <p>Camon'un ağzından tekrar geriye doğru fırlatılırken acılı bir “uf” kaçtı. Kelsier bu marifeti sergilemek için herhangi bir gözle görülür hareket yapmamıştı. Ancak Camon sanki görülmez bir kuvvet tarafından itilmiş gibi yere devrildi.</p>

  <p>Camon’un sesi kesildi ve Kelsier de odayı gözleriyle taradı. “Geri kalanlarınız benim kim olduğumu biliyor mu?”</p>

  <p>Çete üyelerinin pek çoğu başlarını sallayarak onayladılar.</p>

  <p>“İyi. Sığınağınıza geldim çünkü sizlerin, dostlarım, bana büyük bir borcunuz var.”</p>

  <p>Oda Camon’un inlemeleri dışında sessizleşti. En sonunda çete üyelerinden bir tanesi konuştu. "Öyle mi... Üstat Kelsier?”</p>

  <p>“Gerçekten de öyle. Görüyorsunuz, Üstat Dockson ve ben az önce sizlerin hayatınızı kurtardık. Sizin oldukça beceriksiz olan çetebaşınız yaklaşık bir saat kadar önce Nezaret’in Maliye Kantonu’nu terk ederek doğrudan bu sığınağa geri döndü.İki Nezaret gözcüsü, bir yüksek rütbeli prelan ve... tek bir tane de Çelik Sorgucu tarafından takip ediliyordu.”</p>

  <p>Kimse konuşmadı.</p>

  <p><i>Ah, Hükümdar adına...</i> diye düşündü Vin. Haklı çıkmıştı, sadece yeteri kadar hızlı davranamamıştı. Eğer bir Sorgucu varsa...</p>

  <p>“Sorgucuyla ben ilgilendim,” dedi Kelsier. Duraklayarak imanın havada asılı kalmasına izin verdi. Ne tür bir adam bu kadar önemsemez bir tavırla bir Sorgucuyla “ilgilenmiş” olduğunu iddia edebilirdi? Söylentiler yaratıkların ölümsüz olduğundan, bir adamın ruhunun içini görebildiklerinden ve eşsiz savaşçılar olduklarından bahsediyordu.</p>

  <p>“Verilmiş hizmetler karşılığında ödeme talep ediyorum,” dedi Kelsier.</p>

  <p>Camon bu sefer tekrar ayağa kalkmadı; sert düşmüştü ve belli ki sersemlemiş hâldeydi. O da sessizliğini korudu. En sonunda Milev, Camon’un baş yardımcısı olan koyu derili adam, Nezaret boxingleriyle dolu sandığı kaptı ve bununla ileri atıldı. Sandığı Kelsier'e sundu.</p>

  <p>“Camon’un Nezaret’ten almış olduğu para,” diye açıklama yaptı Milev. “Üç bin boxing.”</p>

  <p><i>Milev onu memnun etmek için ne kadar da hevesli,</i> diye düşündü Vin. <i>Bu sadece Şans'tan daha fazla bir şey. Ya o ya da benim asla kullanamadığım bir tür Şans.</i></p>

  <p>Kelsier durakladı, sonra da sikke sandığını kabul etti. “Ve sen de?”</p>

  <p>“Milev, Üstat Kelsier.”</p>

  <p>“Tamam, Çetebaşı Milev, bu ödemeyi tatmin edici olarak kabul edeceğim, tabi eğer benim için bir diğer şeyi daha yaparsan.”</p>

  <p>Milev durakladı. “Peki, o nedir?”</p>

  <p>Kelsier neredeyse kendinden geçmiş olan Camon’a doğru başıyla işaret etti. “Onunla ilgilen.”</p>

  <p>“Elbette,” dedi Milev.</p>

  <p>"Onun yaşamasını istiyorum Milev,” dedi Kelsier bir parmağını kaldırarak. “Ama onun bundan memnun kalmasını istemiyorum.”</p>

  <p>Milev başını sallayarak onayladı. “Onu dilenci yapacağız. Lord Hükümdar o mesleği onaylamıyor, Camon’un Luthadel’de rahat bir hayatı olmayacak.”</p>

  <p><i>Ve Milev de Kelsier'in dikkat etmiyor olduğunu düşündüğü anda yine de ondan kurtulacak.</i></p>

  <p>“İyi,” dedi Kelsier. Sonra sikke sandığını açtı ve sayarak bir miktar altın boxing çıkarmaya başladı. “Sen uyanık bir adamsın, Milev. Zekisin ve diğerleri kadar kolay da gözün korkmuyor.”</p>

  <p>“Benim daha önce de Siskanlarla alışverişim oldu, Üstat Kelsier,” dedi Milev.</p>

  <p>Kelsier başını salladı. “Dox, bu geceki görüşmemizi nerede yapacaktık?” dedi yoldaşına hitap ederek.</p>

  <p>“Ben Clubs’ın dükkânını kullanabileceğimizi düşünmüştüm,” dedi ikinci adam.</p>

  <p>“Hiç de tarafsız bir yer değil,” dedi Kelsier. “Özellikle de eğer bize katılmamaya karar verecek olursa.”</p>

  <p>"Doğru.”</p>

  <p>Kelsier, Milev’e baktı. “Bu bölgede bir iş planlıyorum. Bazı yerel ekiplerin de desteğini almak faydalı olacaktır.” Görünüşe göre yüz boxing gibi duran bir yığını ileri uzattı. "Bu akşam için sığınağınızın kullanımına ihtiyacımız olacak. Bu ayarlanabilir mi?”</p>

  <p>“Elbette,” dedi Milev sikkeleri hevesli bir şekilde alarak.</p>

  <p>"Güzel,” dedi Kelsier. “Şimdi çıkın dışarı.”</p>

  <p>“Dışarı mı?” diye sordu Milev tereddüt içinde.</p>

  <p>“Evet,” dedi Kelsier. “Adamlarını al, eski lideriniz de dâhil ve gidin. Vin Hanım ile özel bir konuşma yapmak istiyorum.”</p>

  <p>Oda tekrar sessizleşti ve Vin biliyordu ki Kelsier’in onun adını nereden bildiğini tek merak eden kişi kendisi değildi.</p>

  <p>“Hadi, onu duydunuz!” diye bağırdı Milev. Bir grup hayduda gidip Camon’u almaları için elini salladı, sonra da çete üyelerinin kalanlarını merdivenlerden yukarı doğru kovaladı. Vin gittikçe endişelenerek onların gidişini izledi. Bu Kelsier güçlü bir adamdı ve içgüdüleri ona güçlü adamların tehlikeli olduğunu söylüyordu. Vin’in Şans’ından haberi mi vardı? Belli ki vardı, onu özellikle ayırmak için başka ne nedeni olabilirdi ki?</p>

  <p><i>Bu Kelsier beni nasıl kullanmaya çalışacak,</i> diye düşündü yere çarpan kolunu ovalarken.</p>

  <p>“Bir de Milev,” dedi Kelsier sakin sakin. “‘Özel’ dediğim zaman, uzak duvarın arkasındaki gözcü deliklerinden bizi izleyen dört adam tarafından da gözetlenmek istemiyorum demek istemiştim. Yukarıdaki ara sokağa çıkarken onları da yanında götürüver.”</p>

  <p>Milev’in benzi attı. "Elbette, Üstat Kelsier.”</p>

  <p>“İyi. Ve ara sokakta iki tane de ölü Nezaret casusu bulacaksınız. Bizim için cesetlerden de kurtulursanız iyi olur.”</p>

  <p>Milev başını sallayarak döndü.</p>

  <p>“Ve Milev,” diye ekledi Kelsier.</p>

  <p>Milev tekrar geri döndü.</p>

  <p>“Adamlarından hiçbirinin bize ihanet etmeyeceğinden emin ol,” dedi Kelsier sessizce. Vin duygularının üstündeki yenilenmiş basıncı tekrar hissetti. “Bu çete zaten Çelik Nezaret’in gözünü üzerine çekmiş durumda. Bir de beni kendinize düşman etmeyin.”</p>

  <p>Milev şiddetle başını salladı, sonra da arkasından kapıyı çekip kapatarak merdiven boşluğunda kayboldu. Birkaç saniye sonra Vin gözcü odasından gelen ayak sesleri duydu, ondan sonra ise ortalık sessizliğe büründü. Vin, nedense kendi başına bir oda dolusu cani ve hırsızın gözünü korkutabilecek kadar etkileyici olan bir adam ile yalnız kalmıştı.</p>

  <p>Vin kaçış kapısına göz attı. Kelsier onu izliyordu. Eğer Vin kaçarsa ne yapardı?</p>

  <p><i>Bir Sorgucuyu öldürdüğünü iddia ediyor,</i> diye düşündü. Ve... <i>şans kullandı. Sadece onun ne bildiğini öğrenmeye yetecek kadar uzun bile olsa kalmak zorundayım.</i></p>

  <p>Kelsier’in gülümsemesi derinleşti, en sonunda kahkahayı bastı. “Bu çok <i>fazlasıyla</i> eğlenceliydi, Dox.”</p>

  <p>Diğeri, Camon’un Dockson demiş olduğu adam homurdandı ve odanın ön tarafına ilerledi. Vin gerildi ama adam ona doğru bir hareket yapmadı, bunun yerine bara doğru ağır ağır yürüdü.</p>

  <p>“Eskiden yeteri kadar çekilmezdin, Kell,” dedi Dockson. “Senin bu yeni namınla nasıl başa çıkacağımı bilmiyorum. En azından başa çıkarken nasıl yüzümü ifadesiz tutacağımı bilmiyorum.”</p>

  <p>“Kıskanıyorsun.”</p>

  <p>“Evet, işte bu,” dedi Dockson. “Senin adi suçluların gözünü korkutabilme becerini korkunç derecede kıskanıyorum. Eğer senin için bir önemi varsa, ben senin Camon’a fazla sert davrandığını düşünüyorum.”</p>

  <p>Kelsier de yürüyüp geldi ve odadaki masalardan birine oturdu. Konuşurken neşesi hafifçe söndü. “Kıza ne yaptığını gördün.”</p>

  <p>“Aslına bakarsan görmedim,” dedi Dockson barın stoklarını kurcalarken. “Birileri kapıyı engelliyordu."</p>

  <p>Kelsier omuz silkti. “Kıza bak, Dox. Zavallı şey neredeyse kendinden geçecek kadar dövülmüş. Ben herife herhangi bir sempati duymuyorum.”</p>

  <p>Vin durduğu yerde kaldı, iki adamı da izliyordu. Anın gerilimi azaldıkça yaraları tekrar zonklamaya başladı. Kürek kemiklerinin arasına aldığı darbeyle oluşan büyük bere ile yüzünün tokat yiyen yeri de yanıyordu. Hâlâ biraz başı dönüyordu.</p>

  <p>Kelsier onu izliyordu. Vin dişlerini sıktı. Acı. Acıyla baş edebilirdi.</p>

  <p>“Senin bir şeye ihtiyacın var mı, evlat?” diye sordu Dockson. “O yüzün için ıslak bir mendil belki?”</p>

  <p>Vin cevap vermedi ve bunun yerine Kelsier’e odaklandı. <i>Hadi. Bana benden ne istediğini söyle. Hamleni yap.</i></p>

  <p>Dockson en sonunda omuz silkti, sonra da bir an için eğilerek barın altına girdi. Sonunda bir çift şişeyle çıktı.</p>

  <p>“İyi bir şeyler var mı?” diye sordu Kelsier dönerek.</p>

  <p>“Sence var mıdır?” diye sordu Dockson. “Hırsızlar arasında bile, Camon tam olarak inceliği ile bilinmez. Benim bu şaraptan daha fazla eden çoraplarım var.” Kelsier içini çekti. “Yine de ver bir kupa.” Sonra tekrar Vin’e göz attı. “Sen bir şey istiyor musun?”</p>

  <p>Vin cevap vermedi.</p>

  <p>Kelsier gülümsedi. “Endişe etme, bizler senin arkadaşlarının düşündüğünden çok daha az korkutucuyuz.”</p>

  <p>“Ben onların arkadaşı olduğunu sanmıyorum Kell,” dedi Dockson barın arkasından.</p>

  <p>“İyi bir nokta,” dedi Kelsier. “Yine de, evlat, bizden korkmanı gerektirecek hiçbir şey yok. Dox’un nefesi dışında.”</p>

  <p>Dockson gözlerini devirdi. “Ya da Kell’in esprileri.”</p>

  <p>Vin sessizce ayakta duruyordu. Camon’la yapmış olduğu gibi zayıf davranabilirdi ama içgüdüleri ona bu adamların o taktiğe iyi tepki vermeyeceğini söylüyordu. O yüzden de Vin olduğu yerde kalarak durumu değerlendirmeye devam etti.</p>

  <p>Huzur yine üzerine çöktü. Onu rahatlaması için, güven duyması için, sadece bu adamların önerdiği şekilde davranması için teşvik ediyordu...</p>

  <p><i>Hayır!</i>&nbsp;Vin olduğu yerde kaldı.</p>

  <p>Kelsier bir kaşını kaldırdı. "Bu beklenmedik.”</p>

  <p>“Ne?” diye sordu Dockson bir kupaya şarap doldururken.</p>

  <p>"Bir şey yok,” dedi Kelsier Vin’i inceleyerek.</p>

  <p>“Bir içecek istiyor musun, istemiyor musun kızım?” diye sordu Dockson.</p>

  <p>Vin hiçbir şey söylemedi. Tüm hayatı boyunca, hatırlayabildiği kadar uzun zamandır, Şans’ı olmuştu. Şans onu güçlü kılıyordu ve ona diğer hırsızların ötesinde bir üstünlük sağlıyordu. Büyük olasılıkla hâlâ hayatta olmasının nedeni de oydu. Ancak, bütün bu zaman boyunca Vin hiç gerçekten de Şans’ın ne olduğunu ya da onu neden kullanabildiğini bilmemişti. Şimdi mantık ve içgüdü ona aynı şeyi söylüyordu; Vin’in bu adamın bildiği şeyleri keşfetmesi gerekliydi.</p>

  <p>Adam onu her ne şekilde kullanmak istiyorsa, planları her ne ise Vin’in bunlara katlanması gerekliydi. Onun nasıl bu kadar güçlü hâle gelmiş olduğunu keşfetmek zorundaydı.</p>

  <p>“Bira,” dedi en sonunda.</p>

  <p>“Bira mı?” diye sordu Kelsier. “O kadar mı?”</p>

  <p>Vin onu dikkatlice izlerken başıyla onayladı. “Ben seviyorum.”</p>

  <p>Kelsier çenesini ovuşturdu. “Bunun üstünde çalışmamız gerekecek,” dedi. “Her neyse, gel otur.”</p>

  <p>Vin tereddütlü bir şekilde yürüyerek geldi ve küçük masada Kelsier’in karşısına oturdu. Yaraları zonkluyordu ama zayıflık göstermeye cesaret edemezdi. Zayıflık öldürürdü. Vin’in acıyı görmezden gelirmiş gibi yapması gerekiyordu. En azından, böyle oturduğu zaman zihni açılmıştı.</p>

  <p>Dockson bir süre sonra onlara katılarak Kelsier’e bir bardak şarap ve Vin’e de bira kupasını verdi. Vin içmedi.</p>

  <p>“Siz kimsiniz?” diye sordu Vin alçak bir sesle.</p>

  <p>Kelsier bir kaşını kaldırdı. “Sen dobra bir tipsin, ha?”</p>

  <p>Vin cevap vermedi.</p>

  <p>Kelsier içini çekti. “Benim büyüleyici gizemli havam da buraya kadarmış demek.”</p>

  <p>Dockson sessizce homurdandı.</p>

  <p>Kelsier gülümsedi. “Benim adım Kelsier. Ben senin çetebaşı olarak adlandırabileceğin bir şeyim ama büyük olasılıkla senin gördüklerine hiç benzemeyen bir çeteyi yönetiyorum. Camon ve çetesi gibi adamlar, kendilerinin aristokrasi ve Nezaret’in çeşitli organizasyonlarından beslenen avcılar olduklarını düşünmeyi severler.”</p>

  <p>Vin başını iki yana salladı. “Avcılar değil. Leş yiyiciler.” İnsan belki de Lord Hükümdar’ın bu kadar yakınlarında hırsız çeteleri gibi şeylerin var olmayı başaramayacağını düşünebilirdi. Ancak Reen ona bunun tam tersinin doğru olduğunu göstermişti: Güçlü, zengin asiller Lord Hükümdar’ın etrafında toplanıyordu. Ve güç ile zenginliğin olduğu yerde yozlaşma da vardı; özellikle de Lord Hükümdar asillerini skaalardan çok daha gevşek bir kontrol altında tuttuğu için. Bu, görünüşe göre, onların atalarına karşı olan düşkünlüğü ile ilgili bir şeydi.</p>

  <p>Ne olursa olsun, Camon’unki gibi hırsız çeteleri şehrin yozlaşmışlığından beslenen farelerdi. Ve tıpkı fareler gibi köklerinin tam olarak kazınması imkânsızdı, özellikle de Luthadel’in nüfusuna sahip olan bir şehirde.</p>

  <p>“Leş yiyiciler,” dedi Kelsier gülümseyerek; görünüşe göre bunu bol bol yapıyordu. “Bu uygun bir tanım, Vin. Eh, Dox ve ben, bizler de leş yiyicileriz... bizler sadece daha yüksek kalite leş yiyicileriz. Bizlerin daha iyi bir soydan geldiğini de söyleyebilirsin ya da belki de sadece daha hırslıyız.”</p>

  <p>Vin kaşlarını çattı. "Siz asil misiniz?"</p>

  <p>“Hükümdar adına, hayır,”dedi Dockson.</p>

  <p>“Ya da en azından safkan asil değiliz,”dedi Kelsier.</p>

  <p>“Melezlerin var olmaması gerekiyor,” dedi Vin dikkatli bir şekilde. “Nezaret onları avlar.”</p>

  <p>Kelsier bir kaşını kaldırdı. “Senin gibi melezler mi?”</p>

  <p>Vin bir anda çarpılmış gibi hissetti. <i>Nasıl...?</i></p>

  <p>“Çelik Nezaret bile yanılmaz değildir Vin,” dedi Kelsier. “Eğer seni gözden kaçırabilmişlerse, o zaman başkalarını da kaçırabilirler.”</p>

  <p>Vin düşünceli bir şekilde durakladı. “Milev. O size Siskan dedi. Onlar bir çeşit Allomanser, değil mi?”</p>

  <p>Dockson, Kelsier’e bir göz attı. “Kız dikkatli,” dedi daha kısa adam takdir eden bir şekilde başını sallayarak.</p>

  <p>“Evet,” diye onu onayladı Kelsier. “Adam bize gerçekten de Siskan dedi Vin, gerçi o unvan biraz aceleyle kullanılmıştı çünkü ne Dockson ne de ben teknik olarak Siskan değiliz. Ancak onlarla epey bir ilişkimiz oluyor.”</p>

  <p>Vin bir an için sessizce iki adamın bakışlarının altında oturdu. Allomansi. Asillerin sahip olduğu, onlara sadakatlerinin karşılığı olarak bin yıl önce Lord Hükümdar tarafından bahşedilmiş olan mistik güç. Bu temel Nezaret öğretisiydi; Vin gibi bir skaa bile bu kadarını biliyordu. Asiller ataları sayesinde Allomansi’ye ve ayrıcalığa sahipti, skaalar da aynı sebepten dolayı cezalandırılıyorlardı.</p>

  <p>Ancak işin gerçeği Vin’in aslında Allomansi’nin ne olduğunu bilmediğiydi. Her zaman bunun savaşmakla ilgili bir şeyler olduğunu varsaymıştı. Onlara verilen isimle tek bir “Siskan”ın bütün bir hırsız çetesini öldürmeye yetecek kadar tehlikeli olduğu söylenirdi. Ancak Vin’in tanıdığı skaalar güç hakkında fısıltılı, şüpheli tonlarda konuşurlardı. Şu andan önce, Vin asla bir an için bile durup bunun onun Şans’ı ile aynı şey olabileceğini düşünmemişti.</p>

  <p>“Söyle bana Vin,” dedi Kelsier ilgiyle öne doğru eğilerek. “Maliye Kantonunda o obligatöre ne yaptığının farkında mısın?”</p>

  <p>“Şans’ımı kullandım,” dedi Vin sessizce. “Onu insanları daha az kızgın yapmak için kullanıyorum.”</p>

  <p>“Ya da daha az şüpheci,” dedi Kelsier. “Dolandırması daha kolay.”</p>

  <p>Vin başıyla onayladı.</p>

  <p>Kelsier bir parmağını kaldırdı. “Öğrenmen gereken birçok şey var. Teknikler, kurallar ve egzersizler. Ancak bir ders bekleyemez. Asla bir obligatörün üstünde duygusal Allomansi kullanma. Onların hepsi duygularıyla ne zaman oynandığını fark etmek üzere eğitilmiştir. Yüksek asillerin bile bir obligatörün duygularını İtmeleri ya da Çekmeleri yasaktır. O obligatörün bir Sorgucu çağırtmış olmasının sebebi sensin.”</p>

  <p>“Dua et de yaratık bir daha senin izini bulamasın kızım,” dedi Dockson sessizce şarabını yudumlayarak.</p>

  <p>Vin’in benzi attı. "Sen Sorgucuyu öldürmedin mi?”</p>

  <p>Kelsier başını olumsuzca salladı. “Ben sadece onun biraz dikkatini dağıttım, gerçi ekleyebilirim ki bu da yeteri kadar tehlikeliydi. Merak etme, onlar hakkındaki söylentilerin pek çoğu doğru değil. Şimdi senin izini kaybetmiş olduğuna göre, seni tekrar bulamayacaktır.”</p>

  <p>“Büyük olasılıkla,” dedi Dockson.</p>

  <p>Vin endişeyle daha kısa olan adama göz attı.</p>

  <p>“Büyük olasılıkla,” diyerek katıldı Kelsier. “Sorgucular hakkında bilmediğimiz çok fazla şey var; onlar normal kurallara uymuyormuş gibi görünüyorlar. Örneğin o gözlerindeki kazıkların onları öldürmesi lazım. Allomansi hakkında öğrenmiş olduğum hiçbir şey o yaratıkların nasıl yaşamaya devam edebildiği konusuna bir açıklama getirmiyor. Eğer peşinde olan sadece sıradan bir Arayıcı Siskan olsaydı endişe etmemize gerek olmazdı. Ama bir Sorgucu... gözlerini açık tutman gerekecek. Gerçi senin zaten bu konuda epey iyi olduğun görülüyor.”</p>

  <p>Vin bir an için rahatsızca oturdu. Sonunda Kelsier onun bira kupasına doğru başıyla işaret etti, “içmiyorsun.”</p>

  <p>“İçine bir şeyler katmış olabilirsin,” dedi Vin.</p>

  <p>“Oh, benim senin içkine gizlice bir şeyler katmama gerek yok ki,” dedi Kelsier gülümseyerek takım ceketinin cebinden bir cisim çıkarırken. “Ne de olsa, sen bu şişeciğin içindeki gizemli sıvıyı oldukça gönüllü bir şekilde içeceksin.”</p>

  <p>Masanın üstüne küçük bir cam şişe koydu. Vin içindeki sıvıya bakarak kaşlarını çattı. Dibinde koyu bir çökelti vardı. “Bu ne?” diye sordu.</p>

  <p>“Eğer sana söylersem gizemi olmaz ki,” dedi Kelsier gülümseyerek.</p>

  <p>Dockson gözlerini devirdi. “Şişe bir alkol solüsyonu ve bazı metal parçacıkları ile dolu Vin.”</p>

  <p>“Metal mi?” diye sordu Vin yüzü asılarak.</p>

  <p>“Sekiz temel Allomantik metalin iki tanesi,” dedi Kelsier. “Bazı testler yapmamız gerekiyor.”</p>

  <p>Vin şişeciğe dik dik baktı.</p>

  <p>Kelsier omuz silkti. “Eğer senin bu Şans’ın hakkında daha fazla bir şeyler öğrenmek istiyorsan içmek zorundasın.”</p>

  <p>"Önce sen yarısını iç,” dedi Vin.</p>

  <p>Kelsier bir kaşını kaldırdı. “Görüyorum biraz paranoyak gibisin.”</p>

  <p>Vin cevap vermedi.</p>

  <p>En sonunda Kelsier içini çekerek şişeciği aldı ve tıpasını çıkardı.</p>

  <p>“Önce çalkala,” dedi Vin. “Çökeltilerden biraz sana da gelsin."</p>

  <p>Kelsier gözlerini devirdi ama söylendiği gibi yaparak şişeciği çalkaladı, sonra da içindekilerin yarısını kafasına dikti. Bir tıkırtıyla şişeyi masanın üstüne geri koydu.</p>

  <p>Vin kaşlarını çattı. Sonra da pis pis sırıtmakta olan Kelsier’e baktı. Vin’i yakalamış olduğunu biliyordu. Ona kendi gücünü göstermiş, Vin’i bununla cezbetmişti. <i>Güç sahibi olanlara itaat etmek için tek sebep, bir gün onların sahip olduğu şeyi ellerinden alabilmeyi öğrenmektir.</i> Reen’in sözleri.</p>

  <p>Vin uzanıp şişeciği aldı, sonra da içindekileri kafasına dikti. Bir tür büyülü dönüşüm ya da güç hissi, hatta belki de zehir alametlerini bekleyerek oturdu. Hiçbir şey hissetmedi.</p>

  <p><i>Ne kadar da sinir bozucu.</i> Yüzünü asarak sandalyesinde geriye yaslandı. Sırf meraktan Şans’ını yokladı.</p>

  <p>Ve gözlerinin şaşkınlıkla kocaman açıldığını hissetti.</p>

  <p>Şans oradaydı, devasa bir altın yığını gibiydi. O kadar inanılmaz bir güç deposuydu ki Vin’in kavrayışını zorluyordu. Daha önceleri her zaman Şans’ıyla ilgili cimri davranmak, onu yedekte tutmak, minik zerrelerini tutumlu bir şekilde kullanmak zorunda olmuştu. Şimdi ise bir yüksek asilin ziyafetine davet edilmiş olan açlıktan ölmek üzere bir kadın gibi hissediyordu kendini, içindeki devasa zenginliğe bakarak afallamış bir şekilde oturup kaldı.</p>

  <p>“Hadi,” dedi Kelsier kışkırtan bir sesle. “Dene bakalım. Beni teskin et.”</p>

  <p>Vin uzanarak yeni elde etmiş olduğu Şans kütlesine kararsızca dokundu. Bir parçasını aldı ve bunu Kelsier’e doğru yönlendirdi.</p>

  <p>“Güzel.” Kelsier hevesle öne doğru eğildi. “Ama senin bunu yapabildiğini zaten biliyorduk. Şimdi gerçek test, Vin. Öbür tarafa da gidebilir misin? Duygularımı köreltebiliyorsun ama, peki onları ateşleyebiliyor musun?”</p>

  <p>Vin kaşlarını çattı. Hiç Şans’ını böyle bir şekilde kullanmamıştı; bunu yapabileceğinin farkında bile değildi. Kelsier neden bu kadar hevesliydi?</p>

  <p>Vin şüpheli bir şekilde Şans kaynağına doğru uzandı. Bunu yaparken ilginç bir şeyin farkına vardı. Onun ilk başta tek bir devasa güç kaynağı olarak algılamış olduğu şey aslında iki farklı güç kaynağıydı. Şans’ın farklı çeşitleri vardı.</p>

  <p><i>Sekiz. Sekiz tane olduğunu söylemişti. Ama ya diğerleri ne yapıyor?</i></p>

  <p>Kelsier hâlâ bekliyordu. Vin ikinci, tanıdık olmayan Şans kaynağına doğru uzandı ve önceden de yaptığı şekilde Kelsier’e doğru yönlendirdi.</p>

  <p>Kelsier’in gülümsemesi derinleşti ve arkasına yaslanarak Dockson’a göz attı. “İşte bu kadar. Yaptı.”</p>

  <p>Dockson başını salladı. “Dürüst olmak gerekirse Kell, ben ne düşüneceğimden emin değilim. Sizin bir tanenizin etrafta olması yeteri kadar rahatsız edici. Ama iki taneniz...”</p>

  <p>Vin onları kısılmış, kuşkulu gözlerle süzdü. “İki tane ne?”</p>

  <p>"Asillerin arasında bile Vin, Allomansi oldukça enderdir,” dedi Kelsier. “Evet, bu çoğu güçlü kolu yüksek asiller arasından çıkan irsi bir yetenek. Ama sadece soy Allomantik gücü garanti etmez.”</p>

  <p>“Pek çok yüksek asil sadece tek bir Allomantik yeteneğe sahiptir. Öyle insanlara, Allomansi’nin sekiz temel yönünden sadece bir tanesini uygulayabilenlere Siskan denir. Bazen bu yetenekler skaalar arasında da ortaya çıkar ama ancak o skaanın yakın ataları arasında asil kanı varsa. Çoğu zaman yaklaşık... şey, on bin melez doğumlu skaanın arasında bir tane Siskan bulabilirsin. Asil atalar ne kadar iyi ve yakınsa, skaanın bir Siskan olma olasılığı da o kadar yüksektir.”</p>

  <p>“Senin ebeveynlerin kimdi Vin?” diye sordu Dockson. “Onları hatırlıyor musun?”</p>

  <p>“Beni üvey kardeşim Reen büyüttü,” dedi Vin sessiz ve rahatsız bir şekilde. Bunlar onun başkalarıyla konuştuğu şeyler değildi.</p>

  <p>“Annen ve babandan bahseder miydi?” diye sordu Dockson.</p>

  <p>“Arada bir,” diye itiraf etti Vin. “Reen annemizin bir orospu olduğunu söylemişti. Kendisi öyle istediği için değil ama yeraltında...” Sesi solarak kesildi. Annesi bir defasında, o çok küçükken Vin’i öldürmeye çalışmıştı. Olayı zar zor hatırlıyordu. Onu Reen kurtarmıştı.</p>

  <p>“Peki ya baban, Vin?” diye sordu Dockson.</p>

  <p>Vin başını kaldırdı. "O Çelik Nezaret’te bir yüksek prelan.”</p>

  <p>Kelsier hafifçe ıslık çaldı. “İşte bak <i>bu</i> biraz ironik bir görevi suistimal olmuş.”</p>

  <p>Vin başını eğerek masaya baktı. En sonunda uzandı ve bira kupasından kocaman bir yudum aldı.</p>

  <p>Kelsier gülümsedi. “Nezaret’teki yüksek rütbeli obligatörlerin çoğu yüksek asillerdir. Baban sana kanında ender bulunan bir hediye vermiş.”</p>

  <p>“O zaman... Ben de senin o bahsettiğin Siskanlardan biri miyim?”</p>

  <p>Kelsier başını salladı. “Aslında hayır. Görüyorsun, seni bizim için bu kadar ilginç kılan şey de bu. Siskanlarda sadece bir tane Allomantik yeteneğe erişim vardır. Sen demin iki tanesine erişebildiğini kanıtladın. Ve eğer sekizin içinde en az iki tanesine erişimin varsa, o zaman öbürlerine de vardır. İşler bu şekilde yürüyor; eğer bir Allomanser isen ya tek bir yeteneğin olur ya da hepsi birden.”</p>

  <p>Kelsier öne doğru eğildi. “Sen, Vin, genel olarak bir Sissoylu olarak adlandırılan şeysin. Bunlar asillerin arasında bile inanılmayacak kadar ender bulunur. Skaalar arasında ise... sadece diyelim ki ben bütün hayatım boyunca sadece tek bir tane başka skaa Sissoylu gördüm.”</p>

  <p>Bir şekilde oda sanki daha da sessizleşti. Daha durgun. Vin dikkatsiz, rahatsız gözlerini kupasına dikti. Sissoylu. Elbette o da hikâyeleri duymuştu. Efsaneleri.</p>

  <p>Kelsier ve Dockson onun düşünmesine izin vererek sessizce oturuyorlardı. Sonunda Vin konuştu. “Peki, o zaman bunların hepsi ne anlama geliyor?”</p>

  <p>Kelsier gülümsedi. "Bunun anlamı, Vin, senin çok özel bir kişi olduğun. Sen çoğu yüksek asilin gıpta edeceği bir güce sahipsin. Bu öyle bir güç ki, eğer bir aristokrat olarak doğmuş olsaydın seni bütün Son İmparatorluk’taki en ölümcül ve nüfuzlu insanlardan birisi yapacaktı.”</p>

  <p>Kelsier yine öne doğru eğildi. “Ama sen bir aristokrat olarak doğmadın. Sen bir asil değilsin, Vin. Sen onların kurallarına uyarak oynamak zorunda değilsin. Ve bu ise seni daha da güçlü yapıyor.”</p>
</body>
</html>
