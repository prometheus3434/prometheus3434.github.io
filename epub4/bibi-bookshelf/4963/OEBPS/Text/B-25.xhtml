<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Benim emrimle ya da elimle ölen hiçbir adam, ben başka bir çıkar yol olmuş olmasını dilemeden ölmüyor. Yine de onları öldürüyorum.</i></p>

    <p><i>Bazen keşke bu kadar lanet bir realist olmasaydım diyorum.</i></p>
  </div>

  <p class="img"><img alt="" height="50" src="../Images/25.jpg" width="210"/></p>

  <h2>25</h2>

  <p class="p1"><span style="font-size: 1.2em;">KELSIER TORBASINA BİR</span> su tulumu daha attı. “Breeze, seninle benim adam topladığımız bütün yerlerin bir listesini çıkar. Gidip onları Nezaret’in kısa bir süre sonra kendilerini ele verebilecek esirleri olacağına dair uyar.”</p>

  <p>Breeze başını sallayarak onayladı, bir kez olsun hazırcevaplık yapmaktan kaçınmıştı. Onun arkasında çırakları Clubs’ın dükkânı içinde koşturuyor, Kelsier’in emretmiş olduğu malzemeleri topluyor ve hazırlıyordu.</p>

  <p>“Dox, Yeden’i yakalamadıkları sürece bu dükkânın güvenli olması gerek. Clubs’ın üç Kalaygözü’nü de nöbette tut. Eğer sorun çıkarsa, kaçış sığınağına gidin.”</p>

  <p>Dockson çıraklara aceleyle emirlerini verirken başını sallayarak onayladı. Bir tanesi şimdiden Renoux’ya taşıdığı uyarı mesajıyla gitmişti. Kelsier malikânenin de güvenli olacağını düşündü, sadece tek bir mavna grubu Fellise’den yola çıkmıştı ve ondaki adamların da Renoux’nun plana dâhil olduğundan haberi yoktu. Mutlaka gerekli olmadığı sürece Renoux geri çekilmeyecekti; onun kaybolması hem kendisinin hem de Valette’in dikkatli bir şekilde hazırlanmış konumlarından vazgeçmelerini gerektirirdi.</p>

  <p>Kelsier torbasına bir avuç gıda malzemesi tıkıştırdı, sonra da torbayı sırtına attı.</p>

  <p>"Ya ben Kell?” diye sordu Ham.</p>

  <p>“Sen onlara söylemiş olduğun gibi Garnizon’a geri gidiyorsun. Bu akıllıca bir düşünceydi, onların içinde de bir muhbire ihtiyacımız var."</p>

  <p>Ham endişeli bir şekilde kaşlarını çattı.</p>

  <p>"Şu anda senin sinirlerinle uğraşmaya zamanım yok Ham,” dedi Kelsier. “Rol yapmana gerek yok, sadece kendin ol ve kulaklarını açık tut.”</p>

  <p>“Eğer onlarla birlikte gidersem Garnizon’a karşı dönmeyeceğim,” dedi. “Dinlerim ama onların müttefiki olduğumu düşünen adamlara saldıracak değilim.”</p>

  <p>“İyi,” dedi Kelsier ters ters. "Ama kesinlikle umuyorum ki, bizim askerlerimizden herhangi birini de öldürmemek için bir yol bulabilirsin. Sazed!”</p>

  <p>“Evet Üstat Kelsier?”</p>

  <p>“Depolanmış ne kadar hızın var?”</p>

  <p>Sazed etrafta koşuşturan çok sayıdaki insana göz atarak hafifçe kızardı. “Belki iki üç saat. Bu toplaması çok zor olan bir özellik.”</p>

  <p>“O kadarı yetmez,” dedi Kelsier. “Yalnız başıma gideceğim. Ben geri gelene kadar sorumluluk Dox’ta.”</p>

  <p>Kelsier hızla döndü, sonra da durakladı. Vin, Garnizon’a giderken giydiği aynı pantolon, gömlek ve şapkayla arkasında duruyordu. Omzuna Kelsier’inki gibi bir torba atmıştı ve başını kaldırmış, ona meydan okurcasına bakıyordu.</p>

  <p>“Bu zorlu bir yolculuk olacak Vin,” dedi. “Daha önce hiç böyle bir şey yapmadın.”</p>

  <p>“Önemli değil.”</p>

  <p>Kelsier başını salladı. Bir masanın altındaki sandığını çekip çıkardı, sonra da açıp bir keseye Vin için lehim boncukları doldurdu. Vin bir yorum yapmadan bunu aldı.</p>

  <p>“O boncukların beş tanesini yut.”</p>

  <p><i>“Beş</i> tane mi?”</p>

  <p>“Şimdilik,” dedi Kelsier. “Daha fazlası gerektiği zaman seslen de koşmayı bırakalım.”</p>

  <p>“Koşmak mı?” diye sordu kız. “Kanal teknesine binmiyor muyuz?”</p>

  <p>Kelsier kaşlarını çattı. <i>“Bizim</i> tekneye ne ihtiyacımız var?”</p>

  <p>Vin başını eğip keseye bir göz attı, sonra da bir bardak su kapıp boncukları yutmaya başladı.</p>

  <p>“O torbada yeteri kadar su olduğundan emin ol,” dedi Kelsier. “Taşıyabileceğin kadar çok su al.” Onun yanından ayrılarak Dockson’un yanına doğru gidip bir elini omzuna koydu. “Güneşin batmasına yaklaşık üç saat var. Eğer iyice zorlarsak yarın öğlene doğru oraya varmış oluruz.”</p>

  <p>Dockson başıyla onayladı. “Bu yeteri kadar erken olabilir.”</p>

  <p><i>Belki,</i> diye düşündü Kelsier. <i>Valtroux Garnizonu Holstep'ten sadece üç günlük yürüyüş mesafesinde. Bütün gece at sürerek bile olsa, bir haberci Luthadel'e iki günden önce varmış olamaz. Ben orduya yetişene kadar...”</i></p>

  <p>Dockson belli ki Kelsier’in gözlerindeki endişeyi okuyabiliyordu. “Her hâlükarda artık ordu bizim bir işimize yaramaz,” dedi.</p>

  <p>“Biliyorum,” dedi Kelsier. “Bu sadece o adamların hayatlarını kurtarmak için. Yapabildiğim kadar hızla sana haber göndereceğim.”</p>

  <p>Dockson başıyla onayladı.</p>

  <p>Kelsier lehimini harlayarak döndü. Torbası bir anda sanki boşmuş gibi hafifledi. “Şimdi lehimini yak Vin. Gidiyoruz.”</p>

  <p>Vin başını salladı ve Kelsier ondan gelen bir titreşim hissetti. “Harla,” diye emretti, sandığından iki sispelerini çıkararak bir tanesini ona fırlatırken. Diğerini giydi sonra da ilerleyerek mutfağın arka kapısını savurup açtı. Tepedeki kırmızı güneş parlaktı. Koşuşturan çete üyeleri bir an için duraklayarak Kelsier ve Vin binadan ayrılırken onları izlemek için döndüler.</p>

  <p>Kız Kelsier’in yanında yürümek için aceleyle öne çıktı. "Ham bana lehimi sadece ihtiyacım olduğu zaman kullanmayı öğrenmem gerektiğini söyledi. İncelikli olmak daha iyidir dedi.”</p>

  <p>Kelsier kızla yüzleşmek için döndü. “Bu incelikliliğin zamanı değil. Bana yakın kal, ayak uydurmaya çalış ve lehiminin tükenmediğinden de kesin olarak emin ol.”</p>

  <p>Vin başıyla onaylarken bir an biraz endişeli göründü.</p>

  <p>“Pekâlâ,” dedi Kelsier derin bir nefes alarak. “Hadi gidelim.”</p>

  <div>
    <br/>
  </div>

  <p class="p1">Kelsier ara sokaktan aşağı doğru insanüstü bir hızla fırladı. Vin de sıçrayarak harekete geçti ve ara sokaktan onu takip ederek ana sokağa çıktı. Lehim içinde alevlenen bir ateşti. Böylesine harlanmış olarak, Vin büyük ihtimalle sadece bir saat içinde beş boncuğun hepsini birden tüketmiş olacaktı.</p>

  <p>Sokak skaa işçiler ve asil at arabalarıyla doluydu. Kelsier trafiği umursamadan aynı çılgın hızını koruyarak sokağın tam ortasına fırladı. Vin de neye bulaşmış olduğuna dair endişeleri gittikçe daha da artarak onu takip etti.</p>

  <p><i>Yalnız başına gitmesine izin veremem,</i> diye düşündü. Elbette son sefer Kelsier’i kendisini de yanında götürmeye zorladığı zaman, sonu yarı yarıya ölmüş hâlde bir ay boyunca hasta yatağı olmuştu.</p>

  <p>Kelsier arabaların arasından dolanıyor, yayaları sıyırarak geçiyor, sanki sadece kendisi için yapılmış gibi sokak boyunca hızla koşuyordu. Vin de elinden geldiği kadarıyla onu takip ediyordu, yer ayaklarının altında bir bulanıklıktan ibaretti; insanlar yüzlerini görebilmek için fazlasıyla hızlı şekilde yanından geçiyordu. Bunların bazıları kızgın seslerle arkasından bağırdı. Ancak bu bağırışların bir iki tanesi anında boğularak sessizleşti.</p>

  <p><i>Pelerinler,</i> diye düşündü Vin. <i>Pelerinleri bu yüzden takmışız, pelerinleri her zaman bu yüzden takıyoruz. Sispelerinlerini gören asiller yolumuzdan çekilmeleri gerektiğini biliyor.</i></p>

  <p>Kelsier dönerek doğrudan şehrin kuzey kapılarına doğru koştu. Vin de arkasından gitti. Kelsier kapılara yaklaşırken yavaşlamadı ve sıralardaki insanlar da işaret etmeye başladı. Kontrol noktasındaki askerler şaşırmış yüzlerle döndüler.</p>

  <p>Kelsier zıpladı.</p>

  <p>Zırhlı askerlerden bir tanesi haykırarak yere yığıldı, çetebaşı kafasının üstünden geçerken Kelsier’in Allomantik ağırlığı tarafından yere yapıştırılmıştı. Vin bir nefes alarak kendisine biraz yükseklik kazandırmak için yere bir sikke attı ve zıpladı. Arkadaşı yerde kıvranırken şaşkınlıkla yukarı doğru bakmakta olan ikinci bir muhafızın kolaylıkla üstüne geldi.</p>

  <p>Vin askerin zırhına doğru İterek kendisini havada daha da yükseğe fırlattı.Adam tökezledi ama ayaklarının üstünde kaldı. Vin’in ağırlığı Kelsier’inkinin yakınına bile yaklaşmıyordu.</p>

  <p>Duvarın üstünden aşarken tepedeki askerlerin şaşkınlık çığlıklarını duydu. Sadece kimsenin onu tanımayacağını umut edebiliyordu. Gerçi bu pek olası değildi. Her ne kadar o hava boyunca süzülürken şapkası uçup gitse de, parti düşkünü Leydi Valette’i tanıyanlar büyük ihtimalle asla onunla kirli pantolonlu bir Sissoylu arasındaki bağlantıyı kuramazdı.</p>

  <p>Vin’in pelerini havanın içinde öfkeyle savruluyordu. Kelsier havada çizdiği yayı ondan önce tamamladı ve alçalmaya başladı, Vin de kısa süre sonra arkasındaydı. Allomansi’yi gün ışığında kullanmak çok garip geliyordu. Hatta doğaya aykırı. Vin düşerken aşağı bakma hatasına düştü ve rahatlatıcı, girdaplanan sislerin yerine, çok aşağılarda kalmış olan yeri gördü.</p>

  <p><i>Amma yüksek,</i> diye düşündü Vin dehşetle. Neyse ki Kelsier’in yere inmek için kullanmış olduğu sikkeye doğru İtemeyecek kadar afallamamıştı. Küllü toprağa gümleyerek inmeden önce düşüşünü baş edilebilecek bir düzeye kadar yavaşlatabilmişti.</p>

  <p>Kelsier anında anayoldan ileri doğru atıldı. Vin de tüccarları ve gezginleri görmezden gelerek onu takip etti. Şimdi şehirden çıkmış olduklarına göre Kelsier’in yavaşlayabileceğini düşünmüştü. Ama hayır. Daha da hızlandı.</p>

  <p>Ve Vin bir anda anladı. Kelsier’in mağaralara kadar yürümek gibi bir niyeti yoktu.</p>

  <p>Oraya kadar bütün yolu koşacaktı.</p>

  <p>Bu kanalla iki hafta süren bir yolculuktu. Onların ne kadar zamanını alırdı? Hızla hareket ediyorlardı, korkunç bir hızla. Evet, dörtnala giden bir attan daha yavaşlardı ama kesinlikle bir at da uzun bir süre öyle koşmaya devam edemezdi.</p>

  <p>Vin koşarken hiç yorgunluk hissetmiyordu. Lehimden destek alıyor, zorlanmanın sadece küçük bir kısmını vücuduna aktarıyordu. Aşağıda yere çarpan adımlarını zar zor hissediyordu ve böylesine büyük bir lehim stoğu varken, bu hızı epey bir süre boyunca koruyabileceğini hissediyordu.</p>

  <p>Kelsier’e yetişip, ona ayak uydurarak yanında gitmeye başladı. “Bu benim tahmin ettiğimden daha kolay oluyor.”</p>

  <p>“Lehim dengeni de güçlendirir," dedi Kelsier. “Yoksa şimdiye kadar kendi ayağına takılıp düşmüş olurdun.”</p>

  <p>“Ne bulacağımızı düşünüyorsun? Yani mağaralarda?”</p>

  <p>Kelsier başını olumsuzca salladı. “Konuşmanın bir faydası yok. Gücünü sakla.”</p>

  <p>“Ama ben hiç de yorgun hissetmiyorum!”</p>

  <p>“On altı saat sonra da aynı şeyi diyecek misin göreceğiz,” dedi Kelsier anayoldan saparak Luth-Davn Kanalı’nın yanından uzanan geniş yedekçi yolunun üstüne çıkarlarken daha da hızlanarak.</p>

  <p><i>On altı saat</i>!</p>

  <p>Vin hafifçe Kelsier’in arkasında kalarak kendisine koşmak için bol bol yer açtı. Kelsier çılgın süratte bir koşuya ulaşana kadar hızlarını gittikçe artırdı. Kelsier haklıydı; başka şartlar altında olsa, Vin engebeli yolun üzerinde bu hızda gitmeye kalktığı zaman çabucak yere düşerdi. Ama lehim ve kalay ona kılavuzluk ederken ayaklarının üstünde kalmayı başarabiliyordu; gerçi bunu yapmak akşam ilerleyerek hava kararırken ve sisler ortaya çıkarken gittikçe daha fazla dikkat gerektirmeye başladı.</p>

  <p>Arada sırada Kelsier yere bir sikke atarak kendisini bir tepenin üstünden diğerine fırlatıyordu. Ancak çoğunlukla sabit bir hızda koşmaya devam ederek kanalın yanında kaldılar. Saatler geçti ve Vin onun geleceğini ima etmiş olduğu yorgunluğu hissetmeye başladı. Hızını koruyordu ama onun altında bir şeyler hissediyordu; içinde bir direnç, durmak ve dinlenmek için bir arzu. Lehimin gücüne rağmen vücudunun kuvveti tükeniyordu.</p>

  <p>Lehiminin hiç azalmamasına dikkat ediyordu. Eğer lehim bitecek olursa, yorgunluk üzerine o kadar güçlü bir şekilde çökebilirdi ki bir daha harekete geçemeyebilirdi. Ayrıca Vin o kadar susamış olmasa da, Kelsier ona aşırı miktarlarda su içmesini emretmişti.</p>

  <p>Sessiz ve karanlık gece geldi; hiçbir yolcu sislere çıkma cesaretini gösteremiyordu. Gece için bağlanmış olan kanal tekneleri ve mavnalar ile arada bir de kanalcı kamplarının yanından geçtiler; çadırlar sislere karşı birbirlerine sokulmuştu. İki kere yolun üzerinde sishortlağı gördüler; birincisi Vin’i çok fena ürkütmüştü. Kelsier ise şeffaf sishortlağının iskeletini oluşturan korkunç, sindirilmiş insan ve hayvan kalıntılarını hiç umursamadan yanından geçip gitmişti.</p>

  <p>Hâlâ koşmaya devam ediyordu. Zaman bir bulanıklık hâline geldi ve koşmak Vin’in olduğu ve yaptığı her şeye hükmeder oldu. Hareket etmek dikkatinin o kadar fazlasını alıyordu ki sislerin içinde ilerisinde olan Kelsier’e bile zar zor odaklanabiliyordu. Bir ayağını öbürünün önüne koymaya devam etti, vücudu güçlü kalmaya devam ediyordu ama aynı zamanda berbat bir şekilde de yorgun hissediyordu. Her adım, ne kadar hızlı da olsa, bir angarya hâline geldi. Dinlenmek için özlem duymaya başladı.</p>

  <p>Kelsier ona fırsat vermedi. O inanılmaz hızını koruyarak koşmaya devam ederken Vin’i de devam etmeye zorluyordu. Vin’in dünyası zamansız, zorlamalı bir acı ve tomurcuklanan bir zayıflıktan ibaret olan bir şeye dönüştü. Arada bir daha fazla lehim boncuğu yutmak ya da su içmek için yavaşlıyorlardı ama Vin koşmayı hiç kesmedi. Sanki... sanki durması mümkün <i>değilmiş</i> gibiydi. Vin tükenmişliğin aklını boğmasına izin verdi. Harlanan lehim her şeydi. Vin başka hiçbir şey değildi.</p>

  <p>Işık onu şaşırttı. Sisler ortadan kaybolurken güneş yükselmeye başladı. Ama Kelsier aydınlığın onları durdurmasına izin vermedi.</p>

  <p>Nasıl verebilirdi? Koşmak zorundaydılar. Sadece... koşmaya... devam... etmek... zorundaydılar...</p>

  <div>
    <br/>
  </div>

  <p class="p1"><i>Öleceğim.</i></p>

  <p>Bu koşu sırasında Vin’in aklına bu düşüncenin ilk gelişi değildi. Hatta bu fikir aklının içinde dönüp duruyor, bir leş kuşu gibi beynini gagalıyordu. Hareket etmeye devam etti. Koşmaya.</p>

  <p><i>Ben koşmaktan nefret ediyorum,</i> diye düşündü. <i>İşte o yüzden her zaman taşrada değil de şehirlerde yaşadım. Koşmak zorunda kalmayayım diye.</i></p>

  <p>İçinde bir şeyler bu düşüncenin bir mantığı olmadığını biliyordu. Ama şu an için mantık Vin’in erdemlerinden birisi değildi.</p>

  <p><i>Kelsier’den de nefret ediyorum. Gidiyor da gidiyor. Güneş yükseleli ne kadar oldu? Dakikalar mı? Saatler mi? Haftalar? Yıllar? Var ya, yemin ederim ki ben...</i></p>

  <p>Kelsier, Vin’in ilerisindeki yolda yavaşlayarak durdu.</p>

  <p>Vin o kadar afallamıştı ki neredeyse Kelsier’e çarpacaktı. Tökezleyerek beceriksiz bir şekilde hızını azalttı, sanki koşmak dışında herhangi bir şeyin nasıl yapılacağını unutmuş gibiydi. Durdu, sonra da serseme dönmüş bir şekilde gözlerini ayaklarına dikti.</p>

  <p><i>Bu yanlış,</i> diye düşündü. <i>Burada böyle duramam. Benim koşmam lazım.</i></p>

  <p>Tekrar hareket etmeye başladığını hissetti ama Kelsier onu yakaladı. Zayıfça karşı koyarak Kelsier’in elinde kıvrandı.</p>

  <p><i>Dinlen,</i> dedi içinden bir şeyler. <i>Rahatla. Sen onun ne olduğunu unuttun ama o öyle hoş bir şey ki...</i></p>

  <p>“Vin!” dedi Kelsier. “Lehimini söndürme. Yakmaya devam et yoksa kendinden geçersin!”</p>

  <p>Vin başını salladı, kafası bulanık bir şekilde onun sözlerini algılamaya çalışıyordu.</p>

  <p>“Kalay!" dedi Kelsier. “Harla. Hemen!"</p>

  <p>Vin bunu yaptı. Neredeyse unutmuş olduğu bir baş ağrısıyla kafası alev aldı ve kör edici güneş ışıklarına karşı gözlerini kapatmak zorunda kaldı. Bacakları ağrıyordu ve ayakları daha bile beter bir hâldeydi. Ancak ani duyu patlaması onun aklını tekrar başına getirmişti ve gözlerini kırpıştırarak başını kaldırıp Kelsier’e baktı.</p>

  <p>“Daha iyi misin?” diye sordu.</p>

  <p>Vin başıyla onayladı.</p>

  <p>“Vücuduna karşı inanılmayacak kadar insafsız davrandın,” dedi Kelsier. “Saatler önce durmuş olması gerekirdi ama senin onu devam etmeye zorlamak için lehimin vardı. İyileşeceksin, hatta bu şekilde kendini zorlamada daha iyi bile olacaksın ama şu an için sadece lehim yakmaya devam ederek uyanık kalmak zorundasın. Daha sonra uyuyabiliriz.”</p>

  <p>Vin tekrar başıyla onayladı. “Neden...” konuşurken sesi çatladı. “Neden durduk?”</p>

  <p>“Dinle.”</p>

  <p>Vin dinledi. İnsan sesleri duyuyordu. Bağırışlar.</p>

  <p>Başını kaldırıp Kelsier’e baktı. “Bir savaş mı?”</p>

  <p>Kelsier başını salladı. “Holstep şehri yaklaşık bir saat kadar kuzeyde kalıyor ama ben aradığımız şeyi bulduğumuzu düşünüyorum. Gel hadi.”</p>

  <p>Vin’i bırakarak bir sikke attı ve kanalın üstünden atladı. Vin de onun arkasından giderek yakınlardaki bir tepenin üstüne çıkarken Kelsier’i takip etti. Kelsier zirveye ulaşarak etrafa göz attı. Sonra da ayağa kalkarak doğudaki bir şeylere gözlerini dikti. Vin de zirveye ulaştı ve kolaylıkla ilerideki savaşı, artık ne kadar öyle denilebilirse, gördü. Rüzgârdaki bir değişim burnuna kokuları getirdi.</p>

  <p>Kan. Ötedeki vadi cesetlerle beneklenmişti. Vadinin uzak ucunda hâlâ dövüşen adamlar vardı; küçük, uyumsuz giysiler içindeki perişan bir grubun etrafı çok daha büyük ve üniformalı bir ordu tarafından çevrilmişti.</p>

  <p>“Çok geç kaldık,” dedi Kelsier. “Adamlarımız Holstep Garnizonu’nun işini bitirmiş olmalı, sonra da mağaralara geri dönmeye çalışmışlar. Ama Valtroux şehri sadece birkaç gün uzaklıkta ve onun garnizonunda da beş bin adam var. O askerler buraya bizden önce gelmiş.”</p>

  <p>Işığa rağmen kalay kullanarak gözlerini kısan Vin onun haklı olduğunu görebiliyordu. Daha büyük olan ordu imparatorluk forması giyiyordu ve ceset sıralarına bakıldığı zaman skaa askerlerini geçerken pusuya düşürmüş oldukları belli oluyordu. Ordularının hiç şansı olmamıştı. O izlerken skaalar ellerini kaldırmaya başladılar ama askerler onları öldürmeye devam etti. Geride kalan isyancılar ise çaresizce savaşmaya devam ediyordu ama onlar da neredeyse aynı hızla düşmekteydi.</p>

  <p>“Bu bir katliam,” dedi Kelsier öfkeyle. “Valtroux Garnizonu’na bütün grubu yok etmeleri için emir verilmiş olmalı.” Öne bir adım attı.</p>

  <p>“Kelsier!” dedi Vin kolunu kavrayarak. “Ne yapıyorsun?”</p>

  <p>Kelsier ona döndü. “Orada hâlâ hayatta olan adamlar var. Benim adamlarım.”</p>

  <p>“Ne yapacaksın, bütün bir orduya tek başına mı saldıracaksın? Ne amaç için? İsyancılarının Allomansi’si yok, hızla kaçarak kurtulmaları mümkün olmayacak. Bütün bir orduyu sen durduramazsın Kelsier.”</p>

  <p>Kelsier silkinerek kavrayışından kurtuldu, Vin’in onu tutacak gücü yoktu. Tökezleyerek sert siyah toprağın üstüne düştü, külden bir bulut kaldırmıştı. Kelsier geniş adımlarla tepeden aşağı inerek savaş meydanına doğru gitmeye başladı.</p>

  <p>Vin dizlerinin üstünde doğruldu. “Kelsier,” dedi yorgunluktan sessizce titreyerek. “Bizler ölümsüz değiliz, hatırlıyor musun?”</p>

  <p>Kelsier durakladı.</p>

  <p><i>"Sen</i> ölümsüz değilsin,” diye fısıldadı. “Onların hepsini sen durduramazsın. O adamları kurtaramazsın.”</p>

  <p>Kelsier sessizlik içinde dikildi, yumrukları sıkılıydı. Sonra yavaş yavaş başını eğdi. İleride katliam devam ediyordu ama pek fazla isyancı kalmamıştı.</p>

  <p>“Mağaralar,” diye fısıldadı Vin. “Ordumuz arkada adam bırakmıştır, değil mi? Belki de onlar bize ordunun neden açığa çıktığını söyleyebilir. Belki de arkada kalmış olanları kurtarabilirsin. Eğer daha şimdiden başlamadılarsa bile, Lord Hükümdar’ın adamları ordunun üssünü de mutlaka arayacaktır.”</p>

  <p>Kelsier başıyla onayladı. “Tamam. Gidelim.”</p>

  <div>
    <br/>
  </div>

  <p class="p1">Kelsier mağaranın içine indi. Sadece çok yükseklerdeki bir parça yansıyan güneş ışığının aydınlattığı derin karanlığın içinde herhangi bir şey görebilmek için kalay harlaması gerekiyordu. Yukarıda çatlağın içindeki Vin’in tıkırtıları aşırı güçlendirilmiş kulaklarında fırtına gibi gürlüyordu. Mağaranın içinde ise... hiçbir şey yoktu. Ses yok, ışık yok.</p>

  <p><i>Demek ki yanılmış,</i> diye düşündü Kelsier. <i>Kimse arkada kalmamış.</i></p>

  <p>Kelsier hüsranı ve kızgınlığı için bir çıkış yolu bulmaya çalışarak yavaşça nefesini bıraktı. Savaş meydanındaki adamları terk etmişti. Başını sallayarak şu an için mantığın ona söylemekte olduğu şeyleri görmezden geldi. Öfkesi fazla tazeydi.</p>

  <p>Vin yanında yere indi, silueti Kelsier’in zorlanan gözleri için bir gölgeden daha fazlası değildi.</p>

  <p>“Boş,” diye ilan etti Kelsier, sesi mağaranın derinliğinde yankılanarak. “Yanılmışsın.”</p>

  <p>“Hayır,” diye fısıldadı Vin. “Orada.”</p>

  <p>Bir anda fırlayıp gitmişti, kedi gibi bir kıvraklıkla zemin boyunca hızla ilerliyordu. Kelsier karanlığın içinde arkasından seslendi, dişlerini sıktı, sonra da sesini takip ederek koridorlardan birinde Vin’i takip etti.</p>

  <p>“Vin, geri gel! Orada hiçbir şey...”</p>

  <p>Kelsier durakladı. Koridorun ilerisindeki hafif bir ışık pırıltısını zar zor fark edebiliyordu. <i>Oha be!</i> O <i>kadar uzaktan bunu nasıl gördü</i>?</p>

  <p>Vin'in ilerisinde olduğunu hâlâ duyabiliyordu. Kelsier daha dikkatli bir şekilde ilerledi, Nezaret ajanları tarafından kurulmuş bir tuzaktan endişe ederek metal stoklarını kontrol etti. O ışığa daha da yaklaşırken ileriden birileri seslendi. “Kim var orada? Parolayı söyle! ”</p>

  <p>Kelsier yürümeye devam etti, ışık onun koridorun ilerisinde arkasından aydınlatılan mızraklı bir siluet olduğunu görmesine yetecek kadar artmıştı. Vin karanlığın içinde çömelmiş bekliyordu. Kelsier yanından geçerken başını kaldırıp sorgulamasına baktı. Şu an için lehim sürüklemenin yoruculuğunun üstesinden gelmiş gibi görünüyordu. Ama en sonunda dinlenmek için durdukları zaman hissedecekti.</p>

  <p>"Seni duyabiliyorum!” dedi muhafız tedirgin bir şekilde. Sesi hafiften tanıdık geliyordu. “Kendini tanıt.”</p>

  <p><i>Yüzbaşı Demoux,</i> diye düşündü Kelsier. <i>Bizimkilerden biri. Tuzak değil.</i></p>

  <p>“Parolayı söyle!” diye emretti Demoux.</p>

  <p>“Benim parolaya ihtiyacım yok,” dedi Kelsier ışığa çıkarak.</p>

  <p>Demoux mızrağını indirdi. “Lord Kelsier? Geldiniz... bu, ordu başarılı oldu anlamına mı geliyor?”</p>

  <p>Kelsier soruyu duymazdan geldi. “Neden gerideki girişi korumuyorsunuz?”</p>

  <p>“Biz... iç komplekse çekilirsek daha savunulabilir olacağını düşündük lordum. Geride çok fazlamız kalmadı.”</p>

  <p>Kelsier giriş koridoruna doğru bir göz attı. <i>Lord Hükümdar'ın adamlarının konuşmaya gönüllü olacak bir esir bulması ne kadar sürer</i>? <i>Demek ki Vin haklıymış, bu adamları güvenli bir yerlere götürmemiz gerek.</i></p>

  <p>Vin ayağa kalkarak yaklaştı, genç askeri o sessiz gözleriyle inceliyordu. “Kaç taneniz geride kaldı?”</p>

  <p>“Yaklaşık iki bin,” dedi Demoux. “Biz... yanılmışız lordum. Üzgünüm.”</p>

  <p>Kelsier tekrar ona baktı. "Ne yanılması?”</p>

  <p>"Biz General Yeden’in düşüncesizce davrandığını düşünmüştük, ” dedi Demoux utançla kızararak. “Geride kaldık. Biz... ona değil de size sadık olduğumuzu düşünüyorduk. Ama bizim de ordunun geri kalanıyla birlikte gitmiş olmamız gerekirdi.”</p>

  <p>"Ordu öldü,” dedi Kelsier ters bir şekilde. "Adamlarını topla Demoux. <i>Hemen</i> gitmemiz gerek.”</p>

  <div>
    <br/>
  </div>

  <p class="p1">O gece bir ağaç kütüğünün üstüne oturmuş, sisler etrafında toplanırken Kelsier en sonunda kendisini günün olaylarıyla yüzleşmeye zorladı. Ellerini önünde kavuşturarak oturmuş, uyumak için yerleşmekte olan ordunun askerlerinden gelen son, hafif sesleri dinliyordu.</p>

  <p>Neyse ki birileri grubu hızla yola çıkmak için hazırlayacak kadar düşünceli davranmıştı. Her askerin bir sırt yatağı, bir silahı ve iki hafta yetecek kadar yiyeceği vardı. Kelsier bu kadar öngörülü olanın kim olduğunu keşfeder keşfetmez, adamı epey bir terfi ettirecekti.</p>

  <p>Gerçi artık komuta edecek pek fazla bir şey kalmamıştı. Geride kalan iki bin adamın içinde ise pek savaşacak hâli olmayanların miktarı korkunç derecede yüksekti; bunlar ya Yeden’in planının delilik olduğunu görebilecek kadar akıllı olan yaşı ilerlemiş ya da korkacak kadar genç olan adamlardı.</p>

  <p>Kelsier başını iki yana salladı. <i>Ne kadar çok ölü.</i> Bu fiyaskodan önce neredeyse yedi bin asker toplamışlardı ama şimdi büyük bir kısmı ölüp gitmişti. Görünüşe göre Yeden orduyu geceleyin Holstep Garnizonu’na baskın yaparak “test etmeye” karar vermişti. Onu bu kadar aptalca bir karar vermeye iten şey neydi?</p>

  <p><i>Ben,</i> diye düşündü Kelsier. <i>Bu benim suçum.</i> Kelsier askerlere doğaüstü yardım sözü vermişti. O kendisini yüceltmiş, Yeden’i çetenin bir parçası yapmış ve olanaksızı başarmak hakkında o kadar kayıtsızca konuşmuştu ki. Kelsier’in ona sağladığı özgüven düşünüldüğü zaman, Yeden’in Son İmparatorluk’un üstüne doğrudan saldırabileceğini düşünmüş olmasında şaşılacak bir şey var mıydı? Onlara vermiş olduğu sözler düşünüldüğü zaman, askerlerin de onunla birlikte gitmesinde şaşılacak bir şey var mıydı?</p>

  <p>Şimdi ise adamlar ölmüştü ve sorumlusu da Kelsier’di. Ölüm onun için yeni bir şey değildi. Başarısızlık da öyle; artık o da tanıdık bir şeydi. Ancak midesindeki düğümün üstesinden gelemiyordu. Doğru, askerler Son İmparatorluk ile savaşırken ölmüşlerdi ve bu ise herhangi bir skaanın umut edebileceği her ölüm kadar iyiydi; ancak onların büyük olasılıkla Kelsier’den bir tür ilâhi korunma bekleyerek ölmüş oldukları gerçeği... rahatsız ediciydi.</p>

  <p><i>Bunun zor olacağını biliyordun,</i> dedi kendi kendisine. <i>Kendi sırtına aldığın yükün farkındaydın.</i></p>

  <p>Ama onun ne hakkı vardı? Hatta Ham, Breeze ve diğerleri, kendi çetesinin üyeleri bile Son İmparatorluk’un yenilmez olduğunu varsayıyordu. Kelsier’i ona olan inançları yüzünden ve planlarını bir soygun işi çerçevesinde ifade etmiş olduğu için takip ediyorlardı. Ama şimdi o işin işvereni ölmüştü; savaş meydanını kontrol etmesi için gönderilmiş olan bir gözcü öyle veya böyle Yeden’in öldüğünü doğrulamayı başarmıştı. Askerler Ham’in subaylarından birkaç tanesiyle birlikte Yeden’in kafasını yolun kenarındaki bir mızrağa dikmişti.</p>

  <p>İş bitmişti. Başarısız olmuşlardı. Ordu gitmişti. Ne bir ayaklanma olacak ne de şehir ele geçirilecekti.</p>

  <p>Ayak sesleri yaklaştı. Kelsier ayağa kalkacak kadar gücü olup olmadığını merak ederek başını kaldırdı. Vin kütüğün yanında kıvrılmış, sert zemin üzerinde yatıyordu; yastık olarak sadece sispelerini vardı. Uzun süreli lehim sürüklemeleri kızı epey bir yıpratmıştı ve neredeyse Kelsier gece için durmalarını söylediği anda yıkılmıştı. Kelsier kendisi de aynı şeyi yapabilmeyi diliyordu. Ancak o lehim sürüklemede Vin’den çok daha tecrübeliydi. Eninde sonunda onun da vücudu pes edecekti ama kısa bir süre daha devam edebilirdi.</p>

  <p>Sislerin arasında Kelsier’e doğru topallayarak ilerleyen bir siluet belirdi. Adam yaşlıydı, Kelsier’in toplamış olduğu askerlerin hepsinden daha yaşlıydı. İsyanın eski bir üyesi olmalıydı; Kelsier mağaralara el koymadan önce orada yaşamakta olan isyancılardan bir tanesi.</p>

  <p>Adam Kelsier’in kütüğünün yanındaki büyük bir taşı seçti ve iç çekerek oturdu. Bu kadar yaşlı birinin onlara ayak uydurmayı başarabilmiş olması bile inanılmazdı. Kelsier mağaralar ile aralarına olabildiğince mesafe koymak istediği için grubu hızlı bir tempoyla hareket ettirmişti.</p>

  <p>“Adamlar rahatsız uyuyacaklar,” dedi yaşlı adam. “Sislerin içinde olmaya alışkın değiller.”</p>

  <p>“Fazla bir seçenekleri yok,” dedi Kelsier.</p>

  <p>Yaşlı adam başını salladı. “Sanırım yoktur.” Bir an için durdu, yaşlı gözlerini okumak mümkün değildi. “Beni hatırlamıyorsun, değil mi?”</p>

  <p>Kelsier durakladı, sonra da başını olumsuz şekilde salladı. “Üzgünüm. Seni ben mi orduya almıştım?”</p>

  <p>“Bir açıdan öyle. Ben Lord Tresting’in plantasyonundaki skaalardan biriydim.”</p>

  <p>Kelsier şaşkınlıkla ağzını hafifçe araladı, en sonunda adamın kel kafası ve yorgun ama bir şekilde kuvvetli olan duruşunda hafif bir tanıdıklık görmüştü. “O gece yanımda oturan yaşlı adam. Senin adın...”</p>

  <p>“Mennis. Sen Tresting’i öldürdükten sonra mağaralara kaçtık ve oradaki isyancılar da bizi aralarına aldı. Eninde sonunda diğerlerinin pek çoğu katılmak için başka plantasyonlar aramak üzere gitti. Bazılarımız kaldı.”</p>

  <p>Kelsier başını sallayarak onayladı. "Bunun arkasında sen varsın, değil mi?” dedi kampa doğru işaret ederek. "Hazırlıkların?”</p>

  <p>Mennis omuz silkti. “Bazılarımız savaşamıyor, o yüzden de başka şeyler yapıyoruz. ”</p>

  <p>Kelsier öne doğru eğildi. “Ne oldu Mennis? Yeden bunu neden yaptı?”</p>

  <p>Mennis sadece başını iki yana salladı. “Her ne kadar çoğu kişi genç adamların aptal olmasını beklese de ben fark ettim ki sadece birazcık yaş, bir adamı çocukken olduğundan çok daha fazla aptal edebiliyor. Yeden ise... şey... o fazla kolay etkilenen birisiydi. Hem senden hem de senin onun için bırakmış olduğun ünden. Generallerinin bazıları adamlara biraz pratik savaş tecrübesi kazandırmanın iyi bir fikir olacağını düşündü ve Holstep Garnizonu’na bir gece baskını yapmanın akıllıca bir hareket olacağı sonucuna vardılar. Görünüşe göre bu onların varsaydığından daha zorlu çıkmış.”</p>

  <p>Kelsier başını olumsuzca salladı. “Başarılı olsalardı bile, ordunun açığa çıkması onları bizim için işe yaramaz hâle getirirdi.”</p>

  <p>“Onlar sana inanıyordu,” dedi Mennis sessizce. “Başarısız olamayacaklarını düşündüler.”</p>

  <p>Kelsier içini çekip başını geriye atarak yukarıdaki girdaplanan sislere baktı. Yavaş yavaş nefesini verdi ve bu başının üstündeki sisleri dalgalandırdı.</p>

  <p>“Peki, bize ne olacak?” diye sordu Mennis.</p>

  <p>“Sizleri ayırıp küçük gruplar hâlinde Luthadel’e sokacak, skaa nüfusunun arasında kaybolmanızı sağlayacağız,” dedi Kelsier.</p>

  <p>Mennis başıyla onayladı. Yorgun, hatta tükenmiş gibi görünüyordu ama gidip uyumuyordu. Kelsier bu duyguyu anlayabiliyordu.</p>

  <p>“Tresting’in plantasyonundaki konuşmamızı hatırlıyor musun?” diye sordu Mennis.</p>

  <p>“Biraz,” dedi Kelsier. “Sen beni bela çıkarmamam için ikna etmeye çalışmıştın.”</p>

  <p>“Ama bu seni durdurmadı."</p>

  <p>“Bela çıkarmak neredeyse benim iyi başardığım tek şey Mennis. Plantasyonda yaptığım şey için, seni uğramaya zorlamış olduğum değişim için bana içerliyor musun?”</p>

  <p>Mennis durakladı, sonra da başıyla onayladı. “Ama bir açıdan o içerleme için müteşekkirim. Ben hayatımın bitmiş olduğuna inanıyordum, her gün ayağa kalkacak gücüm kalmadığını umarak uyanırdım. Ama... şey... mağaralarda tekrar kendime bir amaç buldum. Onun için minnettarım.”</p>

  <p>“Orduya yaptığım şeyden sonra bile mi?”</p>

  <p>Mennis homurdandı. “Kendini o kadar da büyük görme genç adam. O askerler <i>kendi kendilerini</i> öldürttü. Onların motivasyonu sen olabilirsin ama onlar için seçimi sen yapmadın.</p>

  <p>“Ne olursa olsun, bu katledilen ilk skaa ayaklanması değil. Hiç de değil. Bir açıdan, çok şey başardın; dikkate değer büyüklükte bir ordu topladın ve sonra da onları kimsenin hayal bile edemeyeceği kadar iyi şekilde silahlandırdın ve eğittin. İşler senin tahmin ettiğinden biraz daha hızlı olup bitti ama kendinle gurur duymalısın.”</p>

  <p>“Gurur mu?” diye sordu Kelsier gerginliğinin birazını atmak için ayağa kalkarak. “Bu ordunun Son İmparatorluk’u devirmek için yardım etmesi gerekiyordu, Luthadel’den haftalarca uzakta bir vadide anlamsız bir savaşı verirken öldürülmesi değil.”</p>

  <p>“Son İmparatorluk’u...” Mennis başını kaldırarak kaşlarını çattı. “Sen gerçekten de böyle bir şeyler yapmayı mı bekliyordun?”</p>

  <p>“Tabii ki,” dedi Kelsier. “Yoksa neden böyle bir ordu toplayayım?”</p>

  <p>“Direnmek için," dedi Mennis. “Mücadele etmek için. O oğlanlar da mağaralara bu yüzden geldiler. Mesele kazanmak ya da kaybetmek değildi; mesele Lord Hükümdar’a karşı direnmek için bir şeyler yapmaktı, ne olursa olsun.”</p>

  <p>Kelsier dönerek kaşlarını çattı. “Sen en başından beri ordunun kaybedeceğini mi düşünüyordun?”</p>

  <p>“Başka ne sonuç vardı ki?” diye sordu Mennis. Başını sallayarak ayağa kalktı. “Bazıları başka türlüsünü hayal etmeye başlamış olabilir evlat ama Lord Hükümdar yenilemez. Geçen sefer sana bir öğüt vermiştim; sana hangi mücadeleleri edeceğini seçerken dikkatli olmanı söylemiştim. Eh, ben bu mücadelenin etmeye değer <i>olduğunu</i> fark ettim.</p>

  <p>“Bak şimdi sana bir diğer öğüt daha vereceğim Kelsier, Hathsin Firarisi. Ne zaman pes edeceğini bil. İyi iş yaptın, kimsenin tahmin edemeyeceği kadar iyi. Senin o skaaların yakalanıp yok edilmeden önce bütün bir garnizon dolusu askeri öldürdüler. Bu skaaların onlarca, hatta belki de yüzlerce yıldır elde ettiği en büyük zafer. Şimdi ise dönüp gitmenin zamanı.”</p>

  <p>Bununla birlikte yaşlı adam başını saygılı bir şekilde eğdi ve dönüp ayaklarını sürüyerek kampın merkezine doğru uzaklaşmaya başladı.</p>

  <p>Kelsier şaşkınlık içinde donakalmış hâlde dikildi. <i>Onlarca yıldır skaaların elde ettiği en büyük zafer...</i></p>

  <p>Mücadele ettiği şey işte buydu. Sadece asiller, sadece Lord Hükümdar değil. Bin yıllık koşullanmaya, beş bin adamın ölümünü “büyük bir zafer” olarak adlandıracak olan bir toplumda bin yıllık yaşama karşı mücadele ediyordu. Skaalar için hayat o kadar ümitsizdi ki beklenen yenilgilerle kendilerini avutacak kadar düşmüşlerdi.</p>

  <p>“Bu bir zafer değildi Mennis,” diye fısıldadı Kelsier. "Ben sana zaferin ne olduğunu <i>göstereceğim."</i></p>

  <p>Kendisini gülümsemeye zorladı; mutluluktan dolayı ya da tatminden dolayı değil. Adamlarının ölümü yüzünden hissettiği kedere rağmen gülümsedi; gülümsedi çünkü onun yaptığı şey buydu. Onun Lord Hükümdar’a ve de kendisine yenilmemiş olduğunu kanıtlamasının yolu buydu.</p>

  <p>Hayır, pes edecek değildi. İşi daha bitmemişti. Daha çok işi vardı.</p>

  <p class="baslik5">ÜÇÜNCÜ BÖLÜMÜN SONU</p>
</body>
</html>
