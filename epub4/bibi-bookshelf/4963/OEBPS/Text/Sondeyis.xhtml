<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Garip bir şekilde, arada bir içimde bir huzur hissediyorum, insan benim bütün gördüklerimden sonra, bütün çektiklerimden sonra düşünür ki ruhum stres, şaşkınlık ve melankoliden oluşan bir keşmekeşe dönüşmüştür. Çoğu zaman da tam olarak öyle.</i></p>

    <p><i>Ama sonra, huzur geliyor.</i></p>

    <p><i>Bunu arada bir hissediyorum, şu anda sabahın durgunluğunda donmuş tepelerin ve cam dağların ötesine gözlerimi dikmiş, bir daha asla bir eşinin olmayacağından emin olduğum muhteşem bir güneşin doğuşunu izlerken hissediyor olduğum gibi.</i></p>

    <p><i>Eğer kehanetler varsa, eğer bir Çağların Kahramanı varsa, o zaman aklım bana benim yoluma yön veren bir şeylerin olması gerektiğini fısıldıyor. Bir şeyler izliyor, bir şeyler umursuyor. Bu huzurlu fısıltılar bana inanmayı son derece istediğim bir doğruyu söylüyorlar.</i></p>

    <p><i>Eğer ben başarısız olursam, benim işimi tamamlamak için bir başkası gelecek.</i></p>
  </div>

  <p class="img1"><img alt="" height="50" src="../Images/Sondeyi%C5%9F.jpg" width="210"/></p>

  <h2>SONDEYİŞ</h2>

  <p class="p1"><span style="font-size: 1.2em;">“BENİM VARABİLDİĞİM TEK</span> sonuç Lord Hükümdar’ın hem bir Ferukemist, <i>hem de</i> bir Allomanser olduğu Üstat Marsh,” dedi Sazed.</p>

  <p>Vin kaşlarını çattı. Bir skaa varoşu sınırının yakınlarındaki boş bir binanın tepesinde oturuyordu. Sazed tarafından dikkatli bir şekilde bir tahtaya sarılmış olan kırık bacağı çatının kenarından aşağı sarkmış, havada sallanıyordu.</p>

  <p>Günün büyük bölümünde uyumuştu ve görünüşe göre yanında ayakta durmakta olan Marsh da öyle yapmıştı. Sazed çetenin geri kalanına bir mesaj götürerek onlara Vin’in sağ kaldığının haberini vermişti. Görünüşe göre diğerlerinin arasında herhangi bir kayıp olmamıştı ki Vin de buna memnundu. Ancak daha onlara gitmemişti. Sazed onlara Vin’in dinlenmeye ihtiyacı olduğunu söylemişti ve onlar da Elend’in yeni hükümetini düzenlemekle meşguldü.</p>

  <p>“Hem Ferukemist hem de Allomanser,” dedi Marsh düşünceli bir şekilde. Gerçekten de hızlı iyileşmişti, Vin hâlâ savaştan kalan bereler, kırıklar ve kesikler taşıyor olsa da, görünüşe göre Marsh’ın kırık kaburgaları iyileşmişti bile. Aşağı eğilerek bir kolunu dizinin üstüne yasladı ve şehre gözler yerine kazıklarını dikerek baktı.</p>

  <p><i>Nasıl görebiliyor ki,</i> diye merak etti Vin.</p>

  <p>“Evet, Üstat Marsh,” diye açıklamasına devam etti Sazed. “Gördüğünüz gibi, gençlik de bir Ferukemist’in depolayabileceği şeylerden bir tanesi. Bu oldukça faydasız bir süreçtir; bir yıl daha genç görünme ve hissetme becerisini depolayabilmek için, hayatınızın bir kısmını bir yıl daha yaşlı görünerek ve hissederek geçirmeniz gerekir. Sık sık Sırdaşlar bu beceriyi kılık değiştirme amacıyla kullanır, yaşlarını başkalarını kandırmak ve gizlenmek için değiştirirler. Ancak bunun ötesinde, kimse bu beceri için pek fazla kullanım alanı görmemiştir.</p>

  <p>“Ancak eğer Ferukemist ayrıca bir Allomanser de olursa, o zaman kendi metal depolarını yakarak, içlerindeki enerjiyi on katıyla serbest bırakabilir. Daha önce Vin Hanım benim metallerimin birazını yakmayı denemiş ama güce erişememişti. Ancak eğer Ferukemik depolarınızı kendiniz oluşturabiliyor olsaydınız ve sonra da fazladan güç için bunları yakabilseydiniz...”</p>

  <p>Marsh’ın yüzü asıldı. “Seni takip edebildiğimden emin değilim, Sazed.”</p>

  <p>“Özür dilerim,” dedi Sazed. “Bu, belki de, hem Allomantik hem de Ferukemik teoride eğitiminiz olmadığı zaman anlaması zor olan bir şey olabilir. Bakalım daha iyi bir şekilde açıklayabilecek miyim. Allomansi ve Ferukemi arasındaki temel fark nedir?”</p>

  <p>“Allomansi güçlerini metallerden çeker,” dedi Marsh. “Ferukemi ise güçlerini kişinin kendi vücudundan çeker.”</p>

  <p>“Aynen öyle,” dedi Sazed. “Şimdi ben, varsayıyorum ki Lord Hükümdar’ın yaptığı şey bu iki beceriyi <i>birleştirmekti.</i> Sadece Ferukemi’den elde edilen özelliklerden bir tanesi olan yaşını değiştirmeyi kullanıyor ama bunu <i>Allomansi</i> ile besliyordu. Kendisinin bizzat yaratmış olduğu bir Ferukemik depoyu yakmakla, temel olarak sadece kendisinin kullanabileceği yeni bir Allomantik metal yaratmış oluyordu; bu metal yaktığı zaman onu gençleştiriyordu. Eğer benim tahminim doğruysa, gücünün büyük bir kısmını kendi vücudundan değil de metalden çekiyor olduğu için sonsuz bir gençlik kaynağı elde etmiş olur. Tek yapması gereken şey, kendisine yakarak genç kalacağı Ferukemik depolar yaratmak için arada sırada kısa bir süreyi yaşlı olarak geçirmek olurdu.”</p>

  <p>“O zaman, sadece bu depoları yakmak onu ilk başta olduğundan bile daha mı genç yapardı?” dedi Marsh.</p>

  <p>“Fazladan gençliği başka bir Ferukemik deponun içine yerleştirmesi gerekirdi, diye düşünüyorum ben,” diye açıkladı Sazed. “Biliyorsunuz Allomansi oldukça çarpıcıdır, güçleri genellikle patlamalar ve alevlenmeler hâlinde gelir. Lord Hükümdar o gençliğin hepsini birden bir seferde istemeyecekti, o yüzden de bunu yavaş yavaş harcayarak kendisini genç tutacak başka bir metal parçasının içine depolayacaktı.”</p>

  <p>“Bilezikler mi?”</p>

  <p>“Evet, Üstat Marsh. Ancak Ferukemi azalan verimlerle gelir. Örneğin kendinizi sıradan bir adamdan sadece iki kat daha güçlü yapmak yerine, dört kat daha güçlü yapmak istiyorsanız; orantılı olan miktardan daha fazla güç gerekir. Lord Hükümdar’ın durumunda, bu onun yaşlanmayı engellemek için gittikçe daha da fazla gençlik harcamasının gerekeceği anlamına geliyordu. Vin Hanım bilezikleri çaldığı zaman inanılmayacak bir hızla yaşlandı çünkü vücudu olması gereken noktaya geri dönmeye çalışıyordu.”</p>

  <p>Vin serin akşam rüzgârında oturarak gözlerini Venture Kalesi’ne doğru dikmişti. Işıklarla aydınlatılmıştı; daha tek bir gün bile geçmemişti ve Elend şimdiden skaa ve asil liderleriyle görüşüyor, yeni ulusu için kanunların taslağını çıkarıyordu.</p>

  <p>Vin küpesine parmağıyla dokunarak sessizce oturdu. Onu taht odasında bulmuş ve iyileşmeye başlarken yırtılmış kulağına geri takmıştı. Neden onu sakladığından emin değildi. Belki Reen’le ve onu öldürmeye çalışmış olan bir anneyle arasındaki bağ olduğu içindi. Ya da belki de sadece yapamıyor olması gereken şeylerin bir andacıydı.</p>

  <p>Allomansi hakkında öğrenilecek hâlâ çok şey vardı. Bin yıl boyunca, aristokrasi sadece Sorgucuların ve Lord Hükümdar’ın onlara söylediklerine inanmıştı. Hangi sırları gölgelemişler, hangi metalleri gizlemişlerdi?</p>

  <p>“Lord Hükümdar,” dedi en sonunda. “O zaman o ölümsüz olmak için... sadece bir numara kullandı. Bu da onun hiçbir zaman bir tanrı olmamış olduğu anlamına gelir, değil mi? O sadece şanslıydı. Hem Ferukemist hem de Allomanser olan herhangi biri de onun yaptığı şeyi yapabilirdi."</p>

  <p>“Öyle görünüyor Hanımım,” dedi Sazed. “Belki de o bu yüzden Sırdaşlardan o kadar korkuyordu. Ferukemistleri avladı ve öldürdü çünkü o becerinin de Allomansi gibi irsi olduğunu biliyordu. Eğer Terris soyları imparatorluk asilleriyle karışacak olsaydı, sonuç olarak gayet ona meydan okuyabilecek bir çocuk doğabilirdi.”</p>

  <p>“Üreme programları da o yüzden,” dedi Marsh.</p>

  <p>Sazed başını sallayarak onayladı. "Onun Terrislilerin potansiyel Ferukemik becerileri aktaramasınlar diye sıradan nüfusla asla karışmayacağından mutlak bir şekilde emin olması gerekiyordu.”</p>

  <p>Marsh başını salladı. “Kendi halkı. Öyle korkunç şeyleri onlara sırf gücünü elinde tutabilmek için yaptı.”</p>

  <p>“Ama eğer Lord Hükümdar’ın güçleri Ferukemi ve Allomansi’nin bir karışımından geldiyse, Miraç Kuyusu’nda ne oldu?” dedi Vin kaşlarını çatarak. "Günlüğü yazmış olan adam, her kimse, onun bulması beklenen güç neydi?”</p>

  <p>“Bilmiyorum Hanımım,” dedi Sazed sessizce.</p>

  <p>“Senin açıklaman her şeyin cevabını vermiyor," dedi Vin başını olumsuzca sallayarak. Kendi garip becerilerinden bahsetmemişti ama Lord Hükümdar’ın taht salonunda neler yapmış olduğuna değinmişti. “O çok <i>güçlüydü</i> Sazed. Ben onun Allomansi’sini hissedebiliyordum. O benim vücudumun içindeki metalleri İtebiliyordu! Belki Ferukemi’sini depolarını yakarak güçlendiriyor olabilirdi ama Allomansi’de nasıl o kadar güçlü oldu?”</p>

  <p>Sazed içini çekti. “Korkarım bu sorulara cevap verebilecek olan tek kişi bu sabah öldü.”</p>

  <p>Vin durakladı. Lord Hükümdar Sazed’in halkının yüzlerce yıldır bulmak için aradığı Terris dinine ait sırlara sahipti. “Üzgünüm. Belki de onu öldürmemeliydim.”</p>

  <p>Sazed başını sallayarak bu düşünceyi reddetti. “Onun kendi yaşlanması onu zaten kısa süre sonra öldürecekti Hanımım. Sizin yaptığınız şey doğruydu. Bu şekilde, ben Lord Hükümdar’ın sonunun ezmiş olduğu skaalardan bir tanesinin elinden geldiğini kaydedebilirim.”</p>

  <p>Vin kızardı. “Kaydetmek mi?”</p>

  <p>“Elbette. Ben hâlâ bir Sırdaşım Hanımım. Tarih, olaylar ve gerçekler; benim böyle şeyleri aktarmam gerek.”</p>

  <p>“Benim... hakkımda çok fazla bir şey söylemeyeceksin, değil mi?” Her nedense başka insanların kendisi hakkında hikâyeler anlatması fikri onu rahatsız ediyordu.</p>

  <p>“Ben olsam fazla endişe etmezdim Hanımım,” dedi Sazed gülümseyerek. “Kardeşlerim ve ben çok meşgul olacağız, diye düşünüyorum ben. Eski hâline getireceğimiz, dünyaya söyleyeceğimiz o kadar çok şey var ki... sizin hakkınızdaki ayrıntıların aktarılmasının herhangi bir aciliyet gerektireceğinden şüpheliyim. Ben neler olduğunu kaydedeceğim ama eğer siz arzu ediyorsanız bunu bir süre için kendime saklayacağım.”</p>

  <p>“Teşekkür ederim,” dedi Vin başını sallayarak.</p>

  <p>“Lord Hükümdar’ın mağarada bulduğu o güç,” dedi Marsh tahmin yürüterek, “Belki de o sadece Allomansi’ydi. Sen Allomanserlerle ilgili olan hiçbir kaydın Miraç’tan önceye gitmediğini söylemiştin.”</p>

  <p>“Bu gerçekten de bir olasılık Üstat Marsh,” dedi Sazed. "Allomansi'nin kökeni hakkında çok az efsane var ve neredeyse hepsi de Allomanserlerin ilk olarak ‘sislerle birlikte ortaya çıktığı’ kısmında hemfikir.”</p>

  <p>Vin kaşlarını çattı. O her zaman “Sissoylu” unvanının Allomanserler işlerini geceleri yapmaya meyilli oldukları için ortaya çıktığını varsaymıştı. Arada daha güçlü bir bağlantının olabileceği hiç aklına gelmemişti.</p>

  <p><i>Sisler Allomansi'ye tepki veriyor. Bir Allomanser yakınlarda güçlerini kullandığı zaman dönüyor. Ve... ben en sonunda ne hissetmiştim? Sanki sislerin</i> içinden <i>bir şeyler çekiyormuş gibiydim.</i></p>

  <p>Yapmış olduğu şey her neyse, bunu tekrar etmeyi başaramamıştı.</p>

  <p>Marsh içini çekti ve ayağa kalktı. Daha sadece birkaç saattir uyanıktı ama şimdiden yorulmuş gibi görünüyordu. Başı hafifçe eğikti, sanki kazıkların ağırlığı onu aşağıya çekiyordu.</p>

  <p>“Bu... acıyor mu Marsh?” diye sordu. “Yani kazıkları diyorum.”</p>

  <p>Marsh durakladı. “Evet. On biri birden... zonkluyor. Acı bir şekilde benim duygularıma tepki veriyor.”</p>

  <p>“On bir mi?” diye sordu Vin şaşırarak.</p>

  <p>Marsh başını sallayarak onayladı. “İki kafada, sekiz göğüste, bir tane de arkada hepsini birbirine bağlamak için. Bir Sorgucuyu öldürmenin tek yolu var; yukarıdaki kazıkları aşağıdakilerden ayırmalısınız. Kell bunu kafayı keserek yaptı ama sadece orta kazığı söküp çıkarmak daha kolay.”</p>

  <p>"Biz senin öldüğünü düşünmüştük,” dedi Vin. “Teskin istasyonunda cesedi ve kanı bulduğumuz zaman...”</p>

  <p>Marsh başıyla onayladı. “Ben hayatta olduğumun haberini gönderecektim ama beni o ilk gün epey yakından izlediler. Kell'in hamlesini bu kadar hızla yapacağını beklememiştim. ”</p>

  <p>“Hiç birimiz beklemiyorduk Üstat Marsh,” dedi Sazed. “Bunu hiçbirimiz kesinlikle beklemiyorduk.”</p>

  <p>“Gerçekten de yaptı, değil mi?” dedi Marsh başını hayranlıkla sallayarak. "O piç. Onu asla affetmeyecek olduğum iki şey var. Birincisi benim Son İmparatorluk’u devirme rüyamı çalıp, sonra da kalkıp bunu başarması.”</p>

  <p>Vin durakladı. “Ve ikincisi?”</p>

  <p>Marsh kazık başlarını ona doğru çevirdi. “Bunu yapmak için kendini öldürtmesi.”</p>

  <p>“Eğer sorabilirsem, Üstat Marsh,” dedi Sazed. “Vin Hanım ve Üstat Kelsier’in Teskin istasyonunda bulduğu ceset kimdi?”</p>

  <p>Marsh tekrar şehre doğru baktı. “Aslında birkaç tane ceset vardı. Yeni bir Sorgucunun yaratılma süreci... pis bir iş. Ben bu konudan bahsetmemeyi tercih ederim.”</p>

  <p>“Elbette,” dedi Sazed başını eğerek.</p>

  <p>“Ancak <i>sen</i> bana Kelsier’in Lord Renoux’yu taklit etmek için kullandığı şu yaratıktan bahsedebilirsin,” dedi Marsh.</p>

  <p>“Kandra mı?” dedi Sazed. “Korkarım ki Sırdaşlar bile onlar hakkında pek bir şey bilmiyorlar. Onlar sishortlaklarıyla akraba, hatta belki de aynı yaratıkların sadece daha yaşlı olanları. Ünleri nedeniyle genellikle görülmeden kalmayı tercih ediyorlar, gerçi bazı asil evleri onları arada bir kiralıyor.”</p>

  <p>Vin kaşlarını çattı. “O zaman... neden Kell sadece kandranın kendisini taklit ederek onun yerine ölmesine izin vermedi?”</p>

  <p>"Ah,” dedi Sazed. “Bir kandranın bir kişiyi taklit edebilmesi için, ilk önce o kişinin etini sindirmesi ve kemiklerini soğurması gerekir Hanımım. Kandralar da sishortlakları gibidir, kendilerine ait bir iskeletleri yoktur.”</p>

  <p>Vin titredi. “Öf.”</p>

  <p>“Biliyor musun o geri döndü,” dedi Marsh. "Yaratık artık kardeşimin vücudunu kullanmıyor, başka bir tane bulmuş, ama seni arayarak geldi Vin.”</p>

  <p>“Beni mi?” diye sordu Vin.</p>

  <p>Marsh başıyla onayladı. “Kelsier’in kontratını ölmeden önce sana devrettiği hakkında bir şeyler söyledi. İnanıyorum ki yaratık artık seni efendisi olarak görüyor.”</p>

  <p>Vin titredi. O... <i>şey Kelsier'in vücudunu yedi.</i> “Onu buralarda istemiyorum,” dedi. “Onu göndereceğim.”</p>

  <p>“Bu kadar aceleci olmayın Hanımım,” dedi Sazed. “Kandralar ziyadesiyle pahalı hizmetkârlardır, onlara atiyumla ödeme yapmak zorundasınız. Eğer Kelsier uzun süreli bir kontrat için bir tanesini kiralamışsa, onun hizmetlerini boşa harcamak aptalca olur. Önümüzdeki aylarda bir kandranın çok faydalı bir müttefik olduğu ortaya çıkabilir.”</p>

  <p>Vin başını salladı. “Umurumda değil. O şeyi etrafta istemiyorum. Yaptığından sonra değil.”</p>

  <p>Üçlü sessizleşti. En sonunda Marsh ayağa kalkarak içini çekti. “Her neyse, eğer beni mazur görürseniz, benim gidip kalede bir görünmem gerekiyor; yeni kral benim onun müzakerelerinde Nezaret’i temsil etmemi istiyor.”</p>

  <p>Vin kaşlarını çattı. “Ben Nezaret’in neden herhangi bir şeyde söz hakkına sahip olması gerektiğini anlamıyorum.”</p>

  <p>“Obligatörler hâlâ oldukça güçlüler Hanımım,” dedi Sazed. “Ve onlar Son İmparatorluk’tâki en iyi eğitimli ve etkili bürokratik kuvvet. Majesteleri onları kendi yanına çekmeye çalışmakla bilgece davranmış olur ve Üstat Marsh’ı resmi olarak tanımak da bunun gerçekleşmesine yardımcı olabilir.”</p>

  <p>Marsh omuz silkti. “Elbette, eğer benim İman Kantonu üzerinde kontrolü sağlamayı başarabildiğimi varsayarsak, Nezaret’in... önümüzdeki birkaç yıl içinde değişmesi gerekir. Ben yavaş ve dikkatli bir şekilde hareket edeceğim ve işimi bitirene kadar obligatörler neyi kaybetmiş olduklarının bile farkına varmayacaklar. Gerçi o diğer Sorgucular bir sorun çıkarabilir.”</p>

  <p>Vin başını sallayarak onayladı. “Luthadel’in dışında kaç tane var?”</p>

  <p>“Bilmiyorum,” dedi Marsh. “Ben onları yok etmeden önce tarikatın pek uzun süreli bir üyesi olmamıştım. Ancak Son İmparatorluk büyük bir yer. Pek çok kişi imparatorlukta toplam yirmi kadar Sorgucu olduğundan bahsediyor ama hiç kimseden kesin bir sayı elde etmeyi başaramamıştım.”</p>

  <p>Marsh giderken Vin başını salladı. Ancak her ne kadar tehlikeli olsalar da, Sorgucular artık sırlarını bildiği için Vin’i çok daha az endişelendiriyordu. O başka bir şeyler hakkında daha endişeliydi.</p>

  <p><i>Siz ben insanoğlu için ne yapıyorum asla bilmiyorsunuz. Ben sizin tanrınız idim, siz bunu göremeseniz bile. Beni öldürerek, sizler kendi sonunuzu hazırladınız...</i></p>

  <p>Lord Hükümdar’ın son sözleri. O sırada Vin onun “insanoğlu için” yaptığı şey derken Son İmparatorluk'u kastediyor olduğunu düşünmüştü. Ancak artık o kadar da emin değildi. O sözleri söylediği sırada gözlerinde... korku vardı, gurur değil.</p>

  <p>“Saze? Zifir neydi?” diye sordu. “Günlükteki kahramanın yenmesi gereken şey?”</p>

  <p>“Keşke biliyor olsaydık Hanımım,” dedi Sazed.</p>

  <p>“Ama o gelmedi, değil mi?”</p>

  <p>“Görünüşe göre hayır,” dedi Sazed. “Efsaneler eğer Zifir durdurulmasaydı dünyanın yok olmuş olacağında hemfikir. Elbette, belki bu hikâyeler abartılmıştır.Belki de ‘Zifir’ tehlikesi aslında sadece Lord Hükümdar’ın kendisiydi, belki de Kahraman’ın savaşı sadece vicdaniydi. Dünyayı egemenliği altına almak ile özgür olmasına izin vermek arasında bir seçim yapması gerekiyordu.”</p>

  <p>Bu Vin’e doğruymuş gibi gelmiyordu. Daha fazlası vardı. Lord Hükümdar’ın gözlerindeki o korkuyu hatırladı. Dehşeti.</p>

  <p><i>"Yapıyorum" dedi, "yaptım" değil. "İnsanoğlu için ne</i> yapıyorum." <i>Bu da her ne ise onu hâlâ yapmakta olduğu anlamına gelir.</i></p>

  <p><i>Sizler kendi sonunuzu hazırladınız...</i></p>

  <p>Akşam serinliğinde titredi. Güneş batıyor, Elend’in şu an için seçmiş olduğu üs olan aydınlatılmış Venture Kalesi’ni görmeyi daha da kolaylaştırıyordu, gerçi hâlâ Kredik Shaw’a taşınabilirdi. Daha karar vermemişti.</p>

  <p>“Ona gitmelisiniz Hanımım,” dedi Sazed. “Onun sizin iyi olduğunuzu görmeye ihtiyacı var.”</p>

  <p>Vin hemen cevap vermedi. Gözlerini şehre dikerek kararmakta olan gökyüzünün önündeki parlak kaleyi izledi. “Sen de orada mıydın Sazed?" diye sordu. “Sen onun konuşmasını duydun mu?”</p>

  <p>“Evet, Hanımım,” dedi Sazed. “Bir kere hâzinede hiç atiyum olmadığını keşfettiğimiz zaman Lord Venture gidip sizin için yardım aramamız konusunda ısrar etti. Ben de onunla aynı fikirdeydim; ikimiz de savaşçı değildik ve benim hâlâ Ferukemik depolarım yanımda yoktu.”</p>

  <p><i>Atiyum yok,</i> diye düşündü Vin. <i>Bütün bunlardan sonra, bir damlasını bile bulamadık. Lord Hükümdar hepsini ne yaptı? Yoksa... herkesten önce başka birisi mi aldı?</i></p>

  <p>“Üstat Elend ve ben orduyu bulduğumuz zaman isyancılar saray askerlerini katletmekle meşguldüler,” diye devam etti Sazed. “Bazıları teslim olmaya çalıştılar ama bizim askerlerimiz onlara izin vermiyordu. Bu... oldukça rahatsız edici bir sahneydi Hanımım. Sizin Elend... o gördüğü şeylerden hoşlanmadı. O orada skaaların önüne çıktığı zaman, ben onların basitçe onu da öldüreceklerini düşünmüştüm.”</p>

  <p>Sazed duraklayarak başını hafifçe yana yatırdı. “Ama... onun söylediği şeyler Hanımım... yeni bir devlet hakkındaki hayalleri, kan ve kargaşayı kınaması... Eh, Hanımım, ben korkarım ki bunu tekrar edemem. Keşke metalakıllarım yanımda olsaydı da onun tam sözlerini ezberleyebilseydim.”</p>

  <p>İçini çekerek başını salladı. “Her neyse, inanıyorum ki Üstat Breeze o ayaklanmayı sakinleştirmekte çok etkili oldu. Bir kere bir grup asker Üstat Elend’i dinlemeye başlayınca, diğerleri de dinledi ve oradan da... Ee, sonunda kral olarak bir asilin çıkmış olması iyi bir şey, diye düşünüyorum ben. Üstat Elend bizim kontrolü ele geçirme hareketimize biraz meşruluk getiriyor ve ben başımızda o varken asiller ve tüccarlardan daha fazla destek göreceğimizi düşünüyorum.”</p>

  <p>Vin gülümsedi. "Kell olsa bize kızardı, biliyorsun. O bütün bu işleri yaptı ve biz de hemen geri dönüp tahta bir asili koyduk.”</p>

  <p>Sazed başını olumsuzca salladı. "Ah, ama göz önüne alınması gereken daha önemli bir şey var, diye düşünüyorum ben. Biz tahta sadece bir asil koymadık; biz tahta <i>iyi bir adam</i> koyduk.”</p>

  <p>“İyi bir adam...” dedi Vin. “Evet. Şimdiye kadar onlardan birkaç tane tanıdım.”</p>

  <div>
    <br/>
  </div>

  <p class="p1">Vin, Venture Kalesi’nin tepesindeki sislerin içinde diz çökmüştü. Sargılı bacağı geceleri etrafta gezinmesini zorlaştırıyordu ama harcadığı çabanın büyük bir kısmı Allomantikti. Onun sadece inişlerinin özellikle yumuşak olmasına dikkat etmesi gerekiyordu.</p>

  <p>Gece gelmişti ve sisler onu çevreliyordu. Onu koruyor, onu gizliyor, ona güç veriyorlardı...</p>

  <p>Elend Venture hâlâ Vin oradan aşağı bir adam attığından beri tamir edilmemiş olan bir tavan penceresinin altındaki bir masada oturuyordu. Elend onun yukarısında olduğunu fark etmemişti. Kim ederdi ki? Bir Sissoyluyu kendi ortamı içinde kim görürdü? O da, bir açıdan, On Birinci Metal tarafından yaratılan gölge görüntülerden biri gibiydi. Hayali. Gerçekten de sadece <i>olabilecek</i> olan bir şeydi.</p>

  <p>Olabilecek olan...</p>

  <p>Önceki günün olaylarını algılayabilmek yeteri kadar zordu; Vin çok daha büyük bir kargaşa içindeki duygularını ise anlamaya bile çalışmamıştı. Daha Elend’e gitmemişti. Yapamamıştı.</p>

  <p>Aşağısındaki fener ışığında masasına oturmuş, okuyan ve küçük kitabına karalayarak notlar alan Elend’e baktı. Görünüşe göre erken saatlerdeki görüşmeleri iyi gitmişti, herkes onu kral olarak kabul etmeye gönüllü gibi görünüyordu. Ancak Marsh desteğin arkasında politik çıkarlar olduğunu fısıldıyordu. Aristokrasi Elend’i kontrol edebilecekleri bir kukla olarak görüyordu ve skaa liderlerinin arasında hizipler şimdiden çıkmaya başlamıştı.</p>

  <p>Yine de, Elend’in en sonunda hayalini kurduğu kanunları oluşturmaya fırsatı olacaktı. Mükemmel ulusu yaratmaya çalışabilir, o kadar uzun bir süredir incelemiş olduğu felsefi konuları uygulamaya koymaya çalışabilirdi. Yolda tümsekler olacaktı ve Vin onun en sonunda idealist rüyasından çok daha gerçekçi olan bir şeylerle yetinmek zorunda kalacağından şüphe ediyordu. Bunun aslında bir önemi yoktu. O iyi bir kral olacaktı.</p>

  <p><i>Elbette ki Lord Hükümdar’la kıyaslandığı zaman bir avuç kurum bile iyi kral olurdu...</i></p>

  <p>Elend’e gitmek istiyor, sıcak odanın içine atlamak istiyordu ama... bir şeyler onu geride tuttu. Yakın zamanlarda şansında çok fazla ani dönüşler olmuştu. Hem Allomansi kaynaklı olan hem de olmayan çok fazla farklı duygusal gerilim yaşamıştı. Artık ne istediğinden emin değildi; Vin mi, Valette mi olduğundan emin değildi ya da hatta onlardan hangisi olmayı arzu ettiğinden bile emin değildi.</p>

  <p>Sislerin içinde, sessiz karanlığın içinde kendini soğuk hissediyordu. Sisler güçlendiriyor, koruyor ve saklıyordu... o bunların olmasını istemediği zamanlarda bile.</p>

  <p><i>Bunu yapamam. Onunla birlikte olacak olan kişi, o ben değilim.</i> O <i>bir ilüzyondu, bir rüyaydı. Ben gölgelerin içinde büyümüş olan çocuğum, yalnız olması gereken kızım. Ben bunu hak etmiyorum.</i></p>

  <p><i>Ben onu hak etmiyorum.</i></p>

  <p>Bitmişti. Tahmin etmiş olduğu gibi, her şey değişmekteydi. Aslına bakılırsa o hiçbir zaman pek de iyi bir leydi olamamıştı. Onun iyi olduğu şeye geri dönmesinin zamanı gelmişti. Partilere ve balolara değil, gölgelere ait olan bir şeye.</p>

  <p>Gitme zamanıydı.</p>

  <p>Gözyaşlarını umursamayarak gitmek için döndü; kendisine kızgındı. Onu terk edip metal çatı üzerinde topallayarak giderken ve sislerin içinde kaybolurken omuzları çökmüştü.</p>

  <p>Ama sonra...</p>

  <p>O <i>bize senin yıllar önce açlıktan öldüğüne yemin ederek öldü.</i></p>

  <p>Bütün karmaşanın içinde neredeyse Sorgucunun Reen hakkındaki sözlerini unutmuştu. Ama şimdi bunu hatırlayınca durakladı. Sisler onun yanından geçiyor, girdaplanıyor, yalvarıyorlardı.</p>

  <p>Reen onu terk etmemişti. O düşmanlarının kanun dışı çocuğu Vin’i aramakta olan Sorgucular tarafından yakalanmıştı. Ona işkence etmişlerdi.</p>

  <p>Ve o da Vin’i koruyarak ölmüştü.</p>

  <p><i>Reen bana ihanet etmedi. Bana hep edeceğini söylemişti ama en sonunda etmedi.</i> O kusursuz bir ağabey olmaktan çok uzaktı ama Vin’i yine de sevmişti.</p>

  <p>Zihninin arkalarından fısıltılı bir ses geldi, Reen’in sesiyle konuşuyordu. <i>Geri git.</i></p>

  <p>Kararından tekrar vazgeçmeden önce topallayarak kırık tavan penceresine doğru geri koştu ve aşağıdaki zemine bir sikke attı.</p>

  <p>Elend merakla dönüp sikkeye bakarak başını bir yana eğdi. Bir an sonra Vin aşağı düştü, düşüşünü yavaşlatmak için kendisini yukarı İtmişti ve tek sağlam bacağının üzerine indi.</p>

  <p>“Elend Venture,” dedi ayağa kalkarak. “Sana bir süredir söylemeyi istediğim bir şey vardı.” Duraklayıp yaşları uzaklaştırmak için gözlerini kırpıştırdı. “Sen çok fazla okuyorsun. Özellikle de leydilerin huzurunda.”</p>

  <p>Elend gülümseyerek sandalyesini geriye savurdu ve ona sıkıca sarıldı. Vin gözlerini kapatarak sadece bu sarılmanın sıcaklığını hissetti.</p>

  <p>Ve fark etti ki aslında her zaman istemiş olduğu tek şey buydu.</p>
</body>
</html>
