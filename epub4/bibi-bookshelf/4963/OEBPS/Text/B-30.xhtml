<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Terrislilerin büyük bir kısmı Rashek kadar kötü değil. Ancak ona inandıklarını görebiliyorum, bir dereceye kadar. Bunlar sıradan adamlar, filozof ya da âlim değiller ve kendi kehanetlerinin Çağların Kahramanı'nın bir yabancı olacağını söylediğini anlamıyorlar. Onlar sadece Rashek’in işaret ettiği şeyi görüyorlar; görünüşe göre üstün olan bir halk olduklarını ve boyun eğen değil de ‘‘başat” olan olmaları gerektiğini.</i></p>

    <p><i>Böylesine bir tutku ve nefret karşısında, iyi insanlar bile kandırılabilir.</i></p>
  </div>

  <p class="img"><img alt="" height="50" src="../Images/30.jpg" width="210"/></p>

  <h2>30</h2>

  <p class="p1"><span style="font-size: 1.2em;">VİN’E GERÇEK İHTİŞAMIN</span> ne olduğunu hatırlamak için Venture balo salonuna geri dönmek yetmişti.</p>

  <p>Vin o kadar fazla kaleyi ziyaret etmişti ki görkeme karşı duyarsızlaşmaya başlamıştı. Ancak Venture Kalesi’nde özel olan bir şeyler vardı; diğer kalelerin ulaşmak için çaba harcadığı ama asla tam olarak başaramadığı bir şey. Sanki Venture ebeveyn ve diğerleri de iyi terbiyeli çocuklar gibiydi. Kalelerin hepsi güzeldi ama en güzelinin hangisi olduğuna karar vermek zor değildi.</p>

  <p>Kenarları boyunca dizili kocaman sütunlarıyla devasa Venture salonu, çoğu zaman olduğundan bile daha muhteşem görünüyordu. Vin bunun tam olarak neden olduğuna karar veremiyordu. Bir hizmetkârın şalını alması için beklerken bunun hakkında düşündü. Vitray camlı pencerelerin dışında ışıldayan normal kireç lambaları salonu ışık huzmeleriyle dolduruyordu. Sütunlu çıkıntının altındaki masalar kusursuzdu. Salonun en uzak ucundaki küçük balkona kurulmuş olan lord masası her zaman olduğu kadar şahane görünüyordu.</p>

  <p><i>Sanki... fazla mükemmel,</i> diye düşündü Vin kendi kendine kaşlarını çatarak. Her şey hafifçe abartılıymış gibi görünüyordu. Masa örtüleri her zaman olduğundan bile daha beyaz, daha düzgün ütülüydü. Hizmetkârların üniformaları özellikle şıktı. Kapılarda duranlar sıradan askerlerin yerine kasıtlı olarak tercih edilmiş, etkileyici görünen siskıranlardı; tahta kalkanları ve zırhlı olmayışlarıyla fark ediliyorlardı. Her şey bir araya gelince, tüm bunlar salonun sıradan Venture mükemmelliğinin üzerinde görünmesine neden oluyordu.</p>

  <p>“Ters giden bir şeyler var Sazed,” diye fısıldadı Vin bir hizmetkâr masasını hazırlamak için uzaklaşırken.</p>

  <p>“Ne demek istiyorsunuz Hanımım?” diye sordu arkasında durmakta olan uzun boylu vekilharç.</p>

  <p>“Burada çok fazla kişi var,” dedi Vin onu rahatsız eden şeylerin bir tanesinin farkına vararak. Son birkaç ay boyunca balolara katılım gittikçe azalmıştı. Ama sanki herkes Venture etkinliği için geri dönmüş gibi görünüyordu. Ve hepsi de en güzel giysilerini giymişti.</p>

  <p>"Bir şeyler oluyor,” dedi Vin sessizce. “Bizim farkında olmadığımız bir şey.”</p>

  <p>“Evet...” dedi Sazed fısıldayarak. “Bunu ben de hissediyorum. Belki de ben vekilharçların yemeğine erken gitmeliyim.”</p>

  <p>"İyi fikir,” dedi Vin. “Sanırım bu akşam ben de yemeği atlayabilirim. Biz biraz geç kaldık ve görünüşe göre insanlar muhabbet etmeye başlamışlar bile.”</p>

  <p>Sazed gülümsedi.</p>

  <p>"Ne?”</p>

  <p>“Ben sizin bir yemeği <i>asla</i> atlamayacak olduğunuz zamanları hatırlıyorum Hanımım.”</p>

  <p>Vin homurdandı. "Bu balolardan birinde ceplerimi yiyeceklerle doldurmaya çalışmış olmadığıma şükret. Aklıma gelmişti, inan bana. Şimdi hadi yürü.”</p>

  <p>Sazed başını salladı ve vekilharçların yemek salonuna doğru giderek uzaklaştı. Vin konuşmakta olan gruplara göz gezdirdi. <i>Neyse ki Shan'dan hiçbir iz yok,</i> diye düşündü. Ne yazık ki Kliss de hiçbir yerde görünmüyordu ve bu yüzden Vin’in de dedikodu için başka birisini seçmesi gerekliydi. Yürüyerek öne çıktı ve Lord Idren Seeris’e gülümsedi; Elariel Evi’nin bir kuzeniydi ve Vin’in birkaç sefer dans etmiş olduğu bir adamdı. Adam ona sert bir selamla karşılık verdi ve Vin de onun grubuna katıldı.</p>

  <p>Vin grubun diğer üyelerine gülümsedi, üç kadın ve bir diğer lord vardı. Hepsini en azından uzaktan görmüşlüğü vardı ve Lord Yestal ile de dans etmişti. Ancak bu akşam dördü de ona soğuk bakışlar attı.</p>

  <p>“Bir süredir Venture Kalesi’nde bulunmamıştım,” dedi Vin taşralı kız kişiliğine bürünerek. “Ne kadar ihtişamlı olduğunu unutmuşum!”</p>

  <p>“Gerçekten de öyle,” dedi leydilerden bir tanesi. “Affedersiniz, ben gidip içecek bir şeyler alacağım.”</p>

  <p>“Ben de seninle geleyim,” diye ekledi diğer leydilerden bir tanesi ve ikisi de gruptan ayrıldılar.</p>

  <p>Vin yüzünü asarak onların gitmesini izledi.</p>

  <p>“Ah,” dedi Yestal. “Yemeğimiz gelmiş. Geliyor musun Triss?”</p>

  <p>“Elbette,” dedi en son leydi yürüyerek Yestal’a katılırken.</p>

  <p>Idren gözlüğünü düzeltti, Vin’e gönülsüz bir özür bakışı fırlattı ve çekildi. Vin afallamış bir şekilde orada kaldı. İlk birkaç balosundan beri bu kadar açıkça soğuk bir karşılama görmemişti.</p>

  <p><i>Neler oluyor,</i> diye düşündü gittikçe artan bir endişeyle <i>Bu Shan’ın işi mi? Bütün bir salon dolusu insanı bana karşı çevirebilir mi?</i></p>

  <p>Hayır, bu ona olası gelmiyordu. Bu çok fazla çaba gerektirirdi. Dahası gariplik sadece Vin'in etrafında değildi. Bu akşamki bütün asil grupları... farklıydı.</p>

  <p>Vin ikinci bir grubu denediği zaman daha bile beter bir sonuçla karşılaştı. O katılır katılmaz, grubun üyeleri onu özellikle görmezden geldi. Vin kendini o kadar yersiz hissetti ki kendine bir bardak şarap almak için kaçarak ayrıldı. Yürürken Yestal ve Idren’in olduğu ilk grubun tam olarak aynı üyelerle tekrar toplanmış olduğunu fark etti.</p>

  <p>Vin doğu çıkıntısının gölgesinin hemen içinde duraklayarak kalabalığı gözleriyle taradı. Dans eden çok az insan vardı ve Vin hepsinin de bilinen çiftler olduğunu gördü. Ayrıca gruplar ya da masalar birbirine karışmamış gibi görünüyordu. Balo salonu dolu olsa da, görünüşe göre katılanların büyük bir kısmı belirgin bir şekilde diğer herkesi görmezden gelmeye çalışıyordu.</p>

  <p><i>Bunu daha iyi görmem gerek,</i> diye düşündü merdivenlere doğru yürürken. Kısa bir tırmanıştan sonra dans pistinin yukarısındaki duvara yerleştirilmiş uzun, koridora benzeyen balkona çıktı; tanıdık mavi fenerleri taş duvarlara hafif, melankolik bir ton veriyordu.</p>

  <p>Vin durakladı. Elend’ın odacığı, duvar ile en sağdaki sütunu arasındaydı ve tek bir fener tarafından iyice aydınlatılırdı. O neredeyse her zaman Venture balolarını burada kitap okuyarak geçiriyordu; Elend bir partiye ev sahipliği yapmanın getirdiği görkem ve merasimden hoşlanmazdı.</p>

  <p>Odacık boştu. Vin parmaklığa yaklaştı, sonra da başını uzatarak büyük salonun uzak ucuna doğru baktı. Ev sahibinin masası balkonlarla aynı seviyede olan bir çıkıntının üstüne kurulmuştu ve Vin Elend’in orada oturmuş babasıyla birlikte yemek yediğini görerek şok oldu.</p>

  <p><i>Ne,</i> diye düşündü inanamayarak. Venture Kalesi’nde katıldığı yarım düzine balo boyunca tek bir sefer bile Elend’in ailesiyle birlikte oturduğunu görmemişti.</p>

  <p>Aşağısında renkli cübbeli tanıdık bir şeklin kalabalığın içinde hareket etmekte olduğunu fark etti. Sazed'e doğru elini salladı ama o belli ki Vin’i zaten görmüştü. Vin onu beklerken balkonun öbür ucundan gelen tanıdık bir ses duyduğunu düşündü. Kontrol etmek için döndüğü zaman daha önce fark etmediği kısa boylu bir şekil fark etti. Kliss alçak seviyeli lordlardan oluşan küçük bir grupla konuşuyordu.</p>

  <p><i>Demek Kliss buradaymış,</i> diye düşündü Vin. <i>Belki de o benimle konuşur.</i> Vin ayakta durarak Kliss’in konuşmasını bitirmesini ya da Sazed’in gelmesini bekledi.</p>

  <p>Sazed önce geldi, merdiven boşluğundan çıktığında ağır ağır nefes alıyordu. “Hanımım,” dedi alçak bir sesle parmaklığın yanında Vin’e katılırken.</p>

  <p>“Bana bir şeyler keşfettiğini söyle Sazed. Bu balo... ürkütücü geliyor. Herkes o kadar ciddi ve soğuk ki. Sanki bir baloya değil, cenazeye gelmişiz gibi.”</p>

  <p>“Bu uygun bir benzetme leydim,” dedi Sazed hafifçe. “Biz önemli bir ilanı kaçırmışız. Hasting Evi bu hafta her zamanki balosunu düzenlemeyeceğini söylemiş.”</p>

  <p>Vin kaşlarını çattı. “Ee? Daha önce de evler balolarını iptal ettiler."</p>

  <p>“Elariel Evi de iptal etmiş. Normalde ondan sonra Tekiel gelirdi ama o ev artık yok. Shunah Evi ise artık daha fazla balo düzenlemeyeceğini zaten ilan etmişti.”</p>

  <p>“Ne diyorsun?”</p>

  <p>“Görünüşe göre, Hanımım, bu bir süre için son balo olacak... belki de çok uzun bir süre için.”</p>

  <p>Vin altındaki salonun birbirinden bağımsız, neredeyse birbirine düşmancıl görünen insan gruplarının üzerinde yükselen muhteşem pencerelerine bir göz attı.</p>

  <p>“İşte olan <i>bu,"</i> dedi Vin. “Onlar ittifaklarını kesinleştiriyorlar. Herkes en güçlü dostları ve destekçileriyle birlikte duruyor. Bunun son balo olduğunu biliyorlar ve bu yüzden de bir görünmek için hepsi geldi ama artık politika yapmak için zamanlarının olmadığını biliyorlar.”</p>

  <p>“Görünüşe göre öyle Hanımım.”</p>

  <p>“Hepsi de savunmaya geçiyor,” dedi Vin. “Duvarlarının arkasına çekiliyorlar, deyim yerindeyse. İşte o yüzden kimse benimle konuşmak istemiyor; biz Renoux’yu fazla tarafsız bir güç yaptık. Benim bir hizibim yok ve şimdi rastgele siyasi etmenlere güvenerek kumar oynamak için kötü bir zaman.”</p>

  <p>“Üstat Kelsier’in bu bilgiyi öğrenmesi gerekiyor Hanımım,” dedi Sazed. “Bu gece yine bir muhbir rolü yapmayı planlıyordu. Eğer bu durumdan haberi olmazsa, bu onun güvenilirliğine ciddi derecede zarar verebilir. Gitmemiz gerek.”</p>

  <p>“Hayır,” dedi Vin, Sazed’e doğru dönerek. “Ben gidemem, diğer herkes kalırken olmaz. Onların hepsi bu son baloya gelerek görünmenin önemli olduğunu düşündüler ve bu yüzden benim de onlar gitmeye başlayana kadar ayrılmamam gerekir.”</p>

  <p>Sazed başını sallayarak onayladı. “Pekâlâ.”</p>

  <p>“Sen git Sazed. Bir at arabası kirala ve gidip Kell’e ne öğrendiğimizi söyle. Ben kısa bir süre daha kalacağım, sonra da Renoux Evi’ni zayıf göstermeyecek bir zamanda ayrılacağım.”</p>

  <p>Sazed durakladı. “Ben... Bilmiyorum Hanımım.”</p>

  <p>Vin gözlerini devirdi. “Bana etmiş olduğun yardımları takdir ediyorum ama benim elimi tutmaya devam etmenin gereği yok. Bu balolara onları izleyecek vekilharçları olmadan gelen birçok insan var.”</p>

  <p>Sazed içini çekti. "Pekâlâ Hanımım. Ancak ben Üstat Kelsier’i bulduktan sonra geri döneceğim.</p>

  <p>Vin başıyla onaylayarak ona veda etti ve Sazed de taş merdivenlerden aşağı indi. Vin de Elend’in yerinde balkona yaslanarak Sazed aşağıda belirip sonra da ön kapılara doğru giderek kaybolana kadar izledi.</p>

  <p><i>Şimdi ne olacak? Konuşacak birini bulabilsem bile, artık dedikodu yaymanın bir anlamı yok.</i></p>

  <p>Bir dehşet duygusu hissetti. Vin’in asillerin hoppalıklarından bu kadar fazla hoşlanmaya başlayacağını kim düşünebilirdi? Tecrübesi pek çok asilin nelere muktedir olduğunun bilgisiyle lekelenmişti ama yine de bütün tecrübede... rüya gibi bir keyif olmuştu.</p>

  <p>Bir daha hiç böyle balolara katılacak mıydı? Ya Leydi Valette’e ne olacaktı? Vin’in onu da elbiseleri ve makyaj malzemeleri gibi bir kenara kaldırarak sadece sokak hırsızı Vin olmaya geri mi dönmesi gerekecekti? Büyük olasılıkla Kelsier’in yeni krallığında muhteşem balolar gibi şeylere yer olmayacaktı ve bu da kötü bir şey olmayabilirdi; diğer skaalar açlıktan ölürken onun dans etmeye ne hakkı vardı? Ama... kaleler ve dansçılar, elbiseler ve şenlikler olmadan dünya güzel bir şeyleri yitirecekmiş gibi görünüyordu.</p>

  <p>Vin içini çekerek parmaklıktan geriye çekildi ve başını eğerek kendi tuvaletine bir göz attı. Derin, ışıltılı bir maviydi, eteğin uçlarına beyaz dairesel desenler dikilmişti. Kolsuzdu ama takmakta olduğu mavi ipek eldivenler ta dirseklerinin yukarısına kadar uzanıyordu.</p>

  <p>Bir zamanlar olsa kıyafeti sinir bozucu derecede hantal bulurdu. Ancak şimdi onu güzelleştirici buluyordu. Tuvaletin göğsünü dolgun gösterecek şekilde tasarlanmış bedeninin inceliğini böyle vurguluyor olmasını seviyordu. Bel hizasından genişleyerek yavaşça açılıp, o yürürken hışırdayan geniş bir çan şekline geliyor olmasını seviyordu.</p>

  <p>Vin bunu özleyecekti; her şeyi özleyecekti. Ama Sazed haklıydı. Vin zamanın geçmesini durduramazdı, sadece anın tadını çıkarabilirdi.</p>

  <p><i>Onun bütün akşam öyle baş masada oturup beni görmezden gelmesine izin verecek değilim,</i> diye karar verdi.</p>

  <p>Vin döndü ve balkon boyunca yürüyerek ilerledi, geçerken Kliss’e başıyla selam da vermişti. Balkon dönerek (Vin’in doğru bir şekilde tahmin etmiş olduğu gibi) ev sahibinin masasının olduğu çıkıntıya giden bir koridorla son buldu.</p>

  <p>Bir an için koridorun içinde ayakta durarak dışarı baktı. Lordlar ve leydiler muhteşem kıyafetlerinin içinde oturmuş, Lord Straff Venture ile birlikte oturmaya davet edilmiş olma ayrıcalığının tadını çıkarıyorlardı. Vin, Elend’in dikkatini çekmeye çalışarak bekledi ve en sonunda misafirlerden biri onu fark etti, sonra da Elend’i dürttü. Elend şaşkınlıkla döndü, Vin’i gördü ve hafifçe kızardı.</p>

  <p>Vin kısaca elini salladı ve Elend de kalkarak izin istedi. Vin biraz daha özel olarak konuşabilmeleri için taş koridorun biraz daha içine çekildi.</p>

  <p>“Elend!" dedi Vin o yürüyerek koridora girerken. “Babanla oturuyorsun!”</p>

  <p>Elend başıyla onayladı. “Bu balo bir çeşit özel bir olaya dönüştü Valette ve babam da protokole itaat etmem konusunda oldukça ısrarcıydı.”</p>

  <p>“Ne zaman konuşacak zamanımız olacak?”</p>

  <p>Elend durakladı. “Zamanımız olacağından emin değilim.”</p>

  <p>Vin kaşlarını çattı. Elend... canı sıkkın görünüyordu. Her zamanki hafifçe yıpranmış ve kırışık takımı yerine şık, üzerine tam oturan bir takım giymişti. Hatta saçları bile taralıydı.</p>

  <p>“Elend?" dedi Vin öne doğru bir adım atarak.</p>

  <p>O ise bir elini kaldırarak Vin’e yaklaşmaması için işaret etti. “İşler değişti Valette.”</p>

  <p><i>Hayır,</i> diye düşündü Vin. <i>Bu değişemez, daha olmaz</i>!girmezden “İşler mi? Ne ‘işleri’? Elend, sen neden bahsediyorsun?”</p>

  <p>“Ben Venture Evi’nin varisiyim,” dedi. “Ve tehlikeli zamanlar geliyor. Hasting Evi bugün öğleden sonra bütün bir kafilesini kaybetti ve bu daha sadece başlangıç. Bir ay içerisinde kaleler açıkça savaşa tutuşmuş olacak. Bunlar benim görmezden gelebileceğim şeyler değil Valette. Benim ailem için bir külfet olmayı bırakmamın zamanı geldi.”</p>

  <p>“O sorun değil,” dedi Vin. “Bu senin...”</p>

  <p>“Valette,” diyerek lafını kesti Elend. “Sen de bir külfetsin. Çok büyük bir külfet. Yalan söyleyerek sana hiçbir zaman önem vermemiş olduğumu iddia edecek değilim; verdim ve hâlâ da veriyorum. Ama ben de, tıpkı senin de bildiğin gibi en başından beri biliyordum ki bu asla geçici bir oyalanmadan başka bir şey olamayacaktı. Gerçek şu ki evimin bana ihtiyacı var ve o senden daha önemli.”</p>

  <p>Vin’in rengi soldu. “Ama...”</p>

  <p>Elend yemeğe geri dönmek için arkasını döndü.</p>

  <p>“Elend, lütfen bana sırtını dönme,” dedi Vin sessizce.</p>

  <p>Elend durakladı, sonra da dönerek tekrar ona baktı. “Ben gerçeği biliyorum Valette. Kim olduğun konusunda nasıl yalan söylediğini biliyorum. Umurumda değil, gerçekten de; kızgın ya da hatta hayal kırıklığına uğramış bile değilim. Gerçek şu ki ben bunu bekliyordum. Sen de sadece... oyunu oynuyorsun. Tıpkı hepimiz gibi.” Durakladı, sonra da başını salladı ve Vin’e arkasını döndü. “Tıpkı benim gibi.”</p>

  <p>“Elend?” dedi Vin ona doğru uzanarak.</p>

  <p>“Bana kendini toplum içinde küçük düşürtme Valette.”</p>

  <p>Vin uyuşmuş hissederek durakladı. Hemen sonra ise uyuşmuş hissetmek için fazlasıyla kızgın olduğunu anladı; fazlasıyla kızgın, fazlasıyla hüsran içinde... ve fazlasıyla da korkmuş.</p>

  <p>“Gitme,” diye fısıldadı. “Beni sen de terk etme.”</p>

  <p>“Üzgünüm,” dedi Elend. “Ama benim gidip arkadaşlarımla buluşmam gerek. Çok...eğlenceliydi.”</p>

  <p>Ve gitti.</p>

  <p>Vin karanlık koridorda kaldı. Sessizce titrediğini hissetti ve dönüp tökezleyerek ana balkona geri çıktı. Yan tarafta Elend’in ailesine iyi akşamlar dileyip sonra da kalenin oturulan tarafına doğru giden bir arka koridora doğru yöneldiğini görebiliyordu.</p>

  <p><i>Bunu bana yapamaz. Elend olmaz. Şimdi olmaz...</i></p>

  <p>Ancak içinden bir ses, Vin’in neredeyse unutmuş olduğu bir ses, konuşmaya başladı. <i>Tabii ki seni bırakıp gitti,</i> diye fısıldadı zihninin derinliklerinden Reen. <i>Tabii ki seni terk etti. Herkes sana ihanet eder Vin. Ben sana ne öğrettim</i>?</p>

  <p><i>Hayır,</i> diye düşündü Vin. <i>Bu sadece politik gerilim. Bir kere bunlar geçtikten sonra, onu geri gelmeye ikna edebileceğim...</i></p>

  <p><i>Ben hiç senin için geri gelmedim,</i> diye fısıldadı Reen. O <i>da gelmeyecek.</i> Ses o kadar gerçekmiş gibi geliyordu ki sanki Vin’in yanı başındaydı.</p>

  <p>Vin balkonun korkuluğuna yaslanıp kendini ayakta tutmak için demir parmaklıklardan güç aldı. Vin onun kendisini yok etmesine izin vermeyecekti. Sokaklardaki hayat onu yıkmayı başaramamıştı; kendini beğenmiş bir asilin bunu yapmasına da izin vermezdi. Kendisine bunu söylemeye devam edip durdu.</p>

  <p>Ama bu neden açlıktan daha fazla, Camon’un dayaklarından bu kadar daha fazla canını yakıyordu?</p>

  <p>“Hey, Valette Renoux," dedi bir ses arkasından.</p>

  <p>“Kliss,” dedi Vin. “Ben... şu anda konuşacak hâlde değilim."</p>

  <p>“Ha,” dedi Kliss. “O zaman Elend Venture en sonunda seni geri çevirdi. Merak etme, çocuk, kısa süre içinde o hak ettiğini bulacak.”</p>

  <p>Vin dönerek Kliss’in sesindeki garip tona kaşlarını çattı. Kadın her zaman olduğu gibi görünmüyordu. Fazla... kontrollü görünüyordu.</p>

  <p>“Amcana benden bir mesaj ilet, olur mu yavrum?" dedi Kliss önemsemez bir tavırla. “Ona de ki, onun gibi ev ittifakları olmayan bir adam, önümüzdeki aylar içinde bilgi toplama konusunda zorluk çekebilir. Eğer iyi bir bilgi kaynağına ihtiyacı olursa, bana haber göndermesini söyle. Ben pek çok ilginç şey bilirim.”</p>

  <p>“Sen muhbir misin?” dedi Vin o an için acısını bir kenara iterek. “Ama sen...”</p>

  <p>“Akılsız bir dedikoducu muyum?” diye sordu kısa boylu kadın. “Aa, evet öyleyim. Sosyetenin dedikoducusu olarak bilindiğin zaman öğrenebildiğin şeyler hayret verici. İnsanlar bariz yalanları yaymak için sana geliyor, meselâ senin bana geçen hafta Hasting Evi hakkında söylediğin şeyler gibi. Neden sen benim böylesine asılsız haberleri yaymamı isteyesin ki? Ev savaşı sırasında Renoux Evi silah pazarına el atmaya çalışıyor olabilir mi? Hatta belki de Hasting mavnalarına yakın zamanda yapılan saldırının <i>arkasında da</i> Renoux olabilir mi?”</p>

  <p>Kliss’in gözleri ışıldadı. "Amcana de ki, ben bildiklerim konusunda sessiz kalmaya ikna edilebilirim; küçük bir ücret karşılığında.”</p>

  <p>“Sen en başından beri beni kandırıyordun...” dedi Vin hissizce.</p>

  <p>“Elbette canım,” dedi Kliss, Vin’in kolunu sıvazlayarak. “Bizim burada yüksek sosyetede yaptığımız şey budur. Sen de eninde sonunda öğreneceksin, eğer sağ kalırsan. Şimdi iyi bir çocuk ol ve benim mesajımı ilet, olur mu?”</p>

  <p>Kliss döndü, bodur, çiğ renkli tuvaleti bir anda Vin’e ışıltılı bir kıyafet gibi görünmüştü.</p>

  <p>"Bekle!” dedi Vin. “Elend hakkında az önce ne demiştin? Hak ettiğini bulacak mı?”</p>

  <p>“Hım?” dedi Kliss dönerek. “Aa... doğru. Sen Shan Elariel’in planlarını öğrenmeye çalışıyordun, değil mi?”</p>

  <p><i>Shan mı,</i> diye düşündü Vin gittikçe artan bir endişeyle. “Ne planlıyor?”</p>

  <p>“İşte <i>bu,</i> canım, gerçekten de pahalı bir sır. Ben sana söyleyebilirdim... ama ondan sonra benim elime karşılığında ne geçecek? Benim gibi önemsiz bir evden olan bir kadının da bir yerlerden ekmeğini kazanması gerek...”</p>

  <p>Vin üzerindeki tek takı olan safir gerdanlığı çekip çıkardı. “İşte. Al şunu.”</p>

  <p>Kliss düşünceli bir yüz ifadesiyle gerdanlığı kabul etti. "Hım, evet, gerçekten de çok hoş.”</p>

  <p>“Ne biliyorsun?” diye sertçe sordu Vin.</p>

  <p>“Korkarım ki genç Elend, ev savaşındaki ilk Venture kayıplarından birisi olacak,” dedi Kliss gerdanlığı kol yenindeki bir cebe sokarken. “Bu talihsiz bir durum, o gerçekten de iyi bir oğlana benziyor. Fazla iyi, büyük olasılıkla.”</p>

  <p>“Ne zaman?” diye sordu Vin. "Nerede? Nasıl?”</p>

  <p>“O kadar çok soru ama sadece tek bir tane gerdanlık,” dedi Kliss rahat rahat.</p>

  <p>“Şu anda başka bir şeyim yok!” diyerek doğruyu söyledi Vin. Sikke kesesinde sadece Çelikitme için tunç yongalar vardı.</p>

  <p>"Ama söylediğim gibi, bu <i>çok</i> değerli bir sır,” diye devam etti Kliss. “Sana söyleyerek benim kendi hayatım da...”</p>

  <p><i>Eh, yeter,</i> diye düşündü Vin küplere binerek. <i>Aptal aristokrat oyunları</i>!</p>

  <p>Vin çinko ve pirinç yakarak kuvvetli bir duygusal Allomansi patlamasıyla Kliss’e vurdu. Kadının korku dışındaki bütün duygularını Teskin ederek boğdu, sonra da o korkuyu kavrayarak sıkı bir çekişle asıldı.</p>

  <p>“Konuş!” diye gürledi Vin.</p>

  <p>Kliss’in nefesi kesilerek titredi ve neredeyse yere düşüyordu. “Bir Allomanser! Renoux’nun Luthadel’e yanında bu kadar uzak bir kuzeni getirmesine <i>şaşmamak gerek!</i>”</p>

  <p>“Konuş!” dedi Vin öne doğru bir adım atarak.</p>

  <p>"Ona yardım etmek için çok geç kaldın,” dedi Kliss. “Eğer bana karşı dönme ihtimali olsaydı böylesine bir sırrı asla satmazdım!”</p>

  <p>“Konuş!”</p>

  <p>“Ona bu akşam Elariel Allomanserleri tarafından suikast düzenlenecek,” diye fısıldadı Kliss. “Şimdiden ölmüş bile olabilir, suikastın o lord masasından çekilir çekilmez gerçekleşmesi gerekiyordu. Ama eğer sen intikam istiyorsan, Straff Venture’dan tarafa da bakman gerekecek.”</p>

  <p>“Elend’in babası mı?” diye sordu Vin şaşkınlıkla.</p>

  <p>“Elbette aptal çocuk,” dedi Kliss. “Lord Venture’nın ev unvanını onun yerine yeğenine vermek için bir bahaneden daha çok istediği bir şey yok. Venture’nın tek yapması gereken şey Elariel suikastçılarının geçmesine izin vermek için çatıdaki genç Elend’in odasının etrafındaki birkaç askerini çekmekti. Ve suikast Elend’in küçük felsefe toplantılarından birisi sırasında gerçekleşeceği için, Lord Venture kendisini bir Hasting ve bir Lekal’dan da kurtarmış olacak!”</p>

  <p>Vin hızla döndü. <i>Bir şeyler yapmak zorundayım</i>!</p>

  <p>“Elbette,” dedi Kliss bir kıkırdamayla doğrulurken, “Lord Venture’nın kendisini de bekleyen bir sürpriz var. Ben duydum ki senin Elend’inin elinde bazı oldukça... enteresan kitaplar varmış. Genç Venture’nın kadınlarına söylediği şeyler konusunda çok daha dikkatli olması gerekirdi bence.”</p>

  <p>Vin gülümsemekte olan Kliss’e geri döndü. Kadın ona göz kırptı. “Senin Allomansi’ni bir sır olarak tutacağım çocuk. Sadece yarın öğleden sonraya kadar benim ödememi alacağımdan emin ol. Bir leydinin yemek yemesi gerek ve senin de görebildiğin gibi, benim bol bol yemeğe ihtiyacım var.</p>

  <p>“Venture Evi’ne gelince... Eh, ben senin yerinde olsam kendimle onların arasında mesafe koyardım. Shan’ın suikastçıları bu gece <i>epey</i> bir gürültü çıkaracaklar. Eğer yüksek sosyetenin yarısı şamatanın sebebini öğrenmek için oğlanın odasına doluşacak olursa hiç şaşırmazdım. Aristokrasi Elend’in sahip olduğu o kitapları gördüğü zaman da... Eh, diyelim ki obligatörler bir süre için Venture Evi’ne oldukça fazla dikkat gösteriyor olacak. Elend’in zaten ölmüş olacak olması çok kötü, epey bir zamandır bir asilin açıkça idam edildiğini görmemiştik! ”</p>

  <p><i>Elend’in odası,</i> diye düşündü Vin umutsuzca. <i>Orada olmaları gerek!</i> Döndü ve tuvaletinin yanlarını kavrayarak, saniyeler önce terk etmiş olduğu koridora doğru ana balkon boyunca çılgınca hışırdayarak gitmeye başladı.</p>

  <p>“Nereye gidiyorsun?” diye sordu Kliss şaşkınlık içinde.</p>

  <p>“Bunu durdurmam gerek!” dedi Vin.</p>

  <p>Kliss güldü. “Sana zaten çok geç kalmış olduğunu söyledim ya. Venture çok eski bir kale ve lordların odalarına giden arka koridorlar neredeyse labirent gibidir. Eğer yolunu bilmiyorsan kaybolup saatler boyunca dolaşırsın.”</p>

  <p>Vin kendini çaresiz hissederek etrafına bakındı.</p>

  <p>“Dahası çocuk,” diye ekledi Kliss yürüyüp gitmek için dönerken. “Oğlan daha demin seni geri çevirmedi mi? Ona ne borcun var?”</p>

  <p>Vin durakladı.</p>

  <p><i>Kliss haklı. Ona ne borcum var?</i></p>

  <p>Cevap anında geldi. <i>Onu seviyorum.</i></p>

  <p>Bu düşünceyle birlikte güç de geldi. Vin, Kliss’in kahkahasına rağmen aceleyle ilerledi. Denemek zorundaydı. Koridora girdi ve arka geçitlere daldı. Ancak Kliss’in sözleri kısa süre sonra doğru çıktı; karanlık taş koridorlar dar ve gösterişsizdi. Asla zamanında yolunu bulamazdı.</p>

  <p><i>Çatı,</i> diye düşündü. <i>Elend’in odalarının dışarı açılan bir balkonu vardır. Bana bir pencere lazım</i>!</p>

  <p>Ayakkabılarını tekmeleyip çıkardı ve çoraplarını da çekip çıkararak bir geçitten aşağı doğru atıldı, sonra da üstünde tuvaletle başarabildiği kadarıyla koştu. Telaşla içinden geçebileceği kadar büyük bir pencere arıyordu. Geçidin sonunda daha büyük bir koridora ulaştı, titreşen meşaleler dışında boştu.</p>

  <p>Eflatun renkli devasa bir gül pencere odanın uzak ucunda duruyordu.</p>

  <p><i>Bu da olur,</i> diye düşündü Vin. Arkasındaki kocaman demir kapıyı bir çelik harlamasıyla İterek kendisini havaya fırlattı. Bir an için öne doğru uçtu, sonra da gül pencerenin demir çerçevesini de kuvvetle itti.</p>

  <p>Havada yalpalayarak yavaşlayıp durdu; aynı anda hem öne hem de arkaya doğru İtiyordu. Boş koridorun ortasında zorlanarak havada asılı kaldı, ezilmemek için lehimini de harlıyordu. Gül pencere devasaydı ama büyük kısmı camdı. Ne kadar ağır olabilirdi ki?</p>

  <p>Çok ağır. Vin gerilimin altında inledi. Arkasından bir tıkırtı duydu ve kapı çerçevesinin içinde burkulmaya başladı.</p>

  <p><i>Sen... pes... etmelisin,</i> diye düşündü kızgınlıkla çeliğini harlayarak. Pencerenin etrafına taş parçacıkları döküldü.</p>

  <p>Sonra bir çatırtı sesiyle gül pencere taş duvardan sökülerek kurtuldu. Arkasındaki karanlık gecenin içine doğru düştü ve Vin de onun arkasından dışarı fırladı.</p>

  <p>Serin sisler onu sarmaladı. Odanın içindeki kapıya doğru hafifçe kendini Çekerek fazla uzağa fırlamasını engelledi, sonra da düşmekte olan pencereyi büyük bir güçle İtti. Devasa koyu camlı pencere aşağısında taklalar atıyor, Vin ondan uzaklaşıp giderken sisleri çalkalıyordu. Dümdüz yukarı, çatıya doğru savruldu.</p>

  <p>Tam Vin çatının kenarının üstünden tuvaleti rüzgârda çılgınca çırpınarak uçarken pencere gümbürtüyle yere çarptı. Vin gümlemeyle tunç plaka kaplı çatıya indi ve yere çömeldi. El ve ayak parmaklarının altındaki metal serindi.</p>

  <p>Kalay harlanarak geceyi aydınlattı. Olağandışı hiçbir şey göremiyordu.</p>

  <p>Tunç yakıp Marsh’ın ona öğretmiş olduğu şekilde tuncu kullanarak Allomansi işareti aradı. Herhangi bir şey yoktu; suikastçıların yanında bir Dumancı vardı.</p>

  <p><i>Bütün binayı arayamam,</i> diye düşündü Vin çaresizce tuncunu harlayarak. <i>Nerede bunlar</i>?</p>

  <p>Sonra, garip bir şekilde, bir şey hissettiğini düşündü. Gecenin karanlığında Allomantik bir titreşim. Hafif. Gizli. Ama yeterli.</p>

  <p>Vin içgüdülerine güvenerek çatı boyunca koşmak için ayağa kalktı. Koşarken lehim harladı ve tuvaletini yakasının yakınlarından kavradı, sonra da tek bir asılmayla elbisenin ön tarafını yırttı. Sikke kesesini ve gizli bir cepteki metal şişeciklerini çıkardı ve sonra da hâlâ koşarken elbiseyi, jüponu ve bağlı tozlukları yırtarak hepsini bir kenara attı. Ondan sonra korsesi ve eldivenleri gitti. Hepsinin altında ince, kolsuz bir beyaz kombinezon ve beyaz bir şort giyiyordu.</p>

  <p>Çılgınca koştu. <i>Çok geç kalmış olmayayım,</i> diye düşündü. <i>Lütfen. Olamaz.</i></p>

  <p>İlerideki sislerin içinde şekiller belirdi. Çatının üstündeki açılı bir tavan penceresinin yanında ayakta durmuşlardı; Vin de koşarken benzer birkaç tanesinin yanından geçmişti. Şekillerden bir tanesi pencereye doğru işaret etti, elinde ışıldayan bir silah vardı.</p>

  <p>Vin çığlık atıp kendisini tunç çatıdan yukarı İterek yay çizen bir atlayış yaptı. Şaşkın insan grubunun tam ortasına indi, sonra da sikke kesesini hızla yukarı kaldırarak yırtıp ikiye ayırdı.</p>

  <p>Sikkeler havaya saçıldı, aşağıdaki pencereden gelen ışığı yansıtıyorlardı. Pırıldayan metal yağmuru etrafına dökülürken Vin İtti.</p>

  <p>Sikkeler bir böcek sürüsü gibi fırlayarak ondan uzaklaştılar, her biri sisin içinde bir iz bırakıyordu. Sikkeler ete isabet ederken siluetler çığlık attı ve karanlık şekillerin birkaç tanesi düştü.</p>

  <p>Birkaç tanesi ayakta kaldı. Sikkelerin bazıları görünmez Allomantik ellerle kenara itilerek uzaklara fırlatıldı. Dört kişi ayakta kalmıştı; iki tanesi sispelerini giyiyordu, bir tanesi ise tanıdıktı.</p>

  <p>Shan Elariel. Vin’in anlamak için pelerini görmeye ihtiyacı yoktu; Shan kadar önemli bir kadının bunun gibi bir suikasta gelmesi için tek bir sebep vardı. O bir Sissoyluydu.</p>

  <p><i>“Sen?”</i> diye sordu Shan şaşkınlıkla. Pantolon ve gömlekten oluşan siyah bir kıyafet giyiyordu ve koyu saçları arkaya toplanmıştı; sispelerinini ise neredeyse modaya uygun bir şekilde takmıştı.</p>

  <p><i>İki Sissoylu,</i> diye düşündü Vin. <i>İyi değil.</i> Suikastçılardan biri ona doğru bir düello değneği savururken eğilerek aceleyle aralarından geçti.</p>

  <p>Vin çatı boyunca kaydı, sonra da bir elini soğuk tunca dayayıp hızla dönerek kısa bir an için durdu. Uzandı ve gecenin içine kaçıp gitmemiş olan birkaç sikkeyi Çekerek eline geri getirdi.</p>

  <p>“Öldürün onu!" diye gürledi Shan. Vin’in devirdiği iki adam inleyerek çatının üstünde yatıyordu. Ölmemişlerdi; hatta bir tanesi zorlanarak tekrar ayağa kalkmaya çalışıyordu.</p>

  <p><i>Haydutlar,</i> diye düşündü Vin. <i>Diğer ikisi de büyük ihtimalle Sikkecidir.</i></p>

  <p>Sanki onu haklı çıkarmak istermiş gibi, adamlardan bir tanesi Vin’in metal şişeciğini İterek fırlatmaya çalıştı. Neyse ki, şişeciğin içinde ona pek de iyi bir dayanak vermeye yetecek kadar metal yoktu ve Vin şişeciği elinde tutmayı kolaylıkla başardı.</p>

  <p>Shan dikkatini tekrar tavan penceresine çevirdi.</p>

  <p><i>Dur bakalım,</i> diye düşündü Vin tekrar öne doğru atılırken.</p>

  <p>O yaklaşırken Sikkeci bağırdı. Vin havaya bir sikke attı ve bunu ona doğru İtti. Adam da, elbette, geri İtti ama Vin arkasındaki tunç çatıdan destek almıştı ve çelik harlayarak İtmeye sertçe karşılık verdi.</p>

  <p>Adamın sikkeden Vin’e ve ondan da çatıya aktarılan kendi Çelikitişi onu havaya fırlattı. Çığlık atarak karanlığın içine doğru uçup gitti. O sadece bir Siskan idi ve kendisini çatıya doğru geri Çekemezdi.</p>

  <p>Diğer Sikkeci Vin’i sikkelerle vurmaya çalıştı ama Vin bunları kolaylıkla savuşturdu. Ne yazık ki, bu adam yoldaşı kadar aptal değildi ve sikkeleri fırlattıktan kısa bir süre sonra İtmeyi bırakıyordu. Ancak Vin’i vuramayacağı belliydi? Neden hâlâ denemeye...</p>

  <p><i>Öbür Sissoylu,</i> diye düşündü Vin karanlık sislerin arasından cam bıçakları havanın içinde parlayan bir siluet öne doğru atılıp, eğilip yuvarlanırken.</p>

  <p>Vin kendisini dengelemek için lehim harlayarak zar zor önünden çekilebilmişti. Zayıf olduğu belli olan bacaklarının üstünde ayağa kalkmış olan yaralı Haydut’un yanında ayaklarının üstüne indi. Bir diğer lehim harlamasıyla Vin omzunu adamın göğsüne gömerek onu yan tarafa doğru itti.</p>

  <p>Adam kanayan yan tarafını tutarak tökezledi. Sonra ayağı kaydı ve tam tavan penceresinin içine düştü. Zarif, boyalı cam o düşerken parçalandı ve Vin’in kalayla güçlendirilmiş kulakları aşağıdan gelen şaşkınlık çığlıklarını ve arkasından da Haydut yere çarparken çıkan gümleme sesini duydu.</p>

  <p>Vin başını kaldırarak afallayıp kalmış olan Shan’a kötü kötü gülümsedi. Arkasında erkek olan ikinci Sissoylu sessizce küfretti.</p>

  <p>“Sen... sen..." diye kekeledi Shan, gözleri karanlığın içinde öfkeyle yanıyordu.</p>

  <p><i>Uyarıyı dinle Elend ve kaç,</i> diye düşündü Vin. <i>Benim gitme zamanım geldi.</i></p>

  <p>Aynı anda iki tane Sissoyluyla yüzleşemezdi; çoğu gece Kelsier’i bile yenemiyordu. Vin çelik harlayarak kendisini geriye doğru fırlattı. Shan öne doğru bir adım attı ve kararlı bir yüz ifadesiyle kendisini Vin’in arkasından İtti. İkinci Sissoylu da ona katıldı.</p>

  <p><i>Öf be,</i> diye düşündü Vin havada dönerek kendisini gül pencereyi kırmış olduğu yerin yakınlarında çatının kenarına Çekerken. Aşağıda fenerleri sisleri aydınlatan şekiller koşturuyordu. Lord Venture büyük ihtimalle yaygaranın oğlunun ölmüş olduğu anlamına geldiğini düşünüyordu. Onu bekleyen bir sürpriz vardı.</p>

  <p>Vin kendisini tekrar havaya fırlatarak sisli hiçliğin içine doğru atladı. Arkasındaki iki Sissoylunun indiğini ve sonra da tekrar sıçradığını duyabiliyordu.</p>

  <p><i>Bu iyi değil,</i> diye düşündü Vin endişeyle sisli hava akımlarının içinden savrulurken. Hiç sikkesi kalmamıştı, bıçağı da yoktu ve iki tane eğitimli Sissoylu ile karşı karşıyaydı.</p>

  <p>Demir yakarak telaşla karanlığın içinde bir dayanak aradı. Aşağısında sağ tarafına doğru yavaş yavaş hareket eden bir mavi çizgi belirdi.</p>

  <p>Vin çizgiye asılarak hareket eğrisini değiştirdi. Aşağı doğru fırladı ve Venture bahçeleri altında karanlık bir gölge olarak belirdi. Dayanağı bir duvarın üstünde yatmakta olan şanssız bir muhafızın göğüs zırhıydı, Vin’e doğru çekilmemek için telaşla siperlikteki bir dişe tutunuyordu.</p>

  <p>Vin adama ayaklarıyla bindirdi, sonra da sisli havanın içinde dönerek takla atıp serin taşların üstüne indi. Muhafız taşın üstüne yıkıldı, sonra da çığlık atarak başka bir Allomantik kuvvet onu Çekmeye başlarken çaresizce taştan dayanağını kavradı.</p>

  <p><i>Kusura bakma arkadaş,</i> diye düşündü Vin ve adamın elini tekmeleyerek siperliğin dişinden kurtardı. Adam anında sanki kuvvetli bir iple çekilirmiş gibi yukarı doğru fırladı.</p>

  <p>Yukarıdaki karanlığın içinden çarpışan vücutların sesi geldi ve Vin bir çift siluetin gevşek bir şekilde Venture avlusuna düştüğünü gördü. Vin gülümseyerek duvar boyunca koşturdu. <i>Umarım o Shan’dır.</i></p>

  <p>Vin yukarı sıçrayarak muhafız odasının tepesine kondu. Kalenin yakınlarında insanlar dağılıyor, kaçmak için at arabalarına biniyorlardı.</p>

  <p><i>Ve böylece ev savaşı başlıyor,</i> diye düşündü Vin. <i>Resmi olarak başlatanın ben olacağımı hiç düşünmemiştim.</i></p>

  <p>Yukarıdaki sislerden ona doğru bir siluet düştü. Vin haykırarak lehim harladı ve yan tarafa sıçradı. Shan sispelerininin püskülleri dalgalanarak becerikli bir şekilde muhafız odasının üstüne indi. İki bıçağını da çekmişti ve gözleri öfkeyle yanıyordu.</p>

  <p>Vin yan tarafa doğru sıçrayarak muhafız odasının üstünden yuvarlanarak indi ve aşağıdaki duvarın üstüne kondu. Bir çift muhafız panikle sıçradılar, ortalarına yarı çıplak bir kızın düştüğünü görünce şaşırmışlardı. Shan onların arkasında duvara indi, sonra da İterek muhafızlardan birini Vin’e doğru fırlattı.</p>

  <p>Vin de onun göğüs zırhını İterken adam haykırdı ama o Vin’den çok daha ağırdı ve Vin geriye doğru savruldu. Kendisini yavaşlatmak için muhafızı Çekti ve adam da duvarın üstüne devrildi. Vin kıvrakça onun yanında yere indi, sonra da elinden kurtularak yuvarlanan değneğini kaptı.</p>

  <p>Shan dönen bıçaklardan oluşan bir parıltı hâlinde saldırdı ve Vin de tekrar geriye doğru sıçramak zorunda kaldı. <i>Ne kadar da iyi,</i> diye düşündü Vin korkuyla. Vin’in kendisi bıçaklarla sadece biraz çalışmıştı; şimdi ise Kelsier’den biraz daha pratik yapmayı istemiş olmayı diliyordu. Değneği savurdu ama daha önce bu silahlardan birini hiç kullanmamıştı ve saldırısı gülünçtü.</p>

  <p>Shan bıçağını savurdu ve Vin kaçınırken yanağında bir acı alevi hissetti. Şok ile değneği düşürerek eliyle yüzüne uzandı ve kanı hissetti. Shan’ın yüzündeki gülümsemeyi görünce tökezleyerek geriledi.</p>

  <p>Ve sonra Vin öbür şişeciği hatırladı. Hâlâ taşıdığı şişeciği, ona Kelsier'in vermiş olduğu şişeciği.</p>

  <p>Atiyum.</p>

  <p>Beline sıkıştırmış olduğu yerden alma zahmetine girmedi. Çelik yakıp şişeciği İterek önündeki havaya fırlattı. Sonra anında demir yaktı ve atiyum boncuğuna asıldı. Şişecik parçalandı ve boncuk da Vin’e doğru uçtu. Bunu ağzıyla yakaladı ve atiyum parçasını zorlanarak yuttu.</p>

  <p>Shan durakladı. Sonra Vin herhangi bir şey yapamadan önce o da kendi şişeciğini kafasına dikti.</p>

  <p><i>Elbette onun da atiyumu var</i>!</p>

  <p>Ama onda ne kadar vardı? Kelsier, Vin’e çok fazla vermemişti, sadece yaklaşık otuz saniye yetecek kadardı. Shan gülümseyerek öne sıçradı, uzun siyah saçları sisin içinde ışıldıyordu. Vin dişlerini gıcırdattı. Fazla seçeneği yoktu.</p>

  <p>Atiyum yaktı. Anında Shan’ın bedeninden düzinelerce hayali atiyum gölgesi fışkırdı. Bu bir Sissoylu kapışmasıydı; atiyumu ilk önce biten savunmasız olacaktı. Senin tam olarak ne yapacak olduğunu bilen bir düşmandan kaçamazdın.</p>

  <p>Vin bir gözünü Shan’ın üstünde tutarak geriye doğru çekildi. Asil leydi ağır ağır ilerliyor, gölgeleri etrafında çılgın bir şeffaf hareketlilik halesi oluşturuyordu. Sakin görünüyordu. Güvenli.</p>

  <p><i>Bol bol atiyumu var,</i> diye düşündü Vin kendi rezervinin yanıp tükendiğini hissederek. <i>Uzaklaşmam gerek.</i></p>

  <p>Gölgeli bir tahta parçası bir anda Vin’in göğsünün içinden fırlayıp geçti. Tam da görünüşe göre ok başı olmadan imal edilmiş olan gerçek ok onun durmakta olduğu yerden geçerken Vin yana doğru eğildi. Birkaç askerin yaylarını kaldırmakta olduğu muhafız odasına doğru bir göz attı.</p>

  <p>Lanet ederek yan taraftaki sislerin içine baktı. Bunu yaparken Shan’ın yüzünde bir gülümseme yakaladı.</p>

  <p><i>Sadece benim atiyumumun tükenmesini bekliyor.</i> O <i>benim kaçmamı istiyor, beni yakalayabileceğini biliyor.</i></p>

  <p>Başka tek bir seçenek vardı: Saldırmak.</p>

  <p>Vin öne atılırken Shan şaşkınlıkla kaşlarını çattı, hayali oklar hemen gerçek olanlarının gelmesinden önce taşlara çarpıyordu. Vin iki okun arasından sıyrılarak geçti, atiyumla güçlenmiş zihni tam olarak nasıl hareket etmesi gerektiğini biliyordu; o kadar yakından geçmişlerdi ki Vin okların iki yanındaki havanın içinden geçişini hissedebilmişti.</p>

  <p>Shan bıçaklarını savurdu ve Vin yan tarafa doğru bükülerek bir darbeden kaçındı ve diğerini de koluyla karşılayarak derin bir kesik aldı. Vin hızla döner ve lehim harlayarak Shan’ın karnının ortasına yumruğunu indirirken, kanları her bir damla şeffaf bir atiyum gölgesi göndererek havaya saçıldı.</p>

  <p>Shan acıyla inleyerek hafifçe büküldü ama düşmedi.</p>

  <p><i>Atiyum neredeyse bitti,</i> diye düşündü Vin çaresiz bir şekilde. <i>Sadece birkaç saniye kaldı.</i></p>

  <p>Bu yüzden de atiyumunu erken söndürerek kendisini açıkta bıraktı.</p>

  <p>Shan kötücül bir gülümsemeyle doğruldu, sağ elindeki bıçak ona doğru kendinden emin bir şekilde savruldu. Shan, Vin’in atiyumunun tükenmiş olduğunu ve bu nedenle de onun açıkta kalmış, savunmasız kalmış olduğunu varsaymıştı.</p>

  <p>O anda Vin atiyumunun son parçasını da yaktı. Shan yukarılarından hayali bir ok geçerken şaşkınlıkla sadece birazcık duraklayarak Vin’e bir fırsat verdi.</p>

  <p>Vin onun arkasından gelen gerçek oku, sert tahtanın parmaklarını yakması pahasına yakaladı, sonra bunu Shan’ın göğsüne gömdü. Sap Vin’in elinde kırıldı, Shan’ın vücudunda yaklaşık birkaç santim kadarlık bir parçası dışarıda kaldı. Kadın tökezleyerek geriye çekildi; ayakta kalmıştı.</p>

  <p><i>Lanet lehim,</i> diye düşündü Vin ayağının altındaki kendinden geçmiş askerin belindeki kından bir kılıcı söküp alırken. Kararlılıkla dişlerini sıkarak ileriye sıçradı ve sersemlemiş hâldeki Shan kılıcı İtmek için bir elini kaldırdı.</p>

  <p>Vin silahı uçup gitmeye bıraktı, o sadece bir yanıltmacaydı ve kırık okun ikinci yarısını Shan’ın göğsündeki eşinin hemen yanına sapladı.</p>

  <p>Bu sefer Shan düştü. Kalkmaya çalıştı ama saplardan bir tanesi kalbine ciddi bir zarar vermiş olmalıydı ve yüzü soldu. Bir an için mücadele etti, sonra da cansız bir şekilde taşların üstüne devrildi.</p>

  <p>Vin derin derin nefes alarak yanağındaki kanı silerken doğruldu, ancak o zaman kanlı kolunun yüzünü daha da beter yapmakta olduğunun farkına vardı. Arkasında askerler bağırışarak daha fazla oku yaylarına yerleştirdiler.</p>

  <p>Vin kaleye doğru tekrar bir göz atarak Elend’e veda etti, sonra da İterek kendisini gecenin içine doğru fırlattı.</p>
</body>
</html>
