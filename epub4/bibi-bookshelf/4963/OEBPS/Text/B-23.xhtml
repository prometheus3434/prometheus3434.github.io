<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Her gece sadece birkaç saat uyuyorum. Yolumuza devam etmek zorundayız, her gün gidebildiğimiz kadar uzun mesafeler gitmeliyiz ama en sonunda yattığım zaman uykuyu yakalamakta zorlanıyorum. Gün boyunca yakamı bırakmayan aynı düşünceler gecenin sessizliğinde sadece daha da şiddetleniyor.</i></p>

    <p><i>Ve hepsinin ötesinde, yukarılardan gelen gümleme seslerini duyuyorum, dağlardan gelen titreşimleri. Her vuruşuyla beni daha da yakınına çekiyor.</i></p>
  </div>

  <p class="img1"><img alt="" height="50" src="../Images/23.jpg" width="210"/></p>

  <h2>23</h2>

  <p class="p1"><span style="font-size: 1.2em;">“DİYORLAR Kİ GEFFENRY</span> kardeşlerin ölümü Lord Entrone un cinayetine karşılık olarak yapılmış bir misillemeymiş,” dedi Leydi Kliss sessizce. Vin’in grubunun arkasında müzisyenler sahnenin üstünde çalıyordu ama saat geç olmaya başlamıştı ve dans eden az kişi vardı.</p>

  <p>Leydi Kliss’in çevresinde toplanmış olan particiler bu habere kaşlarını çattı. Vin ile küçük bir evin vârisi olan eşlikçisi Milen Davenpleu adlı genç bir adam da dâhil olmak üzere altı kişiydiler.</p>

  <p>“Hadi ama Kliss,” dedi Milen. “Geffenry ve Tekiel evleri müttefik. Tekiel neden iki Geffenry asiline suikast düzenlesin?”</p>

  <p>“Gerçekten de neden?” dedi Kliss kocaman sarışın topuzu hafifçe sallanarak entrikacı bir şekilde öne doğru eğilirken. Kliss hiçbir zaman aşırı bir moda anlayışı sergilememişti. Ancak mükemmel bir dedikodu kaynağıydı.</p>

  <p>“Lord Entrone’un Tekiel bahçelerinde ölü olarak bulunduğu zamanı hatırlıyor musunuz?” diye sordu Kliss. “Tekiel Evi’nin düşmanlarından birinin onu öldürmüş olduğu belli gibi <i>görünüyordu.</i> Ama Geffenry Evi bir süredir ittifak kurmak için Tekiel’e ricada bulunuyormuş ve görünüşe göre evin içindeki bir hizip, eğer Tekiel’leri tutuşturacak bir şeyler olursa müttefik aramaya daha meyilli olacaklarını düşünmüş.”</p>

  <p>“Geffenry’nin <i>kasıtlı</i> olarak bir Tekiel müttefikini öldürdüğünü mü söylüyorsun?” diye sordu Kliss’in eşlikçisi olan Rene. Düşünceli bir şekilde geniş alnını kırıştırdı.</p>

  <p>Kliss, Rene’nin kolunu okşadı. “Sen fazla endişe etme canım,” diye öneride bulundu, sonra da hevesli bir şekilde konuşmaya geri döndü. "Görmüyor musunuz? Lord Entrone’u gizlice öldürerek, Geffenry ihtiyacı olan ittifakı elde etmeyi umuyordu. <i>Bu</i> da onlara doğu ovalarından geçen o Tekiel kanal yollarına erişim sağlayacaktı.”</p>

  <p>“Ama geri tepti,” dedi Milen düşünceli bir şekilde. “Tekiel numarayı keşfetti ve Ardous ile Callins’i öldürdü.”</p>

  <p>“Geçen baloda bir iki sefer Ardous’la dans etmiştim,” dedi Vin. <i>Şimdi ise o öldü, cesedi ise bir skaa kenar mahallesinin kıyısındaki ara sokaklarda terk edildi.</i></p>

  <p>“Öyle mi?” diye sordu Milen. “İyi miydi?”</p>

  <p>Vin omuz silkti. "Fazla değil.” <i>Sorabileceğin tek şey bu mu Milen? Bir adam öldü ve sen sadece benim ondan senden daha fazla hoşlanıp hoşlanmadığımı mı bilmek istiyorsun</i>?</p>

  <p>“Eh, şimdi de solucanlarla dans ediyor,” dedi gruptaki son erkek olan Tyden.</p>

  <p>Milen ona acıdığından hafifçe güldü ki, bu onun hak ettiğinden daha fazlasıydı. Tyden’in mizah çabaları genellikle beklediği rağbeti görmüyordu. Dans salonundaki asillerden çok, Camon’un çetesindeki serserilerin arasında rahat edecek türden biri gibi görünüyordu.</p>

  <p><i>Elbette Dox içten içe hepsinin öyle olduğunu söylüyor.</i></p>

  <p>Vin’in Dockson’la olan konuşması hâlâ aklındaydı. Neredeyse ölecek olduğu o ilk gecesinde, asillerin balolarına gelmeye başladığı ilk seferde her şeyin ne kadar da sahte göründüğünü düşünmüştü. O ilk izlenimini nasıl unutmuştu? Nasıl olmuş da aldatılmış, onların ihtişamı ve zarafetine hayran olur hâle gelmişti?</p>

  <p>Şimdi beline dolanan her asil kolu onun büzülmek istemesine neden oluyordu, sanki kalplerinin içindeki çürümüşlüğü hissedebiliyor gibiydi. Milen kaç tane skaa öldürmüştü? Peki ya Tyden? O gecesini orospularla geçirmekten hoşlanacak bir tipe benziyordu.</p>

  <p>Ama Vin yine de rolünü oynuyordu. En sonunda bu gece her nedense kendisini parlak renkleri ve sık sık daha da parlak gülümsemeleri olan diğer kadınlardan ayrı tutma ihtiyacı hissederek siyah tuvaleti giymişti. Ancak başkalarının varlığından kaçınması mümkün değildi; Vin en sonunda çetesinin ihtiyacı olan güvenilirliği kazanmaya başlamıştı. Kelsier, Tekiel Evi için olan planının işlemekte olduğunu öğrendiği için mutlu olacaktı ve Vin’in keşfetmeyi başardığı tek şey bu da değildi. Çetenin çalışmaları için hayati önem taşıyacak düzinelerce ufak tefek dedikodu duymaktaydı.</p>

  <p>Bu dedikodulardan bir tanesi Venture Evi hakkındaydı. Aile uzun süreli bir ev savaşı olacağını düşündüğü bir şey için hazırlık yapmaktaydı; bunun bir kanıtı da Elend’ın bir zamanlar katıldığından çok daha az sayıda partiye katılıyor olmasıydı. Vin’in umurunda olduğundan değildi. Geldiği zamanlarda ise genellikle Vin’den kaçınıyordu ve Vin de zaten gerçekten onunla konuşmayı istemiyordu. Dockson’ın anlattığı hatıralar ona Elend’a karşı medeni davranmaya devam etmekte zorluk yaşayabileceğini düşündürüyordu.</p>

  <p>"Milen?” diye sordu Lord Rene. “Hâlâ yarın kurukabuk oyununda bize katılmayı planlıyor musun?”</p>

  <p>“Elbette Rene,” dedi Milen.</p>

  <p>“Geçen sefer de öyle söz vermemiş miydin?” diye sordu Tyden.</p>

  <p>“Orada olacağım,” dedi Milen. “Geçen sefer bir şey çıktı.”</p>

  <p>“Ve tekrar çıkmayacak mı?” diye sordu Tyden. “Dördüncü bir adamımız olmadan oynayamayacağımızı sen de biliyorsun. Eğer sen gelmeyeceksen başka birine sorabiliriz...”</p>

  <p>Milen içini çekti, sonra da elini kaldırarak yan tarafa doğru hızlı bir hareket yaptı. Hareketi konuşmayı sadece yarım kulakla dinleyen Vin’in dikkatini çekti. Yan tarafa doğru baktı ve gruba yaklaşmakta olan bir obligatör olduğunu görünce neredeyse şaşkınlık içinde sıçrayacaktı.</p>

  <p>Şu ana kadar balolarda obligatörlerden kaçınmayı başarabilmişti. Birkaç ay önce bir yüksek prelanla olan son karşılaşması ve bu nedenle bir Sorgucunun dikkatini çekmesinden beri, bir obligatörün yanından geçmeye bile çekinir olmuştu.</p>

  <p>Obligatör yaklaştı, biraz ürpertici bir şekilde gülümsüyordu. Belki elleri gri kol yenlerinin içinde gizlenmiş olarak önünde birleştirdiği kolları yüzündendi. Belki gözlerinin etrafındaki yaşlanan derisi yüzünden kırışmış dövmelerden. Ya da belki gözleri sanki kılığının ötesini görebiliyormuş gibi Vin’e doğru yönelen bakışı yüzündendi. Bu sadece bir asil değil, bir obligatördü: Lord Hükümdar'ın gözü, O'nun kanunlarının uygulayıcısıydı.</p>

  <p>Obligatör grubun yanında durdu. Dövmeleri onun Nezaret’in ana bürokratik kolu olan İman Kantonu’nun bir üyesi olduğuna işaret ediyordu. Pürüzsüz bir sesle konuşarak grubu gözleriyle inceledi. “Evet?”</p>

  <p>Milen birkaç sikke çıkardı. “Yarın bu ikisiyle kurukabuk için buluşacağıma dair söz veriyorum,” dedi sikkeleri yaşlı obligatöre verirken.</p>

  <p>Bu bir obligatörü çağırmak için son derece saçma bir sebebe benziyordu ya da en azından Vin öyle düşünmüştü. Ama obligatör ne güldü ne de taleplerinin uçarılığına işaret etti. Sadece gülümsedi ve herhangi bir hırsız kadar ustalıklı bir şekilde sikkeleri kaptı. “Ben de buna şahitlik ediyorum Lord Milen,” dedi.</p>

  <p>“Tatmin oldunuz mu?” diye sordu Milen diğer ikisine.</p>

  <p>Başlarını sallayarak onayladılar.</p>

  <p>Obligatör Vin’e ikinci bir bakış atmadan döndü ve yavaş yavaş yürüyerek uzaklaştı. Vin onun ayaklarını sürüyerek uzaklaşan şeklini izlerken sessizce nefesini bıraktı.</p>

  <p><i>Aristokrasi içinde olup biten her şeyi biliyor olmalılar,</i> diye düşündü. <i>Eğer asiller bu kadar basit bir şeye şahitlik etmeleri için onları çağırıyorsa...</i> nezaret hakkında bir şeyler öğrendikçe, Lord Hükümdar’ın onları organize ederken ne kadar akıllıca davranmış olduğunu fark ediyordu. Her ticari sözleşmeye şahitlik ediyorlardı; Dockson ve Renoux neredeyse her gün obligatörlerle uğraşmak zorunda kalıyordu. Sadece onlar evliliklere, boşanmalara, toprak almalarına ya da unvanların miras bırakılmasına onay verebilirdi. Eğer bir olaya şahitlik etmiş olan bir obligatör yoksa bu olay olmamıştı ve eğer bir belgenin üzerinde bir obligatörün mührü yoksa hiç yazılmasa da olurdu.</p>

  <p>Sohbet başka konulara dönerken Vin başını salladı. Uzun bir gece olmuştu ve aklı da Fellise’e geri dönerken yolda yazması gerekecek olduğu bilgilerle doluydu.</p>

  <p>“Affedersiniz Lord Milen,” dedi bir elini Milen’in kolunun üstüne koyarak, gerçi ona dokunmak Vin’in hafifçe titremesine neden olmuştu. “Sanırım benim çekilmemin zamanı geldi.”</p>

  <p>“Sana arabana kadar eşlik edeyim,” diye cevap verdi.</p>

  <p>“Buna gerek olmayacak,” dedi Vin tatlılıkla. “Biraz hava almak istiyorum öncelikle ve sonra da zaten Terrislimi beklemem gerekecek. Ben gidip masamızda oturacağım.”</p>

  <p>“Pekâlâ,” dedi Milen saygılı bir şekilde başıyla veda ederek.</p>

  <p>“İlle gideceksen git Valette,” dedi Kliss. "Ama o zaman Nezaret hakkındaki haberlerimi öğrenemeyeceksin... ”</p>

  <p>Vin durakladı. “Ne haberi?”</p>

  <p>Kliss’in gözleri ışıldadı ve kaybolmakta olan obligatöre doğru bir göz attı. “Sorgucular sinekler gibi vızıldıyor. Son birkaç ay boyunca her zaman yaptıklarından <i>iki kat</i> daha fazla skaa hırsız çetesini vurdular. İdam etmek için esir bile almıyor, hepsini öldürüp bırakıyorlarmış.”</p>

  <p>"Sen bunu nereden biliyorsun?” diye sordu Milen şüpheci bir şekilde. Ne kadar da dik sırtlı ve asalet sahibi görünüyordu. Gerçekte ne mal olduğunu hiç belli etmiyordu.</p>

  <p>“Benim de kaynaklarım var,” dedi Kliss gülümseyerek. “Var ya, Sorgucular daha bugün bir diğer grup daha bulmuş. Buradan fazla uzakta olmayan bir yerde yuvalanmışlar.”</p>

  <p>Vin bir ürperti hissetti. Clubs’ın dükkânından <i>o kadar</i> da uzak değillerdi... <i>Hayır, onlar olamaz. Dockson ve diğerleri fazlasıyla akıllı. Kelsier şehirde yokken bile güvende olacaklardır.</i></p>

  <p>“Lanet hırsızlar,” diye hırladı Tyden. “Pis skaalar hadlerini bilmiyor. Onlara kendi cebimizden verdiğimiz yemek ve giysiler yeteri kadar soygun değil mi?”</p>

  <p>“Yaratıkların hırsız olarak sağ kalabilmeleri bile hayret verici,” dedi Tyden’in genç karısı Carlee her zamanki mırıltılı sesiyle. “Ne türden bir beceriksizin skaalara kendini soydurabileceğini hayal bile edemiyorum.”</p>

  <p>Tyden kızardı ve Vin merakla gözlerini ona dikti. Carlee kocasına laf sokmak dışında nadiren ağzını açardı. <i>Onu da soymuşlar demek ki. Belki de dolandırılmıştır</i>?</p>

  <p>Daha sonra incelemek üzere bu bilgiyi de bir kenara koyan Vin gitmek için döndü ve bu hareketi onu gruba yeni gelmiş olan birisiyle yüz yüze getirdi: Shan Elariel.</p>

  <p>Elend’in eski nişanlısı her zaman olduğu gibi kusursuzdu. Uzun kumral saçlarının neredeyse ışıltılı bir parlaklığı vardı ve güzel vücudu ise Vin’e sadece kendisinin ne kadar cılız olduğunu hatırlatıyordu. Kendine güveni tam olan birini bile güvensiz hissettirebilecek bir şekilde kendini beğenmiş olan Shan, Vin’in de fark etmeye başladığı gibi, tam olarak aristokrasinin büyük bir kısmının mükemmel kadın olduğunu düşündüğü şeydi.</p>

  <p>Vin’in grubundaki erkekler saygılı bir şekilde başlarıyla selam verdi ve kadınlar da bu kadar önemli birinin konuşmalarına katılmış olmasından onur duyarak reverans yaptı. Vin kaçmaya çalışarak etrafına bakındı ama Shan burnunun dibinde duruyordu.</p>

  <p>Shan gülümsedi. “Ah, Lord Milen, bu akşam asıl randevunuz olan leydinin hastalanmış olması ne yazık,” dedi Vin’in eşlikçisine. “Görünüşe göre çok az seçeneğiniz kalmış.”</p>

  <p>Milen kızardı, Shan’ın yorumu ustalıklı bir şekilde onu zor bir duruma sokmuştu. Vin’i savunarak çok güçlü bir kadının öfkesini mi çekecekti? Yoksa Shan’a katılarak kendi eşlikçisine mi hakaret edecekti?</p>

  <p>Korkağın yolunu seçti; yorumu duymazdan geldi. “Leydi Shan, sizin bize katılmanız bir onur. ”</p>

  <p>“Öyle,” dedi Shan rahat bir şekilde, Vin’in rahatsızlığını izlerken gözleri zevkle ışıldıyordu.</p>

  <p><i>Lanet kadın,</i> diye düşündü Vin. Görünüşe göre Shan’ın ne zaman canı sıkılsa, spor olarak Vin’i bulup utandırıyordu.</p>

  <p>“Ancak korkarım ki muhabbet etmek için gelmedim,” dedi Shan. “Her ne kadar nahoş olsa da, Renoux çocuğu ile işim var. Bize izin verir misiniz?”</p>

  <p>“Elbette leydim,” dedi Milen geri çekilerek. “Leydi Valette, bu akşam bana eşlik ettiğiniz için size teşekkür ediyorum.”</p>

  <p>Vin sürü tarafından terk edilmekte olan yaralı bir hayvan gibi hissederek ona ve diğerlerine başıyla veda etti. Bu akşam <i>gerçekten</i> de Shan’la muhatap olmak istemiyordu.</p>

  <p>“Leydi Shan,” dedi Vin yalnız kaldıkları zaman. "Sanırım sizin benim üzerimdeki ilginiz yersiz. Son zamanlarda Elend’la gerçekten de fazla zaman geçirmiyorum.”</p>

  <p>“Biliyorum,” dedi Shan. “Görünüşe göre senin becerikliliğini fazla abartmışım çocuk. İnsan bir kere kendinden o kadar daha önemli olan bir adamın lütfunu kazandıktan sonra, bu kadar kolayca elinden kayıp gitmesine izin vermezsin diye düşünürdü.”</p>

  <p><i>Kıskançlık duyması gerekmez mi,</i> diye düşündü Vin, Shan’ın Allomansi’sinin duyguları üstündeki kaçınılmaz dokunuşunu hissedip bir yandan sinme arzusunu bastırırken. <i>Onun yerini aldığım için benden nefret etmesi gerekmez mi?</i></p>

  <p>Ama asillerin tarzı bu değildi. Vin hiçbir şey değildi, anlık bir eğlenceydi. Shan, Elend’ın sevgisini tekrar kazanmakla ilgileniyor değildi; o sadece kendisini küçük düşürmüş olan adama karşılık vermenin bir yolunu arıyordu.</p>

  <p>“Akıllı bir kız olsa kendisini sahip olduğu tek avantajı kullanabileceği bir konuma getirmiş olurdu,” dedi Shan. “Eğer herhangi bir başka önemli asilin sana dikkat göstereceğini düşünüyorsan, o zaman çok yanılıyorsun. Elend sosyeteyi şok etmeyi sever ve bu yüzden de doğal olarak bunu bulabildiği en basit ve ahmak kadınla yapmayı seçti. Bu fırsatı değerlendir, yakın zamanlarda eline başka bir tane geçmeyecek.”</p>

  <p>Vin, Allomansi ve hakaretlere karşı dişini sıktı; Shan insanları etmeyi uygun gördüğü her hakaretin karşısında boyun eğmeye zorlamayı belli ki bir sanata çevirmişti</p>

  <p>“Şimdi,” dedi Shan. “Ben senden Elend’ın sahip olduğu bazı metinler hakkında bilgi getirmeni istiyorum. Senin okuman <i>var,</i> değil mi?”</p>

  <p>Vin tersçe başıyla onayladı.</p>

  <p>“İyi,” dedi Shan. “Tek yapman gereken kitaplarının başlıklarını ezberlemen; kapaklarının dışına bakma, onlar yanıltıcı olabilir. İlk birkaç sayfalarını oku, sonra da bana bildir.”</p>

  <p>“Peki ya ben bunun yerine Elend’a sizin ne planladığınızı söyleyecek olursam?”</p>

  <p>Shan kahkaha attı. “Canım, sen benim ne planladığımı <i>bilmiyorsun.</i> Dahası, sosyetenin içinde biraz gelişme kaydediyor gibi görünüyorsun. Muhakkak ki <i>bana</i> ihanet etmenin hayal bile etmeyi istemeyeceğin bir şey olduğunun farkındasındır.”</p>

  <p>Bununla birlikte Shan yürüyerek uzaklaştı ve anında etraftaki aristokrasinin içinden bir grup dalkavuk etrafına toplanıverdi. Shan’ın Teskini zayıfladı ve Vin hüsran ve öfkesinin yükseldiğini hissetti. Bir zamanlar olsa, egosu zaten Shan’ın hakaretleri yüzünden rahatsız olamayacak kadar fazla ezilmiş olduğu için sadece hızla uzaklaşırdı. Ama bu gece karşılık vermenin bir yolunu bulmayı arzuladığını fark etti.</p>

  <p><i>Sakin ol. Bu iyi bir şey. Büyük Evler’in planlarında bir piyon oldun, düşük seviyeli asillerin çoğu büyük olasılıkla böylesine bir fırsatı ancak rüyalarında görür.</i></p>

  <p>İçini çekerek Milen ile paylaşmış oldukları ama şimdi boş olan masaya doğru gitti. Bu akşamki balo olağanüstü Hasting Kalesi’nde verilmekteydi. Uzun ve daire şeklindeki merkezi kalenin etrafında altı tane yan kule vardı; her biri ana binadan kısa bir mesafe uzağa yapılmıştı ve duvarlarının üstündeki yürüyüş yollarıyla merkeze bağlanıyorlardı. Kulelerin yedisi de vitraylı camdan yapılmış, kavisli ve kıvrımlı desenlerle süslenmişti.</p>

  <p>Balo salonu geniş merkez kulenin tepesindeydi. Neyse ki skaa gücüyle çekilen bir makaralı platform düzeneği sayesinde asillerin en tepeye kadar tırmanmasına gerek kalmıyordu. Balo salonu ise Vin’in ziyaret etmiş olduğu bazı diğer salonlar kadar muhteşem değildi; sadece tonozlu tavanları ve etrafını çevreleyen renkli camları olan karemsi bir odaydı.</p>

  <p><i>İnsanın bu kadar kolayca bıkabiliyor olması komik,</i> diye düşündü Vin. Belki de asiller bu yüzden böylesine korkunç şeyler yapabiliyordur. O kadar uzun zamandır öldürüyorlar ki artık bu onları rahatsız etmiyor.</p>

  <p>Bir hizmetkârdan gidip Sazed’i çağırmasını istedi, sonra da ayaklarını dinlendirmek için oturdu. <i>Keşke Kelsier acele edip de geri gelse,</i> diye düşündü. O etrafta değilken çete, Vin de dâhil, daha az motivasyona sahipmiş gibi görünüyordu. Çalışmayı istemiyor olduğundan değildi; sadece Kelsier’in iyimserliği ve hazırcevaplığı onu hareket hâlinde tutmaya yardım ediyordu.</p>

  <p>Vin boş boş etrafına bakındı ve gözleri sadece kısa bir mesafe ileride bir grup genç asille muhabbet etmekte olan Elend Venture’nın görüntüsüne takıldı. Donakaldı. Bir parçası, Vin olan parça, hızla kaçarak saklanmayı istedi. Tuvaletiyle filan bile masanın altına sığardı.</p>

  <p>Ancak garip bir şekilde Valette tarafının daha güçlü olduğunu gördü. <i>Onunla konuşmam gerek,</i> diye düşündü. <i>Shan yüzünden değil, gerçeği öğrenmek zorunda olduğum için. Dockson abartıyordu. Abartıyor olması</i> gerek.</p>

  <p>Ne zaman bu kadar yüzleşmeci bir hâle gelmişti? Vin daha ayağa kalkarken kendi kararlılığına hayret etmişti. Yürürken siyah tuvaletini kısaca kontrol ederek balo odasını geçti. Elend’ın yanındakilerden bir tanesi onun omzunu dürterek başıyla Vin’e doğru işaret etti. Elend döndü ve diğer iki adam çekildi.</p>

  <p>“Ah, Valette,” dedi Vin onun önünde dururken. “Geç geldim. Senin burada olduğunu bilmiyordum bile."</p>

  <p><i>Yalancı. Tabii ki biliyordun. Valette, Hasting Balosu’nu kaçırmazdı.</i> Konuyu nasıl açacaktı? Nasıl soracaktı? “Benimle karşılaşmaktan kaçınıyorsun,” dedi.</p>

  <p>“Şimdi ben olsam öyle demezdim. Ben sadece meşguldüm. Ev meseleleri, bilirsin. Dahası ben seni kaba olduğuma dair uyarmıştım ve...” sesi azalarak kesildi. “Valette? Her şey yolunda mı?”</p>

  <p>Vin hafifçe burnunu çekmekte olduğunu fark etti ve yanağının üstündeki gözyaşını hissetti. <i>Salak,</i> diye düşündü Yorlatek’in mendiliyle gözlerini silerken. <i>Makyajını berbat edeceksin</i>!</p>

  <p>“Valette, sen titriyorsun!" dedi Elend endişe içinde. “Gel, hadi balkona çıkıp seninle biraz temiz hava alalım.”</p>

  <p>Vin onun kendisini müziğin ve konuşan insanların seslerinden uzaklaştırmasına izin verdi ve sessiz, karanlık gecenin içine çıktılar. Merkezi Hasting kulesinin tepesindeki pek çoğundan birisi olan bu balkon boştu. Parmaklığın bir parçası olarak yerleştirilmiş tek bir taş fener vardı ve zevkli bir şekilde köşelere bitkiler yerleştirilmişti.</p>

  <p>Her zamanki gibi her yere hâkim olan sis havada sürükleniyordu; gerçi balkon sislerin hissedilemeyeceği kadar kalenin sıcaklığına yakındı. Elend sise hiç dikkat etmiyordu. O da çoğu asil gibi sis korkusunun aptalca bir skaa batıl inancı olduğunu kabul ediyordu. Bu Vin’in düşüncesine göre de haksız sayılmazdı.</p>

  <p>“Şimdi, nedir bu?” diye sordu Elend. “Seni görmezden geliyor olduğumu itiraf edeceğim. Üzgünüm. Sen bunu hak etmiyordun. Ben sadece... şey... sen o kadar iyi uyum sağlıyormuş gibi görünüyordun ki benim gibi bir baş belasının etrafında dolaşıp da sana...”</p>

  <p>“Hiç bir skaa kadınla yattın mı?” diye sordu Vin.</p>

  <p>Elend durakladı, afallamıştı. “Bunların hepsi <i>bu</i> yüzden mi? Bunu sana kim söyledi?”</p>

  <p>“Yattın mı?” diye hesap sordu Vin.</p>

  <p>Elend durdu.</p>

  <p><i>Hükümdar adına. Doğruymuş.</i></p>

  <p>"Otur,” dedi Elend ona bir sandalye getirerek.</p>

  <p>“Doğru, değil mi?” dedi Vin oturarak. “Sen de yaptın. O haklıymış, siz <i>hepiniz</i> canavarsınız.”</p>

  <p>"Ben...” Bir elini Vin’in koluna koydu ama Vin kolunu çekti ve bir gözyaşı damlasının yüzünden aşağı düşerek tuvaletini lekelediğini hissetti. Gözlerini silmek için uzandı ve mendili indirdiğinde makyajla boyanmıştı.</p>

  <p>"Ben on üç yaşındayken oldu,” dedi Elend sessizce. “Babam ‘bir erkek’ olmamın zamanının geldiğini düşünmüştü. Daha sonra kızı öldüreceklerini bilmiyordum bile Valette. Gerçekten bilmiyordum.”</p>

  <p>"Ya sonra?” diye hesap sordu Vin sinirle. "Sen kaç kızı öldürdün Elend Venture?”</p>

  <p>“Hiç! Bir daha asla Valette. Birinci sefer ne olduğunu öğrendikten sonra olmazdı.”</p>

  <p>“Sana inanmamı mı bekliyorsun?”</p>

  <p>“Bilmiyorum,” dedi Elend. "Bak, sosyete kadınları arasında bütün erkekleri hayvan diye damgalamanın moda olduğunu biliyorum ama sen bana inanmak zorundasın. Biz hepimiz öyle değiliz.”</p>

  <p>“Bana öyle olduğunuz söylendi,” dedi Vin.</p>

  <p>“Kim tarafından? Taşra asilleri mi? Valette, onlar bizi tanımıyor. Onlar bizi kıskanıyor çünkü kanal sistemlerinin büyük kısmını biz kontrol ediyoruz ve kıskanmakta da haklı olabilirler. Ancak onların kıskançlığı bizleri korkunç insanlar yapmaz.”</p>

  <p>“Ne kadarı?” diye sordu Vin. “Kaç tane asil böyle şeyler yapıyor?”</p>

  <p>"Belki üçte biri,” dedi Elend. “Emin değilim. Onlar benim zamanımı birlikte geçirdiğim tipler değil.”</p>

  <p>Vin ona inanmak istiyordu ve bu arzusunun onu daha da şüpheci yapması gerekirdi. Ama o gözlere, her zaman o kadar samimi bulmuş olduğu o gözlere bakarken kendisini ikna olmuş buldu. Hatırlayabildiği kadarıyla hayatı boyunca ilk defa Reen’in fısıltılarını tamamıyla bir kenara itti ve sadece inandı.</p>

  <p>“Üçte biri,” diye fısıldadı. Amma da çok. Ama bu hepsi olmasından daha iyi. Gözlerini silmek üzere tekrar uzandı ve Elend mendiline gözlerini dikti.</p>

  <p>“Onu sana kim verdi?” diye sordu merak içinde.</p>

  <p>“Bir talip,” dedi Vin.</p>

  <p>“Sana benim hakkımda böyle şeyleri anlatan da o mu?”</p>

  <p>“Hayır, o başka biriydi,” dedi Vin. “O... dedi ki tüm asiller ya da daha doğrusu tüm Luthadel asilleri, korkunç insanlar. Dedi ki aristokrasi kadınları erkekler skaa orospularla yattığı zaman bunu aldatılma bile kabul etmiyormuş.”</p>

  <p>Elend burun kıvırdı. “O zaman senin muhbirin kadınları pek iyi tanımıyormuş. Bana kocası ister skaa, ister asil, başka bir kadınla gönül eğlendirdiği zaman rahatsız olmayacak tek bir leydi göstersin.”</p>

  <p>Vin derin bir nefes alarak kendini sakinleştirirken başını salladı. Kendini rezil olmuş gibi hissediyordu ama... ayrıca huzurluydu da. Elend sandalyesinin yanında diz çökmüştü; belli ki hâlâ endişeliydi.</p>

  <p>“O zaman baban o üçte birin içinde mi?” diye sordu.</p>

  <p>Elend solgun ışıkta başını eğerek kızardı. “O her türlü metresi seviyor; skaa, asil, onun için fark etmez. Ben hâlâ o geceyi düşünüyorum Valette. Keşke... bilmiyorum.”</p>

  <p>"Bu senin suçun değildi Elend,” dedi Vin. “Sen sadece babasının ona söylediğini yapan on üç yaşında bir oğlandın. ”</p>

  <p>Elend başını çevirdi ama Vin gözlerindeki öfke ve utancı zaten görmüştü. “Birilerinin böyle şeylerin olmasına engel olması gerek,” dedi sessizce ve sesindeki yoğunluk Vin’i etkiledi.</p>

  <p><i>Bu umurunda olan bir adam,</i> diye düşündü. <i>Kelsier gibi bir adam ya da Dockson gibi. İyi bir adam. Neden bunu onlar da görmüyor</i>?</p>

  <p>En sonunda Elend içini çekerek ayağa kalktı ve kendisine de bir sandalye çekti. Oturarak dirseklerini parmaklığa dayadı ve elini dağınık saçlarının içinden geçirdi. “Eh,” diye belirtti. “Büyük ihtimalle benim bir baloda ağlattığım ilk leydi sen değilsindir ama samimi olarak umursayıp da ağlattığım ilk leydi <i>sensin.</i> Centilmenlik yeteneklerim yepyeni derinliklere indi.”</p>

  <p>Vin gülümsedi. “Senin yüzünden değil,” dedi arkasına yaslanarak. “Bu sadece... son birkaç ay çok yorucu oldu. Böyle şeyleri de öğrendiğim zaman artık kaldıramadım.”</p>

  <p>“Luthadel’deki çürümüşlükle ilgilenilmesi gerekli," dedi Elend. “Lord Hükümdar bunu görmüyor bile, görmeyi istemiyor.”</p>

  <p>Vin başıyla onayladı, sonra da Elend’a dik dik baktı. “Hem sen neden son zamanlarda <i>benden</i> kaçıyorsun?”</p>

  <p>Elend tekrar kızardı. “Ben senin sadece seni meşgul edecek kadar çok yeni arkadaşın olduğunu düşünmüştüm.”</p>

  <p>“Ne demekmiş o?”</p>

  <p>“Ben senin zamanını birlikte geçirdiğin insanların pek çoğundan hoşlanmıyorum Valette,” dedi Elend. “Sen Luthadel sosyetesine çok iyi uyum sağlamayı başardın ve ben de genellikle politikaya bulaşmanın insanları değiştirdiğini gördüm.”</p>

  <p>“Onu söylemesi kolay,” diye tersledi Vin. “Özellikle de sen politik yapının en <i>tepesinde</i> bulunduğun için. Senin politikayı görmezden gelmeye gücün yetiyor. Bazılarımız o kadar da şanslı değil.”</p>

  <p>“Sanırım öyledir.”</p>

  <p>“Dahası sen de diğerleri kadar iyi politik dolap çeviriyorsun,” dedi Vin. “Yoksa ilk tanıştığımızda bana karşı olan ilginin babanı sinir etme arzusu sonucunda ortaya çıkmamış olduğunu mu söylemeye çalışacaksın?”</p>

  <p>Elend ellerini kaldırdı. “Pekâlâ, beni uygun bir şekilde ağzının payı verilmiş kabul et. Ben bir sersem ve bir ahmaktım. Aile özelliği.”</p>

  <p>Vin içini çekerek arkasına yaslandı ve sislerin serin fısıltısının gözyaşlarıyla ıslak yanakları üzerindeki dokunuşunu hissetti. Elend bir canavar değildi, o konuda Vin ona inanmıştı. Belki Vin aptallık etmekteydi ama Kelsier onun da üzerinde etkisini bırakmaya başlamıştı. Etrafındaki kişilere güvenmeye başlıyordu ve Elend Venture’dan daha fazla güvenmeyi istediği hiç kimse yoktu.</p>

  <p>Ve Elend’la doğrudan bağlantısı olmadığı zaman, Vin asil-skaa ilişkisinin dehşetleriyle başa çıkmayı daha kolay buluyordu. Asillerin üçte biri skaa kadınları öldürüyor olsa bile, toplumlarında kurtarılabilecek bir şeyler vardı. Aristokrasinin kökünü kazımak gerekmeyecekti, bu onların taktiğiydi. Vin’in insanların soyu ne olursa olsun, o türden bir şeylerin olmayacağını garanti altına alması gerekliydi.</p>

  <p><i>Lord Hükümdar adına,</i> diye düşündü Vin. <i>Ben de diğerleri gibi düşünmeye başlıyorum. Sanki neredeyse bir şeyleri değiştirebileceğimizi düşünür gibiyim.</i></p>

  <p>Arkasını sislere dönmüş olarak karşısında oturan Elend’a baktı. Mutsuz görünüyordu.</p>

  <p><i>Kötü anıları hatırlattım,</i> diye düşündü Vin suçluluk duyarak. <i>Babasından bu kadar nefret etmesine şaşırmamak gerek.</i> Onun kendisini daha iyi hissetmesi için bir şeyler yapmayı arzu ediyordu.</p>

  <p>“Elend,” dedi dalgınlığını dağıtarak. “Onlar da tıpkı bizim gibiler.”</p>

  <p>Elend durakladı. “Ne?”</p>

  <p>“Plantasyon skaaları,” dedi Vin. “Sen bana bir keresinde onları sormuştun. Korkmuştum, o yüzden de gerçek bir leydi gibi davrandım ama sen benim söyleyecek daha fazla bir şeyim olmadığı için hayal kırıklığına uğramış gibiydin.”</p>

  <p>Elend öne doğru eğildi. “O zaman skaalarla birlikte zaman <i>geçirdin</i> mi?”</p>

  <p>Vin başıyla onayladı. “Çok. Fazlasıyla çok, eğer aileme soracak olursan. Beni buralara göndermiş olmalarının nedeni de bu olabilir. Skaaların bazılarını çok iyi tanıyordum, özellikle de yaşlıca bir adamı. O da birisini kaybetmişti; sevdiği bir kadını. Akşam eğlencesi için güzel bir şeyler isteyen bir lord yüzünden.”</p>

  <p>“Sizin plantasyonunuzda mı?”</p>

  <p>Vin çabucak başıyla reddetti. “Kaçtı ve babamın topraklarına geldi.”</p>

  <p>“Ve siz de onu sakladınız mı?” diye sordu Elend şaşkınlıkla. “Kaçak skaaların idam ediliyor olması lazım!”</p>

  <p>“Ben onun sırrını sakladım,” dedi Vin. "Ben onu uzun bir süre için tanımadım ama... şey... sana şu kadarını söyleyebilirim Elend: Onun aşkı da herhangi bir asilinki kadar güçlüydü. Burada Luthadel’de olanların pek çoğundan ise kesinlikle daha güçlüydü.”</p>

  <p>“Ya zekâ?” diye sordu Elend hevesli bir şekilde. “Sana hiç... Yavaş gibi göründüler mi?”</p>

  <p>“Elbette hayır,” diye tersledi Vin. “Düşünüyorum da Elend Venture, benim tanıdığım senden daha zeki olan birkaç skaa var. Onların eğitimi olmayabilir ama yine de akıllılar. Ve kızgınlar.”</p>

  <p>“Kızgın mı?” diye sordu Elend.</p>

  <p>“Bazıları,” dedi Vin. “Gördükleri muamele yüzünden.”</p>

  <p>“O zaman biliyorlar mı? Onlarla bizim aramızdaki farkları?”</p>

  <p>“Nasıl bilmezler?” dedi Vin mendiliyle burnunu silmek için uzanarak. Ancak mendilin üstüne ne kadar fazla makyaj bulaştırmış olduğunu fark ederek durakladı.</p>

  <p>“Al,” dedi Elend ona kendi mendilini vererek. “Devam et. Böyle şeyleri nereden biliyorsun?”</p>

  <p>“Bana söylediler,” dedi Vin. “Bana güveniyorlardı. Onların kızgın olduklarını biliyorum çünkü hayatları hakkında şikâyet ediyorlardı. Onların akıllı olduklarını da aristokrasiden gizli tuttukları şeyler yüzünden biliyorum.”</p>

  <p>“Ne gibi?”</p>

  <p>“Yeraltı nakliyat ağı gibi,” dedi Vin. “Skaalar kaçakların kanallar boyunca plantasyondan plantasyona seyahat etmesini sağlıyor. Asiller ise bunun farkında değil çünkü asla skaa yüzlerine dikkat etmiyorlar.”</p>

  <p>“İlginç."</p>

  <p>“Artı hırsız çeteleri de var,” dedi Vin. “Bana sorarsan, eğer o skaalar obligatörlerden ve asillerden gizlenerek, Lord Hükümdar’ın burnunun dibinde Büyük Evleri soymayı başarabiliyorsa epey bir akıllı olmaları gerekir. ”</p>

  <p>“Evet, biliyorum,” dedi Elend. “Keşke onlardan bir tanesiyle tanışabilsem, nasıl bu kadar iyi gizlenebildiklerini sorabilseydim. Büyüleyici insanlar olmaları gerekir. ”</p>

  <p>Vin neredeyse daha fazla konuşacaktı ama kendini tuttu. <i>Büyük ihtimalle şimdiden çok fazla konuşmuşumdur.</i></p>

  <p>Elend onu süzdü. “Sen de büyüleyicisin Valette. Onların seni de bozacaklarını hiç düşünmemiş olmam gerekirdi. Belki de bunun yerine sen onları bozarsın.”</p>

  <p>Vin gülümsedi.</p>

  <p>“Ama gitmem gerek,” dedi Elend ayağa kalkarak. “Aslında bu gece partiye belli bir amaç için gelmiştim, bazı arkadaşlarım bir araya geliyor.”</p>

  <p><i>Doğru ya,</i> diye düşündü Vin. <i>Elend’ın daha önce buluşmuş olduğu, Kelsier ve Sazed'in onlarla bir arada olmasının garip olduğunu düşündüğü adamlardan bir tanesi bir Hasting’di.</i></p>

  <p>Vin de ayağa kalkarak Elend’a mendilini geri uzattı.</p>

  <p>Elend almadı. “Onu saklamayı isteyebilirsin. Sadece işlevsel olması amaçlanmamıştı.”</p>

  <p>Vin başını eğerek mendile baktı. <i>Bir asil, bir leydiye ciddi bir şekilde kur yapmak istediği zaman, ona bir mendil verir.</i></p>

  <p>“Oh!” dedi mendili geri çekerek. “Teşekkür ederim.”</p>

  <p>Elend gülümseyerek Vin’in yanına yaklaştı. “O diğer adam, her kim ise kendi aptallığım yüzünden benden bir adım öne geçmiş olabilir. Ama biraz olsun onunla rekabet etme fırsatını da geri tepecek kadar aptal değilim.” Göz kırparak hafifçe eğildi ve dönerek merkezi balo salonuna doğru yürüdü.</p>

  <p>Vin bir an bekledi, sonra da ilerleyerek balkon kapısından içeri süzüldü. Elend daha önceki ikiliyle buluştu; bir Lekal ve bir Hasting, Venture’nın politik rakipleri. Bir an için durakladılar, sonra üçü de odanın yan tarafındaki bir merdiven boşluğuna doğru yürüdü.</p>

  <p>O <i>merdivenler sadece tek bir yere gidiyor,</i> diye düşündü Vin salonun içine geri girerken. <i>Yan kuleler.</i></p>

  <p>“Valette Hanım?”</p>

  <p>Vin sıçrayarak (döndüğünde Sazed’in yaklaşmakta olduğunu gördü. “Gitmek için hazır mıyız?” diye sordu Sazed.</p>

  <p>Vin hızla onun yanına doğru gitti. “Lord Elend Venture az önce Hasting ve Lekal arkadaşlarıyla şu merdivenden çıkıp kayboldu.”</p>

  <p>“İlginç,” dedi Sazed. “Ve neden o... Hanımım, makyajınıza ne oldu!”</p>

  <p>“Boş ver,” dedi Vin. “Sanırım ben onları takip etmeliyim.”</p>

  <p>“Şu <i>başka</i> bir mendil mi Hanımım?” diye sordu Sazed. “Boş durmamışsınız.”</p>

  <p>“Sazed sen beni dinliyor musun?”</p>

  <p>“Evet Hanımım. Sanırım eğer istiyorsanız onları takip edebilirsiniz ama oldukça göze batarsınız. Ben bunun en iyi bilgi edinme yolu olacağını düşünmüyorum.”</p>

  <p>“Onları açık açık takip etmem,” dedi Vin sessizce. “Allomansi kullanırım, ama bunun için senin iznini almam gerek.”</p>

  <p>Sazed durakladı. “Anlıyorum. Yan tarafınız nasıl?”</p>

  <p>“İyileşeli yıllar oldu," dedi Vin. “Artık onun farkına bile varmıyorum.”</p>

  <p>Sazed içini çekti. “Pekâlâ. Üstat Kelsier’in de zaten geri döndüğü zaman sizin eğitiminize ciddi bir şekilde devam etmeye niyeti vardı. Sadece... Dikkatli olun. Bu bir Sissoyluya söylemek için saçma bir şey, diye düşünüyorum ben ama yine de söyleyeceğim.”</p>

  <p>“Olurum,” dedi Vin. “Bir saat içinde şuradaki balkonda seninle buluşuruz.”</p>

  <p>“İyi şanslar Hanımım,” dedi Sazed.</p>

  <p>Vin ise çoktan balkona doğru hızla gitmekteydi. Köşeyi döndü, sonra da taş parmaklık ve ötesindeki sislerin önünde ayakta durdu. O güzel, girdaplanan boşluk. <i>Fazla uzun zaman oldu,</i> diye düşündü kol yeninin içine uzanarak bir metal şişeciği çıkarırken. Hevesli bir şekilde bunu kafasına dikti ve küçük bir avuç sikke çıkardı.</p>

  <p>Sonra da memnuniyet içinde parmaklığın üstüne sıçradı ve kendini karanlık sislerin içine fırlattı.</p>

  <p>Rüzgâr tuvaletini dalgalandırırken kalay ona görüş imkânı verdi. O gözlerini kule ile ana kale arasında uzanan payanda benzeri duvara doğru çevirirken lehim ona kuvvet verdi. Bir sikkeyi aşağı doğru fırlatarak karanlığın içine gönderirken çelik ona güç verdi.</p>

  <p>Havaya doğru savruldu. Hava direnci tuvaletini dalgalandırıyordu ve sanki arkasından bir balya kumaşı çekmeye çalışıyormuş gibi hissetti ama Allomansi’si bununla baş edebilecek kadar kuvvetliydi. Elend’ın kulesi bir sonrakiydi, Vin’in bu kuleyle merkez kule arasında uzanan duvarın üstündeki yürüyüş yoluna çıkması gerekiyordu. Vin çeliğini harlayarak kendisini biraz daha yükseğe doğru itti, sonra da arkasındaki sislerin içine bir sikke fırlattı. Bu sikke duvara çarptığı zaman da onu kullanarak kendisini ileri doğru gönderdi.</p>

  <p>Hedeflediği duvara birazcık fazla aşağıdan bindirdi ama yukarısındaki yürüyüş yolunu yakalamayı başardı, kumaş katları darbeyi hafifletmişti. Güçlendirilmemiş bir Vin olsa kendisini duvarın üstüne çekmekte zorluk yaşardı, ama Allomanser Vin kolaylıkla duvarın üstüne tırmanıverdi.</p>

  <p>Siyah tuvaleti içinde çömelerek sessizce duvarın üstündeki yol boyunca ilerledi. Burada hiç muhafız yoktu ama karşısındaki kulenin tabanında aydınlatılmış bir nöbetçi yeri vardı.</p>

  <p>O <i>taraftan gidemem,</i> diye düşündü Vin, bunun yerine yukarı doğru göz atarak. Kulenin birkaç odası varmış gibi görünüyordu ve iki tanesi aydınlıktı. Vin bir sikke bırakarak kendisini yukarı doğru uçurdu, sonra da bir pencerenin desteğine asılarak kendisini Çekip, hafifçe taş pencere pervazının üstüne indi. Geceye karşı kepenkler çekilmişti ve Vin de içeride ne olup bittiğini duymak için kalay harlayarak iyice yakına eğilmek zorunda kaldı.</p>

  <p>“...balolar hep geç saatlere kadar sürer. Büyük ihtimalle çift nöbet tutmak zorunda kalacağız.”</p>

  <p><i>Muhafızlar,</i> diye düşündü Vin zıplayıp pencerenin tepesini İterek. O kulenin yan tarafı boyunca yukarı fırlarken pencere sarsıldı. Bir sonraki pencere pervazının dibini yakaladı ve kendini yukarı çekti.</p>

  <p>“...kaldığım için hiç de pişman değilim," dedi tanıdık bir ses içeriden. Elend. “Her nedense o senin olduğundan çok daha çekici Telden.”</p>

  <p>Bir erkek sesi güldü. “Büyük Elend Venture, en sonunda güzel bir yüz tarafından esir alındı.”</p>

  <p>“O bundan daha fazlası Jastes,” dedi Elend. “O iyi kalpli, plantasyonunda kaçak skaalara yardım etmiş. Ben onu da bizimle birlikte konuşması için getirmemiz gerektiğini düşünüyorum.”</p>

  <p>“Hayatta olmaz,” dedi derin sesli bir adam. “Bak Elend, felsefe konuşmak istiyorsan umurumda değil. Sen onu yaparken seninle birkaç kadeh de içerim icabında. Ama senin bize katılmaları için rastgele birilerini getirmene izin verecek değilim.”</p>

  <p>“Ben de Telden’e katılıyorum,” dedi Jastes. “Beş kişi yeter.”</p>

  <p>“Bak şimdi,” dedi Elend’ın sesi. “Ben sizin adil davrandığınızı düşünmüyordum.”</p>

  <p>“Elend...” dedi bir diğer ses çileli bir şekilde.</p>

  <p>“Pekâlâ,” dedi Elend. "Telden, sana verdiğim kitabı okudun mu?”</p>

  <p>“Denedim,” dedi Telden. “Biraz kalın gibi.”</p>

  <p>“Ama iyi, değil mi?” dedi Elend.</p>

  <p>“Yeteri kadar iyi,” dedi Telden. “Lord Hükümdar’ın ondan neden bu kadar nefret ettiğini görebiliyorum.”</p>

  <p>“Redalevin’in çalışmaları daha da iyi,” dedi Jastes. “Daha özlü.”</p>

  <p>“Ben aksilik ediyor olmak istemem,” dedi beşinci bir ses. “Ama bizim bütün yapacağımız bu mu? Okumak?”</p>

  <p>“Okumanın nesi var?” diye sordu Elend.</p>

  <p>“Biraz sıkıcı,” dedi beşinci ses.</p>

  <p><i>Aferin sana,</i> diye düşündü Vin.</p>

  <p>“Sıkıcı mı?” diye sordu Elend. “Beyler bu fikirler, bu sözler, bunlar <i>her şey.</i> Bu adamlar sözleri için idam edileceklerini biliyorlardı. Onların tutkusunu hissedemiyor musunuz?”</p>

  <p>“Tutku, evet,” dedi beşinci ses. “Fayda, hayır.”</p>

  <p>“Bizler dünyayı değiştirebiliriz,” dedi Jastes. “iki tanemiz ev vârisi, diğer üçümüz ise ikinci vâris.”</p>

  <p>“Bir gün, iş başında olanlar biz olacağız,” dedi Elend. “Eğer bu fikirleri; adalet, diplomasi, ılımlılık; uygulamaya koyacak olursak Lord Hükümdar’ın üzerinde bile baskı uygulayabiliriz!”</p>

  <p>Beşinci ses homurdandı. “Sen güçlü bir evin vârisi olabilirsin Elend ama kalanlarımız o kadar da önemli değil. Telden ve Jastes büyük olasılıkla hiçbir zaman başa geçmeyecek ve Kevoux ise, gücenmek yok, hiç de nüfuzlu sayılmaz. Bizler dünyayı değiştiremeyiz. ”</p>

  <p>“Bizler kendi evlerimizin işleyişini değiştirebiliriz,” dedi Elend. “Eğer evler kendi aralarında didişmeyi bıraksaydı, Lord Hükümdar’ın kaprisleri karşısında boyun eğmektense iktidarda bir parça gerçek güç elde edebilmemiz mümkün olurdu.”</p>

  <p>“Her yıl aristokrasi biraz daha zayıflıyor,” dedi Jastes ona katılarak. “Skaalarımız da, topraklarımız gibi Lord Hükümdar’a ait. Kiminle evlenebileceğimizi ve neye inanacağımızı onun obligatörleri belirliyor. Hatta kanallarımız bile resmi olarak ‘onun’ malı. Nezaret suikastçıları fazla açık konuşan ya da fazla başarılı olan adamları öldürüyor. Bu şekilde yaşam olmaz.”</p>

  <p>“O konuda sana katılıyorum,” dedi Telden. “Elend’ın sınıf eşitsizliği hakkındaki zırvalamaları bana saçmalık gibi görünüyor ama Lord Hükümdar'ın karşısına birleşik bir cephe hâlinde çıkmanın önemini görüyorum.”</p>

  <p>“Aynen öyle,” dedi Elend. “İşte biz de bu yüzden...”</p>

  <p>“Vin!” diye fısıldadı bir ses.</p>

  <p>Vin sıçradı, neredeyse şoktan pencere pervazından düşüyordu. Panik içinde etrafına bakındı.</p>

  <p>“Yukarıda,” diye fısıldadı ses.</p>

  <p>Yukarı bir göz attı. Hemen yukarısındaki bir diğer pencere pervazında Kelsier asılı duruyordu. Gülümsedi, göz kırptı, sonra da başıyla aşağıdaki yürüyüş yoluna işaret etti.</p>

  <p>Kelsier sislerin içinden düşerek yanından geçerken Vin, Elend’ın odasına tekrar göz attı. En sonunda kendini aşağı attı ve düşüşünü yavaşlatmak için aynı sikkeyi kullanarak Kelsier’i takip etti.</p>

  <p>“Geri gelmişsin!” dedi Vin neşeli bir şekilde yere inerken.</p>

  <p>“Bugün öğleden sonra döndüm.”</p>

  <p>“Burada ne yapıyorsun?”</p>

  <p>“Şu yukarıdaki arkadaşımızı kontrol ediyorum,” dedi Kelsier. “Son seferden bu yana çok bir şey değişmiş gibi görünmüyor.”</p>

  <p>“Son sefer mi?”</p>

  <p>Kelsier başıyla onayladı. “Sen bana onlardan bahsettiğinden beri bir iki sefer o küçük grubu gizli gizli dinledim. Zahmet ettiğime değmedi, onlar bir tehdit değil. Sadece içip tartışmak için bir araya toplanan bir avuç asilcik.”</p>

  <p>"Ama onlar Lord Hükümdar’ı devirmek istiyor!”</p>

  <p>“Hiç de değil,” dedi Kelsier küçümseyerek. “Onlar sadece asillerin hep yaptığı şeyi yapıyor: ittifak planlıyorlar. Sonraki neslin iktidara gelmeden önce ev ortaklıklarını organize etmeye başlamaları hiç de sıra dışı değil.”</p>

  <p>“Bu farklı,” dedi Vin.</p>

  <p>“Ya?” diye sordu Kelsier eğlenerek. “O kadar uzun bir zamandır asilsin ki şimdiden bundan emin olabiliyorsun?”</p>

  <p>Vin kızardı ve Kelsier de gülerek dostça kolunu omuzlarına doladı. “Ah, öyle yapma hemen. Yeteri kadar iyi oğlanlara benziyorlar, bir grup asil için. Onların hiçbirini öldürmeyeceğime söz veriyorum, tamam mı?”</p>

  <p>Vin başıyla onayladı.</p>

  <p>"Belki onları kullanmak için bir yol bulabiliriz, gerçekten çoğundan daha açık kafalı gibi görünüyorlar. Ben sadece senin hayal kırıklığına uğramanı istemiyorum Vin. Onlar hâlâ asil. Belki asil olmak onların elinde olan bir şey değil ama bu onların doğasını değiştirmez.”</p>

  <p><i>Tıpkı Dockson gibi,</i> diye düşündü Vin. Kelsier de Elend hakkında en kötüsünü varsayıyordu. Ama Vin’in de başka türlüsünü beklemek için herhangi bir sebebi var mıydı? Kelsier ve Dockson’ın yaptıkları gibi bir savaşı sürdürebilmek için, büyük olasılıkla düşmanlarının hepsinin birden kötü olduğunu kabul etmek daha doğru ve ruh sağlığı için de daha iyiydi.</p>

  <p>“Bu arada makyajına ne oldu?” diye sordu Kelsier.</p>

  <p>"Bu konuda konuşmak istemiyorum," dedi Vin Elend’le olan konuşmasını tekrar düşünerek. <i>Niye ağladım ki? Nasıl da salağım ben! Ya o skaalarla yatması hakkında soruyu pat diye soruş şeklim.</i></p>

  <p>Kelsier omuz silkti. “Peki o zaman. Gitmemiz lazım, genç Venture ve arkadaşlarının önemli herhangi bir şey konuşacağını sanmıyorum.”</p>

  <p>Vin durakladı.</p>

  <p>“Onları üç farklı sefer dinledim Vin,” dedi Kelsier. “Eğer istersen sana da özetini anlatayım.”</p>

  <p>“Pekâlâ,” dedi Vin iç çekerek. “Ama ben Sazed’e onunla partide tekrar buluşacağımı söylemiştim.”</p>

  <p>“O zaman hadi git bakalım,” dedi Kelsier. “Ona Allomansi kullanarak gizli gizli etrafta gezindiğini de söylememeye söz veriyorum.”</p>

  <p>“Bana yapabileceğimi söyledi,” dedi Vin savunmacı bir şekilde.</p>

  <p>“Öyle mi?”</p>

  <p>Vin başıyla onayladı.</p>

  <p>“Benim hatam,” dedi Kelsier. “Büyük ihtimalle partiden ayrılmadan önce Sazed’den senin için bir pelerin getirmesini istemelisin, tuvaletinin önüne hep kül bulaştırmışsın. Clubs’ın dükkânında sizinle buluşuruz; araba seninle Sazed’i orada bıraksın, sonra da yoluna devam ederek şehirden çıksın. Böylece görüntüyü de bozmamış oluruz.”</p>

  <p>Vin tekrar başıyla onayladı, Kelsier de göz kırptı ve duvarın üstünden atlayarak sislere karıştı.</p>
</body>
</html>
