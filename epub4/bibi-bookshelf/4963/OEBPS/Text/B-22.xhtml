<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>İlk başta Zifir’in, en azından kendilerine karşı gerçekten ciddi bir tehdit olmadığını düşünenler vardı. Ancak yanında neredeyse dünyanın her kesimine yayıldığını gördüğüm bir afet getirdi. Onun karşısında ordular faydasız. Gücü büyük şehirleri dize getiriyor. Ürünler bozuluyor ve topraklar ölüyor.</i></p>

    <p><i>İşte savaştığım şey bu. Yenmek zorunda olduğum canavar işte bu. Fazla zaman harcamış olduğumdan korkuyorum. Şimdiden o kadar çok yıkım gerçekleşti ki, insanoğlunun kurtulamayacağından korkuyorum.</i></p>

    <p><i>Bu gerçekten de filozofların pek çoğunun öngörmüş olduğu dünyanın sonu mu?</i></p>
  </div>

  <p class="img2"><img alt="" height="50" src="../Images/22.jpg" width="180"/></p>

  <h2>22</h2>

  <p class="p5">Terris’e bu hafta içinde ulaştık ve söylemem gerekir ki ülkeyi güzel buluyorum, <i>diye okudu Vin.</i> Kuzeydeki ulu dağlar, karlarla kaplı kel tepeleri ve ormandan pelerinleriyle, bu yeşil verimlilik diyarının üstünde nöbetçi tanrılar gibi yükseliyor. Güneydeki kendi topraklarım çoğunlukla düz, sanıyorum eğer manzarayı çeşitlendirecek birkaç dağ olsa daha az kasvetli görünebilirdi.</p>

  <p class="p6">Burada insanlar çoğunlukla çoban, gerçi oduncular ve çiftçiler de az değil. Bu pastoral bir ülke, kesinlikle. Şimdi bütün dünyanın bel bağladığı kehanetlerin ve ilahi kavramların, bu kadar dikkate değer şekilde kırsal bir yerden çıkabilmiş olması garip görünüyor.</p>

  <p class="p6">Bize zorlu dağ geçitlerinde kılavuzluk etmeleri için bir grup Terrisli hamal kiraladık. Ancak bunlar sıradan adamlar değiller. Hikâyeler görünüşe göre doğru; bazı Terrislilerin son derece merak uyandırıcı, dikkate değer becerileri var.</p>

  <p class="p6">Bir şekilde, sonraki gün kullanmak için güçlerini depolayabiliyorlar. Gece uyumadan önce bir saatlerini aniden son derece zayıf bir hâle gelmiş gibi görünerek yataklarının içinde yatarak geçiriyor, sanki elli yıl birden yaşlanmış gibi oluyorlar. Ancak ertesi sabah uyandıkları zaman oldukça kaslı, güçlü hâle geliyorlar. Görünüşe göre güçlerinin sürekli taktıkları metal bilezikler ve küpelerle bir ilgisi var.</p>

  <p class="p6">Hamalların liderinin adı Rashek ve o oldukça sessiz biri. Buna rağmen her zamanki gibi meraklı olan Braches, bu harikulâde güç depolama becerisinin tam olarak nasıl yaptıklarını keşfetmek için onu sorgulayacağına söz verdi.</p>

  <p class="p6">Yarın yolculuğumuzun Terris’in Uzak Dağları’ndaki son aşamasına başlıyoruz. Orada, umuyorum ki huzuru bulacağım; hem kendim için hem de zavallı dünyamız için.</p>

  <div>
    <br/>
  </div>

  <p class="p1"><span style="font-size: 1.2em;">GÜNLÜĞÜN KENDİNE VERİLEN</span> nüshasını okurken, Vin hızla birkaç karara varmaktaydı. Birincisi okumaktan <i>hoşlanmadığı</i> yönündeki kesin inancıydı. Sazed onun şikâyetlerini dinlemiyordu; sadece onun yeteri kadar pratik yapmamış olduğunu iddia ediyordu. Okumanın hiç de bıçak dövüşü öğrenmek ya da Allomansi kullanmak kadar pratik bir beceri olmadığını göremiyor muydu?</p>

  <p>Yine de emirleri doğrultusunda okumaya devam ediyordu, sadece inatçı bir şekilde bunu yapabileceğini kanıtlamak için olsa bile. Günlükteki kelimelerin pek çoğu ona zor geliyordu ve Lord Hükümdar’ın garip yazım tarzını deşifre etmeye çalışırken kelimeleri kendi kendine seslendirebilmek için Lord Renoux’nun malikânesinin kuytu bir köşesinde okumak zorundaydı.</p>

  <p>Sürekli okumak Vin’in ikinci kararına varmasına da neden olmuştu: Lord Hükümdar hiçbir tanrının olmayı hak etmeyeceği kadar fazla mızmızdı. Günlüğün sayfaları Lord Hükümdar’ın seyahatleri hakkında sıkıcı notlarla dolup taşmadığı zamanlarda, içsel düşünceler ve uzun uzun boş ahlaki zırvalamalarla tıklım tıklımdı. Vin en başında kitabı hiç bulmamış olmayı dilemeye başlıyordu.</p>

  <p>İçini çekerek hasır sandalyesinde geriye yaslandı. Alt bahçelerin içinde esen serin bir bahar rüzgârı sol tarafındaki minik fıskiyeli havuzun üstünden geçiyordu. Hava rahatlatıcı bir şekilde nemliydi ve yukarıdaki ağaçlar da onu ikindi güneşinden koruyordu. Asil olmanın, sahte bile olsa, kesinlikle faydalı tarafları vardı.</p>

  <p>Arkasından hafif bir ayak sesi geldi. Uzaktaydı ama Vin sürekli olarak biraz kalay yakma alışkanlığını kazanmıştı. Dönerek omzunun üstünden geriye gizlice bir bakış attı.</p>

  <p>Genç Yorlatek’i bahçe yolundan aşağı doğru inerken görünce, "Dikiz? Sen burada ne arıyorsun?”dedi şaşkınlıkla.</p>

  <p>Dikiz donakalarak kızardı. "İyordu birlikte Dox’la gel ben ve acak değil fazla kal biz.”</p>

  <p>“Dockson mı?” dedi Vin. “O da mı burada?” <i>Belki de Kelsier'den haber getirmiştir!</i></p>

  <p>Dikiz başıyla onaylayarak yaklaştı, "İyordu silahlar burada sakla için biraz getir biz. ”</p>

  <p>Vin durdu. "İşte bunu anlamadım.”</p>

  <p>“Biraz daha silah getirmemiz lazımdı,” dedi Dikiz şivesiz bir şekilde konuşabilmek için kendini zorlayarak. “Bir süre için onları burada depolayacağız.”</p>

  <p>“Hah," dedi Vin ayağa kalkıp elbisesinin tozunu silkerek. “Gidip onu görsem iyi olacak.”</p>

  <p>Dikiz bir anda tekrar kızararak endişeli göründü ve Vin de başını yana yatırdı. “Başka bir şey daha mı var?”</p>

  <p>Ani bir hareketle Dikiz, yeleğinin içine uzanarak bir şey tutup çıkardı. Vin karşılık olarak lehim harladı ama cisim sadece pembeli beyazlı bir mendildi. Dikiz bunu ona doğru uzattı.</p>

  <p>Vin tereddütlü bir şekilde mendili aldı. “Bu ne için?”</p>

  <p>Dikiz bir kere daha kızardı, sonra da dönüp fırlayarak uzaklaştı.</p>

  <p>Vin afallamış bir şekilde onun gitmesini izledi. Elindeki mendile baktı. Yumuşak dantelden yapılmıştı ama sıra dışı herhangi bir şey varmış gibi görünmüyordu.</p>

  <p><i>Bu da amma acayip oğlan ya,</i> diye düşündü mendili kol yeninin içine sokarken. Günlüğün kendi nüshasını aldı, sonra da bahçe yolundan yukarı doğru yürümeye başladı. Elbise giymeye o kadar alışmaya başlamıştı ki eteklerinin alt katmanlarının otlara ya da taşlara sürtünmesine engel olmak için dikkat etmesine neredeyse hiç gerek kalmıyordu.</p>

  <p><i>Sanırım bu da kendi içinde faydalı bir beceridir,</i> diye düşündü Vin malikânenin bahçe girişine elbisesi tek bir dala bile takılmamış şekilde ulaşırken. Cam panellerden oluşan kapıyı iterek açtı ve gördüğü ilk hizmetçiyi durdurdu.</p>

  <p>“Üstat Delton geldi mi?” diye sordu Dockson’un sahte ismini kullanarak. O Renoux’nun Luthadel’in içindeki bağlantılarından birisi rolünü oynuyordu.</p>

  <p>“Evet, leydim,” dedi hizmetçi. “Lord Renoux ile görüşmedeler.”</p>

  <p>Vin hizmetçinin gitmesine izin verdi. Büyük ihtimalle zorlarsa toplantıya girebilirdi ama bu iyi olmazdı. Leydi Valette’in Renoux ile Delton arasındaki ticari bir görüşmeye katılması için hiçbir sebebi yoktu.</p>

  <p>Vin düşünceli bir şekilde alt dudağını kemirdi. Sazed ona her zaman görünüşünü korumasının gerekli olduğunu söylüyordu. <i>Peki,</i> diye düşündü. <i>Ben de beklerim. Belki Sazed bana o deli oğlanın bu mendille ne yapmamı beklediğini söyleyebilir.</i></p>

  <p>Üst kattaki kütüphaneye doğru yöneldi, yüzünde hoş ve leydilere yakışır bir gülümseme ile içten içte Renoux ile Dockson’ın ne hakkında konuştuklarını tahmin etmeye çalışıyordu. Silahları getirmek bir bahaneydi, Dockson bu kadar sıradan bir şey için bizzat gelmezdi. Belki de Kelsier geç kalmıştı. Ya da belki de Dockson en sonunda Marsh’tan bir haber alabilmişti; Kelsier’in ağabeyinin de kısa süre içinde diğer yeni obligatör çıraklarıyla birlikte Luthadel’e geri dönüyor olması lazımdı.</p>

  <p><i>Dockson ve Renoux bana haber gönderebilirdi,</i> diye düşündü kızgınlıkla. Valette sık sık amcasıyla birlikte misafirleri ağırlardı.</p>

  <p>Başını salladı. Her ne kadar Kelsier onu çetenin tam bir üyesi olarak adlandırmış olsa da, diğerleri belli ki onu hâlâ bir çocuk gibi görüyorlardı. Onu aralarına kabul etmişlerdi ve dost canlısıydılar ama onu da işin içine katmak akıllarına gelmiyordu. Bu büyük ihtimalle kasıtlı bir şey değildi ama bu, durumu hiç de daha az sinir bozucu yapmıyordu.</p>

  <p>İlerideki kütüphaneden ışık geliyordu. Sazed gerçekten de içeride oturmuş, günlüğün son kalan sayfalarını tercüme etmekle uğraşıyordu. Vin içeri girerken başını kaldırdı, gülümsedi ve saygılı bir şekilde başıyla selam verdi.</p>

  <p><i>Bu sefer de gözlük yok,</i> diye düşündü Vin. <i>Neden o kısa süre boyunca gözlük takmıştı</i>?</p>

  <p>“Vin Hanım,” dedi ayağa kalkarak ona bir sandalye getirirken. “Günlükle ilgili çalışmalarınız nasıl gidiyor?"</p>

  <p>Vin başını eğerek elindeki gevşek bir şekilde bağlanmış sayfalara baktı. “Fena değil, sanırım. Neden benim de bunları okuma zahmetine girmem gerektiğini anlamıyorum, Kell ve Breeze’e de birer nüsha vermiştin, değil mi?”</p>

  <p>“Elbette,” dedi Sazed sandalyeyi masasının yanına koyarken. “Ancak Üstat Kelsier çetenin tüm üyelerinin sayfaları okumasını istedi. O bunu yapmakta haklı, diye düşünüyorum ben. O kelimeleri ne kadar çok göz okursa, içlerinde gizlenmiş olan sırları keşfetme olasılığımız da o kadar artar.”</p>

  <p>Vin hafifçe içini çekerek elbisesini düzeltti ve sandalyeye yerleşti. Mavi beyaz elbisesi güzeldi ve her ne kadar günlük kullanım için olsa da, Vin’in balo tuvaletlerinden sadece biraz daha az şatafatlıydı.</p>

  <p>“İtiraf etmelisiniz ki Hanımım, metin inanılmaz,” dedi Sazed yerine oturduğu sırada. “Bu yaptığım çalışma bir Sırdaşın rüyası. Gerçekten de, kültürüm hakkında benim bile bilmediğim şeyleri keşfediyorum!”</p>

  <p>Vin başıyla onayladı. “Terris’e ulaştıkları kısma daha yeni geldim.” <i>Umarım sonraki kısımlar daha az malzeme listesi içeriyordur. Dürüst olmak gerekirse, Lord Hükümdar karanlık bir kötülük tanrısı için kesinlikle sıkıcı biri olabiliyor.</i></p>

  <p>“Evet, evet,” dedi Sazed, karakterine uymayan bir heveslilikle konuşuyordu. “Ne dediğini gördünüz mü, nasıl Terris’i ‘yeşil verimlilik bölgesi’ diye tarif ediyor? Sırdaş efsaneleri bundan bahseder. Terris şimdi donmuş topraklardan oluşan bir tundra; gerçekten de, orada neredeyse hiçbir bitki yaşayamıyor. Ancak bir zamanlar yeşil ve güzeldi, metnin de söylediği gibi.”</p>

  <p><i>Yeşil ve güzel,</i> diye düşündü Vin. <i>Yeşil neden güzel olsun? Bu bitkilerin mavi ya da mor olması gibi sadece acayip olan bir şey olurdu.</i></p>

  <p>Ancak günlük hakkında onu meraklandıran bir şey vardı; hem Sazed’ın hem de Kelsier’in garip bir şekilde hakkında ağzı sıkı davrandıkları bir şey. “Demin Lord Hükümdar’ın birkaç Terrisli hamal bulduğu yeri okudum,” dedi Vin dikkatli bir şekilde. “Onların nasıl geceleyin zayıf oldukları hâlde gündüz daha güçlü hâle gelebildiklerinden bahsediyordu.”</p>

  <p>Sazed bir anda iyice sessizleşti. “Evet, doğru.”</p>

  <p>“Sen bunun hakkında bir şeyler biliyor musun? Bunun bir Sırdaş olmakla bir ilgisi var mı?”</p>

  <p>“Var,” dedi Sazed. “Ancak bu bir sır olarak kalmalı, diye düşünüyorum ben.Siz güvenilmeye lâyık olmadığınız için değil Vin Hanım. Ancak eğer ne kadar az kişinin Sırdaşlardan haberi olursa, bizim hakkımızda da o kadar az söylenti yayılmış olur. Lord Hükümdar’ın son bin yıl boyunca hedeflediği gibi bizi tam olarak yok etmiş olduğuna inanmaya başlaması en iyisi.”</p>

  <p>Vin omuz silkti. “Peki. Umalım ki Kelsier’in bizden keşfetmemizi istediği metnin içindeki sırların hiçbirisi Terrislilerin güçleriyle ilişkili olmasın; eğer öyleyse, bunları tümüyle ıskalarım.”</p>

  <p>Sazed durakladı.</p>

  <p>“Eh, ne yapalım,” dedi Vin umursamaz bir şekilde daha okumadığı sayfaları karıştırarak. “Görünüşe göre Terrislilerden bahsederek epey bir zaman geçirmiş. Sanırım Kelsier geri döndüğü zaman benim söyleyecek pek bir şeyim olmayacak.”</p>

  <p>“İyi bir noktaya değiniyorsunuz,” dedi Sazed yavaşça. “Her ne kadar buna biraz melodramatik bir şekilde değiniyor olsanız da.”</p>

  <p>Vin arsızca gülümsedi.</p>

  <p>“Pekâlâ,” dedi Sazed içini çekerek. “Sizin Üstat Breeze ile bu kadar fazla zaman geçirmenize izin vermemiş olmamız gerekirdi, diye düşünüyorum ben.”</p>

  <p>“Günlükteki adamlar,” dedi Vin. “Onlar Sırdaş mı?”</p>

  <p>Sazed başını sallayarak onayladı. “Bizim şimdi Sırdaş dediğimiz şey o zamanlar çok daha sık bulunuyordu, belki de modern aristokrasinin arasındaki Siskanlardan bile daha çoklardı. Bizim sanatımıza ‘Ferukemi’ denilir ve çeşitli fiziksel özellikleri metal parçalarının içinde depolama becerisini sağlar.”</p>

  <p>Vin kaşlarını çattı. "Siz de mi metal yakıyorsunuz?”</p>

  <p>“Hayır, Hanımım,” dedi Sazed başını sallayarak. “Ferukemistler Allomanserler gibi değildir; bizler metallerimizi yakıp bitirmeyiz. Biz metalleri depo olarak kullanırız. Her metal parçası, boyutuna ve alaşımına bağlı olarak belli bir fiziksel özelliği depolayabilir. Ferukemist bir özelliği depo eder, sonra da daha sonraki bir zamanda bu rezervi kullanır.”</p>

  <p>“Ne özelliği?” diye sordu Vin. “Güç gibi mi?”</p>

  <p>Sazed başını sallayarak onayladı. “Metinde, Terrisli hamallar kendilerini akşamları zayıf hâle getirerek, sonraki gün kullanmak üzere güçlerini bileziklerinde depoluyorlar.”</p>

  <p>Vin, Sazed'in yüzünü inceledi. "O yüzden sen bu kadar fazla küpe takıyorsun!”</p>

  <p>“Evet, Hanımım,” dedi Sazed kol yenlerinden birini sıyırmak için uzanarak. Cübbesinin altında pazılarının etrafına takmış olduğu metallerden kalın kol bantları vardı. “Rezervlerimin bir kısmını gizli tutuyorum ama çok sayıda yüzük, küpe ve diğer takı eşyaları kullanmak her zaman Terris kültürünün bir parçası olmuştur. Lord Hükümdar bir keresinde Terrislilerin herhangi bir metale dokunmasını ya da metal sahibi olmasını yasaklamaya çalışmıştı; hatta metal eşya takmayı skaalara da yasaklayarak bunu yalnızca asillerin ayrıcalığı haline getirmeye çalıştı.”</p>

  <p>Vin kaşlarını çattı. “Bu garip,” dedi. “Ben olsam asillerin, onları Allomansi’ye karşı savunmasız bırakacağı için metal takmak <i>istemeyeceğini</i> düşünürdüm.”</p>

  <p>"Gerçekten de öyle,” dedi Sazed. "Ancak kişinin giysilerini metal ile vurgulaması imparatorlukta uzun bir süredir moda olmuştur. Bu Lord Hükümdar’ın Terrislilere metale dokunma hakkını yasaklama arzusuyla başlamıştır, diye şüpheleniyorum ben. O kendisi metal yüzükler ve bilezikler takmaya başladı ve aristokrasi de her zaman modada onu takip eder. Bugünlerde, zenginlerin çoğu güç ve gurur sembolü olarak sık sık metal takıyor.”</p>

  <p>“Bana aptalca görünüyor,” dedi Vin.</p>

  <p>“Moda çoğu zaman öyledir Hanımım,” dedi Sazed. “Buna rağmen, taktiği başarısız oldu; asillerin pek çoğu sadece metal gibi görünecek şekilde boyanmış tahtalar takıyor ve Terrisliler de bu alanda Lord Hükümdar’ın hoşnutsuzluğuna göğüs germeyi başarabildi. Vekilharçların hiçbir zaman metale dokunmasına izin vermemek kesinlikle uygulanabilir bir durum değil. Ancak bu Lord Hükümdar’ın Sırdaşların kökünü kazımaya çalışmasını durdurmadı.”</p>

  <p>“Sizden korkuyor.”</p>

  <p>"Ve bizden nefret ediyor. Sadece Ferukemistlerden de değil, bütün Terrislilerden.” Sazed bir elini metnin hâlâ tercüme edilmemiş kısmının üstüne koydu. “Ben bu sırrı da burada bulmayı umut ediyorum. Hiç kimse Lord Hükümdar’ın Terris halkına zulmetmesinin sebebini hatırlamıyor ama ben bunun o hamallarla bir ilgisi olduğundan şüphe ediyorum. Onların lideri Rashek görünüşe göre çok aksi bir adam. Lord Hükümdar anlatısında ondan sık sık bahsediyor.”</p>

  <p>“Dinden de bahsediyor," dedi Vin. "Terris dininden. Kehanetlerle ilgili bir şeyler mi?”</p>

  <p>Sazed başını olumsuzca salladı. “Bu soruya ben cevap veremem Hanımım, çünkü ben de Terris dini hakkında sizden daha fazla bir şey bilmiyorum.”</p>

  <p>“Ama sen dinleri topluyorsun,” dedi Vin. “Kendininkini bilmiyor musun?”</p>

  <p>“Bilmiyorum,” dedi Sazed ağırbaşlı bir şekilde. “Gördüğünüz gibi Hanımım, Sırdaşlar da bu yüzden oluşturulmuştu. Yüzyıllar önce halkım kalan son birkaç Terrisli Ferukemisti sakladı. Lord Hükümdar’ın Terris halkına karşı olan seferleri oldukça vahşileşiyordu; bu onun üreme programlarına başlamasından önceydi. O zamanlar bizler vekilharç ya da hizmetkâr değildik, skaa bile sayılmıyorduk. Biz yok edilecek olan bir şeydik.</p>

  <p>"Ama bir şeyler Lord Hükümdar’ın bizim soyumuzu tamamen kurutmasına engel oldu. Neden olduğunu bilmiyorum, belki de soykırımın fazlasıyla hafif bir ceza olacağını düşünüyordu. Her neyse, iktidarının ilk iki yüzyılı sırasında bizim dinimizi başarılı bir şekilde yok etti. Sırdaşlar Kurulu sonraki yüzyıl sırasında kuruldu, üyeleri kaybedilmiş olan şeyleri geri kazanmak ve bunları gelecek için hatırlamak konusunda kararlıydı.”</p>

  <p>“Ferukemiyle mi?”</p>

  <p>Sazed başını sallayarak parmaklarını sağ kolundaki kolluğun üzerinde gezdirdi. "Bu bakırdan yapılmıştır; hatıra ve düşüncelerin depolanmasını sağlar. Her Sırdaş bunun gibi bilgiyle doldurulmuş birkaç kolluk taşır; şarkılar, hikâyeler, dualar, tarihler ve diller. Sırdaşların pek çoğunun özel bir ilgi alanı vardır; benimki din ama hepimiz bütün toplananları hatırlarız. Eğer tek birimiz Lord Hükümdar’ın ölümüne kadar sağ kalabilirse, o zaman dünyanın halkları kaybetmiş olduğu her şeyi geri kazanabilecek.”</p>

  <p>Durakladı, sonra kol yenini tekrar indirdi. “Eh, kaybedilmiş olan <i>her</i> şeyi değil. Hâlâ bulamamış olduğumuz şeyler var.”</p>

  <p>“Kendi dininiz,” dedi Vin sessizce. “Onu hiç bulamadınız, değil mi?”</p>

  <p>Sazed başını salladı. “Lord Hükümdar bu günlükte onu Miraç Kuyusu’na yönlendiren şeyin bizim kâhinlerimiz olduğunu ima ediyor ama bu bile bizim için yeni bir bilgi. Biz neye inanıyorduk? Neye ya da kime tapınıyorduk? Bu Terrisli kâhinler nereden geldiler ve geleceği nasıl tahmin edebiliyorlardı?”</p>

  <p>"Ben... üzgünüm.”</p>

  <p>“Biz aramaya devam ediyoruz Hanımım. Eninde sonunda cevaplarımızı bulacağız, diye düşünüyorum ben. Eğer bulamazsak bile, yine de insanoğlu için paha biçilemez bir hizmeti yerine getirmiş olacağız. Başka halklar bize uysal ve köle ruhlu diyorlar ama biz de onunla mücadele ettik, kendi yöntemimizle.”</p>

  <p>Vin başıyla onayladı. “Peki, başka neler depolayabiliyorsunuz? Güç ve hatıralar. Başka bir şey var mı?”</p>

  <p>Sazed ona dik dik baktı. “Şimdiden çok fazla şey söyledim, diye düşünüyorum ben. Siz bizim yaptığımız şeyin tekniğini anladınız, eğer Lord Hükümdar metinde bu şeylerden bahsedecek olursa kafanız karışmayacak.”</p>

  <p>“Görüş,” dedi Vin canlanarak. “O yüzden beni kurtardıktan sonraki birkaç hafta boyunca gözlük taktın. Beni kurtardığın gece daha iyi görmen gerekmişti, o yüzden de bütün rezervini harcadın. Sonra da birkaç haftayı onu tekrar doldurabilmek için zayıf gözlerle geçirdin.”</p>

  <p>Sazed yorumuna bir cevap vermedi. Kalemini tekrar aldı, belli ki tercümesine geri dönmeye niyetliydi. “Başka bir şey var mıydı Hanımım?”</p>

  <p>“Evet, aslını istersen var,” dedi Vin mendili kol yeninden çıkararak. “Bunun ne olduğu hakkında bir fikrin var mı?”</p>

  <p>“Görünüşe göre bir mendile benziyor Hanımım.”</p>

  <p>Vin hafifçe eğlenerek bir kaşını kaldırdı. “Aman ne komik. Sen Kelsier’in etrafında çok fazla zaman geçirmişsin, Sazed.”</p>

  <p>“Biliyorum,” dedi Sazed sessiz bir iç çekişle. "O beni bozdu, diye düşünüyorum ben. Yine de, sorunuzu anlamış değilim. O mendille ilgili özel olan ne var?”</p>

  <p><i>“Benim</i> bilmek istediğim şey de bu,” dedi Vin. “Bunu hemen biraz önce bana Dikiz verdi.”</p>

  <p>“Ah. O zaman tamam.”</p>

  <p>“Ne tamam?” diye sordu Vin.</p>

  <p>“Asil toplumu içinde, Hanımım, genç bir adamın ciddi bir şekilde kur yapmak istediği bir leydiye verdiği hediye geleneksel olarak bir mendildir.”</p>

  <p>Vin duraklayarak şok içinde mendile bakakaldı. <i>“Ne?</i> O oğlan deli mi?”</p>

  <p>“Onun yaşındaki çoğu genç adam bir nebze delidir, diye düşünüyorum ben,” dedi Sazed gülümseyerek. “Ancak bu hiç de beklenmedik bir şey değil. Siz odaya girdiğiniz zaman size nasıl gözlerini diktiğini hiç fark etmediniz mi?”</p>

  <p>“Ben onun sadece bir tuhaf olduğunu düşünmüştüm. O ne düşünüyor olabilir? O benden o kadar küçük ki.”</p>

  <p>“Oğlan on beş yaşında Hanımım. Bu da onu sizden sadece bir yaş daha genç yapar.”</p>

  <p>“İki, ben geçen hafta on yedime girdim,” dedi Vin.</p>

  <p>“Yine de, o gerçekten de sizden o kadar küçük değil.”</p>

  <p>Vin gözlerini devirdi. “Onun ilgisi için ayıracak zamanım yok.”</p>

  <p>“İnsan sizin sahip olduğunuz fırsatların kıymetini bileceğinizi düşünürdü Hanımım. Herkes o kadar şanslı değil.”</p>

  <p>Vin durdu. O <i>hadım be salak.</i> “Sazed, affedersin. Ben...”</p>

  <p>Sazed bir elini salladı. “Bu benim asla özlemini çekecek kadar öğrenmiş olduğum bir şey değil Hanımım. Belki de ben şanslıyımdır, yeraltında geçen bir hayat aile sahibi olmayı zorlaştırıyor. Gerçekten de, zavallı Üstat Hammond aylardır karısından uzakta.”</p>

  <p>“Ham <i>evli</i> mi?”</p>

  <p>“Elbette,” dedi Sazed. “İnanıyorum ki Üstat Yeden de öyle. Onlar ailelerini yeraltı etkinliklerinden uzak tutarak koruyorlar ama bu uzun zaman dilimleri boyunca onlardan ayrı kalmalarını gerektiriyor.”</p>

  <p>“Başka kim?” diye sordu Vin. “Breeze? Dockson?”</p>

  <p>“Üstat Breeze aile sahibi olmak için biraz fazla... kendine odaklı, diye düşünüyorum ben. Üstat Dockson duygusal hayatından bahsetmiş değil ancak ben onun geçmişinde acılı bir şeyler olduğundan şüphe ediyorum. Bu sizin de tahmin edebileceğiniz gibi bir plantasyon skaası için ender bir durum değil.”</p>

  <p>“Dockson plantasyondan mı?” diye sordu Vin şaşkınlık içinde.</p>

  <p>“Elbette. Siz hiç arkadaşlarınızla konuşarak vakit geçirmiyor musunuz Hanımım?”</p>

  <p><i>Arkadaşlarım. Benim arkadaşlarım var.</i> Bu garip bir kavrayıştı.</p>

  <p>“Her neyse, benim işime devam etmem gerek,” dedi Sazed. “Böylesine saygısızca davrandığım için özür dilerim ama tercümeyi neredeyse tamamladım...”</p>

  <p>“Elbette,” dedi Vin ayağa kalkarak elbisesini düzeltirken. “Teşekkür ederim.”</p>

  <div>
    <br/>
  </div>

  <p class="p1">Dockson’ı misafir çalışma odasında buldu; sessizce bir kâğıda yazı yazıyordu, masanın üstünde düzgün bir şekilde yerleştirilmiş bir belgeler yığını vardı. Standart bir asil takım elbisesi giymişti ve her zaman takımın içinde diğerlerinin olduğundan daha rahatmış gibi görünüyordu. Kelsier havalıydı, Breeze kusursuz ve müsrifti ama Dockson... o kıyafetinin içinde tamamen doğal duruyordu.</p>

  <p>Vin içeri girerken başını kaldırdı. "Vin? Affedersin, sana haber göndermiş olmam gerekirdi. Her nedense senin dışarıda olduğunu varsaymıştım.”</p>

  <p>“Bu günlerde çoğu zaman öyleyim,” dedi Vin kapıyı arkasından kapatarak. “Bugün evde kaldım, öğle yemekleri boyunca leydilerin gevezelik etmesini dinlemek biraz sinir bozucu hâle gelebiliyor.”</p>

  <p>"Tahmin edebilirim,” dedi Dockson gülümseyerek. “Geç otur.”</p>

  <p>Vin başıyla onaylayarak odanın içine doğru ilerledi. Burası sessiz bir yerdi; sıcak renklerle ve koyu ahşaplarla dekore edilmişti. Dışarısı hâlâ nispeten aydınlıktı ama Dockson şimdiden akşam perdelerini çekmişti ve mum ışığında çalışıyordu.</p>

  <p>“Kelsier’den bir haber var mı?” diye sordu Vin otururken.</p>

  <p>“Hayır,” dedi Dockson elindeki belgeyi bir kenara bırakarak. “Ama bu beklenmedik bir durum değil. Mağaralarda uzun bir süre kalmayacaktı, o yüzden de geriye bir haberci göndermesi biraz saçma olurdu. Bir Allomanser olarak at sırtındaki bir adamdan daha hızlı geri gelebilmesi bile mümkün. Her hâlükarda onun birkaç gün geç kalacağını düşünüyorum. Ne de olsa burada Kell’den bahsediyoruz.”</p>

  <p>Vin başıyla onayladı, sonra da bir an için sessizce oturdu. Dockson ile Kelsier ve Sazed’le, hatta Ham ve Breeze’le bile geçirdiği kadar fazla zaman geçirmiş değildi. Ama o nazik bir adama benziyordu. Çok güvenilir ve çok akıllıydı. Diğerlerinin pek çoğu çeteye bir tür Allomantik güç ile katkıda bulunuyor olsa da Dockson sadece organize etme becerisi yüzünden değerliydi.</p>

  <p>Bir şeylerin, örneğin Vin’in tuvaletlerinin satın alınması gerektiği zaman bunun yapıldığından emin olan Dockson’dı. Bir binanın kiralanması, bir malzemenin tedarik edilmesi ya da bir ruhsatın alınması gerektiği zaman, bunun olmasını sağlayan Dockson’dı. O ön planda durmuş asillere rol yapıyor, sislerin içinde savaşıyor ya da asker topluyor değildi. Ancak o olmasa Vin bütün çetenin dağılıp gideceğinden şüphe ediyordu.</p>

  <p>O <i>iyi bir adam,</i> dedi Vin kendi kendisine. <i>Eğer ona sorarsam alınmaz.</i> “Dox, bir plantasyonda yaşamak nasıl bir şeydi?”</p>

  <p>“Hım? Plantasyonda mı?”</p>

  <p>Vin başıyla onayladı. “Sen bir plantasyonda büyüdün, değil mi? Sen bir plantasyon skaasısın?”</p>

  <p>“Evet,” dedi Dockson. “Ya da en azından öyleydim. Bu nasıl bir şeydi? Nasıl cevap vereceğimden emin değilim Vin. Bu zor bir hayattı ama skaaların büyük bir kısmının hayatı zordur. Benim izin almadan plantasyondan ayrılmama, hatta ağıl topluluğunun dışına çıkmama bile müsaade edilmiyordu. Pek çok sokak skaasından daha düzenli olarak yemek yerdik ama biz de herhangi bir fabrika işçisi kadar ağır çalıştırılırdık. Belki daha bile fazla.</p>

  <p>“Plantasyonlar şehirlerden farklıdır. Oralarda her lord kendi kendisinin efendisidir. Teknik olarak skaaların sahibi Lord Hükümdar ama asiller onları kiralıyor ve istedikleri kadarını öldürmelerine de izin var. Her lord sadece ürünlerinin yetiştiğinden emin olmak zorunda.”</p>

  <p>“Bunun hakkında çok... duygusuzmuş gibi görünüyorsun,” dedi Vin.</p>

  <p>Dockson omuz silkti. “Oradaki yaşantımın üstünden epey bir zaman geçti Vin. Ben plantasyonun aşırı derecede travmatik olup olmadığından emin değilim. Bu sadece hayattı; daha iyi olan bir şeyi biliyor değildik. Hatta ben şimdi biliyorum ki plantasyon lordları arasında, benimki aslında nispeten hoşgörülüydü.”</p>

  <p>“O zaman neden ayrıldın?”</p>

  <p>Dockson durakladı. “Bir olay,” dedi sesi neredeyse özlemle dolarak. “Kanunun bir lordun istediği herhangi bir skaa kadınıyla yatabileceğini söylediğini biliyor musun?”</p>

  <p>Vin başını sallayarak onayladı. “Sadece işi bitince onu öldürmesi gerekiyor."</p>

  <p>“Ya da kısa bir süre sonra,” dedi Dockson. “Melez bir çocuk doğuramayacağı kadar çabuk bir şekilde.”</p>

  <p>“Lord senin sevdiğin bir kadını mı aldı?”</p>

  <p>Dockson başını salladı. “Bunun hakkında pek konuşmam. Konuşamadığımdan değil de, bunun bir anlamı olmayacağını düşündüğüm için. Ben bir sevdiğini bir lordun tutkusu yüzünden, hatta bir lordun umursamazlığı yüzünden kaybetmiş olan tek skaa değilim. Hatta eminim ki aristokrasi tarafından sevdiği biri öldürülmüş <i>olmayan</i> bir skaa bulmakta zorlanırsın. Bu sadece... işler böyle yürüyor işte."</p>

  <p>“Kimdi o?” diye sordu Vin.</p>

  <p>“Plantasyondan bir kız. Dediğim gibi, benim hikâyem o kadar da orijinal değil. Hatırlıyorum da... onunla birlikte zaman geçirmek için geceleri ağılların arasından gizli gizli geçerdim. Bütün topluluk da bize yardım eder, bizi ustabaşılardan saklardı. Benim karanlık çöktükten sonra dışarıda olmamam gerekiyordu biliyorsun. Ben ilk kez onun için sislerle yüzleştim ve her ne kadar pek çok kişi benim geceleri dışarı çıktığım için aptal olduğumu düşünse de, diğerleri batıl inançlarını aşarak bana cesaret veriyordu. Sanırım aşkımız onlara da ilham veriyordu; Kareien ve ben herkese yaşamak için bir sebep olduğunu hatırlatıyorduk.</p>

  <p>“Lord Devinshae, Kareien’i aldığı ve ertesi sabah cesedi gömülmesi için geri geldiği zaman skaa ağıllarında sanki... bir şeyler öldü. Ben de ertesi akşam ayrıldım. Daha iyi bir hayat olup olmadığını bilmiyordum ama artık kalamazdım; Kareien’in ailesi oradayken, Lord Devinshae biz çalışırken izlerken olmazdı..."</p>

  <p>Dockson başını sallayarak içini çekti. Vin en sonunda yüzünde biraz duygu görebildi. “Biliyor musun, bazen deniyor olmamız bile beni hayrete düşürüyor," dedi. “İnsan bize yapmış oldukları her şeyden, ölümler, işkenceler, acılardan sonra umut ve sevgi gibi şeylerden artık vazgeçmiş olacağımızı düşünür. Ama vazgeçmiyoruz. Skaalar hâlâ âşık oluyor. Hâlâ aile sahibi olmaya çalışıyorlar ve hâlâ mücadele ediyorlar. Yani, işte biz buradayız... Kell’in çılgın küçük savaşında mücadele ediyor, sonunda hepimizi sadece katledecek olduğunu bildiğimiz bir tanrıya karşı direniyoruz.”</p>

  <p>Vin sessizlik içinde oturmuş, Dockson’ın tarif etmiş olduğu şeylerin dehşetini algılamaya çalışıyordu. “Ben... senin lordunun diğerlerinden daha iyi biri olduğunu söylediğini sanmıştım.”</p>

  <p>"Ha, öyleydi,” dedi Dockson. “Lord Devinshae nadiren skaalarını döverek öldürtür ve yaşlıları da sadece nüfus tamamıyla kontrolden çıktığı zamanlarda imha ettirirdi. Onun asiller arasında kusursuz bir ünü vardır. Büyük ihtimalle sen de onu baloların bazılarında görmüşsündür; son zamanlarda Luthadel’de bulunuyordu, ekim mevsimleri arasında kışı burada geçirdi.”</p>

  <p>Vin ürperdiğini hissetti. “Dockson bu korkunç! Nasıl onun gibi bir canavarın aralarına girmesine izin verebilirler?”</p>

  <p>Dockson kaşlarını çattı, sonra da hafifçe öne doğru eğilerek kollarını masanın üstüne dayadı. “Vin, onların <i>hepsi</i> öyle.”</p>

  <p>“Skaaların bazılarının dediği şeyin bu olduğunu biliyorum Dox,” dedi Vin. “Ama balolardaki insanlar, onlar öyle değiller. Ben onlarla karşılaştım, dans ettim. Dox, onların pek çoğu iyi insanlar. Ben onların hayatın skaalar için ne kadar korkunç olduğunun farkında olduklarını düşünmüyorum.”</p>

  <p>Dockson garip bir yüz ifadesiyle ona baktı. “Ben senden bunları gerçekten de duyuyor muyum Vin? Neden bizim onlara karşı savaştığımızı sanıyorsun? O insanların, o insanların <i>hepsinin,</i> yapmaya muktedir olduğu şeylerin farkında değil misin?”</p>

  <p>“Zalimlik belki," dedi Vin. “Ve umursamazlık. Ama onlar canavar değiller, hepsi birden değil. Senin eski plantasyon lordun gibi değil.”</p>

  <p>Dockson başını salladı. “Sen sadece yeteri kadar iyi göremiyorsun Vin. Bir lord bir gece bir skaa kadına tecavüz edip öldürürken, ertesi gün de ahlakı ve erdemi için övülebilir. Onlar için skaalar insan bile değil. Leydiler lordları bir skaa kadınla yattığı zaman bunu bir aldatılma olarak bile görmüyor.”</p>

  <p>“Ben...” Kararsızlaşan Vin’in sesi kesildi. Bu asil kültürünün yüzleşmek istemediği bir parçasıydı. Dayakları belki de affedebilirdi ama bu...</p>

  <p>Dockson başını iki yana salladı. “Onların seni aldatmalarına izin veriyorsun Vin. Bunun gibi şeyler şehirlerde genelevler yüzünden daha az gözle görülüyor ama cinayetler yine de oluyor. Bazı genelevler çok fakir ancak asil doğumlu kadınları kullanıyor. Ancak büyük çoğunluğu sadece Sorgucuları yatıştırmak için düzenli olarak skaa orospularını öldürüyor.”</p>

  <p>Vin kendini biraz zayıf hissetti. “Ben... genelevleri biliyorum Dox. Ağabeyim her zaman beni onlardan birine satmakla tehdit ederdi. Ama sadece genelevlerin var olması, bütün erkeklerin onlara gittiği anlamına gelmiyor. Skaa genelevlerini ziyaret etmeyen bir sürü işçi var.”</p>

  <p>“Asiller farklılar Vin,” dedi Dockson katı bir şekilde. “Onlar berbat yaratıklar. Neden ben Kelsier onları öldürdüğü zaman şikâyet etmiyorum sanıyorsun? Neden onunla birlikte onların hükümetini devirmek için çalışıyorum sanıyorsun? O dans ettiğin yakışıklı oğlanlara kısa bir süre sonra öldürüleceklerini bile bile ne kadar sık skaa kadınlarla yattıklarını sormalısın. Şu ya da bu şekilde, onların hepsi bunu yapmıştır."</p>

  <p>Vin başını öne eğdi. “Onlar affedilemezler Vin,” dedi Dockson. Konu hakkında Kelsier kadar tutkuluymuş gibi görünmüyordu, o sadece... kabullenmiş gibi duruyordu. “Ben Kell’in onların hepsi birden ölmeden mutlu olacağını düşünmüyorum. Ben o kadar da ileri gitmemiz gerekeceğinden, hatta gidebileceğimizden bile şüphe ediyorum ama kişisel olarak, onların toplumunun çöktüğünü gördüğümde büyük mutluluk duyacağım.”</p>

  <p>Vin sessizce oturuyordu. <i>Onların</i> hepsi <i>birden öyle olamaz,</i> diye düşündü. <i>Onlar o kadar güzel, o kadar saygıdeğer ki. Elend hiçbir zaman bir skaa kadını alıp öldürmedi... değil mi?</i></p>
</body>
</html>
