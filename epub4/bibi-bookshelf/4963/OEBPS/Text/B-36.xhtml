<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ege0.5.css" rel="stylesheet" type="text/css"/>
</head>

<body>
  <div class="girs">
    <p class="p1"><i>Rashek’e nefreti için müteşekkir olduğum kararına vardım. Benden tiksinenlerin de olduğunu hatırlamak bana iyi geliyor. Benim hedefim popülerlik ya da sevgi peşinde koşmak değil, benim hedefim insanoğlunun sağ kalmasını garanti altına almak.</i></p>
  </div>

  <p class="img"><img alt="" height="50" src="../Images/36.jpg" width="210"/></p>

  <h2>36</h2>

  <p class="p1"><span style="font-size: 1.2em;">VİN SESSİZCE KREDİK</span> Shaw’a doğru yürüyordu. Arkasında gökyüzü yanıyor, sisler bin tane meşalenin ışığını yansıtıyor ve dağıtıyordu. Sanki şehrin üzerinde parıltılı bir kubbe varmış gibi görünüyordu.</p>

  <p>Işık sarıydı, Kelsier’in her zaman güneşin olmasını gerektiğini söylediği renkte.</p>

  <p>Vin ve Kelsier’in daha önce saldırdığı saray kapısında bekleyen dört tane endişeli muhafız vardı. Onun yaklaşmasını izlediler. Vin sisle nemlenmiş taşların üstünde yavaşça, sessizce yürüyordu, sispelerini de ağırbaşlı bir şekilde hışırdıyordu.</p>

  <p>Muhafızlardan bir tanesi ona doğru bir mızrak doğrulttu ve Vin de onun tam önünde durdu.</p>

  <p>“Ben sizi tanıyorum,” dedi hafifçe. “Siz fabrikalarda, madenlerde ve demirhanelerde çalışmaya göğüs gerdiniz. Siz biliyordunuz ki onlar bir gün sizi öldürecek ve ailelerinizi de açlıktan ölmeye mahkûm edeceklerdi. O yüzden de Lord Hükümdar’a gittiniz, suçlulukla dolu ancak kararlıydınız ve onun muhafız birliğine katıldınız.”</p>

  <p>Dört adam şaşkınlık içinde birbirlerine baktılar.</p>

  <p>“Arkamdaki ışık devasa bir skaa isyanından geliyor,” dedi Vin. “Bütün şehir Lord Hükümdar’a karşı ayaklanıyor. Sizleri yaptığınız seçimler için suçlamıyorum ama bir değişimin zamanı geliyor. Sizin eğitiminiz ve bilginizin o isyancılara faydası olacak. Onlara gidin, Firari’nin Meydanı’nda toplanıyorlar.”</p>

  <p>“Firari’nin Meydanı mı?” diye sordu bir asker.</p>

  <p>“Bugün erken saatlerde Hathsin Firarisi’nin öldürüldüğü yer.”</p>

  <p>Dört adam birbirlerine kararsız bakışlar attılar.</p>

  <p>Vin onların duygularını hafifçe Körükledi. “Artık suçluluk içinde yaşamak zorunda kalmayacaksınız.”</p>

  <p>En sonunda adamlardan bir tanesi öne doğru bir adım attı ve üniformasındaki sembolü söktü, sonra da kararlı adımlarla karanlığın içinde uzaklaştı. Öbür üçü durakladı, sonra da peşinden giderek Vin’i saraya açılan boş bir kapıyla baş başa bıraktılar.</p>

  <p>Vin koridordan aşağı doğru ilerledi; sonunda geçen seferki aynı muhafız odasına ulaşmıştı. Uzun adımlarla içeri girdi ve muhabbet etmekte olan bir grup muhafızın yanından onlara herhangi bir zarar vermeden yürüyerek geçti ve onların ilerisindeki koridora girdi. Arkasında muhafızlar şaşkınlıklarını üzerlerinden atarak alarm verdiler. Koridora fırladılar ama Vin sıçradı ve fener desteklerini İterek kendisini koridor boyunca ileri fırlattı.</p>

  <p>Adamların sesleri uzaklaştı; koşarak bile ona ayak uydurmaları mümkün değildi. Koridorun sonuna ulaştı, sonra da kendisini hafifçe yere inmeye bıraktı, sarmalayıcı pelerini vücudunun etrafına dökülmüştü. Kararlı, acelesiz yürüyüşüne devam etti. Koşmak için bir sebep yoktu. Onlar zaten onu bekliyor olacaktı.</p>

  <p>Kemerin altından geçerek kubbe tavanlı merkezi odanın içine girdi. Gümüş işlemeli freskler duvarlara sıralanmıştı, köşelerde maltızlar yanıyordu, zemin de abanoz renkli bir mermerdendi.</p>

  <p>Ve onun yolunu kapatan iki Sorgucu vardı.</p>

  <p>Vin sessizce yürüyerek odanın içine girdi, hedefi olan bina içindeki binaya doğru yaklaşıyordu.</p>

  <p>“Biz bütün bu zaman boyunca arıyoruz,” dedi bir Sorgucu gıcırtılı sesiyle. “Ve sen bize geliyorsun, ikinci sefer.”</p>

  <p>Vin ikilinin yaklaşık yirmi ayak önünde durarak dikildi. Kule gibi yükseliyorlardı, ikisi de neredeyse Vin’den iki ayak daha uzun boyluydu, kendilerine güvenle gülümsüyorlardı.</p>

  <p>Vin atiyum yaktı, sonra da ellerini pelerininin altından savurarak iki avuç dolusu ok başını havaya fırlattı. Çelik harlayarak ok başlarının kırık saplarının etrafına gevşekçe dolanmış olan metal halkaları kuvvetlice İtti. Ok başları ileri fırlayarak oda boyunca uçtular. Öncü Sorgucu küçümseyip gülerek bunları İtmek için bir elini kaldırdı.</p>

  <p>Onun İtişi bağlı olmayan halkaları ok saplarından söküp kurtardı ve metal parçalarını geriye doğru gönderdi. Ancak ok başlarının kendileri ilerlemeye devam etti, artık arkadan İtiliyor değillerdi ama yine de ölümcül bir momentumla uçmaktaydılar.</p>

  <p>Sorgucu tam şaşkınlıkla ağzını açarken iki düzine ok başı ona saplandı. Birkaç tanesi vücudunu tamamen delip geçerek arkasındaki taş duvara çarptı. Diğerlerinden birkaçı ise yoldaşının bacaklarına isabet etti.</p>

  <p>Öncü Sorgucu sarsıldı ve yere düşerken çırpındı. Diğeri hırlayarak ayaklarının üzerinde kaldı ama yaralanmış bacağı yüzünden biraz sendeliyordu. Vin lehimini harlayarak öne doğru atıldı. Geride kalan Sorgucu onun yolunu kesmek için hareketlendi ama Vin pelerininin içine uzandı ve büyük bir avuç dolusu lehim tozunu havaya fırlattı.</p>

  <p>Sorgucu şaşkınlıkla durdu. Onun “gözlerinde” sadece her biri bir metal zerreciğine işaret eden mavi çizgilerden bir karmaşa görünecekti. Bir yerde bu kadar fazla metal kaynağı toplanmışken, çizgiler resmen kör edici olmalıydı.</p>

  <p>Vin hızla onun yanından geçerken Sorgucu öfkeyle döndü. Tozu İterek hepsini kendinden uzağa savurdu ama o bunu yaparken Vin bir cam bıçak çekerek ona doğru attı. Mavi çizgiler ve atiyum gölgelerinden oluşan kafa karıştırıcı keşmekeşin içinde bıçağı fark etmeyi başaramamıştı ve bıçak onu tam uyluğundan vurdu. Hırıltılı bir sesle küfrederek yere düştü.</p>

  <p><i>Bunun işe yaraması iyi oldu,</i> diye düşündü Vin birinci Sorgucunun inleyen vücudunun üzerinden atlarken. <i>Onların şu gözleri konusunda emin değildim.</i></p>

  <p>Lehim harlayıp ağırlığını kapıya vererek omuzladı ve geride kalan Sorgucunun vücudundaki herhangi bir metali hedef almasına engel olmak için bir avuç toz daha fırlattı. Yaratıkların bir tanesinin Kelsier’e verdiği zahmet düşünülünce, ikiliyle daha fazla dövüşmek için geri dönmedi. Buraya girmekteki amacı öldürmek değil, bilgi toplamak, sonra da kaçmaktı.</p>

  <p>Vin bina içindeki binanın içine daldı, egzotik bir cins kürkten yapılmış halıya takılarak neredeyse düşüyordu. Kaşlarını çatarak odayı aceleci bir şekilde gözleriyle taradı, Lord Hükümdar’ın burada sakladığı şey her neyse onu arıyordu.</p>

  <p><i>Burada olması gerek,</i> diye düşündü çaresiz bir şekilde. <i>Onu yenmek için bir ipucu, bu savaşı kazanmak için bir yol.</i> Sorgucuların yaralarının onları Vin’in Lord Hükümdar’ın sırrını arayıp bulması ve kaçmasına yetecek kadar uzun süre oyalayacağına inanıyordu.</p>

  <p>Odanın sadece tek bir çıkışı vardı, o da içeri girmiş olduğu kapıydı. Odanın merkezinde de bir ateş yanıyordu. Duvarlar garip şeylerle süslenmişti; çoğu yerde asılı olan garip desenlerde boyanmış kürkler asılıydı. Birkaç tane de eski resim gördü; renkleri solmuş, tuvalleri sararmıştı.</p>

  <p>Vin Lord Hükümdar’a karşı bir silah olduğu ortaya çıkabilecek herhangi bir şeyler arayarak hızla, telaşlı bir şekilde bakındı. Ne yazık ki işe yarar hiçbir şey göremiyordu. Oda yabancı görünüyordu ama dikkate değer değildi. Hatta bir çalışma ya da yatak odası gibi rahat, evimsi bir havası vardı. Bir tür yabancı yaratığın boynuzları ve çok geniş, topuksuz acayip bir çift ayakkabı gibi garip nesneler ve süslerle tıklım tıklım doluydu. Bu hiçbir şeyi atmaya kıyamayan birisinin odasıydı; geçmişten kalan hatıraları sakladığı bir yerdi.</p>

  <p>Vin odanın ortalarında bir şeyler hareket edince sıçradı. Ateşin yanında duran bir döner sandalye vardı, yavaş yavaş döndü ve orada oturmakta olan yaşlı, kırış kırış bir adam karşısına çıktı. Kel ve derisinde karaciğer lekeleri olan adam yetmişli yaşlarında gibi görünüyordu. Koyu renkli, zengin elbiseler giymişti ve Vin’e kızgınlıkla kaşlarını çattı.</p>

  <p><i>Buraya kadar,</i> diye düşündü Vin. <i>Başarısız oldum, burada hiçbir şey yok. Gitme zamanı.</i></p>

  <p>Ancak tam o koşarak uzaklaşmak için dönerken kaba eller onu arkasından kavradı. Küfrederek debelenirken aşağı göz attığında Sorgucunun kanlanmış bacağını gördü. Lehimle bile bu bacağı kullanarak yürüyemiyor olması gerekirdi. Vin kıvranarak kurtulmaya çalıştı ama Sorgucu onu kuvvetli bir kavrayışla tutuyordu.</p>

  <p>“Bu ne böyle?" diye hesap sordu yaşlı adam ayağa kalkarak.</p>

  <p>“Özür dilerim, Lord Hükümdar,” dedi Sorgucu hürmetkâr bir şekilde.</p>

  <p><i>Lord Hükümdar mı! Ama... ben onu gördüm.</i> O genç <i>bir adamdı.</i></p>

  <p>“Öldür şunu,” dedi yaşlı adam elini sallayarak.</p>

  <p>“Lordum,” dedi Sorgucu. “Bu çocuğun... özel bir önemi var. Bir süre için onu sağ tutabilir miyiz?”</p>

  <p>“Ne özel önemi?” dedi Lord Hükümdar tekrar otururken içini çekerek.</p>

  <p>“Sizden bir istirhamımız var, Lord Hükümdar,” dedi Sorgucu. “İman Kantonu ile ilgili.”</p>

  <p>“Yine mi bu?” dedi Lord Hükümdar bıkkın bir şekilde.</p>

  <p>"Lütfen lordum,” dedi Sorgucu. Vin lehimini harlayarak mücadele etmeye devam etti. Ancak Sorgucu onun kollarını yanlarına bastırarak tuttu ve geriye doğru attığı tekmeler de pek bir işe yaramıyordu. <i>Amma da güçlü,</i> diye düşündü hüsranla.</p>

  <p>Sonra hatırladı. On Birinci Metal, gücü içinde oturuyor, tanıdık olmayan bir kaynak oluşturuyordu. Başını kaldırarak yaşlı adama ateş püsküren gözlerle baktı. <i>Bu işe yarasa iyi olur.</i> On Birinci Metal’i yaktı.</p>

  <p>Hiçbir şey olmadı.</p>

  <p>Vin düş kırıklığıyla debelendi, morali bozulmuştu. Ama sonra gördü. Lord Hükümdar’ın hemen yanında ayakta durmakta olan başka bir adam vardı. O nereden gelmişti? Vin onun içeri girdiğini görmemişti.</p>

  <p>Adamın gür bir sakalı vardı ve kürkle çevrelenmiş bir pelerin ile kalın, yünden bir giysi giyiyordu. Bu zengin bir kıyafet değildi ama sağlam imal edilmişti. Sessiz bir şekilde dikiliyor, sanki... hâlinden memnun gibi görünüyordu. Mutlu bir şekilde gülümsedi.</p>

  <p>Vin başını bir yana yatırdı. Adamda tanıdık olan bir şeyler vardı. Yüz hatları Kelsier’i öldürmüş olan adamınkine çok benziyordu. Ama bu adam daha yaşlıydı ve daha... canlı görünüyordu.</p>

  <p>Vin yan tarafa doğru döndü. Kendisinin yanında da tanıdık olmayan bir adam vardı, genç bir asil. Takım elbisesine bakılacak olursa bir tüccardı ve oldukça da zengindi.</p>

  <p><i>Neler oluyor</i>?</p>

  <p>On Birinci Metal tükendi. İki yabancı da hayaletler gibi kayboldu.</p>

  <p>"Pekâlâ,” dedi yaşlı Lord Hükümdar içini çekerek. “Ricanızı kabul ediyorum. Birkaç saat içinde görüşeceğiz; Tevidian zaten sarayın dışındaki olaylar hakkında konuşmak için bir toplantı yapılmasını rica etmişti.”</p>

  <p>“Ah,” dedi ikinci Sorgucu. “Evet... onun da orada olması iyi olacak. Gerçekten de iyi olacak.”</p>

  <p>Vin Sorgucu onu yere iter ve sonra da elini kaldırarak onun göremediği bir şeyleri kavrarken kıvranmaya devam etti. Sorgucu elini savurdu ve kafasının içinde acı patladı.</p>

  <p>Lehimine rağmen her şey karardı.</p>

  <div>
    <br/>
  </div>

  <p class="p1">Elend babasını kuzey girişinde buldu. Venture Kalesi’nin daha küçük, daha az göz korkutucu olan bir girişiydi; gerçi bu sadece muhteşem büyük salonla kıyaslandığı zaman geçerliydi.</p>

  <p>“Neler oluyor?” diye sordu Elend takım ceketini üstüne geçirirken, saçları uykudan kalktığı için dağınıktı. Lord Venture muhafız yüzbaşıları ve kanal kaptanlarıyla birlikteydi. Askerler ve hizmetkârlar beyaz kahverengi koridor boyunca dağılmış, endişeli bir şekilde koşturuyorlardı.</p>

  <p>Lord Venture Elend’in sorusunu duymazdan gelerek, doğu nehir limanına at sürmesi için bir haberci çağırdı.</p>

  <p>“Baba, neler oluyor?” diye tekrar sordu Elend.</p>

  <p>“Skaa isyanı,” diye tersleyerek cevap verdi Lord Venture.</p>

  <p><i>Ne,</i> diye düşündü Elend, Lord Venture başka bir grup askere yaklaşmaları için eliyle işaret ederken. <i>İmkânsız.</i> Luthadel’in kendisinde bir skaa isyanı... Bu düşünülemezdi. Onların bu kadar cesurca bir hareketi gerçekleştirebilecek bir yapıları yoktu, onlar sadece...</p>

  <p><i>Valette de skaa,</i> diye düşündü. <i>Öbür asiller gibi düşünmeyi bırakman gerek Elend. Sen gözlerini açmalısın.</i></p>

  <p>Garnizon yoktu, başka bir isyancı grubunu katletmek için kalkıp gitmişlerdi. Skaalar haftalar önce o korkunç idamları izlemeye zorlanmışlardı, bugün olan katliamdan ise bahsetmeye bile gerek yoktu. Buralarına kadar gelmiş olmalıydı.</p>

  <p><i>Temadre bunu öngörmüştü,</i> diye düşündü Elend. <i>Yarım düzine diğer politik teorisyen de öyle. Onlar Son İmparatorluk'un sonsuza kadar dayanamayacağını söylemişti. Başlarında tanrı olsun ya da olmasın, insanlar bir gün ayaklanacaktı... en sonunda oluyor. Ben bizzat şahit oluyorum.</i></p>

  <p><i>Ve... yanlış taraftayım.</i></p>

  <p>“Kanal kaptanları neden...?” diye sordu Elend.</p>

  <p>“Şehirden ayrılıyoruz,” dedi Lord Venture kısaca.</p>

  <p>"Kaleyi terk mi edeceğiz?” diye sordu Elend. “Onur bunun neresinde?”</p>

  <p>Lord Venture homurdandı. “Bu cesaretle ilgili bir şey değil velet. Sağ kalmakla ilgili. O skaalar ana kapılara saldırıyor, Garnizon’dan geride kalanları katlediyorlar. Benim onlar asil kelleleri için gelene kadar beklemeye hiç niyetim yok.”</p>

  <p>“Ama...”</p>

  <p>Lord Venture başını iki yana salladı. “Zaten ayrılıyorduk. Birkaç gün önce Çukurlar’da... Bir şey oldu. Lord Hükümdar bunu keşfettiği zaman mutlu olmayacak.” Geriye bir adım atarak öncü teknesinin kaptanına elini salladı.</p>

  <p><i>Skaa isyanı,</i> diye düşündü Elend, hâlâ biraz uyuşmuş hâldeydi. <i>Temadre’nin yazılarında yaptığı uyarı neydi? Gerçek bir isyan en sonunda çıktığı zaman skaalar amansızca katliam yapacak... tüm aristokratlar hayatlarını kaybedecek.</i></p>

  <p><i>O isyanın hızla söneceğini ama arkasında ceset dağları bırakacağını öngörmüştü. Binlerce ölü. On binlerce.</i></p>

  <p>“Hadi, velet!” diye fırçalar gibi seslendi Lord Venture. “Git eşyalarını topla.”</p>

  <p>“Ben gitmiyorum,” diyerek kendi kendisini şaşırttı Elend.</p>

  <p>Lord Venture’nın yüzü asıldı. “Ne?”</p>

  <p>Elend başını kaldırdı. “Ben gitmiyorum baba.”</p>

  <p>“Yok, sen gidiyorsun,” dedi Lord Venture, Elend’e o ateş püsküren bakışlarından birini atarak.</p>

  <p>Elend o gözlerin içine baktı; Elend’in güvenliğini umursadıkları için değil, Elend onlara meydan okuma cesaretini göstermiş olduğu için öfkeli olan gözlere. Ve garip bir şekilde, Elend kendini birazcık bile sindirilmiş hissetmedi. <i>Birilerinin bunu durdurması gerek, isyan iyi bir şeyler yapabilir ama sadece skaalar kendi müttefiklerini katletmekte ısrar etmezlerse. Ve aristokrasinin de yapması gereken şey bu; Lord Hükümdar’a karşı müttefikler.</i> O <i>bizim de düşmanımız.</i></p>

  <p>“Baba ben ciddiyim,” dedi Elend. “Ben kalacağım."</p>

  <p>“Hay lanet olsun sana velet! Benimle alay etmekte ısrar etmeye mecbur musun sen?”</p>

  <p>“Bu balolar ya da öğle yemekleriyle ilgili bir şey değil baba. Bu daha önemli bir şeyle ilgili.”</p>

  <p>Lord Venture durakladı. "Küstah yorumların yok mu? Soytarılık yapmıyor musun?</p>

  <p>Elend başını salladı.</p>

  <p>Aniden Lord Venture gülümsedi. “Kal o zaman velet. Bu iyi bir fikir. Birilerinin ben gidip kuvvetlerimizi toparlarken buradaki varlığımızı devam ettirmesi gerek. Evet... çok iyi bir fikir.”</p>

  <p>Elend duraklayarak babasının gözlerinin içindeki gülümsemeye hafifçe kaşlarını çattı. <i>Atiyum. Babam beni kendisinin yerine cezalandırılmam için bırakıyor! Ve... eğer Lord Hükümdar beni öldürmezse bile, babam benim isyanda öleceğimi varsayıyor. İki durumda da benden kurtulmuş olacak.</i></p>

  <p><i>Ben gerçekten de bu işlerde pek iyi değilim, değil mi?</i></p>

  <p>Lord Venture kendi kendine gülerek döndü.</p>

  <p>“En azından bana biraz asker bırak,” dedi Elend.</p>

  <p>“Çoğu sende kalabilir,” dedi Lord Venture. “Bu kargaşanın içinde tek bir tekneyi çıkarabilmek yeteri kadar zor olacak. İyi şanslar, velet. Benim yokluğumda Lord Hükümdar’a selam söyle.” Dışarıda eyerlenmiş ve hazır beklemekte olan atına doğru giderken tekrar güldü.</p>

  <p>Elend koridorun ortasında durdu ve bir anda dikkatlerin odağına dönüştü. Gergin muhafızlar ve hizmetkârlar, terk edilmiş olduklarının farkına vararak çaresiz gözlerle Elend’e doğru döndüler.</p>

  <p><i>Sorumluluk... bende,</i> diye düşündü Elend şaşkınlık içinde. <i>Şimdi ne olacak</i>?</p>

  <div>
    <br/>
  </div>

  <p class="p1">Dışarıda sislerin meşale ateşlerinin ışığıyla alevlenmekte olduğunu görebiliyordu. Muhafızların birkaç tanesi yaklaşan bir skaa güruhu hakkında bağırıyordu.</p>

  <p>Elend açık kapının ağzına doğru yürüyerek kargaşanın içine baktı. Arkasındaki insanlar tehlikenin büyüklüğünün farkına varırken koridor sessizleşti.</p>

  <p>Elend uzun bir süre dikildi. Sonra hızla döndü. “Yüzbaşı!” dedi. “Kuvvetlerini ve geride kalan hizmetkârları topla, arkada hiç kimseyi bırakma, sonra da Lekal Kalesi’ne gidin.”</p>

  <p>“Lekal Kalesi’ne mi lordum?”</p>

  <p>“Orası daha savunulabilir,” dedi Elend. “Artı ikimizin de çok az askeri var; ayrı ayrı yok edileceğiz. Beraber olursak ayakta kalmamız mümkün olabilir. Kendi insanlarımızı korumak karşılığında askerlerimizi Lekal’a vereceğiz.”</p>

  <p>“Ama... Lordum, Lekallar sizin düşmanınız,” dedi asker.</p>

  <p>Elend başıyla onayladı. “Evet ama ilk öneriyi birilerinin yapması lazım. Şimdi yürüyün!”</p>

  <p>Adam selam verdi, sonra da fırlayarak harekete geçti.</p>

  <p>“Ha, bir de Yüzbaşı,” dedi Elend.</p>

  <p>Asker durakladı.</p>

  <p>“En iyi askerlerinden beş tanesini benim onur muhafızlarım olmaları için seç. Ben komutayı sana bırakacağım; o beşiyle benim başka bir görevimiz olacak.”</p>

  <p>“Lordum? Ne görevi?” diye sordu yüzbaşı şaşkınlıkla.</p>

  <p>Elend tekrar sislere doğru döndü. “Biz gidip teslim olacağız.”</p>

  <div>
    <br/>
  </div>

  <p class="p1">Vin ıslaklık hissiyle uyandı. Öksürdü, sonra inledi, kafatasının arkasında keskin bir acı hissediyordu. Sersemlemiş gözlerini açıp üstüne dökülmüş olan suyu uzaklaştırmak için kırpıştırdı ve anında lehim ve kalay yakarak kendisini tamamen uyandırdı.</p>

  <p>Bir çift kaba el onu havaya kaldırdı. Sorgucu ağzının içine bir şeyler tıkıştırırken öksürdü.</p>

  <p>“Yut,” diye emretti kolunu kıvırarak.</p>

  <p>Vin acıya direnmeye çalıştı ama başaramayarak çığlık attı. Sonunda pes ederek, metal parçasını yuttu.</p>

  <p>“Şimdi de yak,” diye emretti Sorgucu kolunu daha da fazla kıvırarak.</p>

  <p>Vin yine direndi, içinde tanıdık olmayan bir metal kaynağının olduğunu hissediyordu. Sorgucu ona işe yaramaz bir metali yaktırmaya çalışıyor olabilirdi, onu hasta edecek ya da daha kötüsü öldürecek bir metal.</p>

  <p><i>Ama bir tutsağı öldürmenin daha kolay yolları var,</i> diye düşündü acı içinde. Kolu o kadar çok acıyordu ki kopacakmış gibi hissediyordu. En sonunda Vin pes ederek metali yaktı.</p>

  <p>Anında diğer bütün metal kaynakları kayboldu.</p>

  <p>“Güzel,” dedi Sorgucu onu yere atarak. Taşlar ıslaktı, bir kova dolusu su yerde birikmişti. Sorgucu dönerek hücreden çıktı ve parmaklıklı kapıyı çarparak kapattı, sonra da odanın öbür ucundaki bir kapıdan geçerek kayboldu.</p>

  <p>Vin dizlerinin üstünde emekleyerek koluna masaj yaptı, ne olduğunu anlamaya çalışıyordu. <i>Metallerim</i>! Çaresiz bir şekilde içini araştırdı ama hiçbir şey bulamadı. Hiçbir metali hissedemiyordu, saniyeler önce yutmuş olduğu metali bile.</p>

  <p>O <i>neydi</i>? On ikinci bir metal mi? Belki de Allomansi Kelsier ve diğerlerinin onu her zaman temin etmiş olduğu kadar kısıtlı değildi.</p>

  <p>Dizlerinin üstünde doğrularak birkaç derin nefes alıp kendini sakinleştirdi. Onun üstüne doğru... İten bir şey vardı. Lord Hükümdar’ın varlığı. Her ne kadar daha önce, Kelsier’i öldürdüğü sırada olduğu kadar güçlü olmasa da onu hissedebiliyordu. Ancak yakacak bakırı yoktu, Lord Hükümdar’ın kudretli, neredeyse tanrısal dokunuşundan saklanmak için bir yolu yoktu. Bunalımın içinde kıvrandığını, ona sadece yatıp kalmasını, pes etmesini söylediğini hissediyordu...</p>

  <p><i>Hayır,</i> diye düşündü. <i>Kaçmam gerek. Güçlü kalmam gerek</i>!</p>

  <p>Kendisini ayağa kalkarak etrafını incelemeye zorladı. Hapishanesi bir hücreden çok, bir kafese benziyordu. Dört tarafının üç tanesi boyunca uzanan parmaklıklar vardı ve hiçbir eşya yoktu, bir uyku şiltesi bile. Odada iki tane kafes-hücre daha vardı, onun hücresinin iki tarafında duruyorlardı.</p>

  <p>Soyulmuştu, onu sadece iç çamaşırlarıyla bırakmışlardı. Büyük olasılıkla hiçbir gizli metali olmadığından emin olmak için yapmışlardı bunu. Odanın içinde etrafa göz attı. Oda uzun ve inceydi, çıplak taştan duvarları vardı. Bir köşede bir tabure vardı ama onun dışında hiçbir şey yoktu.</p>

  <p><i>Eğer sadece birazcık metal bulabilseydim...</i></p>

  <p>Aramaya başladı, içgüdüsel olarak mavi çizgilerin belirmesini bekleyerek demir yakmaya çalıştı ama elbette ki yakacak hiç demiri yoktu. Aptalca hareketine başını salladı ama bu sadece onun Allomansi'ye ne kadar bağımlı hâle gelmiş olduğunun bir işaretiydi. Kendisini... kör olmuş gibi hissediyordu. Konuşmaları duymak için kalay yakamıyordu. Ağrıyan kolunun ve başının acısına karşı kendisini güçlendirmek için lehim yakamıyordu. Yakınlardaki Allomanserleri belirlemek için tunç yakamıyordu.</p>

  <p>Hiçbir şey. Hiçbir şeyi yoktu.</p>

  <p><i>Daha önceleri Allomansi olmadan hareket edebiliyordun,</i> dedi kendi kendisine sertçe. <i>Şimdi de edebilirsin.</i></p>

  <p>Yine de, şans eseri düşürülmüş olan bir iğne ya da çivinin var olmasını umarak hücresinin yalın zeminini araştırdı. Hiçbir şey bulamadı, o yüzden de dikkatini parmaklıklara çevirdi. Ama demirden bir zerrecik bile koparmak için bir yol düşünemiyordu.</p>

  <p><i>Burada ne kadar çok metal var,</i> diye düşündü hayal kırıklığı içinde. <i>Ve ben hiç birini kullanamıyorum</i>!</p>

  <p>Sırtını taş duvara dayayıp büzülerek yere oturdu; ıslak çamaşırlarının içinde sessizce titriyordu. Dışarısı hâlâ karanlıktı; odanın penceresi birkaç sis huzmesinin öylece içeri girmesine izin veriyordu, isyana ne olmuştu? Ya arkadaşlarına? Dışarıdaki sislerin her zamankinden biraz daha aydınlık olduğunu düşündü. Karanlığın içindeki meşale ışıklarından mıydı? Kalay olmadan duyuları, algılayabilmek için  fazlasıyla zayıftı.</p>

  <p><i>Ben ne düşünüyordum,</i> diye sordu kendisine umutsuzluk içinde. <i>Kelsier’in başarısız olduğu yerde başarılı olacağımı mı sanmıştım</i>? O, <i>On Birinci Metalin bir işe yaramadığını biliyordu.</i></p>

  <p>Bir şey yapmıştı, doğru, ama kesinlikle Lord Hükümdar’ı öldürmemişti. Oturup ne olduğunu çözmeye çalışarak düşündü. On Birinci Metal’in ona göstermiş olduğu şeylerde garip bir tanıdıklık vardı. Görülerin ortaya çıkma şekli yüzünden değil de, Vin’in metali yakarken duyduğu his yüzündendi bu.</p>

  <p><i>Altın. On Birinci Metali yaktığım an, Kelsier'in bana altın yaktırdığı zaman hissetmiş olduğum gibi hissettim.</i></p>

  <p>On Birinci Metal’in aslında hiç de “on birinci" filan olmaması mümkün müydü? Altın ve atiyum Vin’e her zaman garip bir eşleşme gibi gelmişti. Bütün diğer metaller benzer bir şekilde çift hâlindeydi; ikisi de birbirine zıt şeyler yapan bir temel metal ve onun alaşımı. Demir Çekiyor, çelik İtiyordu. Çinko Çekiyor, pirinç İtiyordu. Hepsi mantıklıydı. Atiyum ve altın dışındakilerin hepsi.</p>

  <p>Ya On Birinci Metal aslında sadece atiyum ya da altının bir alaşımıysa? <i>Bunun anlamı da... altın ve atiyumun çift</i> olmadığı. <i>Onlar iki farklı şey yapıyor. Benzer ama farklı. Tıpkı...</i></p>

  <p>Tıpkı daha geniş dörtlü gruplarla sınıflandırılan diğer metaller gibi. Fiziksel metaller vardı; demir, çelik, kalay ve lehim. Zihinsel metaller ise bakır, tunç, çinko ve pirinçti. Ve... zamanı etkileyen metaller vardı: altın ve alaşımı ve atiyum ile onun alaşımı.</p>

  <p><i>Bu da başka bir metal daha var demektir. Daha keşfedilmemiş olan bir metal; büyük olasılıkla da atiyum ve altının farklı alaşımlarıyla deneme yapmak için fazlasıyla değerli olmaları yüzünden bulunamamıştı.</i></p>

  <p>Ama bu bilginin ne faydası vardı? Onun “on birinci metali” büyük olasılıkla sadece Kelsier’in ona metallerin en işe yaramazı olduğunu söylediği altının çiftlenimli zıttıydı. Altın Vin’e kendisini göstermişti ya da en azından kendisinin dokunacak kadar gerçek gibi gelen farklı bir hâlini. Ama o sadece Vin’in geçmişi farklı olsaydı dönüşmüş olabileceği kişinin bir görüntüsüydü.</p>

  <p>On Birinci Metal de benzer bir şey yapmıştı: Vin’in kendi geçmişini göstermek yerine, ona başka insanların benzer görüntülerini göstermişti. Ve bu ise ona... hiçbir şey söylemiyordu. Lord Hükümdar’ın ne <i>olabileceğinin</i> ne önemi vardı? Vin’in yenmek zorunda olduğu şu anda var olan adam, Son İmparatorluk’u yöneten despottu.</p>

  <p>Kapının ağzında biri belirdi; kapüşonu çekili siyah bir cübbe giymiş olan bir Sorgucu. Yüzü gölgeliydi ama kazık başları kapüşonun hemen ön tarafından dışarı çıkıyordu.</p>

  <p>“Zaman geldi,” dedi. Birinci yaratık bir dizi anahtar çıkarıp Vin’in kapısını açmak için ilerlerken, başka bir Sorgucu kapının ağzında bekledi.</p>

  <p>Vin gerildi. Kapı tıkırdadı ve o da ayaklarının üstüne fırlayarak ileri doğru atıldı.</p>

  <p><i>Ben lehim olmadan her zaman bu kadar yavaş mıydım,</i> diye düşündü dehşet içinde. Sorgucu o yanından geçerken kolunu yakaladı, hareketleri sakin, hatta umursamazdı ve Vin bunun neden olduğunu görebiliyordu. Elleri doğaüstü bir hızla hareket ediyor, Vin’in ona kıyasla daha bile yavaş görünmesine neden oluyordu.</p>

  <p>Sorgucu onu yukarı kaldırarak çevirdi ve kolaylıkla tuttu. Kötücül bir ifadeyle sırıttı, yüzü yara izleriyle benek benekti. Yara izleri görüntüsü tıpkı...</p>

  <p><i>Ok başı yaraları,</i> diye düşündü Vin şaşkınlıkla. <i>Ama... şimdiden mi iyileşti? Bu nasıl olur</i>?</p>

  <p>Debelendi ama zayıf, lehimsiz vücudunun Sorgucunun kuvvetine karşı hiç sansı yoktu. Yaratık onu kapıya doğru taşıdı ve ikinci Sorgucu geriye çekildi, kapüşonunun altından çıkan kazıklarla onu süzüyordu. Onu taşıyan Sorgucu gülümsüyor olsa da, bu ikincinin ağzı düz bir çizgi hâlindeydi.</p>

  <p>Vin yanından geçerken ikinci Sorgucuya tükürdü, tükürüğü tam da onun kazık başlarından birine isabet etmişti. Onu esir alan Sorgucu odadan dışarıya çıktı ve dar bir koridor boyunca Vin’i taşıdı. Vin yardım isteyerek çığlık attı, Kredik Shaw’ın ortasında bağırışlarının bir işe yaramayacağını biliyordu. En azından Sorgucuyu kızdırmayı başarmış olacaktı ki kolunu büktü.</p>

  <p>“Sus," dedi Vin acıyla homurdanırken.</p>

  <p>Vin sessizleşerek bunun yerine bulundukları mekâna odaklandı. Büyük olasılıkla sarayın daha alçak kesimlerinden birindeydiler, koridorlar bir kule ya da minarenin içinde olmak için fazlasıyla uzundu. Süslemeler müsrifçeydi ama odalar... kullanılmıyormuş gibi görünüyordu. Halılar lekesizdi, mobilyalar çizik içinde değildi. İçinde bu odaların içinden sık sık geçenler tarafından bile fresklerin nadiren görüldüğüne dair bir his vardı.</p>

  <p>Sonunda Sorgucular bir merdiven boşluğuna girdiler ve merdiveni çıkmaya başladılar. <i>Kulelerden biri,</i> diye düşündü Vin.</p>

  <p>Çıkılan her basamakta Vin, Lord Hükümdar’a daha da yaklaştığını hissedebiliyordu. Onun sadece varlığı bile Vin'in duygularını boğuyor, iradesini çalıyor, onu bunalım hissinin dışındaki her şeye karşı uyuşturuyordu. Sorgucunun ellerinde çöktü, artık mücadele etmiyordu. Sadece Lord Hükümdar’ın ruhunun üstündeki baskısına karşı direnmek onun bütün enerjisini alıyordu.</p>

  <p>Tünele benzer merdiven boşluğundaki kısa bir süreden sonra, Sorgucular onu geniş, daire şeklinde bir odaya soktular. Ve Lord Hükümdar’ın Teskininin gücüne rağmen, asil kalelerine yapmış olduğu ziyaretlere rağmen, Vin kısa bir anı etrafına şaşkınlıkla bakmak için ayırdı. Daha önce asla görmediği kadar muhteşemdi.</p>

  <p>Oda devasa, bodur bir silindir şeklindeydi. Odanın sadece bir tane olan duvarı geniş bir daire hâlinde uzanan tek parça camdı. Arkadaki ateşler tarafından aydınlatılan oda hayaletimsi ışıklarla parıldıyordu. Cam renkliydi ama özel olarak herhangi bir sahneyi betimlemiyordu. Bunun yerine renklerin uzun, ince çizgiler hâlinde saçılacağı ve birbirlerine karışacağı tek bir katman şeklinde imal edilmiş gibi görünüyordu. Sanki...</p>

  <p><i>Sanki sis gibi,</i> diye düşündü Vin hayranlık içinde. <i>Rengârenk sis huzmeleri bütün odanın etrafında daire şeklinde dönüyor.</i></p>

  <p>Lord Hükümdar odanın tam merkezindeki yükseltilmiş bir tahtın üzerinde oturuyordu. Bu yaşlı olan Lord Hükümdar değildi, bu genç olan adamdı, Kelsier’i öldürmüş olan yakışıklı adam.</p>

  <p><i>Bir tür taklitçi mi? Hayır, onu hissedebiliyorum, tıpkı daha önce de hissedebildiğim gibi. Onlar aynı adam.</i> O <i>zaman nasıl görüneceğini değiştirebiliyor mu? Hoş bir yüz göstermek istediği zamanlarda genç mi görünüyor?</i></p>

  <p>Küçük bir gri cübbeli, gözleri dövmeli obligatör grubu odanın uzak ucunda konuşarak duruyorlardı. Yedi Sorgucu da dizilmiş bekliyordu, demir gözlü gölgelerden bir sıra gibiydiler. Bu Vin’e eşlik etmiş olan ikisi de sayılırsa, toplamda dokuz ediyordu. Yaralı yüzlü gardiyanı, onu benzer bir şekilde kurtulmanın mümkün olmadığı bir kavrayışla tutan diğerlerinden bir tanesine verdi.</p>

  <p>“Hadi şu konuyu hâlledelim,” dedi Lord Hükümdar.</p>

  <p>Sıradan bir obligatör öne çıkarak eğildi. Vin ürpererek onu tanıdığını fark etti.</p>

  <p><i>Lord Prelan Tevidian,</i> diye düşündü Vin. <i>Benim... babam.</i></p>

  <p>“Lordum, beni affedin,” dedi Tevidian. "Ama ben anlamıyorum. Biz bu konuyu zaten görüşmüştük!”</p>

  <p>“Sorgucular ekleyecek başka şeyleri olduğunu söylüyor,” dedi Lord Hükümdar yorgun bir sesle.</p>

  <p>Tevidian, Vin’e dik dik bakarak şaşkınlıkla kaşlarını çattı. O <i>benim kim olduğumu bilmiyor,</i> diye düşündü Vin. <i>Bir baba olduğunu bile asla öğrenmemişti.</i></p>

  <p>“Lordum,” dedi Tevidian ona sırtını dönerek. “Pencerenizden dışarıya bakın! Görüşmemiz gereken daha önemli şeyler yok mu? Bütün <i>şehir</i> isyan hâlinde! Skaa meşaleleri geceyi aydınlatıyor ve onlar sislerin içine çıkmaya cüret ediyorlar. Ayaklanarak kâfirlik ediyor, aristokrasinin kalelerine saldırıyorlar!”</p>

  <p>“Saldırsınlar,” dedi Lord Hükümdar ilgisiz bir sesle. O kadar fazla... yorgun görünüyordu ki. Tahtında güçlü bir şekilde oturuyordu ama yine de duruşunda ve ses tonunda bir bitkinlik vardı.</p>

  <p>“Ama lordum!” dedi Tevidian. “Büyük Evler yıkılıyor!”</p>

  <p>Lord Hükümdar umursamayan bir ifadeyle elini salladı. “Yaklaşık her yüzyılda bir ayıklanmak onlara iyi gelir. İstikrarsızlığı teşvik eder, aristokrasinin kendine fazla güvenir hâle gelmesine engel olur. Çoğu zaman onların o aptalca savaşlarından biriyle birbirlerini öldürmelerine izin veriyorum ama bu ayaklanmalar da işe yarar.”</p>

  <p>“Peki... ya skaalar saraya gelecek olursa?”</p>

  <p>“O zaman onlarla ben ilgilenirim,” dedi Lord Hükümdar yumuşak bir şekilde. “Sen bunu daha fazla sorgulamayacaksın.”</p>

  <p>“Emredersiniz lordum,” dedi Tevidian eğilerek ve geri çekildi.</p>

  <p>“Şimdi,” dedi Lord Hükümdar Sorguculara doğru dönerek. “Sunmak istediğiniz şey nedir?”</p>

  <p>Yaralı yüzlü Sorgucu öne çıktı. “Lord Hükümdar, biz sizden Nezaret’inizin liderliğinin bu... insanlardan alınarak onların yerine Sorguculara verilmesini istirhâm ediyoruz. ”</p>

  <p>“Biz bunu konuştuk,” dedi Lord Hükümdar. "Sen ve senin kardeşlerine daha önemli görevler için ihtiyaç var. Sizler sıradan idare işlerinde boşa harcamak için fazlasıyla değerlisiniz.”</p>

  <p>“Ama sıradan insanların Nezaret’inizi yönetmesine izin vererek, farkına varmaksızın yozlaşmanın ve günahın kutsal mekânınızın ta kalbine kadar girmesine izin vermiş oldunuz!.” dedi Sorgucu.</p>

  <p>“Boş iddialar!” diye haykırdı Tevidian. “Sen böyle şeyleri sık sık söylüyorsun, Kar, ama hiçbir zaman herhangi bir kanıt sunmuyorsun.”</p>

  <p>Kar yavaş yavaş döndü, pencerelerden gelen renkli, büklümlü ışık ürkütücü gülümsemesini aydınlatıyordu. Vin titredi. O gülümseme neredeyse Lord Hükümdar’ın Teskini kadar rahatsız ediciydi.</p>

  <p>“Kanıt mı?” diye sordu Kar. “Hadi, söyle bana, <i>Lord Prelan.</i> O kızı tanıyor musun?”</p>

  <p>“Öf, elbette tanımıyorum!” dedi Tevidian bir elini sallayarak. "Bir skaa kızının Nezaret’in yönetimiyle ne alakası var?”</p>

  <p>“Çok alakası var,” dedi Kar, Vin’e doğru dönerek. “Ah, evet... çok alakası var. Lord Hükümdar’a babanın kim olduğunu söyle çocuk.”</p>

  <p>Vin kıvranmaya çalıştı ama Lord Hükümdar’ın Allomansi’si çok baskın, Sorgucunun elleri çok güçlüydü. “Bilmiyorum,” demeyi başardı sıkılı dişlerinin arasından.</p>

  <p>Lord Hükümdar hafifçe başını kaldırdı, ona doğru dönerek öne eğildi.</p>

  <p>“Lord Hükümdar’a yalan söyleyemezsin çocuk,” dedi Kar sessiz, gıcırtılı bir sesle. “O yüzlerce yıl yaşadı ve Allomansi’yi hiçbir ölümlü adamın yapamayacağı kadar kullanmayı öğrendi. O kalbinin atış şeklinden doğruları görebilir ve gözlerindeki duyguları okuyabilir. O senin yalan söylediğin ânı hissedebilir. O bilir... Evet. O bilir.”</p>

  <p>“Ben babamı hiç tanımadım,” dedi Vin inatçı bir şekilde. Eğer Sorgucu bir şeyi bilmek istiyorsa, bunu bir sır olarak tutmak iyi bir fikirmiş gibi görünüyordu. “Ben sadece bir sokak çocuğuyum.”</p>

  <p>“Sissoylu bir sokak çocuğu mu?” diye sordu Kar. “Yahu, bu ilginç. Değil mi, Tevidian?”</p>

  <p>Lord Prelan durakladı, kaşları daha da çatılmıştı. Lord Hükümdar ise yavaş yavaş ayağa kalktı, kaidesinin basamaklarından aşağı inerek Vin’e doğru yürümeye başladı.</p>

  <p>“Evet, lordum,” dedi Kar. "Siz de onun Allomansi’sini hissettiniz. Onun gerçek bir Sissoylu olduğunu biliyorsunuz, inanılmayacak kadar güçlü olan bir tanesi. Ancak o sokaklarda büyümüş olduğunu iddia ediyor. Hangi asil evi böylesine bir çocuğu terk ederdi? Dahası onun böylesine bir güce sahip olabilmesi için aşırı derecede saf olan bir soydan geliyor olması gerekir. En azından... ebeveynlerinden <i>bir</i> tanesi çok saf bir soydan gelmiş olmalı.”</p>

  <p>“Ne ima ediyorsun?” diye sordu Tevidian benzi atarak.</p>

  <p>Lord Hükümdar ikisini de görmezden geldi. Yansıtıcı zemindeki akışkan renklerinin arasından yürüyerek geçti, sonra da Vin’in tam önünde durdu.</p>

  <p><i>Çok yakın,</i> diye düşündü. Teskini o kadar güçlüydü ki Vin dehşet bile hissedemiyordu; hissedebildiği tek şey derin, mahvedici, <i>korkunç</i> kederdi.</p>

  <p>Lord Hükümdar narin ellerle uzandı, onu yanaklarından tutarak yüzünü gözlerinin içine bakacağı şekilde kaldırdı. “Senin baban kim, kız?” diye sordu hafifçe.</p>

  <p>“Benim...” İçine çökmüş olan çaresizlik kıvrandı. Üzüntü, acı, bir ölme arzusu.</p>

  <p>Lord Hükümdar onun yüzünü kendisininkine yaklaştırarak gözlerinin içine baktı. O anda Vin gerçeği anladı. Onun bir parçasını görebiliyor, onun gücünü hissedebiliyordu. Onun... tanrısal gücünü.</p>

  <p>O skaa isyanı hakkında endişeli değildi. Neden endişe duyması gereksindi ki? Eğer arzu edecek olursa, tek başına şehirdeki herkesi katledebilirdi. Vin bunun doğru olduğunu biliyordu. Bu onun zamanını alabilirdi ama o sonsuza kadar, yorulmadan öldürebilirdi. Hiçbir isyandan korkmasına gerek yoktu.</p>

  <p>Hiçbir zaman da gerek olmamıştı. Kelsier korkunç, korkunç bir hata yapmıştı.</p>

  <p>"Baban, çocuk,” diye zorladı Lord Hükümdar; talebi sanki ruhunun üzerindeki fiziksel bir ağırlıktı.</p>

  <p>Vin kendisine rağmen konuştu. “Benim... ağabeyim bana babamın oradaki adam olduğunu söylemişti. Lord Prelan.” Yaşlar yüzünden aşağı döküldü ama Lord Hükümdar ona sırtını döndüğü zaman neden ağlıyor olduğunu tam olarak hatırlayamadı.</p>

  <p>“Bu bir yalan lordum!” dedi Tevidian geriye çekilerek. “O ne anlar? O sadece sersem bir çocuk.”</p>

  <p>“Bana doğruyu söyle Tevidian,” dedi Lord Hükümdar obligatöre doğru yavaş yavaş yürürken. “Hiç bir skaa kadınla yattın mı?”</p>

  <p>Obligatör durakladı. “Ben kanuna uydum! Her seferinde onları daha sonra öldürttüm.”</p>

  <p>“Sen... yalan söylüyorsun,” dedi Lord Hükümdar sanki şaşırmış gibi. "Emin değilsin. ”</p>

  <p>Tevidian gözle görülür bir şekilde titriyordu. “Ben... ben hepsini yakaladığımı düşünüyorum lordum. Fazla gevşek davranmış olduğum bir... bir tanesi olabilir. Ben ilk başta onun skaa olduğunu bilmiyordum. Onu öldürmesi için gönderdiğim asker fazla yumuşaktı ve onun gitmesine izin verdi. Ama ben onu buldum, daha sonra.”</p>

  <p>“Söyle bana,” dedi Lord Hükümdar. “Bu kadın hiç çocuk doğurdu mu?”</p>

  <p>Oda sessizleşti.</p>

  <p>“Evet lordum,” dedi yüksek prelan.</p>

  <p>Lord Hükümdar içini çekerek gözlerini kapattı. Tahtına doğru geri döndü. “O sizin,” dedi Sorguculara.</p>

  <p>Anında altı Sorgucu sevinçle uluyarak öne doğru atıldı, cübbelerinin altındaki kınlarından obsidiyen bıçakları çektiler. Vahşetten duydukları zevkle kendilerinden geçmiş olan Sorgucular üzerine üşüşürken Tevidian kollarını kaldırıp çığlık attı. Onlar bıçaklarını ölmekte olan adama tekrar ve tekrar saplarken kanı havaya saçıldı. Diğer obligatörler geriye çekildiler; dehşet içinde izliyorlardı.</p>

  <p>Vin’i tutan Sorgucu gibi, gülümseyerek katliamı izleyen Kar da geride kaldı. Diğer Sorguculardan biri de geride kalmıştı ama Vin bunun neden olduğunu bilmiyordu.</p>

  <p>"İşaret ettiğin konu kanıtlandı, Kar,” dedi Lord Hükümdar yorgun bir şekilde tahtına otururken. “Görünüşe göre ben... insanoğlunun itaatine fazla güven duymuşum. Bir hata yapmış değilim. Ben asla hata yapmadım. Ancak bir değişikliğin zamanı geldi. Yüksek prelanları toplayın ve onları buraya getirin, eğer icap ederse yataklarından kaldırın. Ben Nezaret’in yönetimini ve otoritesini İman Kantonu’na verirken buna şahit olacaklar.”</p>

  <p>Kar’ın gülümsemesi derinleşti.</p>

  <p>“Melez çocuk yok edilecek.”</p>

  <p>“Elbette lordum,” dedi Kar. “Gerçi... benim önce ona sormak istediğim bazı sorular var. O bir skaa Siskan ekibinin bir parçasıydı. Eğer bizim diğerlerinin de yerlerini belirlememize yardım edebilirse...”</p>

  <p>“Pekâlâ,” dedi Lord Hükümdar. “Ne de olsa bu sizin göreviniz.”</p>
</body>
</html>
